	Қуаныш Жиенбай

	Әңгімелер





ЕТЕКТЕГІ ЕСКІ ЗИРАТ


	«...Жә, несіне ежіктейтіні бар, ол жұртты таңғалдыру үшін жаралған жан ғой». Осы бір әсем әннің қайырмасындай сыңғырлайтын да тұратын сәл шұбалаңқылау сөйлемді ол қайдан болмасын және қандай жағдайда болмасын естісем екен деп үнемі жынды кісіше жан-жағына алақтаумен жүрер еді. Әрине, соңғы теңеуі артықтау, дап-дардай атақ-абыройы бар кісіні аяқ астынан кемсіткеннен бір нәрсе өне ме? Ондайда өзіне, әлде өзгеге кейістік білдіргендігін анық аңғара алмайды. Әйтеуір, әлдекімдерге риза болмағандай кейіп танытады. Оу, сонша төмендейтіндей, есуастық кейіпке түсетіндей не көрінді? Бәсе, бәсе-ау, соны, соны айтсаңшы! Артынша қылқанды жапырақты қара ағаш көмкерген тілдей тротуардың бойымен аяңдап келе жатып, бәкене денесін тік ұстап үлгереді. Сәл еңкіш тарқан жуан мойны қақшаң етіп, екі иығының ортасына қона кетеді. Сирек қастарының екі ұшы қайта түйісіп, қайта ажырайды. Ол аздық еткендей, қолындағы тек сән үшін ғана ұстап жүретін күміс сапты ала таяғын қоңыр асфальтқа дік еткізеді. Е, енді жөнге түсті ғой. Ара-тұра өстіп сес көрсетіп қоймасаң бола ма?!

	Міне, өзіңіз-ақ куә болған жоқсыз ба, дос, жолдас, бауыр деген қасиетті ұғымдардан не қалды мына дүниеде?! Құрым киіздей үгітіліп түскелі тұр барлығы. Сондықтан тек өзіңе ғана бекем бол. Ойпыр-ай, әлгі жан жадыратарлық шұбалаңқылау сөйлемді естімек түгілі, со құрымағырдың қабырғасын қақыратып, өсек деген пәлекеттің өкшеден жабысып, жымын білдірместен төске өрлегендігін байқадыңыз ба?! Ал қалай?.. Ондай жылбысқы әрекеттерді Өтеш – Өтеағаң жер басып тірі жүрсе бір табан жанына жақындатар ма?! О-х-оу, жақындатар ма?! Өткір пышақпен қанды іріңді сылып тастағандай одан сол сәтінде дереу құтылғанша жаны қалмайды. Әлгісі де сондай амалдан туған әрекет еді.

	Бір қарағанда астан-кестен бүлінген түк жоқ. Адам аяғы онсыз да сирек басатын көше бойы тып-тыныш. Ара-тұра әр ағаштың түбінен қоларба сүйреткен әдемі келіншектердің сұлбалары қарауытады. Жарасымды. Таңғы ауамен тыныстаған бүлдіршіндер ғана тәтті ұйқы құшағында. Үлкен қаланың ызы-шу, қым-қуыт тіршілігінен бөлектенген осы бір алақандай алаңқай пейіш тәрізді бейне бір. Бұл маңға көше бұзақылары аттап баспайды. Шашылып жататын кір-қоқыстан ада. Таң құланиектене сыраның бос бөтелкесін іздеуге шығатын ісіңкі жанар, күлтеленген сұрықсыз беттердің бірін де кезіктіре алмайсыз. Ағаш бұтақтарынан шымшық торғай шырылдайды. Шөп басына тұңған таңғы шық, ұшып-қонған Аполлон көбелектері. Бәли, миллион тұрғыны бар бұл қаладан мұндай жұмақты қайдан табасыз? Таба алмайсыз. Оған бола ала өкпе, арамтер болудың да қажеті шамалы. Ол кәдімгідей құпия, ол құпияның жай-жапсарын Өтекең – Өтеағаң ғана жақсы біледі. Сосын анау бұрыштағы жалғыз адам ғана сыярлық күркесі бар қияқ мұртты полиция қызметкері ғана біледі. Ол бозым осы көшенің тыныштығы үшін әдейі бөлінген. Жалақысын әкімшілік төлейді, жалғыз кісілік күркенің бұрышбұрышы түрлі аппараттарға толы. Сан түрлі кнопкалардың әрбірі түрлі-түрлі қызметтер атқарады. Әгәрәкім ертеңгілікте осы көше сыпырылмай қалса, басқа бір жерлерде қалғып-мүлгіп отырған бір жарымес көшеге су себуді есінен шығарып алса... дереу мына самсаған аппараттар безілдеп, қалшылдап, екі иығын жұлып жеп шыға келеді. Және шаруа оңтайлы шешілмейінше айқай-сүрен әзірге басылмайды.

	Эх, бұл жай айтуға ғана оңай ғой. Әрине, Өтекең сол бір жанқиярлық еңбегі үшін біреуден иненің жасуындай бір нәрсе дәметсе екен-ау! Тіпті онысын елеп, ескеріп те жатпайды. Ал былай қарасаңыз, со жұмыстардың бір жөнге түсуіне бір арба жан керек, шектен тыс шыдам керек. Қайрат-жігер екібастан. Бәрінен бұрын мәселе шешетін қарағайдай-қарағайдай дөкейлердің осал тұстарын тап баса білгенін айтсаңшы! Сөзіңді естімегендей жүре тыңдайтындар аз ба, иек астынан міңгірлеп сенен құтылғанша асығатындар аз ба, былай шыға сені мысқылдап мазақ ететіндер табылмайды деймісің?! Әлде дүниенің барлығы қиял әлеміндей орындарына қона-қона қалып па еді? Ендігісі денсаулығыңды күйіттеңіз де бұйырған несібені теріп жеп, ғұмырыңыз жеткенше тып-тыныш жүре беріңіз! Айтқаныңыз келсін! Шіркін, ондай атты күн туса!.. Өтеағаңның – бір кездері үлкен жерлерде қызмет істеген Өтекеңнің өзімен салыстырғанда болмыс-бітімдері сирағына келмейтіндермен шөре-шөре кермаралдасып несі бар? Жүйкесін жұқартып несі бар? Жұқарған жүйкенің қайтып орнына келуі үшін біраз дәрі-дәрмек шығындауға тура келетіндігін Өтекең білмей ме? Біледі, денсаулықтың ұңғыл-шұңғылын бір білсе Өтекең білсін-ау. Бәлкім, осы істеп жүргенінің бәрі өз жағдайын күйттегендіктің белгісі шығар. Шүкір, шүкір ғой бәріне. Сіз қартайып қалдыңыз дегенді біреулер айтып көрсін! Кейбіреулер түгілі, оны өз тұстастары да айта алмайды. Әрине, бірлі-жарым сыртынан күңкілдейтіндер табылар. Олардың өздері саусақпен санарлық, көбісі о дүниелік болып кетті. Жер басып жүргендеріне жолап кетсең бітті, қарадай қарап қарның ашады, ауыздарынан жөні түзу үлкендік әңгіме шыға қоймайды. Кәкір-шүкір баттасқан бірдемелер; алып кетті, жеп кетті, ішіп кетті. Оу, бұларға ондайлардың керегі не, қырып тастайтын болса бір кездері өздері де солардың иін ортасында жүрген жоқ па еді?! Ал бүгін шетінен батыр, шетінен қылышын қайраған баһадүр.

	Өтеағаң ондайлармен баяғыда-ақ ат құйрығын үзіскен. Хабарласпайды, хал-жағдай сұраспайды. Жазатайым газеттерден о дүниелік болғандар жайлы қып-қысқа қазанаманы көзі шалса ішінен дұға бағыштап, бетін сипайды. Бітті. Ал сыртынан сойып салатындардың ерік өздерінде. Айтсын, айта берсін, жақтары талғанша айқайласын. Әркімнің өмір сүру әліппесі әр түрлі. Бар тағдыры, көрер жарығы, тартар дәмі, бәрі-бәрі сонда жазылған. Сол кітаптың ақырғы беті жабылған күні сенің де шаруаң бітеді. Ой-хой, ағаш атқа теріс мінгізіп, сыртынан өсектейтіндерді Өтекең сезбей жүрсе екен-ау. Сезгенде қандай, әлде жасы ұлғайғандар асқан психолог болып кете ме қайдам, үрен-сүренін танымайтын кісінің де өзі жайлы не ойлап келе жатқандығын ішкі түйсікпен сезе қояды. «Мына шал қалай-қалай сілтейді, ей?! Аппақ шашын нілдей қарамен бояп алыпты. Жас болғысы келеді-ау, әсілі! Қызқырқынмен ойнауды да кетәрі көрмес. Пәлі, пәлі деймін, әлі де тоқал алудан дәмелі ме? Анаң қара, баяғының сал-серілері секілді қолына күміс сапты таяқ ұстап жүреді. Ой, жарыл-ау!» Несіне жарылады? Болып-болғаны осы. Ара-тұра ана дүниені де ойлайды. Ойламасыңа қоя ма ит жегір?!

	Жақсылы-жаманды біршама өмір сүрді. Біреуден ілгері, біреуден кейін. Тіл ұшына оңай оралатын жатанды тіркесті немкеттілеу айта салды. Тіпті оған бола селт етсе не дейсің? Ал өзіне салса «біреуден кейін» дейтін жалғауды қайталағысы жоқ.

	«Сәл сабыр, сірә, асып-тасып кеткен жоқпын ба осы?» деп те қиналмайды. Ана дүниеге барған соң біреулердің алдында есеп беріп жүрмейін дейтін бұрынғыдан келе жатқан ұғым-түсінікке де бас ауыртпайды, қаперіне де ілмейді. Өз түсінігімен қатып-семіп қалған. Әзірге қанша жерден балталасаң да осы түсінікті бұзыпжаруға шамасы келер емес. Барымен беріліп, тек өз ойының ғана мінсіз орындалуын тілейді. Іштей жалбарынса тек соған ғана жалбарынады, ара-тұра құдайдың барлығына сенім білдірсе де, осы ойларымның мінсіз орындалуына мұрсат беріңіз деп тілейді. Бәрі құдайдың қолындағы шаруа ғой дейтін пенделікті де тыңдағысы келмейді. Маңдайына не жазылса да, не көрсем де тек осы жарық дүниеде көрсем екен дейді. Және бар болмысымен әлдекімдерден кейін қалып, нашар өмір сүру дегенді әсте жүрегі қаламайды.

	Арлы-берлі ойлап қараса, жаман өмір сүрмеген тәрізді. Қияндағы қара құмның ортасынан келіп, үлкен оқуға тұяқ іліктірді. Оқу бітіре салысымен алыстан табысатын бір ағайынының арқасында әтібірлі қызметке орналасты. Әу бастан өзінің де еті тірі, бір емес, бірнеше кісіні алдауға, бірнеше кісінің көңілін табуға ерік-жігері молынан жетеді. Керекті жерінде майлы қасықтай жылпылдап, жағымпаздануды да ешкімнен сұрамайды. Соның арқасында қызметте сатылап өсу дәуірі басталды.

	Ана жылдары... заманның аумалы-төкпелі уақытында, елге кімнің сөзі өтеді, кімнің сөзі өтпейді дейтін алмағайып аласапыранда Жоғарғы Кеңеске депутат болып та сайланып кеткені бар. Депутаттық дәурені ұзаққа созылмаса да үлкен үйден бір жайлы қызмет табыла кетті. Үлкен басшылар сан мәрте ауысса да, бұл міз бақпайды. Бастық боп келгендердің бірден жып етіп қолтықтарының астына кірді, жайылып жастық, иіліп төсек болды. Әлгілердің айтқандарын екі етпеді. Қағаз жазуға епті, кісінің ішіндегісін оқып қоятындай пәлесі тағы бар. Соның арқасында олар да Өтекеңе сен пәленсің, сен түгенсің деген жоқ. Керекті қағаздары жұтынып күні бұрын дайын тұрса, жоқ жерге килігіп қайтеді? Жүрсін, жүре берсін деді. Сонымен, бұл сабазың да біраз нәрсені шайқаған. Үлкен үйдегі бір дөкейдің көмекшісі болған соң нені тыңдасын? Әрине, өлетін жерін білмесе Өтекең Өтекең бола ма? Қалада бетегеден биік, жусаннан аласа, ал арнайы іссапармен үлкен дөкейдің үлкен отырыста жасайтын баяндамасына мәліметтер жинау үшін облыс орталығына барғанда, құдайым салмасын, кенеттен жыны қозады. Облыстағыларды бір шыбықпен айдайды, тізелерін дірілдетіп, тез арада тәубелеріне келтіреді. Оу, олардың да көкіректері тесік, сәл ес жинап алады да, Өтеағаңның о жағына бір, бұ жағына екі шығып, үлкен үйден келген кісінің бірде болмаса бірде оңай тұсын дөп басады. Қанша күн сандалғандарын айтсаңшы осыған бола!.. Сөйтіп, біреуден екінші, одан тағы біреу арқылы Өтекеңнің қыртыс-тыртысын жазуға жол табады. Өтеағаңның да қабағына арай жүгіреді, добалдай көзәйнегін үсті-үстіне сүрткілеп,

	«Осы сен тәуір жігіт екенсің, ей!» дегенді де еріксіз айтып кеп жібереді. Сәл жұмсарады, пендешілікке көшеді, ру сұрасады, алыстан барып қосылатын ағайындықтың жолын іздейді. Сөйтсе олар да бөтен емес екен. Түсініседі, Өтекеңнің иек қағысынан талай нәрсенің аужайын аңғарады. Бір айлыққа қараған қаладағы тіршілікті басқа бермесін дегенді де сездіріп үлгереді. Өтірік-расын кім білсін, міне, сөйтіп, елдегілердің де бұған деген аяушылық сезімдері оянады. Өтекеңнің қала ортасынан әңкитіп үш қабатты коттедж салып жатқаны, қол қысқалықтан құрылыс жұмысының тым ұзап бара жатқаны... ой, қызды-қыздымен не айтылмайды дейсің ондайда?! Әрине, сондай бейнетті тілеп алуға Өтекеңнің де ниеті жоқ-ты. Бірақ Өтекеңнің Өтекең басымен қатардан қалуы қалай, сонша жыл үлкен орындарды қызмет істеген кісінің ең болмаса бір коттедж салып алуға шамасы келмесе жұрт не дейді? Күлгенде де артын ашып күлер. Оның бер жағында мына өздері секілді арқалы жігіттер қалаға келгенде қыстың көзі қырауда қайтіп қонақүйге сүмеңдетеді? Ағаның үйі ақ жайлау, жатпай ма кең жерде аунап-қунап.

	Ой-хой, Өтеағанның ептілігіне ілесе алатын кім бар-ау, кім бар?! Бір коттеджге ие болу арманы еді ғой қашаннан. Екі-үш жылдың аумағында ол шаруаның да төбесі көрінген. Үш қабатты коттеджді қалай салғанында енді кімнің шаруасы бар? Жалғыз айлықпен-ақ жан сақтауға болатындығын дәлелдеді. Сол жалғыз айлықпен-ақ үш қабатты үйдің іші-сыртын үлдемен-бүлдеге орады да тастады. Мәшинеден мәшине ауыстырды. Елдегілерге Өтекең де қарыз болып қалған жоқ. Соның артынша бірлі-жарым балаларының оқуға түсуіне, облыс орталығындағы қызметтерінің жоғарылауына, кейбіреулерінің награда алуларына кәдімгідей ықпалы тиді. Еркін қимылдап, үлкен дарбазадан талтаңдап кіріпшығуына толықтай құқы бар-ды. Оу, үш қабатты үйді кімнен жасырады, жасыруға да шамасы келмейді.

	Іріктеп-іріктеп біраз қызметтестерін қонаққа шақырып жіберді. Олардың ауыз жарымайтын «байғазыларына» Өтекең де ауыз ұшымен рақмет айтып, сыпайылық танытқан-ды. Әйтсе де ұпайы түгел. Апыр-ай, әлгі сөздің бір пәлесі бар, ей, а?! Біртүрлі тұла бойын шымырлатып әкетеді. Естіген үстіне естігісі келеді. Оу, ол сөзді әжік-гүжік ағайындар айтса бүйтіп шабыттанар ма? Олардан не қайыр, не пайда? Ал қызметтестеріне кәдімгідей іші жылиды:

	«Сіз жұртты таңғалдыру үшін жаралғансыз ғой, Өтеке!» Айтары жоқ, астына ат мінгізгендей әсерленеді. Сол сөздің қуаты ең кемі бір ай бойын жылытуға жарайды. Кәдімгідей арқаланады. Сирек айтылса сол сөзді өлердей сағынады. Және өңкей таныстарының ғана емес, әр түрлі адамдардың ауыздарынан айтылып жатса төбесі көкке жеткендей желпінеді.

	Тілдей тротуардың бойымен әрлі-берлі кезгілейді. Жол жиегіндегі әлдекімнің қалтасынан түсіп қалған қағаз қиындысын таяғының ұшымен әрменірек итереді. Айнала мүлгіген тыныштық. Шаң басылған. Қоларбасын жанына қойып, сәбиі қыңсыласа сәл тербетіп, ал былайғы зейіні кітапқа ауған жас келіншектің жанынан жайлап өтті. Одан әріректегі ағаш орындыққа жайғасқан екеудің балаларын біреулер сүйреп әкетсе де ісі жоқ, ауыздары сүйреңдеп қызу әңгімеге кіріскен. «Не тауып айтады екен бар болғырлар?!» Ағаш көлеңкесіне тығылған төртіншісі бала оянып кетеді-ау деместен әлдекімдермен қалтателефоны арқылы сөйлесіп, дарақылана қарқылдап күледі. «Оу, неңе жетісесің, көкешім?!.»

	Ала таяқтың асфальтқа қалай дік етіп тигендігін өзі де аңғармайды. Мына сұмдыққа адам қайтіп шыдайды, ә?! Ал шыдамың жетсе ашуланбай көр. Осы көшенің бойына жұмақ орнатқан кім? Балаларының алаңсыз ұйқыға берілгені кімнің арқасы? Адамның жақсылығын түсінбейтін бұлар неткен адамдар, ә?! Не істеу керек бұларға?! Өтекең олардың өп-өтірік иіліп-бүгілген сәлем-сауқатына зәру ме екен? Бір сөз, бір-ақ сөз:

	«Сіздің асқан абырой-беделіңіз болмаса қайтіп жүрер ек мына гүлзар бақтың ішінде?!» Оу, осыны айту үшін де шектен тыс ақыл керек пе? Әлде бұл жұртқа бәрібір ме? Жай, немкеттілеу айта салса нелері кетеді? Өй, өңшең!.. Қызындай жастарға одан артық не дей қойсын. Дегенмен, ішінің ептеп қоңылтақсып қалғандығы рас. «Сіз елді таңғалдыру үшін туған адамсыз ғой» дегенді айтпаса да сәл жұқартып, «Сізге осы аллеяның ішінен ескерткіш орнату керек екен» десе... Елеусіздеу Өтекеңнің көңілін аулау үшін айта салса, немене, ауыздары қисайып қала ма?!. Ой-хой, болар-болмас сөздің өзін сатып ала алмай тұрғанда ескерткіш пе саған?! Тоқтай тұрыңыз! Жә, адамнан қайтпаса құдайдан қайтар, анау-мынау еңбегімді бұлдамайыншы деп алаңсыз жүре беруіне де болар еді ғой. Бірақ мына секілді жұмақты бұл қаланың қай жерінен табасың?

	Өсек гулеткен екі келіншектің жандарына келіп әдейі аялдады, әдейі тиісті:

	– Аталарың ауылда шығар дәу де болса...

	– Иә, ауылда-ауылда, – деді шашын сарғыш түске бояған ақсары келіншек. – Оны неге сұрадыңыз?

	– Жәй, ерігіп... – Даусын қатайтты. – Осы көшенің бойымен серуендеп жүретін болған соң кішілерден сәлем дәметеміз-дағы.

	– Сәлеметсіз бе? – деді екіншісі кемшілігін түземекші болып. – Осы маңда тұрасыз ба?

	– Тұрғанда қандай! Ертеңді-кеш дәл осы мезгілде серуенге шығамын. Сіз, – деді әлгі сәлемдескен келіншекке қуақылана жымиып, – сіз жетпіс жетінші үйдің он тоғызыншы пәтерінде тұрасыз.

	– Оны қайдан білесіз?

	– Оу, білген соң айтамыз-дағы...

	– Мен ше?– деді сары шаштысы бір нәрседен құр қалғандай.

	– Сіз қырық төртінші үйденсіз. Ұлттық банкте қызмет істегенсіз.

	Қазір баламен...

	– Міне, ғажап!

	– Оның түк те ғажаптығы жоқ. Бір көше бойында тұрған соң білуіміз керек қой бір-бірімізді.

	– Ал сіз кім боласыз?

	– Мен, мен бе, мен жәй пенсионермін. Осы көшенің қарауылшысымын білсеңдер.

	– Қарауыл, қайдағы қарауыл? Көшені қарауылдап қайтеді?

	– Ім... түсінікті. Яғни, көп нәрседен бейхабар болдыңдар-ау... Орындыққа отыра беріп тұрып кетті. Омыртқасы кілт ете қалды,

	бүйрек тұсы шым етіп ауырды. Со бойы ілгері қарай жүріп кетудің де ыңғайын таппады. «Мыналармен әңгіме жарасушы ма еді?!» Бірақ Өтекең басымен бір сырдың ұштығын шығармастан, түк көрмегендей, өз-өзімен тұлданып тым-тырыс жүре бергені қалай?

	– Осы көше бойында тұратын атақты адамдар жайлы не білесіңдер?

	– Оның бізге қажеті қанша? – деді төртіншісі.

	– Ә, бәсе, солай, солай екен-ау, иә, сендерге олардың қажеті не?! – Ілгерілеп барды да кері бұрылды. – Дегенмен, біліп жүргендеріңнің зияны болмас еді ғой.

	– Қонаққа шақырсын дейсіз бе?

	– Бәли, сөз болғаныңа, қонаққа шақырғандарыңызға олар келе қойса. Кіді ғой шеттерінен, кіді!

	– Қолға түспейтіндей олар шетінен Нобель сыйлығының лауреаттары емес шығар.

	– Жұрттың бәрі Нобель сыйлығын ала берсе, ол сыйлықтан бедел қала ма?!

	– Қайдам, өңшең атақты адамдар дегеніңізге қарағанда...

	– Қой, осы төңіректен доғарайық. Нобель сыйлығының лауреаттары нелеріңді алған? Одан да өзіміздің шамамыз келетін шаруаны күйтейік. Сіздер... – деді бәрі естісін дегендей дауысын кенеп, – сіздер осы көшеде тұратын Өтеш, Өтепберген Жанғабылов дегенді естігендерің бар ма?

	– Ол кім?

	– Бәсе, ол кім, ол Жоғарғы Кеңестің бұрынғы депутаты.

	– Сосын?

	– Елдің алдымен коттедж салған кісі.

	– Кроссворд секілді екен біртүрлі... – Сары шашты маржандай тістерін ақсита күлді.

	– Сіздерге бәрі кроссворд. Ендеше мынаны естеріңе сақтаңдар, «Сіз жұртты таңғалдыру үшін жаралған адамсыз!» Осы теңеудің кімге бағышталғандығын табыңдар! Кроссворд шешуге шеберсіңдер ғой шеттеріңнен, сіздермен сосын сөйлесермін.

	Ала таяқ асфальтқа тағы дік етіп қадалды. Денесін тік ұстап ілгері озды. Артына қармады, қарағысы келмеді.

	***

	Өтеағаңды той-томалаққа қолқалап шақыратындар жыртылыпайырылады. Шақырмай көрсін! Бұл маңайдан мұндай кісілердің қарасы көбейіп жатса, кәні! Ілуде біреу, ал асыра сілтесе теңіз түбіндегі жақұттай сирек ұшырасады. Мені сыртымнан қадірлейді екен деп, құрметтейді екен деп, соның бәріне лып ете қалатын Өтекең қайда. Таңдайды, таңдағанда да микроскоппен қарағандай, жеті өлшеп бір кеседі. Кез келген жерден шошаңдап төбе көрсете беру мұның жасындағыларға қолайлы тәсіл емес. Сондықтан әр қадамы қатаң есептеулі. Бару керек пе, бармау керек пе, бәрін өзі шешеді. Үй ішіндегілерден де, бәйбішесінен де ақыл сұрамайды. Керісінше сыптай киініп, қоңыр көзәйнегін алтын жалатқанымен ауыстырып, дәл баяғыша күміс сапты таяғын асфальт көшеге тік қадап, ел аяғы жиналды-ау деген ортаға сумаң етіп жалғыз кіріп барғанды ұнатады. Солай жүргенді жүрегі қалайды. Әйелі де соған үйренген, қайда барасың-ау, қайдан келесің-ау деген бөгде сұрақты араға тықпаламайды.

	Бүгінгі шақырыстың да орны бөлек-тін. Бір-екі атадан ағайындас болып тамырласатын, жақсы көретін бір інісінің елу жылдығы. Өлердегі сөзін айтып бір ай бұрын ескерткен. Ол тойға Өтеағаң қатыспаса дүние түгелімен қараң қалатындай, төңіректің астанкестені шығатындай; ал қатысса айнала гүлзар баққа оранады, кем-кетіктің бәрі түгенделеді, інісі мен келіні сол сәтінде қалықтап ақша бұлттардың арасында жүреді. Оу, мұндай ілтипатты елемеуге бола ма?

	Айтудың да айтуы бар, мына заманда адамның қулығы мұхиттан терең. Бірақ Өтеағаңның алдында көлгірсіп, өтірік сөйлеу кімкімге де оңай болмас. Ондай ойы барлар артына қарасын. Мына шегір көз талайды көрген, талайды сезген. Рентген сәулелері жолда қалады оның қасында.

	Ал бұл жолғысы – таза адами сыйластық. Бұра тартатыны жоқ. Үлкен залға Өтеағаң кіріп келгенде күңгірт бөлменің іші жарқ ете қалғандай әсер етті. Жұрт жапа-тармағай орындарынан ұшып түрегелді. Қолдарын көкіректеріне қойып, бас изесіп сәлемдесіп жатқандары қаншама?! Сол әдетінше мұзжарғыш кемедей ортаны қақ жарып Өтеағаң төрге қарай өрледі. Оның орны қашанда төр жақта. Келсін-келмесін, ол орын той аяқталғанша бос. Шыбын жоламайды, шыбын жолатпайды. Қиқар шалдың түннің бір уағында алқын-жұлқын жетіп келмесіне кім кепіл? Кейде әдейі сынау үшін сөйтеді. Ой, Өтеағанның кейбір қылықтарын адам түсініп бола ма?! Теңіз түбін шайқалтып кететін дүлей дауыл ғой бейне бір.

	Төрге жеткенше санасы сан саққа жүгірді. Осы бар болғырлар мені шынымен жақсы көре ме, жас-кәрісі өмірбаянымнан хабардар ма, Жоғарғы Кеңеске депутат болғанымды, үлкен үйде қызмет істегенімді осы уақытқа дейін ұмытпай жүргендері ме?! Оу, кім депутат болмай жатыр, кім қызмет істемей жатыр? Солардың бәріне өліп-тіріле берсе, сұмдық қой бұлары! Мұндайын білсе тойдан қалып не жыны бар? Қолы бос, шақырған жерге далақтап шаба бермей ме? Әлде той иесінің алдын ала даярлаған «сценарийі» ма екен, а?! Анық түсіне алмады. Кеудесі кәдімгідей көтеріліп қалды: «Көшедегі бейтаныс келіншектерге күңкілдегенше...»

	Өтеағаң орындығына жайғаса бере-ақ той дүрілдеп ала жөнелді. Алғашқы тостың да кімге берілетіндігі белгілі. Әдемі сөйледі. Зал сілтідей тыныштық құшағында. Өткен-кеткен тарихты араға сыналай кіргізіп, той иесінің мәртебесін де әжептәуір көтеріп тастады. Қозы қарын, қысық көз жігіт қарадай-қарап моншақтап терледі дейсің, жұртқа қарап ыржалақтап күледі, жанындағы келіншегін түркілейді. Өтеағаңа өлердей риза. Сол ризалықтың белгісіндей, бір жас жігіт жүгіріп келді де, иығына оқалы шапан жауып кетті. Өтеағаң қозы қарын, қысық көз жігіт емес, түк сезбегендей шапанды иығынан сырғыта салды. «Керемет, тауып сөйледіңіз, жақсы сөйледіңіз», – деп үйреншікті жарамсақтықпен рөмкі соғыстырып не соғыстырғысы келіп кезекте тұрғандар қаншама?!

	Өтеағаң сырбаз, салмақты. Алтын жалатқан көзәйнегін андасанда бір көтеріп қоятындығы болмаса, оғаш қылық танытпайды. Мұнысы өзіне бек жарасатындай. Көзінің астымен үстел басындағы әдемі келіншектерге назар жығады. Қарамайын дегенге шыдата ма құрығырлар?! Бір жағынан өзіне де көңілі толады, шау тартып, шатқаяқтай бастаса сұлулыққа назар жығу деген әдіре қалар. Аяққолын әзер алып жүргендігіне тәубе етсін. Әдемілікке сұқтану – бойдағы қуат-күштің сарқылмағандығының белгісі.

	Шетелдік коньяктан төрт-бес дүркін алып тастады. Қонаққа бармаса да үйдегі әдеті. Бойға қан тарайды, көңілі көтеріледі. Бір шұқым боп шөгіп, қайдағы жоқты үйіп-төгіп, бастың ішіне керекті-керексізіне қарамай бәрін тықпалай берсе шаруаң бітер бір күні. Әлгі туысқан баланың «сценарийі» болмаса қайтсінау, үріп ауызға салғандай талдырмаш бір бойжеткен сызылып келіп Өтеағаңды биге шақырды. Бірден ұшып түрегелгендігін өзі де аңғармады. Коньяктің қызу ма, әлде осындай шулы ортаны сағынғандықтың белгісі ме, бойжеткеннің нәзік саусақтарын қыса ұстаған бойда Шәмшінің ән ырғағымен дөңгеленіп ала жөнелді. Бойын барынша еркін ұстады. Қыздың босаңсуына да мұршасын келтірмеді. Қыпша бел үзіліп түсетіндей, жеп-жеңіл, қауырсын құрлы салмағы болмас, сірә! «Қайран дәурен-ай, өтіп кеттің-ау!» деп ішінен күрсінді. Шашын мойылдай қара түспен бояғаны болмаса, қаусаған шал емес пе Өтеағаң. Бүйірін әлдене сұққылағандай әсер етті. Ізінше бойын тіктеді де, би ырғағын үдете түсті.

	– Басым айналып барады, – деді бойжеткен.

	– Қой, қой-ау, сендер әлі...

	– Жақсы билейсіз.

	– А-а...

	– Жас күніңізде қандай болғандығыңызды көрсе ғой, шіркін!

	– Немене, қазір қартайып тұрмын ба?

	– Жоға, өкпелеп қалдыңыз ба, кешіріңіз.

	– Кешіретін несі бар, үлкейгендікті жасыруға бола ма?

	– Соншалық сезілмейді.

	– Көпшікті қалыңдатып қойғандығыңа рақмет, айналайын. Бойжеткен құлағына әнтек сыбырлады:

	– Байқадыңыз ба?

	– Нені?

	– Жан-жағыңызға қараңызшы, жұрттың екі көзі бізде.

	– Жә, қарай берсін, жұрт дегенің тобыр, жұртқа қызық керек.

	– Сонда менің сізбен билегенім де қызық болғаны ма?

	– Болмағанда, ақсақал мен ару.

	– Қойыңызшы!

	Әуен әуелеп барып басылды. «Мұның жайы қалай болар екен?» деп ойланбастан, қызбен қоштасар жерде:

	– Жалғыз болсаңыз шығарып салуға шамам жетеді, – деді.

	– А-а... – Қыз әдемі көздерін аударып-төңкеріп риясыз күлді. Келіскені не қарсы болғаны белгісіз. «Сайтан алғыр, – деді ішінен, – сендердің қулықтарыңа қанжар бойламас».

	Коньягі құрғырды ішейін деп ішесің бе, төңірегіңдегілердің сойған түлкідей ыржалақтап келіп, сенімен бір дидарласуға ділгер болғандай мөлиіп тұрғандары. Және буынсыз тілдерінің сонша шеберліктеріне не берерсің? Өтеағаңның да мақтауын келістіреді, осы орта Өтеағаң болмаса не болар еді деп, қайдағы бір қияли әңгіменің ұштығын шығарады. «Өмірдің қызығы сіздердің арқаларыңызда ғой...», «Сіздердің жүріс-тұрыстарыңыз өлмес өнеге біздерге...», «Біз бір қараға тұяқ іліктіргенше сіздер аман жүре тұрыңыздаршы...», «Сіздер барда арқамызды асқар тауға тірегендей күй кешеміз...»

	Өтекеңнің құлағы мұндай мылжың сөздерге әбден үйренген. Бірінің аузынан бірі қағып алғандай сондай ұқсас. Және жүрек жібітерлік бірінің жылуы болсайшы. «Осыны да тауып айттым дейсің-ау, ә?!» – Толықша келген жігіт ағасының кілкілдеген бұғағына жиіркене қарады. Бірақ одан басқа амалы бар ма, бір уақ көпшіліктің ығына жығылғаным жөн шығар деп болар-болмас миығынан күлді. Іші мұз. Соның арасынша әлгі бойжеткенді іздейді. Жан-жағына байқатпай мойын бұрады. Өзін-өзі мазақтағандай мырс етіп күледі. «Е, сені есік алдында күтіп тұр. Қолтықтап ал да үйіне дейін шығарып сал. Немесе кафеге шақыр!» Дәмесінің зорын.

	Жо-жоқ, мұндай отырыстар қайталана бермес. Өзі болмаса жыртық көңілін біреу көтере ме? Көңілденейін деді. Коньяктан тағы да тастап жіберді. Шама-шарқын біледі, межелі жерден ары жібермейді. Ой-хой, ой шіркін-ай, манадан бері үздіге күткені осы еді ғой. Бар екен-ау жібі түзу бір азамат!.. Өзгелерінікі былжырақ.

	– Сіз, – деді дауысын сәл жұмсартып, – сіз бәрімізді таңқалдыру үшін жаралған адамсыз!

	Лезде еңсе тіктеді. Пах! Айтылған үстіне айтыла түссе! Тамақ түймесін ағытып, жан-жағына жітіленіп қайта қарады. Осы теңеуді әлгі бар болғыр бойжеткен естімеді-ау!

	– Сіздің жасыңыздағылар жастыққа жантайып, кемпірінің қас-қабағын бағып, уақытылы пенсиясын әкеліп бергеніне мәз. Ал сіз он сегіздегі сұлумен билейсіз. Орнымыздан тік тұрып, Өтеағаңның ерекше жаралған тұлға-бітімі үшін алып жіберейік!..

	«Пәлі, сөз ырғағын қалай-қалай орағытады, ей, а?! Маладес!.. Жә-жә, есіңнің барында еліңді тап, тірі жанға білдірмей сытылып шығып кетейін». Тамағын кенеді, тершіген маңдайын сүрткіледі. Осы уақытта қайдан тап болғаны белгісіз жартылай жалаңаш қыздардың бөкселерін бұраңдатып, еңкейіп-шалқайып, кеуделері мен бұттарындағы бір жапырақ лыпасын арлы-берлі қозғалтып, қанды қыздырғаны. Сірә, «сценарийі» түскір тағы да мінсіз жұмыс істеген болар, көздері тостағандай ұйғыр қызының дөңгеленіп, Өтеағаңның алдына келіп тұра қалғаны. Тұла бойы буынсыз, екі мықынды алма-кезек дірілдеткенде Өтеағаңның да көздері бұлдырады. «Сұмдық қой мынау!» деді ішінен. Одан асқан жөнді сөз аузына түспеді. Екі мықын одан әрі дірдек қағады, аспандағы шымшық торғайдың бір орында тұрып қанат қағысындай бебеулегенде тұла бойыңды үгітіп әкететіндей.

	«Өй, Өтеағаң! Жарайсың, өлме! Әне, айтқаным айтқан. Өтеағаң Өтеағаң болмаса сөйте ме?! Жұртты ылғи таңғалдыру үшін жаралған ғой бұл кісі!» – Асабаның да ақыл-есі енді кіргендей, Өтеағаңның нені тілейтінін енді түсінгендей. «Өтеағаң – от, от қой біздің Өтеағаң!» Жан қалтасынан жүз долларды жайлап суырды да, әлгі қыздың дірілдеген мықынына қыстырып жіберді.

	***

	«Сіз жұртты таңғалдыру үшін жаралғансыз» деген сөзді жанындай жақсы көретіндігі соншалық, ол соған лайық енді не істесем екен деп те іштей ойланып жүретін «ауруға» шалдықты. Оу, оның ауру болмаған несі қалды? Біреулерді жұлдыз ауруымен ауырыпты десетін, біреулер даңқ пен дақпыртқа құмар болыпты десетін. Ал Өтеағаңдыкі не сонда? Бұл диагнозды тап басып, дұрысын айтатын біреу бар ма?! Өзіне салса, әйтеуір, өзгелердің алды болғысы келеді, екінші, үшінші дегендеріңізді ұната бермейді. Қандай шаруада болмасын оқ бойы алда жүрсем дейді. Біреулер мұны Өтеағаңның өркөкіректігі, менмендігі, тәкаппарлығы деп ұғады. Десе дей берсін, кімнің аузына қақпақ қояды? Және бұл күндері кім туралы не демей жатыр?

	Қайда қашады? Өзекті жанға бір өлімнің барлығы анық. Ерте ме, кеш пе, оның құрығынан бәрібір құтыла алмайсың. Мәселе өлуде емес, мәселе қалай өлуде. Өтекең әлдекімдер секілді сарыжамбас боп, үйдегілерге және жеккөрінішті болып, осыған да шүкірлік деп, ақырғы демі таусылғанша көзді бір ашып, бір жұмып талықсып барып өлуді қаламас еді. Өтеағаңның тілеуін берсе, жүрегім кенет тоқтап қалса дейді. Немесе ұшақ ішінде келе жатып, жарылыс салдарынан бірден жан тапсырсам дейді. Кәдімгі оттықты жарық еткізіп қайта сөндіргендей. Кірпік қаққанша, айтып ауыз жапқанша... одан соңғысына Өтеағаңның басы ауырайды. Жүректің кенет соғуын тоқтатқаны дұрыс-ау, ал сол ұшақ ішінде өзінен басқа да ондаған, жүздеген адамның болуы мүмкін ғой. Олардың обал-сауабын кім көтереді? Осы тұсқа келгенде сәл кібіртіктейді.

	Арнаулы ұшақпен жалғыз ұшатын жастан кетіп қалды. Ал сол ұшақтың салонында әлі бесіктен белі шықпаған бүлдіршіндер болса ше?.. Ертең мраморланған қара тақтаға жазылар қара тізімнің ішінде Өтеағаңның да қабаттасып аты-жөні жүреді.

	Шұбатылған тізімді оқып отырғанша қай заман?.. Бұл не болып кетті, жарағыр-ау?! Шатысқан-бытысқан бірдемелер. Суға тұншығып өлу, бір кездік арқанға асылып қалу, соншалық ел елең ететіндей жағдайлар емес. Сонда не істемек керек?

	Өткен жолы қалалық әкімшілікке өз қолымен орналастырған кенже ұлын үшінші қабаттағы жұмыс бөлмесіне жекелеп шақырып алды. Қызмет жағдайы, қала басшылығындағы ауыс-күйістер, көше қиылысындағы көпірлер, Қысқы Олимпиадалық ойындар қарсаңындағы дайындық... Осы секілді әжік-гүжік әңгімелер ортаға салынды.

	– Сенің не ойың бар? – деді ұлының қызылшырайлы әжімсіз жүзіне сүйсіне әм сұқтана қарап.

	– Менде бөтен ой жоқ, – деді ұлы сәл іркіліп. – Қызмет жайлы, айлықты уақытылы береді.

	– Бәли, айлық аласыңдар, ә?! – Өтеағаң кеңсірікке құлаған көзәйнегін сұқсаусағымен кері ысырды. – Тегін жұмыс істегілерің келмейді ғой шамасы?! Жөн-жөн. – Жөтелді, бір нәрсе айтқысы келгендей тамағын кенеді. – Әкең жайлы жұрттың не ойлайтындығын білемісің? – Артынша көзін ақшараң еткізіп, кеудесіне сұқ саусағын қадады. – Мына мен жайында!

	– Не, не ойлаушы еді?.. Жұрт сізді сыйлайды.

	– Сыйламай көрсін!

	– Бұлай сөйлеу сәл артықтау болар.

	– Артығы болса кесіп таста! – Күміс сапты таяғын еденге дік еткізді.

	Орнынан көтеріліп, тоқ шәйнектегі ыстық суды кесесіне үстемеледі.

	– Кеңсайдың жағдайы қалай?

	– Кеңсай коммуналдық-шаруашылық мекемесіне қарайды.

	– Оның кімге қарайтындығын сұрап отырғаным жоқ. – Осы тұсқа келгенде сәл даусын жұмсартты. – Қарапайым пенделер секілді өле салғым келмейді.

	– Не, не дейсіз, қайдағы өлім?! Немене, ол жақтан телеграмма келіп қалып па еді? – Ұлы да бұдан әрі төменшіктеудің пайда әкелмесін түсінді. Керек екен, тең дәрежеде пікірлескісі келді. – Қалай өлмекшісіз сонда?! – Бір жағынан күлкі қыстады.

	– Ерекше... жоқ, өлуін өлермін ғой, одан соңғысы сендерге тиесілі.

	– Көрерміз, жерге қарап отырған жоқпыз ғой.

	– Жерге қарамағаныңды көрейін. Бірінші, жазып аласың ба, сендер жазып алуға үйреген ұрпақсыңдар ғой. Біз басымызға жазатынбыз.

	– Сіз немене, бүгін өліп кететіндей...

	– Бүгін болмаса ертең не одан арғы күні... Екінші, Кеңсайда кісі айналайтындай жер қалмапты. Жаңа айттым, қарапайым пенделер секілді елеусіз, ескерусіз өле салғым келмейді. «Елді таңғалдыру үшін жаралған жан» деген түсінікке ақырына дейін адал болайын.

	– Енді не істе дейсіз?

	– Төбенің ұшар басынан лайықты орын дайында. Төңірегіме биіктен қарап жатайын. Естимісің, төбенің ұшар басынан, адам аяғы баспаған жерден.

	– Үшінші?..

	– Елдегі ағайынға хабар беруді ұмытпаңдар. Сендерден бәрі шығады, асып-сасып жүргенде...

	– Төртінші?..

	– Төртіншісін өздерің шешіңдер. Зіңгіттей-зіңгіттей азамат болған жоқпысыңдар! Ағаларыңмен ақылдас. Ауыздарыңа бәрін шайнап салуым керек пе?! Бастарыңды іске қоссаңдаршы кішкене...

	***

	Өтеағаң қақаған қыс айында жүрек талмасынан кенеттен қайтыс болды.

	Мәшинелердің доңғалақтары тайғанақтап, көк мұзда Кеңсайдың ұшар басына шыға алмады.

	Сөзге қаламын деп әкімшіліктегі кіші ұлы тікұшақ жалдауға, мүрдені тікұшақпен төбе басына жеткізуге үзілді-кесілді қарсы шықты.

	Ағайындары ақылдаса келіп, Өтеағаңды етектегі елеусіз зиратқа жерледі. «Бұйырғаны сол, маңдайға жазылғаны сол. Енді не істейсіңдер?..» – деп жаназаға жиналған жұрт қанша аза тұтқанымен, ақырғы рет болса да «Ол елді таңғалдыру үшін жаралған жан еді ғой» дегенді елге естіртіп айта алмады.





КҮН ТҮСПЕЙТІН ТЕРЕЗЕ




	Оу, бұлары қалай?.. Айдың-күннің аманында әлгі бар болғырлар естерінен ауысқаннан сау ма?! «Ойға-қырға шапқылағанды қойып, құйрықты қысып, жасы келген әтібірлі адам секілді енді сабырлы да салмақты қалыпқа көшкеніңіз жөн-ау», – дейді. Бәли, ақылсыған түрлерін! Төбеден түскендей етіп оларын ашық айтпаса да, әр түрлі тұспал-әрекеттерімен алыстан орағытып, осылай аңғартады. Тіпті ортаншы ұлдың бұл ешнәрсені сезбейтіндей, түсінбейтіндей, үлкен апайына бұрын-соңды айтылмаған аса маңызды әлемдік жаңалықты тап осы заматта жеткізіп тұрғандай:

	«Естідіңіз бе, Пәленшеевичтің әкесі қара суықта үсіп өлген білем», – деп ойдан шығарылған «ертегінің» қиюын келістіріп қойып кеп қалғаны. Ауыз үйдегі дөңгелек үстел басында шай ішіп отырған үшеуі-тін. Асылы Бибіажардың мінезі марқұм шешесіне тартқан, ардың-гүрдің, майдан қыл суырғандай сызылып, басаяғын құпиялап айтқан әңгімеңіздің арғы астарын ә дегеннен ұғына қоймайды. Ой, ол оның зердесіне жеткенше қай заман?! Пұшық шәйнектегі шайды қайта үстемеледі, босаған ыдыстарды шақыр-шұқыр еткізіп былайырақ ысырды. Соның арасынша қалта телефоны арқылы әлдекімдермен емен-жарқын сөйлесті. Қыз балаға жараса қоймайтын қылық танытып, қарқылдан күліп те алды. Аш бүйірін таянып әлсін-әлі сыртқа үңіледі.

	Інісінің қабағы кіржиді. Тіп-тік шашын әлсін-әлі сипалап, тұрып кетудің ыңғайын және келістіре алмай қарадай-қарап әбігірге түсті. «Ай, мына кісі одақ болып оңдырмас!» Сыртынан сызданып бұлқан-талқан ашуланды. Әлдекімнің әкесі қара суықта үсіп өлді ме, өлмеді ме, әлде жарақаттанып ауруханаға түсті ме, өзіне салса оның иненің жасуындай қажеті жоқ-ты. Бірақ мынадай оңтайлы сәт күнде қайталана бере ме?! Әрқайсысы әр тұстан әр ненің басын шалса да, әйтеуір бас түйістіріп, біраз уақытқа дейін күбірлесіп отырды ғой. Айтып ауыз жапқанша... қазір-ақ біреу тұмсықтарынан сүйреп ала жөнелетіндей, тым-тырақай тұс-тұсқа тұра қашады. Әкелерімен де жөндеп тілдесе алмайды. Тілдескілері келмегендіктен емес, ортақ әңгімеге оңайлықпен тақырып табыла қоймайды. Алпыстан асқан кісі сенің қым-қуыт бизнесіңнің аужайын қайтсін? Оның бер жағында бұл кәсібіңіздің де адам таңғалатындай қызығы қалмай бара ма, қалай?.. Қатарымнан қара үзіп озып кетім дегендердің тірлігі қантөгіспен тұйықталады. Бірде біреуді алдап, бірде өзі алданып, итыржыңмен сырты бүтін, іші түтін кейіп танытқандар кімді жарылқамақ? Дегенмен, осы жүрістері өздеріне ұнайды.

	Құдай салмасын, ана жылдары айылын жимастан шалдың азын-аулақ пенсиясына көз сатқандарын бұл жалғанда ұмыта алар ма? Әйтеуір ақыры қайырын берді. Біреуден ілгері, біреуден кейін, итініп-сұғынып жүрді де, бір қараға қол іліктірген. Біреулер үшін Әбдірәсілдің балалары бірінен-бірі өткен өңшең бизнесмен. Табыстары да шаш етек. Ала жаздай үй көрместен сүрініп-қабынып күні-түн жұмыс істейді де, осындай қыс мезгілінде ғана аздап аяқ суытады. Сарыарқаның сақылдаған сары аязында біреулердің есік алдына кіріп-шығуы мұң болып жүрсе, мұның балалары сонау жер түбіндегі Шығыс Азияның курортты аймағына барып суға түседі, күнге қыздырынады. Ай жарым уақыт армансыз қыдырыстайды, көрші елдерге саяхат жасайды. Сірә, жыл бойғы жиған-тергендерін де аямастан шашып-төгетін болар. Мейлі, бұған Әбдірәсілдің неге жүйке жұқартуы керек, а? Ақшаларыңды жиып, үстіме үш қабатты коттедж тұрғызып беріңдер дей ме, туған күніме елде жоқ жеңіл мәшине сыйлаңдар дей ме? Өзіне салса оның ешқайсысын дәметпейді...

	Енді үш қабатты коттедждің ат шаптырым ауласын күзетуі ғана қалып еді. Оу, тұғырдан тайып жүрелеп отырса бір жөн, тамағы тоқ, көйлегі көк. Әгәрәкім балалары әупірімдеп қала сыртына көшіріп әкетсе екі қолын қайда сыйғызарын білмей, түк бітірмей қайтіп күн өткізеді? Ақыры Әбдірәсілдің де түртпектеп бір нәрселермен айналысуына тура келер; биік дуалдың іргесіне гүл көшеттерін отырғызар; шатырдың төбесіне шығып, артық-ауыс керек-жарақты соған жинар; есік алдындағы арықтың су жүрер жолдарын тазалар. Түк таппаса терезенің тұсынан арлы-берлі жүгіріп өткен жүгірмектерге «Әй, неге алыс ойнамайсыңдар, бар болғырлар?!» деп ескерту жасайды ғой. Іші-сырты жылтыраған коттеджіңіз де көрінгеннің көз құрты, бармақтай тас тисе де терезе әйнегінің күл-талқаны шығады. Бәлкім, біреулер әдейі істейді.

	Оу, не үшін дерің бар ма, Әбдірәсілдің әйдіңгірдей кең сарайда өмір сүруі әлдекімдерге ұнамайды. Қарадай-қарап қызғаныштың отына тұншығады. Одан кейінгі әңгіменің кімге қарай жебедей қадаларын Әбдірәсіл аңғармай ма. Аңғарады, аңғарған бойда бөксесіне біреу біз сұғып алғандай тітіркенеді. Жан ауыртатындай өзге шаруасы жоқ әкелерінің ең болмағанда үйге ие болмағандығы қалай-ау?! Жұрттың әкелерін көріңіз, әнеки, жұрттың әкелері бизнесіңнің бір бұрышын көтерісейін деп иығын тосады. Тоспайақ қойсын. Бірақ... Бұған келгенде Әбдірәсіл де тірі жанға жымын білдірместен өз-өзіне риза болғандай кейіп танытады. Сонысы ақыл болды-ау бәрінен! Жүрегі қаламайды екен, кез келген тұсқа сұқтанып, арамтер болып, сөзге қалып, абыройсыз атанып қайтеді? Әбдірәсіл – туабітті ғылым адамы. Ғылымға құлай берілгендердің жүріс-тұрысы да күлкілі, бір жағынан қорқынышты. Математикалық теңдеулер теориясынан қырық жыл университетте дәріс оқыды. Өзіне жетерлік ғылыми атағы бар, сатылап өскен ғылыми дәрежесі бар. Математиктеріңіз де бойын шабыт буған шәлкем-шалыс мінезді ақындарыңызға көбірек ұқсайды. Көшеде де түбір астындағы теңдеудің шешімін ойлап келе жатады. Бірнеше санда ойша қорытып, қиын есептің оңай шешілу жолдарын қарастырады. Шын бәсекелесті бар-ау, математикалық тепе-теңдік арқылы да өлең құрастыруға әбден болады. Және ондай өлеңнің буын саны шашырамайды, «айналасы жұп-жұмыр, жүрекке жылы тиеді». Шырт ұйқыда жатып өзімен-өзі сөйлесу, дәу жұдырығымен қабырғаны ұрғылау, кез келген жерден қиып өтіп, мәшиненің астына түсіп қала жаздау деген секілді кездейсоқ оқиғалардың Әбдірәсілге де жаттығы жоқ-ты. Күлкіге қалатын сәттері де, ұмытшақтығы да бір басына жетіп артылады. Елде тұратын туған қарындастарының аттарын шатастырып, ылғи жұрттың өкпесіне қалып жүреді. Біреулер кешіреді, біреулер әдейі істейді деп Әбдірәсілді қуаяқ шалдардың қатарына қосақтайды. Бизнесмендердің әкесі біреу-міреу қапыда қарыз сұрап қала ма деген оймен әдейі әпенделік қалыпқа түседі деп, құлашты тым тереңге сілтейді. Оу, олармен сөз таластырып неге текке шаршауы тиіс Әбдірәсіл? Ауыз өздерінікі ғой, айта берсін... жақтары талғанша. Одан Әбдірәсілдің жоғалтары шамалы. Ең бастысы, бизнесмен балаларының алдында шаруаға қырсыз, мына заманның қулық-сұмдығына көп бас ауыртпайтын әрі дүниеге қызықпайтын сол қожанасырлау қылығын сотсыз, адвокатсыз мықтап бекітіп алды. Түсінгенге Әбдірәсілдің де үлкен жеңісі осы еді. Осы арқылы өз-өзіне бостандық жариялап үлгерді. Шығыс Азияның қиян шетіндегі курортты аймаққа тартып кетпесе де, осы қаланың аяқ жетер жерлерін емін-еркін аралайды. Еркін жүріптұрады. Балаларының мұнан үміт үзгендері соншалық, «шалды» болар-болмас шаруаға да араластырмайды. Жекеменшік жиһаз дүкенінің күзетшілері де Әбдірәсілдің жасындағы қартаң кісілер. Ара-тұра сол тұсқа ат ізін салып, осы дүниелердің түп қожайыны мен боламын дегендей сес көрсетуге де ебі жоқ. Ішінен мырс етіп күледі де, басын шайқап, артынша тәубесіне келеді. Одан өз ауанымен тыныш жүргені мың артық.

	Балаларының өзі туралы қайтіп уәйім жейтіні енді белгілі болды. Әкелері қарап жүрмей бұлардың азды-көпті абыройын жалқы сәтте жермен жексен етіп, әлгі Пәленшеевичтің әкесі секілді қара суықта қатып өлмесе деңіз! Міне, бизнесмендердің ел бетіне қарай алмай, пұшайман хал кешкендігін әуелім сонда көріңіз. Өй-дөйт, ортаншы ұл борышынан құтылды, жүрегі бір нәрсені сезгендей алдын ала дабыл қаққан. Ойлау қабілеті кештеу дамыған миғұла апасының қауашағы қаңғыр-күңгір етіп, босқа домаласа оның кінәсі не? Тас кенеше жабыса кететін оңтайлы сәттің біртіндеп қолдан сусып бара жатқан түрі мынау. Оп-оңай, тілге өздігінен оралып тұрған тіркесті айтып салуға шамасы келмеген соң зығырданы қайнамағанда... «Сіз де бізді аймаңдай етіп ұятқа қалдырмаңыз, газет-журналыңызды оқып, жылы жерде тыныш отырсаңызшы!» Ойпыр-ай, ана қараңызшы, аузына салып берген сөзді де ары қарай жұта алмайды. Айдалаға лағады.

	– Кал қалай? Бізге неге хабарламайды? Странно!

	– ...

	– Пәленшеевичтің бүгін налоговойға барғанда әйелін көремін ғой.

	– Асықпаңыз, қырқына үлгірерсіз.

	Әбдірәсілдің де күлкісі келді, бір жағынан ұлына да аяушылық білдірді:

	– Есеп түгенделеді, – деді суып қалған шайды ұзағырақ сораптап.

	– Есеп түгенделеді?! – Қызының екі көзі ақшараңдап, шарасынан шығып бара жатты. – Сіз, немене, қарыз алып па едіңіз ол кісіден?

	– Қайдағы қарыз, бір басыма пенсиям да жетеді.

	– Соны да түсінбедіңіз бе? – деді інісі орнынан созғалақтай көтеріліп. – Әкем дұрыс айтады, мен өлгенде оларға да хабар бермеңдер дейді...

	– Сен, сен... Жасик, есің дұрыс па, әкемізден құтыла алмай жүрмісің?! Өлім, қайдағы өлім?! Көрерсің, әкеміз әлі...

	– Міне, мұның ақыл... Әкемізге келіншек әперейік, әкеміз әлі...

	– Сендердің жұмыстарың жоқ па осы, өңшең шуылдақтар?! Айда, марш! – Әбдірәсіл көзіндегі күлімдеген отты жарқылды көрсетпеуге тырысты.

	***

	«Айда, марш»-ты қайбір жетіскеннен айтты дейсің. Бұл жолы да «екі жеп, биге» шықты. Туабітті ғылым адамы көди-сөди қысыр әңгімелерді ұнатпайды, оның бер жағында уақытын текке жырымшылағысы да келмейді. Со немелердің қара домалақтарын бір жайлы қылған соң сыртқа шығып, бой жазып қайтпақшы еді бір ойы. Орталық пошта ғимаратындағы кішкентай сандықшасы ойдан-қырдан жиналған хат-хабарға лықа толып тұрса... Сонысы бір оңынан келген оңтайлы тәсіл болды ғой. Тура Әбдірәсілдің атына жазылған хат-хабарыңыз ешкімнен еш нәрсе сұрамай-ақ, сол жерде тып-тыныш жата береді. Айлап, апталап қыдырыстап кетсеңіз де бәрібір. Бәли, о не дегеніңіз, айлап, апталап... ол не қылған таусылмайтын апталар? Басын қақшаң еткізіп көтеріп алды. Сандықша ішіндегі хаттар оқылмай, оқылмақ тұрғай жауап жазылмай жиналып қалса, анық масқараның көкесі сонда болмас па-ау?! Одан кейінгі тірлігі тұтасымен қара бақырға айналар. Ой, несін айтасыз, хат болғанда... ол хаттарды нендей кереметтермен салыстыра қоярсыз?! Әбдірәсілдің жер-жердегі кандидаттық қорғайтын шәкірттерінен келген хаттар болса, жүрегі құрғыры бүйтіп алып-ұшар ма?! Олардың ақыл сұрағансыған хаттарына жауап жазарда бүйтіп толқыр ма?! Осы күндері адамдардың бір-бірімен хат жазысып сырласуы деген дәстүр де пышақ кескендей үзілді ғой. Қалта телефонымен бір-екі ауыз амандық-саулық сұрасады да, барлық шаруаны сонымен бітіреді. Немесе электронды пошта дейтін құдірет шықты бүгінде. Сарт та сұрт, өңкей шолақ сөйлемдермен діңкеңді құртады. Айызыңды қандырмайды. Құдықтың ащы суын ұрттап қойғандай ұртындағыны не ары, бері төге алмай, ит әуреге түсесің.

	Әлгі сандықша ішіндегі Әбдірәсілдің орталық поштаға келуін асыға күтіп жатқан хатыңыз олардың біріне де ұқсамайды. Ал түктің мәнісіне түсінбейтін балалары «Мынадай қара суықта үсіп өлесіз ғой, шошаңдамай, үйде тыныш отырсаңызшы...» деп ақылгөйсиді. Пах, тапқан екен үсіп өлетін адамды! Сол екі парақ маржандай жазулардағы жылу Әбдірәсілді тоңдыра ма?! Сандықшаны кішкене кілтімен жайлап ашып, хаттың содан келгендігін білген соң қайтар жолда аяғы-аяғына тимей құстай ұшпай ма?! Біртүрлі екі қолы құс қанатына айналып кеткендей. Былай шыға конверттің екінші жағындағы мөріне, сосын өзінің атыжөні жазылған әдемі жазуларға қайтадан көз жүгіртеді. Сонікі... тоқтай тұрыңыз, сонікі болғанда... бұл қайдан шығып жатқан ағыл-тегіл сағыныш сезімі?! Әлде тасқа басылған біреудің дайын дүниесін көшіріп салып жіберді ме дейін десең, онікі таңғы шықтай мөлдіреп, төгіліп тұрады үнемі. Жұта бергің келеді, жұта бергің келеді. Соның артынша тұла бойың да жеңілденіп, бүкіл болмысың әдемі әсерге бөленеді. Онысын төгілдіріп суреттейтіндей Әбдірәсілде ақындық қуат қайдан болсын?! Қатардағы математик қой болып болғаны. Сол сағыныш хаттың арқасында тұла бойы күйіп-жанып, өртеніп бара жатқандай күй кешеді. Төс қалтасына қыз-қыз қайнаған сексеуіл шоғын салып алғандай, ал кеп жүгір, ал кеп жүгір! Ара-тұра осы қалада тұратын таныс-білістің көздеріне түсіп қалсам ұят болар деп сәл іркіледі. Біреу қуып бара ма, жайлап жүрейін дейді зәудесін. Әне, кеудесіндегі сексеуілдің қыз-қыз қайнаған шоғы жан шыдата ма, артынша әлгі сақтығының бәрін айна қатесіз ұмытады да, тағы да құстай ұшады. Міне, керемет, былайғы уақытта Әбдірәсіл дәл өстіп алқына жүгірсе жүрек тұсы шым-шым ашып, жон арқасы құрысып, жөтел қысып жүрелеп отырып қалмас па?! Жоқ, бұ кезде өйтпейді, сөйтіп келе жатып ыржың-ыржың күледі, басын шайқайды. Ой, түбің түскір, айтуға да қысылады біртүрлі... сол маржандай жазулар үзіліп, үздігіп, сыр шертісетін шығар тағы да...

	«Арқа сүйейтін асқар тауым!..», «Кеш гүлдеген махаббатым!..», «Жоғалып табылған асылым!..» Ойпыр-ай, мұндай сөздерді қайдан табады әлгі керекулік келіншек?! Өзі де былқылдаған керім-ау! Сөздің де шұрайлысын шатаспай тауып, майын тамызуын! Оу, осы қызудың әсері кісіні тоңдыра ма?! Ал Пәленшеевичтерінің әкесі шынымен қара суықта үсіп өлгені рас болса, ол – Әбдірәсілге ұқсамайтын мүлде бөлек адам. Мейлі, мың жерден кеш гүлдесе де Әбдірәсіл бойындағы махаббат сезімінің оттай маздап тұрғандығын айтсаңшы! Жылы сөз ғой кісіні қартайтпайтын. Ал балаларының қара аспан тауды басына үйіп-төккен түрлері анау. Махаббаты күшті адам қара суықта қайтіп жаурайды.

	***

	Үлкен қызының жалғыз ұлы биыл екінші сыныпқа барған. Күйеу баладан хабар жоқ. Ой, Бибіажардың мына мінезіне адам шыдай ма, бұлтсыз күнде найзағай шатырлатады, асау өзендей арнасынан асып-төгіледі. Айдың-күннің аманында аяғына шалынысып сүрнігеді де жүреді. Төбеңді тесетіндей даусы да тым ащы. Біреудің ішкі ісіне Әбдірәсіл қалай араласады және онысы күн сайын мыңдармен сауда жасайтын нағыз мықтының өзі болса?.. Тіл ұшына тірелген талай сұрақты амалсыз ішіне жұтады. Ал не қыласыз, олар ашуланғанда Әбдірәсіл ашуланбай ма? Отбасынан береке кетсе, былайғы тіршілігіңнің құны көк тиын. Өзі бір момындау ғана сүп-сүйкімді жігіт еді. Бар кінәраттың Бибіажар шырағымнан келгендігін де жүрегі құрғыры ептеп сезеді. Жып-жылы ұясына қайтып оралса жақсы. Бар тілегі осы үміттің үстінде. «Түйені жел шайқаса, ешкіні көктен іздеңіздің» кебі ғой баяғы, сол кикілжің айдалада жатқан Әбдірәсілге де оңай соқпады. Болар-болмас бостандығынан айырылып, қала орталығындағы төрт бөлмелі пәтерін шетелдіктерге өткізіп, басы бүтін осында көшіп келді. Еріксіз, сүйрелегендей. «Жалғыз өзіңіз жынданып өлерсіз» дейтін быды-быды... Өстіп қамқорсиды. Кемпірімен қатар өмір сүруді құдай құп көрмеді. Әсілі, кемпірінің алдында кету арманы еді, онысына да құлақ аспады. Қазаққа қырғидай тиген қылтамақ ақыры екеуін ажыратып тынды. Сонан бері қанша әспеттегенімен бұл үй бөтен. Өзінің иісі сіңген қарашаңырағына жете ме?..

	Ал әлгі сүмелектер Әбдірәсілді нағыз жынданатын жерге әкеп тастағандарын әсте аңғармайды. У-шудан құлағы тұнады, миы солқылдайды. Сүйегі қатып кетті ме, әлде жан тыныштығына үйренісіп алды ма, әйтеуір немерелерінің сөлекеттеу жүріс-тұрыстарын көтере алмайды. Жә-жә... жоқ-жоға... бергі жағымен айтып жатқан базынасы ғой әншейін. Бұлай сөйлеуінің өзі айып немесе пенделік астамшылық. Турасы – ақсақалдыққа жұғыспайтын жат қылық. Біреулер өмір бойы осы қызығымнан айырмаса екен деп құлшылық қылады... Ал Әбдірәсіл болса... Хош деңіз, болдыңыз ба, айтылмай қалған тағы не қалды? Бо-болды, өз-өзіңді іштей кеміргеннен бір нәрсе өне ме?

	Алтыншы қабаттан төменге көз тігеді. Әлдекімнің жолын аңдиды. Балалардың түстік асын әзірлейтін орыс келіншегінің үйі де, шамалауынша, бұл маңнан алыс емес-ті. Қуыс көшенің бергі басын айналып, сарғыш шашының дода-додасы шығып, алқынжұлқын жетіп келуші еді. Бүгін неғып айналсоқтап қалғандығын қайдам. Әбдірәсілдің сол бар болғырды тағатсыздана тосып отырған түрі мынау. Шындығында Әбдірәсіл бала бағатын жастан әлдеқашан асып кеткен-ді. Қанаттыға қақтырмай, тұмсықтыға шоқыттырмай, мына жамандардың әке-шешесін адам қатарына қосқандығына рақмет айтсын алдымен.

	Ой, бәрекелді-ай, енді Әбдірәсілдің үйкүшік боп омалып, отырып қалуы ғана қалып еді. Сірә, әлгі екі жаманы да Бибіажарды данышпанға балап, арқасынан қағатын болар. Бәлкім, бәрі ойласып шешті ме, кім білсін... Ақы-пұлсыз бала күтушіні тапты ғой әйтеуір. Бір бала бақтың не, екі бала бақтың не, Әбдірәсілге бәрібір емес пе. Оның үстіне биылғы қыстың да сұры жаман. Кішкентайларды таң азаннан дірдектетіп, балабақшаға сүйрелегеннен әкесіне әкеп тастағандары олжа. Ортаншы ұл да, кенжесі де өтірік ұялғансиды, келіндері де төмен қарап кібіртіктеп, бір-бір қара домалақтарын осында әкеліп тастайды. Күндегі тірлігі осылай, Әбдірәсілдің өмірі осылай өтіп жатыр үн-түнсіз. Бүгінгі жастардың бала тәрбиесі де қызық. Бетінен қақпай өсірген бала бала болып жарыта ма? Сәл дауыс көтерейін десең, анық басыңның пәлеге қалғаны. Қайыс белбеуді екібастан ауызға алмайсыз. Тәйт демегендіктен, олардың бір-бір шикіөкпелері қапелімде екі балаға айналып кете ме? Ой, пәлі-ай, мына сұмдықты қайдан естідіңіз, қабақ шытып доқ көрсетсеңіз, олардың ақ қағаздай көңілдері жасып қалады-мыс; үркектеп, төменшіктеп, кісі бетіне тура қарай алмайды-мыс; шектен тыс бұйығы, бейшара қалыпқа түседі-міс. Қойды, аулақ, аулақ! Құдайдан бір, адамнан екі сұрап алған әлжуаз немелерді Әбдірәсіл жасқаншақ қылып өсіріп өле алай жүр ме? Аш құлақтан тыныш құлақ. Кісі баласының тәрбиесіне кесірін тигізіп не жыны бар?

	Айтуын айтады-ау, бірақ көкірегі құрғыры өз еркінен тыс көтеріліп-басылып, көтеріліп-басылып үздік-создық күмбірлейді. Тәйт демегеннен зіңгіттей жігіт болған баланы бәрібір көз алдына елестете алмайды. Санасы шатасады, ойы сүрінеді. Ақыр аяғында өзі де адам аяғандай аянышты күйге түседі. Ой, дүние-ай, кешегі күнге дейін еліміздің алдыңғы қатарлы бір жоғары оқу орнында кафедра меңгерушісі болып, аудитория толы жеткіншектерді бір шыбықпен айдаған Әбдірәсіл бүгін өз немерелеріне жақ аша алмайды. Төменшіктейді, солардың ығына жығылады, алдарына түсіп құрдай жорғалайды. Сес көрсету ме саған, тоқтай тұр! Бетаузына маска киіп алған цирк әртістеріндей өтірік ыржалақтайды, жорта күледі, иіліп-бүгіледі. Бұл маңнан Әбдірәсілдің иісін де таба алмайсың. Ал шаршамай көріңіз, қапаланбай көріңіз! Сенбесеңіз, емен есікті сәл ғана ашып, төргі бөлмеге болар-болмас көз салыңызшы. Күйсандықтың үстіне екі аяғын салақтатып, қонжиып алған Бибіажардың баласы қолдарын ербеңдетіп, беталды айқайға басады. Даусының зәрін. Одан өзгелері қалсын ба, екеудің естиярлауы секіріп телевизордың үстіне шығады. Ең кішкентайы құйрығымен жылжып, тау боп үйілген ойыншықтарды әкесінің өші қалғандай олай-былай лақтырады. Бір тұстан музыканың қаңғыр-гүңгір даусы естіледі. Сөйтіп, үлкен бөлмені үшеуі-ақ бастарына көтереді. Енді бұларға екі-үшеуі қосылса не болмақ? Шынымен қосыла ма?.. Әлдене тамағына кептеліп қалғандай әзер жұтынды. Көздері тұманданды. Терезеден басып шығарып, орыс келіншектің жолына үздіге қарады. Қатарды көбейтетін келіндерінің дайындығы да байқала бермейді көп. Жүр ғой түгелер оқтау жұтқандай сіресіп... Бала бағатын адам бар кезде туып-туып алмай ма?!

	Есік қоңырауы қағылған тұста мұздай киініп үлгерген Әбдірәсіл ұшып түрегелді.

	– Айналайын-ау, қайда жүрсің? – деді аздап ренжігендігін аңғартқысы келмей.

	– Уақытымен ғой, – деді анау да «шалды» менсініңкіремей.

	– Қайдағы уақыт?

	– Бізде бәрі келісімшарт бойынша.

	– Ал содан... келісімдеріңе болайын сендердің, таң азаннан отырмын екі көзім төрт болып, қарға адым жерге шыға алмай...

	«Менің кінәм не?» дегендей сырт киімдерін шешініп жатып ол да иығын қиқаң еткізді.

	– Мен де уақыттан кешікпеспін, – деді Әбдірәсіл де үйден шығып бара жатып.

	– Түскі бірде мен бұл жерде болмаймын.

	– Не?!

	– Сағат бірден әрі...

	– Қақсама, немене, мені жаңа көріп тұрмысың? Бұған дейін тірі жанға зияным тиген жоқ.

	Есік қаттырақ жабылды. Ал немерелеріне үйге кімнің келіп, кімнің кетіп жатқаны бәрібір еді.

	***

	Орталық поштаға көп айналмады, бәрі қолмен қойғандай-ды, бәрі өзі ойлағандай-ды. Көгілдір конвертті төс қалтасына сұға салды. Түк көрмегендей жүгіріп келе жатып не арқасын ағашқа сүйей салып, хатты асығыс оқу деген Әбдірәсілдің әдетінде жоқты.

	Ақпанның орта иінінен ауғанша ышқына ақырған аяз біраз сынып қалыпты. Көшедегі жүргіншілердің де қарасы көбейген. Шана сүйреткен балалардың айқайы құлағына жағымды естілді. Күн сәулесімен шағылысқан қар қиыршықтары табан астына моншақ шашылғандай елестейді. Ауа жеңіл, тынысың кеңейіп, жұта түскің келеді, жұта түскің келеді. Үйге оралуына да бірер сағат уақыты бар-ды. Теріден иленген ұзын пальтосының жағасын көтеріп, тротуармен барынша баяу аяңдады. Тұра жүгіретін үйреншікті әдетіне күлкісі келді. Рас, рас-ау, сол алқын-жұлқын жанығуынан шым-шымдап рақат тапса, кәнеки!

	Таныстарым кезіккей деп тіледі бұл жолы. Біртүрлі адамдарды сағынып қалғандай ма, қалай? Қайдан шықса одан шықсын деп, жиһаз дүкеніне тартып кетсе ме екен, ә?! Бүгін кімнің кезекшілігі еді? Кім болса ол болсын, әйтеуір Әбдірәсілмен әңгімелесетін тірі пенде табылса сол жетеді. Әбдірәсілді дүкен күзетшілерінің де құрақ ұшып қарса алатын жөндері бар. Биліктің бір ұшы, сірә, осы кісінің қолында тұр-ау деп топшылайды. Туған қызына әкесі әмір жүргізбегенде қайтеді? Бірақ тұла бойы зиялылыққа тұнып тұрған Әбдірәсіл көзге көрінбейтін майда-шүйдемен айналысып жатпайды. Оларға да осы кесек мінезі ұнайды.

	Жолай үлкен театрдың көше беттегі кісі бойы жарнамасына назар жықты, бір айлық репертуарларына шолу жасады. «Іліп алары шамалы-ау...» – деді содан соң. Былай шыға кекесінді түрде өз-өзіне мысқылдай күлді: «Аспандама, өмірді өз деңгейіңмен ғана өлшейтіндігің не? Бүгінгілердің нені қажетсінетіндігін қайдан білесің?..»

	Кәдімгі шау тартып қалған кісілерше екі қолын артына ұстап, біраз жүрді де, ізінше біреу-міреу көріп қалса ұят болар дегендей лезде бойын тіктеп үлгерді. Сол «біреу-міреулерді» көре алмай діңкеледі ғой... Сірә, өзі оқытқан студенттері болды ма екен, қарсы жолығысқан екі-үшеу Әбдірәсілмен әнтек қана бас изескендей сынай танытты. Әлде көзіне солай елестеді ме?.. Бөтен адамдар болды-ау деді зәудесін. Оу, оларға Әбдірәсілдің жамандық жасаған кездері болды ма, аз-кем ұрысса адам болсын деген шығар. Ендеше сол жақсылықты олар неге тез арада ұмытып кетуі тиіс, а?! Әлде Әбдірәсілдің бұл дүниеде бары мен жоғы бірдей ме? Университетпен қош айтысқаны кеше ғана емес пе еді? Өткен күзде... Ал оған дейін Әбдірәсіл «Әбеке, Әбдірәсіл Жұмағалиевич» болатын. Әрбір аудиторияға кіргенде көгенкөздердің бірі қалмай өре түргелетін. Ізінен шұбап, кафедраға сүйретіліп келетіндері қаншама?! Тап соларын Әбдірәсіл қажетсініп тұрғандай біреулерінің: «Сіз лекцияны жатық әм түсінікті етіп оқисыз», – деп байқатпай көпшік-ті қойып кеп жеберетіндерін қайтерсің?! Сол лекцияны жатық оқитын сұңғыла математигіңіз ұзын көшенің бойымен ілби басып келе жатыр, мінеки. «Ассалаумалейкүм, Әбдірәсіл Жұмағалиевич, халіңіз нешік?» десеңдер, немене, бір нәрселерің кете ме?..»

	Ілгері жылжып, алақандай алаңда жүйткіп, жұптасып сырғанақ теуіп жүрген жастардың қимыл-қозғалыстарын біраз қызықтады. Суда жүзген балықтай зулайды түгелер! Әлгі ойына қайта оралды, адамның тірі жүріп ұмытылуы да түкке тұрмайды екен-ау, ә?! Ұмытыласың, бітті. Мені неге ұмыттыңдар деп биік үйдің төбесіне шығып алып, жаһанға жар салмақшымысың? Бәрібір оның да нәтижесі шамалы. Жаңғырық ауаға ілініп біраз тұрады да, желге жұтылып, ізінше жоқ болады. Біреудің саған күні түссе ғана керексің, сені сонда ғана іздейді. Сарыарқаның сары аязы дейсіз... ол емес, өмір суық, өмір!

	Оның несін жасырады, ақтық демі таусылған күні Әбдірәсіл де тіршілікпен қоштасады. Ұялғаннан, сонша жыл университетте кафедра меңгергендігін ескеріп, газеттерге қазанама жариялатады. Құпта, құптама, сонымен тәмам. Бұрынғылардың өмірді қамшының сабына теңейтіндігі содан. Түкке де тұрмайды. Шолтаң ете қалады әншейін. «Жоқ, қателесесіз, мұныңа келісе алмаймын!» дейді Әбдірәсілдің екінші ойы. Аяғын ілби басқан Әбдірәсіл осы қарсылыққа кәдімгідей қуанып қалды. Әдепкідей емес, осыдан кейін ғана тұла бойы әлденіп, аз-маз жылынып сала берді. Ешкім іздемейтіндей соншалық сорлы ма екен Әбдірәсіл?! Іздегенде қандай! Төс қалтасындағы маржандай жазу бар сағыныш хат – Әбдірәсілдің әлі де біреулерге керектігін айғақтайтын басты құжаты. Басты құжат! Бір жағынан, сәл қасаңдау шықса да, осы теңеудің табылғандығына және оның өз әдіресіне бағышталғандығына кәдімгідей марқайып қалды. Шүкір, бар ғой әлі де Әбдірәсілді іздейтіндер. Мәселен, сол Керекеудегі келіншек... Әбдірәсілмен ойда-жоқта танысқан. Сонан бері де он жеті жыл өте шығыпты, құдай-ау! Мақтаншақтықтан ада, Әбдірәсіл де жастау кезінде жігіттің сұлтаны еді. Жергілікті университетті тексеретін арнаулы комиссияның құрамын ілікті де бір ай сыртта болды. Оқытушылар жатақханасына орналасты... Сонда ғой әлгі сұлумен болып қалып жүргені. Әбдімәліктің асты-үстіне түсіп өліп-өшті. Бұл дүниеде әйел затының ындыны бір ашылмасын деңіз, ыстық демімен жолындағының бәрін жайпап жіберердей, сырт көздерді де қыстырмайды екен. Күйіп-жанып әкетіп бара жатқан отты ағыс сенің бар болмысыңды да үйіріп әкетеді. Уысына бір түстің екен, енді одан оңай құтыламын демеңіз. Әбдімәлік те сондай күйдің талайын бастан кешкен-ді. Ауру адамдай мәңгіріп қалған кездері де болды. Жынданып кете жаздайтын ара-тұра. Содан он шақты жыл хабар үзіп, жоғалып кетіп барып көзіне бір нәрсе елестегендей, Әбдірәсілді қайтадан жанұшырып іздестіргені. Ер адамның басында бола беретін ахуал ғой деп бұған Әбдірәсіл де алғашында мән бермеген-ді. Етегіне намаз оқып жүрген кім бар дейсің деді жалпақ түсінікке салып... Өтті, кетті. Тәтті армандай ара-тұра еске түсер мықтаса... Бірақ керекулік келіншегіңіз елеске, тәтті түске ұқсамады. Соңғы екі жыл көлемінде хат дегенді боратты да тұрды. Және жазғандарының біріненбірі өтеді, жүрегіңді суырып ала жаздайды. Қайдағы-жайдағыны аударып-төңкереді. Әбдірәсілді кезіктірген тағдырына рақмет айтады. Екі жүректің бүйтіп түсінісуін, бірін-бірі бүйтіп сүюін адам қолынан келе бермейтін тылсым күшке балайды. Бізге заңғар көктің рақымы түскен деп бір қайырады. Сөзді де түйдектүйдегімен қиюластырады әрі арасына сына қаға алмайтындай.

	Оу, Әбдірәсіл де пенде ғой. Өңшең жүзіктің көзінен өткен бизнесмендердің әкесі болғанымен, ара-тұра мұның көңілі де ортаяды. Мұңаяды, жалғызсырайды. Айтары жоқ, сондайда әлгінің сағыныш хаттары араға килігеді. Көмек қолын созады, шыңырауға түскен Әбдірәсілді бері қарай шығарып алады. Бетін желпиді, ойша аймалайды. Хор қызындай құлағына әлденелерді сыбырлайды. Тілегін арнайды, жүрегін арнайды. Керекеуге келіп қайтыңыз деп те құдайдың зарын қылады. Тіпті қолыма көшіп келмейсіз бе деп те бір ынтызарлықтың ұштығын шығарған. Көшіп барар-бармас Әбдірәсілдей жасы жер ортасынан ауған кісіге мұның өзі аз сыйлық па, аз құрмет пе?!

	Оу, кімді кім іздеп жатыр?! Дүниенің аяқ-басы қуырылып, адам түсініп болмайтын жұмбақтау жағдай етек алып бара жатқан жоқ па? Басқасын айтпағанда, жылы сөзге жарып жүрген кім бар? Ал керек болса, ол тіпті қалта телефонға хабарласпастан, пошта арқылы... баяғыша... шиырлап, торкөз дәптердің екі бетіне сықитып хат жазады. Мұндай рақымшылықты ақшаға сатып ала аларсың ба, мұндай тілеуқорлықты?.. Айтатын да сөзі жоқ, Әбдірәсілге үлкен демеу кәдімгі. Ол аз десеңіз, бойжеткен қызыңыз бар деп те бір желпіндіріп қойды. Өткен жазда оны өзі қызмет істеген университетке оқуға түсірді. Бір өтінішін орындатуға Әбдірәсілдің де қауқары жетеді. Қыз өзінен бе, өзгеден бе, тек сол тұсына ғана сәл күмәнданады. Өзінен болса тым алақай, өзгеден болса да көп қайғыра қоймайды. Керекулік келіншектің бір тапсырмасын қалай да орындайды ғой. Осы тұсқа келгенде асығыстыққа ұрындыңыз-ау деп керекулік келіншекке аздап назын арнағансиды. Әбдірәсілге соның анық-қанығын білмей жүргені дұрыс еді. Қарыздан құтылдым ба, құтылмадым ба дейтін секілді кәдімгі. Баяғының бәрі тек осы мақсаттың орындалуы үшін жасалынғандай. Сол жағын қаншалықты ойламайын десе де...

	Аң-таң. Бәли, қаңғалақтап қайда келген? Маңдай тірегені – баяғы университеттің бас оқу корпусы. Осылай қарай сүйрелеген ненің күші? Туралап үйге қарай тартып бара жатқан жоқ па еді? Қап, таныс-білістерінің көздеріне түсіп қалмаса, ендігісі сол олжа. «Алжасқаннан саумын ба?» Басын шайқады, алақанымен маңдайын сипады. Түп-түгел, орнында барлығы. Сәл солға бұрылып, темір қоршау ішіндегі сұп-суық орындыққа құйрығын қойды. Күннен көзін көлегейлеп, көлеңке тұстағы өзіне таныс кафедра терезесіне ұзақ қарады. Әлі де қарай түсер еді, жанары жасаураған соң амалсыз төмен үңілді. Ғұмырының біразы осы кафедрамен байланысты еді. Осындай сенбі күндері осында келетін де, түкпірдегі тып-тыныш бөлмеге кіріп алып, асықпай шешініп, айнаға қарап шашын тарап, жуық маңда бұл жаққа тірі жанның аяқ баспайтындығын білсе де, жып-жинақы күйінде саусақтары дірілдеп көгілдір конвертті ашатын. Әрбір сөзіне аса мән беріп, асықпай оқитын. Бір отырып, бір тұрып, енді бірде жауап жазудың қамынан кірісетін. Өзімен-өзі сөйлесетін... күбірлесетін, күлетін. Арлы-бері адымдап жүретін. Ал әлгі шуылдаған немерелерінің ортасында мұндай еркіндіктің жұқанасын көре алармысың? Аман болсын ғой бәрі де... солардың амандықтарын тілегеннен басқа дәл қазір Әбдірәсілдің қолынан не келеді?

	Кешегі күнге дейін төрт құбыласы түгел-ді. Өз қолыңды өзің қайтіп кесерсің, бәрін бүлдіріп жүрген – әлгі бар болғыр қызы Бибіажар. Құдай сүйер қайбір қылығы бар? Университетке азынаулақ демеушілік көмек жасайтын. Сонысын бұлдады ма, ана жолы келгенде ректормен ұрысып қалыпты. Сондағысы да түкке тұрмайтын быды-быды. Әкемді терезесінен күн түспейтін шеткері бөлмеге неге ысырасың деген секілді кәкір-шүкір. Адамау, сол терезесінен күн түспейтін шеткері кафедрасынан артық жұмақты Әбдірәсіл енді қайдан табады? Ректор да шарт кеткен секілді. Сөйтіп, екі мықтының ортасында шыбын өлді, мінеки! Бітті, Әбдірәсілдің аяқ астынан пенсияға шығатын құжаттарын әзірлеуіне тура келді.

	Үйге барғанда қайбір жетіседі? Өңірін әрең ағытып, көгілдір конвертті қолына алды. Олай аударыстырды, былай аударыстырды. Сол баяғы маржандай жазулар. Бәли, бұл жолғысын түсіне алсашы... Бар-жоғы жарты бет. Үзік-үзік, шолақ сөйлемдер. Тұла бойын суық қарыды. Әлденеше қайталап оқыды... «Сізді... сізді мұнай былай шаршатқым келмейді. Амандығымды электронды поштаңыз арқылы білдірермін... Сау тұрыңыз...» Тәлтіректеп орнынан тұрды. Сүйретіліп үйге апаратын үлкен жолға түсті.

	Күн түспейтін терезе секілді ішкі әлемі барған сайын күңгірт тартты.





БББ




	Мейлі, бұл жұмбақтың шешуін біреулер тықақтап сұрамай-ақ қойсын, тіпті мән бермей-ақ қойсын. Жұртпен жағаласып несі бар, өйтіп ұпай түгендей алар ма? Өзіне ұнайды. Бітті. Өзгесіне қолыңды бір сілте де, түк білмегенсіп, тымпиып жүре бер. Ал керекті жерінде аяқ астынан әпенді болуды да естен шығарма. Біреулер әлденені білмекші болып әдейі бұрылған екен, сен әлгінің бетіне ыржалақтап бір қара да, жанынан ыздиып өте шық. Еш нәрседен қысылмайсың, қиналмайсың, уақыттан және ұтылмайсың. Керісінше сол ауылдасыңның жүйкесі жұқарады, қандай шаруасы барлығын да есінен шығарып алады. Сол тұрғанда саған сырттай аяушылық білдіруі де мүмкін... «Базарбек, апыр-ай, бұл Базарбекке не болған, шырағым-ау?!» деп сенің кешегі күнге дейінгі атқарған тіршілігіңді көзінен тізіп ойға алуы да мүмкін. Бірақ одан келіп-кетер не бар? Орта мектептің жоғары сынып оқушыларына биология пәнінен дәріс бергендігіңді онсыз да жақсы білесің. Тәртіпті, мектеп басшылығынан бірде-бір ескерту алмаған озат оқытушы атанғандығың тағы бар. Ары кеткенде ақылдастар алқасына мүше болған шығарсың. Эх, өліп-өшіп еске алатындай олардың қайбір жақсылығы толып тұр еді?..

	Үлгерімі нашар, сабаққа сирек қатысатын жалқау жүгірмектердің ата-аналарымен кездесуге асығып, аяғыңнан сабылып, діңкелеп жүргенің. Төбеңді тесер құдайдың қырық градус ыстығында шаң кешіп, жеті шақырым қашықтағы бөлімшеге тілің салақтап асығып жеткендігіңді қайтейін, үй иесі шақырусыз келген қонақты тыжырына қабылдар еді. Мың жерден мақтаулы мұғалім болсаң да... Бір бақыр өлі суды басыңа бір-ақ көтеріп, азмаз жан шақырған соң «жастарға білім алу қажет қой...» деген секілді мылжың әңгімелерді жүдемелете жөнелер едің. Әрине, одан алдымен өзің жиіркенетінсің. Біртүрлі, тамақтан не ары, не бері өтпейді. Тұзы татымсыз былжырақ бірдемелер. Өмірдің өзінен ойып алынғаны болмаса, кітап сөзіне илана қоя ма бүгінгі жұрт?

	«Ақылды жұрт» дей жаздап барып тілін тістеп үлгерді. Қайдағы ақыл, ақылды болса баласын өстіп бетімен жібере ме? Келешегін ойламайды, тек бүгінгімен ғана өмір сүреді. Бүгінгісінің де жай-жапсары белгілі. Бәрі қолмен қойғандай, дүниені жайма базардың бұрыш-бұрышында теңкиіп жататын қытайдың ала қапшығымен өлшейді. Соларға сенеді. Өліп бара жатса солар ауыздарына су тамызатындай елестейді. Әрнені шатып-бұтып, ақыры өзің діңкелейсің. Соншалық таусыла оқыған «мораліңнен» түк шықпайды. «Жә, несіне қайталай бересіз басымды қатырып, оқымаса сауда жасар. Солардың орнын сіздер толтырарыздар. Жүрсіздер ғой қос-қостан диплом алып, ромбик тағып...» Міне, сонша жерден сабылып келгендегі алған алғысының түрі. Өңің солғын тартып, өзіңше қаныңа қарайып, бұл арадан тездетіп қараңды батыруға ыңғайланасың. Үй иесі де қоштаспастан үнтүнсіз қала береді. «Өзіңе де сол керек» дегендей шартақтың жыртығынан жылтың етіп бір қараған оқушың әкесінің шектен тыс «данышпандығына» риза болып, жыртың-жыртың күледі...

	Базарбектің кешегі өмірі осы секілді елеусіз штрихтарға толы болатын. Ал қазіргісі ше?.. Шөп-шалам басқан тоғанның бергі жағалауына жетіп, қырқаның басына көтерілгенше түгі қалмайды. Оның үстіне аяғындағы резина етігі де ойдым-ойдым ұйыққа кіріп кетіп, әбден зықысын шығарады. Жеті қараңғы түнде аяқ жолыңды аңдап басуың да екіталай. Қолындағы фонарьдың өлеусіреген жарығы мықтағанда бес-алты метрге дейін жетеді де, ары қарай түкке жарамайды. Жазатайым тайып жығылсаң шаруаң бітеді. Белуардан асатын батпақты көлшік құрдымына тартып кете ме деп қарадай-қарап зәрең ұшады. Шыбын жаның тырнақ ұшына тіреледі. Ондай сұмдықтар болған баяғыда. Беткі қабатының қамыс қауылдырығымен баттасып жатқандығы ғой әншейін, ал түпкі жағында не пәле бұғып жатқандығын қайдан білесің?

	Батпақты көл анда-санда ажал апанына ұқсайды. Бойың тітіркенеді, көзге түртсе көрінгісіз қою қараңғылықта жаудай қаптайтын қара масамен алысып, бір жағынан сусіңді ауыр етігіңді әзер көтеріп, бірде алға жылжып, бірде артқа кетіп ит әуреге түсіп келе жатқаныңда ойыңа қай-қайдағы қатерлі оқиғалар оралады.

	Өтірік-расын кім білсін, бұл батпақты көл талайдың обалына қалған, әсілі. Құрдымына тап келсең биолог Базарбегіңді шыбын құрлы көре ме, әп-сәтте қылқ еткізіп жұта салады. Бітті, сосын Базаркүлге сәлем де. Төрт баланың төрт мезгіл тамағы, киім-кешегін дайындаумен кешкілік төсегіне сүріне құлайтын Базаркүл бетін алып-салғанда бір нәрсе қирата ма? «Ең болмаса Базарбектің сүйегін тауып беруге жәрдемдессеңдерші, оу, ауылдас емеспісіңдер!» деп ойға-қырға шапқылағанда иманы бар бір пенде табылса жақсы ғой. «Батпақ жұтқан Базарбекті қайдан табамыз, оған біздің шамамыз жетпейді, одан да осы заманғы техникамен қаруланған МЧС-тің жігіттеріне жағдай айтпаймысың» деп ақыл қосқансып, шегіншектеп қала бере ме? Қылдай өтіргі болса не дейсің?.. Сірә, сөйтер, бүгінгі ағайынан не сұрайсың?! Иман, обал, сауап дегендеріңіз еріксіз екінші планға ысырылған. Біріншісі белгілі, адам өлтірсең де тек байығанды біл... Жә-жә, саған бір нәрсені бастап берсе болды-ау, арғы жағын ақы-пұлсыз іліп әкетуге дайын тұратының-ай! Айсыз түнде пәлсапа соққанда не жетістіресің?

	Қол фонарын жоғары көтеріп, жан-жағына асықпай назар жықты. Тоғанның орта тұсынан қиғаштай тартылған сымтемір арқан аман екен әзірге. Мына құдайдың жаудай қаптаған масасына таланып, Базарбек не бітіріп жүр дейді-ау шаруаның мән-жайын түсінбеген біреулер. Егер Базарбекті басы істемейтіндердің қатарына жатқызсаңыз оңбай қателессіз. Ал әлгісі... табан астынан мылқау бола қалатыны – бертінде ғана ойлап тапқан әрекеті. Оу, ойлы адам өзіне оңтайлысын қамдастырады қашанда. Базарбекті жер-көктен сабылып іздейтіндер емешесі құрып сағынып бара жатқаннан деймісіздер. Кейбірі тоғаннан қайтып келе жатқанда жолдан тосып алады, кейбірі араға адам салады. Ондайда Базарбектің де жан дүниесі өзгеріп сала береді. Айтты-айтпады, аяқжолын аңдып қарыз сұрайтындардан-ақ зәрезап болған. Ақырзаманды бастарына үйіп-төгеді, қайдағы-жоқты араға тықпалайды. Кәрі шешесін, аурушаң әйелін тілге тиек етіп зарлағанда бар ма, сай-сүйегіңді сырқыратады. Ал қаражат өздігінен құйылып жатса, Базарбек те ақымақ емес, дәл осы сағатта жатпай ма әйелінің қасында керіліп-созылып, арқасын сипатып, ара-тұра күлдіргі әңгімелер айтып. Қарыз сұрайтындар Базарбектің айсыз қараңғы түнде қай құрдымға түсіп кетемін деп, жанын шүберекке түйіп, ап-ауыр етігін әрең қозғап, жаудай қаптаған масаға таланып келе жататын жағдайын ойламайды-ау. Ойласа бұл сорлыны бекер қинайды екенбіз деп ұялар еді ғой. Осы ойсыздық жетеді біздің түбімізге. Базарбек секілді бейнеттенсе олардың да кем-кетігі бүтінделіп, шаруалары түзелер еді. Қора-қопсысы келіскен, моншасы бар, шатырлы үй тұрғызып алар еді. Мәшине жүргізер еді қос-қостап. Ал қырсыққанда олардың Базарбек секілді белден батпақ кешкілері келмейді, одан Базарбектен қарыз сұраған оңайырақ. Бас-басына қарыз үлестіретін Базарбек банкінің бастығы ма екен соншалық? Банкінің бастығы да есепсіз қаражат шашпайтын болар. Сұрауы болады әр нәрсенің. Екі аяғы салбырап Базарбек те көктен түспеген, осы ауылдың түлегі, Арқарлының білдей азаматы. О дүниеге де еш нәрсе арқалап кетпейтіндігін жақсы түсінеді. Құрысын, ауылдастарымнан бөлектенгендігім жарамас деп, болар-болмас бизнесінен түскен қаражатты қарызға деп талай мәрте үлестіріп те берген. Оу, қанша дегенмен, қарыздың қайтқаны жақсы ғой. Жоқ, Базарбектің қарыздары құмға сіңген судай ізім-ғайым жоғалады да кетеді. Күйдіргенде әлдекімдердің алғашқысын қайтармай жатып, үстемелетіп және сұрайтындығын қайтерсің? Берер еді ғой шамасының жеткенінше... Бірде әйелі де қыңқылдаған, оған Базарбек мүлдем құлақ аспады, дүниеге жақындығын аңғартып, әйелдігін істеді деп Базаркүлдің де жержебіріне жетті. Сөйтсе, жаны ашығандықтан айтады екен ғой о байғұс! Түлен түрткендей түн жарымында апыл-ғұпыл батпақты көлге тұра шабатын Базарбекті одан басқа кім аясын? Өзгелердің түтіп жегілері келеді шамасы жетсе. Ондай қаңқу әңгімелердің ұзын-ырғасы, міне, мынадай болып келер еді. Оған әлі де сенбес еді, ақыры өз құлағымен естіген соң амалы құрыған.

	«Оу, бақа баққан Базарбекті қайтіп тәртіпке шақырамыз, а?! Жарымаған жаман биолог басқа секірді-ау қас пен көздің арасында. Бұқа бақса кім қой дейді? Бұқа бағып, оны семіртіп, етке өткізіп, бай болып барша мұратына жетсе кім қолын қағады? Бақа өсіріп... ауылдың атып бүлдіріп, масқаралады ғой айдыңкүннің аманында...»

	«БББ көзіңе шалынбады ма?»

	«Оны не істейін деп едің?»

	«Не істейін, осы ауылдың қытаймен байланыс жасайтын жалғыз өкілі сол болған соң, соған өтініш айтайық деп. Ары-бері өздігінен қатынап тұрған қытайларына бір жұмыс тапсырайын деп ек».

	«Пах, коммерция жасайын деп пе ең?»

	«Жоға, қайдағы комерция?! Біздің қатынды білесің ғой, біреуден бір нәрсе көрсе буынып өліп қала жаздайды біздің қа-т-ен! Қытайдан мебель алдыр дейді, БББ-ға жағдайыңды түсіндір дейді. БББ өзіміздің БББ ғой, бір өтінішімізді жерге тастамас».

	«Айт, айтып көр, өтінішіңді орындата алсаң. Бір нәрсе есіңде болсын, Б баяғы Б емес, Б өзгерген... Қазір оның атын ешкім толық атамайды. БББ, бітті, осыны ұмытпа. Тіпті қытайлар да осылай айтқанды құптайтын көрінеді...»

	Мейлі, солай-ақ болсын. Өз басы соған иненің жасуындай ренжісе не дейсің?! Өзіне ұнайды. «Бақа баққан Базарбек» деп ащы ішекше созғылағаннан мына қысқа атау әлдеқайда жинақы, құлаққа да сіңімді. БББ. Таңдайға түскен қант қиығындай салғаннан еріп жүре береді. Ұғымға да жеңіл. Ол тұрмақ, азуын айға білеген қаржылық компаниялардың өздері өстіп бас әріптерді біріктіреді де, тез арада жарнамалатып жібереді ғой жер-жаһанға. Артынша көз үйренеді, бой үйренеді. Базарбектің де БББ-ға кәдімгідей бүйрегі бұрады. Одан әрі айтыла түссе екен дейді. Соның арасынша арманның ақ желкені жетеді желкенін керіп... Базарбектің тоғанынан Қытайға тірі бақа тиеп аттанатын цистерналы мәшинелер, шіркін-ай, бүйірлеріне баттитып БББ-ны жазып алса дейді. БББ дегеніңіз – Базарбектің бренді. Он бес жыл биолог болып салпақтаған еңбегі түкке татымап еді, бақа баққаны атақ-даңқын тіпті дүрілдетіп жіберді. Ауыл-аймақ арасындағы көди-сөди әңгімелерді тыңдай берсе, соның әрбіріне жауап қайтармақ болып тыраштанса түгі қала ма? Ауыз өздерінікі екен, ендеше айта берсін жақтары талғанша. Ол аз болса тамның төбесіне шығып айқайласын. Содан Базарбектің бір жері қисайса...

	Шаруаның орайын келтірейін десе сөйтеді, әрине, бес жыл оқып биолог мамандығын алғандығы да зая кетпепті. Сол тоғаннан тәжірибе жасау үшін үш литрлік банкіге тірі бақа салып әкелетін Базарбек қас пен көздің арасында әлем адамы атанып шыға келді, мінеки! Оу, әлем адамы атанбаған несі қалды? Арқарлының биолог мұғалімі Базарбек Жанғабыловтың атына сонау жер түбіндегі Пенсильваний штатынан бір ғұлама интернет арқылы хат жазып, оны аудандық білім департаментінің бір қызметкері арнайы келіп Базарбектің қолына табыстайды. Сірә, Базарбектің атағын аспандатқан сол қытайлықтар болар. Әйтпесе, бақаларына ие бола алмай жүрген Базарбектің интернетпен жұмыс істейтіндей, түрлі сайттарға кіретіндей мүмкіндігі қайда?! Бақаларды арнаулы құтыларға салып, өлшеп-пішіп, қисық бұттарын созғылап, өліптіріліп жататын қытайлықтар «Маладес те маладес!» деп Базарбектің аяғын жер-көкке тигізбеуші еді. «Делакатес» деп бас бармақтарын шошайтып, сирек тістерінің арасынан түкірік шашыратып, Базарбек әлдекімдерге бұрылып кетпесін дегендей, қаржысын санап алақанға салатын.

	Оу, мұндай қаражатты биолог боп өмір бойы салпақтағанда таба алар ма? Тоғаннан тоқсан қадам ұзаған соң Базарбекке де бәрібір, ақысы төленген тауарды не істеймін десе де өздері біледі. Асып жей ме, тірілей жей ме, қуырып, тұздап жей ме, «делакатестің» қызығын солар-ақ көре берсін. Сол Пенсильваний штатындағы іргелі университет ғұламасы Базарбек өсірген бақаларға кәдімгідей таңданыс білдіреді-міс; бір жылда пәленбай грамм салмақ қосатын өсімталдығына таңдай қағады-мыс; бақаларды немен азықтандырады екен деп те сұрақ қояды-мыс. Ойбай-ау, немен азықтандырушы еді, Батпақтыкөлдің шыбын-шіркейі мен қара масасы аман болсын. Оқымыстылардың әпенділеу келетіндігін осының өзінен-ақ біле беріңіз. Арқарлының тәтпіштеп табиғи жағдайын сұрастырады. Сосын Базарбектің өмірі басына келмеген қиялғажайып ертегілерге ұқсас ғылыми деректерді алға ұсынады. Бақалардың отаны – Кариб теңізі, бақалар мұнан 70-80 мың жыл бұрын сол Кариб теңізінің жағалауында пайда болған. Сөйтіп, жойқын дауылдар мен цунамилер арқылы дүние жүзіне жайылған. Арқарлының тарихында цунами болып па екен дейді, жалпақ тұмсық бақалардың тұқымы Арқарлыға қайдан, қай кезде тап болған дейді...

	Бәрекелді! Базарбектің білетіні – «Саяхатшы бақа туралы» ертегі. Сол бақа Арқарлының төбесіне келгенде түсіп қалған. Ол мұнан басқа дерегіңді білмейді. Білгісі де келмейді. Кейде қауырт жұмыспен шапқылап жүргенде Пенсильванийден жолданған хатты ұмытып та кетеді. Ара-тұра әйелі Базаркүл ғой еске салатын. Тап бір сол оқымыстының жанында жүргендей: «Оларға таңғалмаңыз, тәжірибе жасаймын, келемін деді ме, көре қал, бір-ақ күнде келе салады», – деп Базарбекті де қарадай-қарап әбігірге түсіреді.

	Оу, оған өмір бойы дайын емес Базарбек, тіпті ол бар болғырдың осында келуін де қаламайды. Кариб теңізі жағалауында пайда болған бақаларды Арқарлыдан іздегені неткен ақымақшылық, а?! Құдай көрсетпесін, Кариб теңізі қайда, Арқарлы қайда?! Базарбек үсті-басын малындырып алтын құямын десе де Кариб теңізіне қарай аттап баспас еді. Және естіген жұрттан ұятын айтсаңшы! Кариб теңізіне барса да бақалардың жайымен барады екен-ау! Өйдөйт, жетіскен екенсің, әлем адамы!

	Түнге қарай Батпақтыкөлдің бойынан салқын леп еседі. Леп болғанда да бой сергітетін жаңға жайлы қоңырсалқын. Әлде... оу, салқын леп дегені бақалардың құлақ үйренген қоңыр әуені болып жүрмесін. Мың сан аспапты оркестр дамылсыз ойнап тұрғандай. Әне, Базарбектің де дені сау емес, қолдан келсе сол әуенге қосыла кететіндей. Жанында тірі пенде болмаған соң арманы ары жетелейді. Өзін сол оркестрдің дирижеріне теңейді... ал, кәне, Базарбектің қолындағы сырлы таяқшаға қараңдар, қосылыңдар жанжақтан. Батпақтыкөлдегі жын-шайтандарды осы үндеріңмен қуып шығыңдар. Алдымен менің жүріп-тұруыма ыңғайлы болсын. Қорқыныш атаулыдан құтылайын біржола. Апыр-ай, үрмелі оркестрден бір мысқал кемдігі болсайшы! Е, соны айтам да... бір нәрсе өндірсе Базаркүлдің жанында жатты ғой сонша жыл теңкиіп. Сірә, жолы болады, әу бастан құмалағы түзу түскен ғой Базарбектің. Бәрі ретімен, біріне екіншісі жалғасып, септесіп, дөңгеленіп-ақ келе жатыр, әнеки! Пенсильваний штатынан хат келгені де оңды болды, бір жағынан бақаларды әлемдік тәжірибе үшін өсіріп жүрген боп есептеледі. Пенсильваний штаты мен Арқарлыны жалғастыратын төте жол осы. Жаһанданудың мұнан артық оңтайлы мысалын қайдан табасыз? Міне, іздегенге – сұраған. Жалпақ тұмсық бақалардың арқасы болмаса Пенсильванийдің Арқарлыда не шаруасы бар немесе керісінше... Екінші жағынан бизнесін де дүрілдете береді. Сигнал түсірсеңіз бітті, қытайларыңыз тау асып, әп-сәтте жетіп келеді. Қаражаты қолма-қол. Сартта-сұрт, есебін шығарады да, бақа басына төленетін ақшаны санап тұрып алақаныңа салады.

	Ұзыннан-ұзақ тартылған керме сым-арқанның әр жеріне арнайы орнатылған сығырайған шамдарды сүрініп-қабынып тағы бір мәрте тексеріп шықты. Ойдағыдай жұмыс істеп тұр барлығы. Сол сығырайған шам – табыс көзі. Масалар мен шіркейлер сол болмашы жарыққа үймелейді. Мұндай қан қасап – тек түнге ғана тән құбылыс. Күндізгі шаруаның бәрі бекер. Оркестрдің қоңыр әуенін тірі жан құлағына ілмейді. Балық өсіретін тоғандағы моторлы қайық-ақ тоз-тозын шығарады. Ал мына көрініс ғажап! Тек сұлулықты көре біліңіз, тек сұлулықты бағалай біліңіз. Бақалар жарыққа үймелеген құрт-құмырсқаны көз ілеспес жылдамдықпен қағып түсіреді. Қара масаңызға да таңдау жоқ. Батпақтыкөлдің беті күйсандықтың пернелеріндей түн баласына дамылсыз бүлкілдейді де жатады.

	Базарбектің бақаларды жемдейтін тиімді әдісі осы. Қарапайым, бірақ пайдалы. Бақалар екі-үш айдың ішінде-ақ Қытай асуға дайын тұрады. Ал жаудай қаптаған қара масадан қорғанғаны болмаса, оны да жер-жебіріне жетіп боқтай алмайды. Бірді-бірге телміртіп қойған қу тіршілік-ай!

	Базарбектің өстіп жүргендігін де көре алмайды кейбір ағайын. Көпшілігі борышкер. Оу, мұнда да уылжыған жүрек жағы жетерлік. «Түнімен жалғыз жүру ыңғайсыз және қорқынышты болар, кезектесіп бірер сағат сіздің жаныңызда болайық» десе Базарбек анау-мынау қарызды ұмытып не кешіре салар еді ғой. Күні тап соларға қарап тұрмаған шығар. Жоқ, өйтпейді. Базарбектен ала алмай жүрген өштері бардай-ақ, біреулер әдейі істей ме, қайдам, сол сығырайған шамдар бір жерлеріне кіретіндей рогаткамен не таспен атып сындырып кетеді. Ал бақалар үйреніскен тұстан ғана «тамақтанады».

	Салқын лепті ашқарақтана жұтты да, тоғанның бергі жағалауына жетіп, су-су киімдерін құрғағымен ауыстырды. Жеңіл мәшинесіне от алдырды. Қою қараңғылықты тілгілеген өткір сәуле біртіндеп Батпақтыкөлден алыс ұзай берді.

	***

	Әйелімен ертеңгі шай үстінде ғана тілдеседі.

	– Не естідің, ел мен туралы не деп жатыр?

	– Ел арасы тыныш қой әзірге.

	– Әзіргесі қалай, кешікпей маған қастандық жасалады дегенді естіп пе ең?!

	– Жоқ, жоға, немене, кісінің аузынан шыққан әр сөзді тергіштеп! – Базаркүл болар-болмас ренжіп қалды. Шидей саусақтарын дірілдетіп, кесені де сүлесоқ итере салды. Үнсіздік Базарбектің де ішін пыстырды. Бір жағынан өзін де кінәлады, әйелінің жанынан безіп, түнімен бақалы көлдің қоңырсалқынын қызықтайтын әдетін кәдімгідей қылмысқа бағалады. Түбінің қайырын берсін, әйтеуір.

	«БББ, мұныңыз жарамайды, әлден түнгі ләззаттан қашқақтап не көрінді, сормаңдай?!» Жұдырығын түйді, тістері қышырлады. Ізінше жайдары қалыпқа көшті. Сәл дөрекілеу болса да әйелінің иығынан түйгіштейді.

	– Кариб теңізіндегі жағажайға әкетсем бе екен, а?!

	Базаркүлдің жанарынан от ұшқындайды. Бойын тіктеп, шайды әдемілеп құяды. Кариб теңізінің қай қиырда жатқаны қапелімде есіне түсе қойсын ба? Теңізді естігенде төбесі көкке бір елі жетпей қалғандай. Көрші келіншектердің әзіл-шыны аралас

	«азғырғандары» бекер болмады-ау, «...сіздікі секілді бизнесмен байымыз болса... мына ыстықта пысынамай, Ыстықкөлдің жағалауында жатпас па ек». Иә, солай... сол Ыстықкөлдің жағалауын жайлайтындардан Базаркүл кем бе екен?

	– Балаларға апам ие болады ғой, – деді Базарбек естімей қалмасын дегендей даусын қатайтып.

	Күлкісі келді. Армансыз керіліп, аяғын созды. «Қой, осы тұстан тоқтайын, Базаркүлді бекерге дәмелендірмейін. Ыстықкөлді бір жыл қыстасам да қаражатым жетер еді. Бірақ ертең келетін қытайлармен кім есеп айырысады? Тым астамшылыққа ұрынба, қат-ен!»

	– Тәк... факс жұмыс істеп тұр ма?

	– Тұр ғой.

	– Хабар жоқ па?

	– Жоқ!

	– Қашан келеміз деп еді?

	– Қайдан білейін, мен не білуші едім! – Әйелі дастарқан жиегінен арырақ ысырылды... Әне, кішкене босаңсыса бітті... Жә, Базаркүлдің өкпесін жазып алар ғой өйтіп-бүйтіп. Ашуланғанда қайда барады? Дегенмен, ақылды әйел. Өзгелерге көп сыр аша бермейді. Біртоға... ара-тұра өстіп «еркелейтіндігі» болмаса... Ұйқы деген де әзәзіл-ау, тұла бойының балбырап, құс жастықтың магнитше тартуын қарашы, ей! Осыдан көзі ілінісіп кетсе тыстағы қыруар шаруаны кім түгендейді? Тірі тұрса үлгерер бәріне, уайымының үлкені ұйқы болсын... Ой-бүй, БББ-ның босбелбеулікке салынуына мүмкіндігі қайда? Тоғанның цистерналы мәшинелер тоқтайтын жарқабағы... иә, бүйірінде БББ белгісі бар мәшинелерді айтады-дағы... өткен жолы үгітіліп, біраз қолбайлау болған. Қандай шаруаны да беріліп атқарғаны жақсы. Ұшып түрегелді. Керзі етігін аяғына іле салып, ат шаптырым ауланың арғы бұрышындағы қамыс сарайға жүгірді. Екі қап цементті бұйым құрлы көрместен «Уазиктің» артқы орындығының астына атып жіберді. Құрал-саймандарды да оңай жерден тауып алды.

	Жын соққандай шолақ көшенің шаңын бұрқылдатып, азықтүлік дүкенінің жанынан өте бергені сол еді, бір бойжеткеннің шошаң етіп қолын көтергені, тоқта деп белгі бергені. Базарбектің жүрегі атқақтап аузына тығылды. Қабағы кіржиді. Қап, енді не істейді, ізінше өзі таңдаған айла-тәсілге көшеді-дағы. Қызық... асылы, адам қызығатындай тіршілік емес. Бірақ одан басқа оңтайлы жолды және көріп тұрған жоқ. Қиылып қарыз сұрайтындарды өстіп қатырады мұнан былайғы жерде. Бас-басына түсініктеме беретіндей Базарбектің уақыты толып тұр ма? Және ақша жоқ дегеніңе өлсе сенер, Қытайдан келетін цистерналы мәшинелерді бұлар да үздіге санайды пәтшағарлар. Мұнысы – табылған ақыл. Ауылдасын кездестірген сәттен баяғы биязы мінезді Базарбек аузыбасын қисаңдатып, әлгінің бетіне қарап ыржалақтап күле береді. Кез келген сұрақты жауапсыз қалдырады да, ал келіп күледі. Күлкісі де қолапайсыз. Соның арасынша танауын шұқиды, сұқ саусағымен құлағын шұқылайды. Тершіген маңдайын сүрткілеп, жейдесінің түймесін бір ағытып, бір салып, секектеген саусақтары да бір тыным таппайды. Мойнын бірде оңға, бірде солға бұрып, тарақ көрмеген қалың шашын біраз сілкілейді. Ыржақай күлкісінен бір сәт көз жазып қалса не дейсің... «Арқарлыдан ертең-бүгін көшкелі жатқанымыз жоқ...» дейтін үйреншікті жарапазанды естігеннен еліріп, үлкен көздерін ойнақшытып, бір орында байыз тауып тұра алмай, беймаза күй кешеді. «Сіздерге не болған, менің сүрнігіп жүргенім мынау. Аспаннан жалғыз тамшы тамбағалы қай заман?! Құдайдың тышқақ торпағын аяймысыңдар, неге тасаттық бермейсіңдер? Ай, сірә, бұл ауылда да жөн білетін үлкен қалмадыау!..» деп бір қайырады. Өкініштен өзегі өртеніп аспанға қарайды. Әп, бәрекелді, мына «спектакльден» соң Базарбектен батылы барып кім қарыз сұрар? Тапқан екенсіз қарыз сұрайтын бизнесменді! Соның ізінше екінші жақтың аяушылық сезімі де өре түрегеледі. Базарбектің түнемелікте тоған күзететін тіршілігі жандарына батады, ойландырады. Бұл күнде пәле қайдан жабысты деуге бола ма, дені сап-сау адамның да жынданып кетуі түк емес. Оның үстіне жеті қараңғы түнде белуарыңнан су кешсең. Судың да киесі бар. Судың да түнемелікке қарай сәл мызғып алғысы келеді. Судың құдірет-күшін де толық түсінгендер шамалы. Мазасызданған су періштелері Базарбектің қойын-қонышына кіріп, былай шыға әбден сілкілесе, есі ауып кетпегенде қайтеді? Оу, оның бер жағында... онысын төрт көздері түгел отырып көріп жүрген жоқ па, бақаның да обалы бір адамды жындандыруға молынан жететін болар. Тірі жәндікті қайнаған ыстық суға салып кеп жіберсең не болады? Қарғайды. Туған жердің тіршілік иесін аспан тау асыру қайбір ақылға сыяды? Осылар жиналып келгенде Базарбектің тау тұлғасын табан астынан сүмірейтіп жібереді. Еріктерінен тыс көкіректері күмбір қағады. «Бүйтіп тапқан ақшасының ішін ұрайын-ау! Базарбек орта мектептің ортан қолдай оқытушысы атанып, биология пәнінен дәріс беріп жүре бергенде де ешкімнен кем болмас еді ғой». Арыстай азаматтың бақа тірлікпен айналысып кеткені қиын-ақ. Базарбектен қарыз сұрағандарының алды-арты осы болсын. Оу, аздап миы шайқалған адамға сенім бар ма? Алмағаныңды алды деп, қарыз ақшаның көлемін он, жиырма, отыз, тіпті жүз есе көбейтіп, сотқа зың еткізіп арыз жолдаса қайтпексің? Соттағылар, әрине, Базарбекке сенеді. Ол идеял бұл күнде. Пенсильваниядан хат келгелі Базарбек аңыз-адамға айналып кеткен.

	Базарбек – біреулер үшін жаһанданудың Арқарлыға алғаш туын тігуші, шырағын жағушы. Ал түсінсін-түсінбесін, елдің тұстұстан «О, жаһандану, сен қандайсың?!» деп дүниеге жар салған түрлері мынау. Жаһанданудың жақсылығын нақты ісімен дәлелдеп аузымен құс тістеген штатты Арқарлыға телміртіп қойған Базарбекке шаң жұқтыруға бола ма? Базарбектікінің бәрі дұрыс, бәрі жөн. Кім біледі... сол Пенсильванийдегі оқымысты келіп, аман-есен Арқарлыдан атанып кеткенше Базарбекті сыртынан күзетіп жүретіндер де табылып қалар. Базарбек ұшты-күйлі жоғалып кетсе, сонда болар қызықтың көкесі. Әне, кішкентай нәрседен халықаралық жанжал туып кетпесін деңіз! Асылы, Базарбекті алақанға салып құрметтеу, ізет көрсету қажет болар. Ал біреулер сұрасаң қарыз бермейді деп Базарбекті жазғырғысы келеді. Несін айтасыз, ол түгілі... Базарбектің шалық шалған кісіше бетіңе қарап ыржалақтауы да жарасымды...

	Мәшиненің айнасынан әлгі бойжеткенге қайталап назар жықты. Орта мектептегі өз орнына мұғалім боп келген биолог Қазына.

	Жалғыз басты, осындағы бір кемпірдің үйінде пәтерде тұрады. Айлығы да бір басына жетеді, яғни Базарбектен қарыз сұрамайды. Ендеше ыржалақтап, бейшара кейіпке түсудің не қажеті бар? Дені сау кісіше жөн-жосық сұрасқаны жөн-ау. Масқара болып, сол жаман әдетті бойға сіңіріп алып, содан құтыла алмай жүрмесін ақыр соңында. Білгір дәрігерлерге, бақсы-балгерлерге көрініп, тірнектеп жинағанын төгіп-шашып... Қарыз сұрайтын болар деп, жолай қол көтеріп тоқтатқан жерлестерінің бәрінен тырағайлап қаша берсе кісікиік боп кетер күндердің күнінде...

	Қабағы кіржиді. Қобыраған шашын жөндеді. Жейдесінің тамақ түймесін салып, үсті-басын қағып-сілкіді. Әлдекім қалжыңдап қойынға байқаусыз салып кеп жібергенде дене тітіркендіретін сұпсуық, жиіркенішті бақа секілді көзге түрпідей көрінбейін деп, түктүк самайын мүйізгектенген алақанымен уқалады. Кілт тоқтап кері бұрылды. Дүкеннің арғы бұрышынан Қазынаны қуып жетті де «Уазиктен» секіріп түсті.

	– Аманшылық па, Қазынажан?

	– Аманшылық қой, – деп қысқа қайырды Қазына сүп-сүйір туфлиінің тұмсығымен әлдебір тасты домалатып тұрып. – Жау тигендей шапқылайсыз да жүресіз. Сізді ұстау, сізбен әңгімелесу арман біздерге.

	– Не... неге, осындамыз ғой, осындамыз... – Базарбек те қысылыңқырап жауап берді. – Өзіңіз білетін шаруа...

	– Шаруа өлгенде бітер.

	– Дұрыс, дұрыс айтасыз. – Ұялғанынан керзі етігін қай тесікке тығарын білмеді. Самайынан тер моншақтары жылтырайды. Әп, бәлем, өзіне де сол керек! Өмір сахнасы сенің әртістігіңді көп көтере бермейді. Шындықпен бетпе-бет жүздесуге де тура келеді бір уақ. Кірпігі төмен құлады. Қарыз сұрайтындай мүләйімсімейді. Бір жағынан өзімшілдікке салына ма, базына айтқысы келе ме, әзілге шақыра ма?..

	Рас, мұнан екі-үш жыл шамасында Базарбек бизнеске кетті де, Базарбектің сыныбын жаңа ғана институт бітіріп келген тәжірибесіз жас мұғалім Қазына қабылдап алған-ды. Ылдымжылдым өте шыққан қайран уақыт-ай! Қазына аузынан сөзі түсіп, төменшіктеп, ер адамның жанынан тез арада қарамды батырсам екен деп үркектеп тұратын баяғы тәжірибесіз, жас мұғалім Қазынаға ұқсамайды. Ысылған, беті ашылған, қара көздерін аударыптөңкеріп, кісінің кеудесін тесіп жіберетіндей тесіліп қарайды.

	– Ойпыр-ой, неткен жаныңыз сірі еді?!

	– А-а, өмір ғой, өмір.

	– Сіз мектеп мұғаліміне мүлдем ұқсамайсыз.

	– А-а, не, неғып?!

	– Мүлдем!

	– Енді кімге ұқсаймын?

	– Білмеймін, басқа... басқа біреулерге.

	– Қой, қой, ә... Жүрміз ғой осы Арқарлыда...

	– Жүре береді-дағы... кім жүрмей жатыр өлі кеудесін сүйретіп...

	«...Өлі кеудесін сүйретіп...» Базарбектің денесі ток соққандай тітіркенді. Өзгелермен салыстырғанда ханға сәлем беретіндей жағдайым бар ғой деп, сырттай семіріп, бұтына толып жүретін пенделік мінезін де сездіре алмады. Әңгімені неден бастап, неден аяқтарын және білмеді. Ұрысудың да ретін таппады. Мына көрден шықандай кейпімен әдемі бойжеткенге қайтіп қалжың айтады? Ой, оның ыңғайы тап бүгін келе қоймас.

	– Жә, бопты, мен жүрейін ендеше, – деді Базарбек оқыс шешім шығарғандай.

	– Сізді кім ұстап тұр? – Қазына суық күлді. – Көңіліңізге келмесін, бұрын-соңды біз көрмеген мүлдем бөтен адамға құсайсыз.

	– Қызық...

	– Иә, қызық.

	– Аузым қисайып, көзім қылиланып кетіпті ме?

	– О-о, оның жөні бөлек қой.

	– Ал әйтпесе не? – БББ ашуланғандай сыңай танытты. – Қарыз сұрасаңыз төтесінен айтпайсыз ба?

	– А-а, жоқ, жоға, құдай сізден қарыз сұратпасын, сізден қарыз сұрағанша...

	– Әйтпесе, не бүлініп қалды?

	– Бүлінді! – Қазынаның жебе кірпіктері кеудесіне найзадай қадалды. – Біздің бақа құрлы құнымыз жоқ!

	– Бақа, бақа дегеніңіз бизнес қой...

	– Адам ше?

	– Түсіне алмадық мына жұмбағыңызға.

	– Жә... жәй, бұрындары аға деп арқа тұтушы ем сізді.

	– Қазір ше?

	– Қазіргісі біртүрлі. Сіз бізден алыстап, бақаларға бауыр басып кеткен секілдісіз.

	– Қой, бүйтіп қалжыңдамаңыз, мұныңызды біреу-міреу естісе...

	– «Бақаларға бауыр басқан Базарбек». А-ха-ха-ха! – Аузын басып тұншыға күлді. – Сізге бәрібір емес пе, қосылғыштардың орнын ауыстырғанмен, қосынды өзгермейді. Бәрі бәз-баяғыша... БББ. Сізге керегі осы ғой.

	– Көкем, мен шаруаның адамымын.

	– Менің шаруам одан да күрделі. – Қазына ұстамды қалыпқа көшті. – Сізге өкпеледі не, өкпелемеді не?! Біз адамбыз, ағасы.

	– Білем ғой.

	– Ай, білмейсіз-ау, білмейсіз. Егер бізді адам қатарына санасаңыз... Құдай көрсетпесін, қанша жыл?.. Сонан бері, жәй қызықтау үшін сыныпқа кіріп, бір төбе көрсетіп шығуға болар еді ғой. Әлде бәрін ұмытып қалдыңыз ба?

	– Нені?

	– Бәсе нені?! Сізден қабылдап алғанмын сол сыныпты.

	– Ие, сол... солай ма еді?..

	– Сол, сол балалардың сіз үшін бақа құрлы құны жоқ.

	– Олай демеңіз, ойнап жүрген кім бар?

	– Бақа... бақа бомба ма еді байқаусызда жарылып кететін?

	– ...

	– «Халдерің қалай?» деп сыныпқа кіріп шығуға болады ғой. Және сіз... қаймана қазақтың бірі болсаңыз екен-ау. Білдей биолог бола тұрып... Адамның бақаға айналып кетуі де түк емес, білем... Сол балаларыңыз оныншы сыныпқа көшті.

	– Қойшы, ей!..

	– Не қоятыны бар, бақалар ай сайын пәлен грамм салмақ қосқанда, олар неге сыныптан сыныпқа көшпеуі керек. Сол зіңгіттейзіңгіттей жігіт болған балалардың сұрауы бойынша...

	– Оларға не керек?

	– Тоқтаңызшы, олар да сізден қарыз сұрамайды. Әртістенбей аялдай тұрыңыз.

	Базарбек салмағын бірінен екінші аяғына ауыстырды. Шаршады.

	Қарадай-қарап терледі. Денесі топыраққа сіңіп бара жатқандай.

	– Тоқетері?

	– Тоқетері... біздің сөзімізді онсыз да құлағыңызға ілмейсіз ғой. Сол оқушыларыңыздың сұрауы бойынша... Екі сағат уақытыңызды бөлсеңіз, сізбен ашық сабақ өткізсек дейміз.

	– Класс сағаты ма?

	– Қазір оның аты өзгерген, мастер-класс дейміз.

	– Бәли, БББ балаларға не айта қояды? Өзіңіз айтпақшы, кітап бетін ашпағалы қай заман?! «Мастер-класс», аты оңды екен.

	– Сіздің сыртыңыздан жұрт «әлем адамы» деп шулап жүрген жоқ па?!

	– Қайдағы әлем адамы, әлем адамы атанатындай не қиратыппын?

	– Ол жағын өзіңіз білесіз-дағы. Бізге, әйтеуір, сіздің келгеніңіз олжа, мектеп басшылығы да құрақ ұшып қарсы алғалы отыр.

	– Бәли, мынау бір ойламаған тірлік болды-ау. Лекция оқимын ба?

	– Ол жағын өзіңіз білесіз-дағы. Пенсильвания штатындағы ғұламамен байланысыңыздың өзі бір қараға татырлық әңгіме ғой.

	– Пенсильваний қайда, біреу қайда?.. – Әрі қарай тілін тістеп үлгерді. Пендешілігі шапшып басына тепті. Жұрт жабыла БББ-ның сөзін сөйлеп жатса, құйысқанға қыстырылып несі бар? Жә, Пенсильваний штаты болса Пенсильваний штаты болсын. Интернет қарап бақалар жөніндегі деректерді де қолға түсірер. Кариб теңізі жағалауында өмірге келген бақалар... олардың түрлері... Арқарлыдан пайда болған бақалардың тағдыры... Арасына жаһандану процесіндегі өзгерістерді тықпалайды. Тұздық, тек қана тұздық үшін.

	– Жә-жә, әдейі бұрылып өтініш айтқан соң амалым бар ма? Келісейін бір жолға, мастер-класс болса мастер-класс болсын. Жалғыз өтінішім, кездесетін күнді алдын ала хабарлаңыз.

	Томпаңдап «Уазигіне» қарай жүгірді.

	***

	Түсі қайсы, шындығы қайсы? Көпшілігін түсіне алмады. Соңғы аптадағы алас-қапас тіршілік, биолог мұғалима айтқандай, БББның өмірін бүтіндей өзгертіп жіберді. Кинодағыдай кәдімгі... Бүйірлерінде БББ деген бақандай-бақандай белгілері бар цистерналы мәшинелердің бір-екеуін іркіліссіз жөнелтті. Құлама жарды цементпен бекіткені оңды болар ма, мәшинелердің құлаш сыймас доңғалақтары тайғанақтамастан жүкті лезде тиеп алды.

	Оу, бүгінгінің баласы бала ма, пәле ғой шеттерінен. Әкелерінің өші қалғандай сұрақты да қарша боратар жан-жақтан. Базарбекті бір тұстан сүріндірсе, олар үшін үлкен жеңіс сол. Оның үстіне әлем адамы күнде қолға түсе бере ме? Қазына апайлары өтініш білдірген соң ғана амалсыз келіскен. Керек десеңіз, БББ аудандық мәслихаттың сессиясына да жоламайды, облысқа депутат болыңыз десе де ат-тонын алып қашады. Ал ел әлем адамынан көп нәрсе күтеді. Елдің атын әлемге танытатын түбі осы Базарбек болар деп үміттенеді. Мастер-классқа мұқият дайындалды. Өзіне де кәдімгідей көңілі толды. Есте қалатындай-ақ ашық сабақ өткізді.

	Баяғы көгенкөз оқушылары да азамат қатарына ілігіпті. Бұрынғы биологтың немесе Арқарлы масштабындағы бүгінгі әлем адамының білімдарлығы мен алғырлығына олар да дән риза болды.

	Кенет... астана – облысқа, облыс – ауданға, аудан – ауылға... бірінен соң бірін тоқтаусыз факс-хаттарды жөнелтті де жатты. Ал бұған не дейсіз, көріпкел әулие екен Базаркүл. Соның айтқаны келді. Пенсильваний штатындағы әлгі бар болғыр еріккен ғұлама жалпақ тұмсық бақалардың Арқарлыға қайдан пайда болғаны жөнінде зерттеу жұмыстарын жүргіземін деп жолға жиналып жатқан көрінеді. Сірә, келер айдың соңғы аптасында шаң беріп қалар.

	Тоғандағы кәкір-шүкір шаруа түгесіле ме? Жеңіл мәшинесімен құйындатып түстікке, Базаркүлдің шайын ішуге асығып келе жатқан Базарбек ауылға кіре беріс аялдамаға жете бергенде қалт тұрып қалды. Өз көзіне өзі сенбеді. «Арқарлы» деген үлкен жазуы бар бетон қаданы әлдекім күшпен суырып алып, орнына жаңасын орнатыпты. Масқара, масқара-ай! Мына жұрттың есі дұрыс па?!

	Ал одан не ұтты, не өзгерді?! «Бақалысы» несі, «Бақалы»?! Қас пен көздің арасында «Арқарлы» «Бақалымен» ауыстырылған.

	Сонан бері Базарбек кісімен сөйлеспейтін томаға-тұйық қалыпқа көшіпті деседі, батпақты көлге де аттап бастайтын болыпты деседі, Пенсильваний штатынан келетін оқымыстымен кездесуден де бас тартыпты деседі... Сеніңіз, сенбеңіз, со-л-ай!..





БАЙҚОҢЫР МЕН ВАТИКАННЫҢ АРАСЫ




	«Оу, оған несіне таңғалатыны бар, сол-ай, солай ғой өзі де. Байқоңырға келіп-кетіп жатқандардың кім есебін алушы еді? Келеді, кетеді, сенімен ақылдасып жатқан біреу бар ма?! Иә, сенің ақылың керек еді оларға. Тоқта, тоқташы, ей, әлгі Құлмұраттікі не келіс, сонікі не шабыс? Апыр-ай, адамның өзгеруі де аяқ астынан-ау, ә?!. Жо-жоқ, оның беті аулақ! Жүрсін, жүре берсін, құдайдың қара жерін аяй ма?..»

	Өзі өз болып бүгін Есберген де қораның іргесіне жиналған бір мәшине кепкен шөпті күделеп жатқан-ды. Күн көтеріле айналаның апшысы қуырылады, шақырайған өткір сәулелер төбеңді тесіп жібере жаздайды. Ондайда тілің аузыңа сыймай, әлсін-әлі жұтынып, ауладан қарға адым жер шыға алмайсың. Әрине, Есбергенге сол шөбі түскірді қораға кіргізіп тастаңыз деген біреу бар ма? Және әлдекімнің жөн сілтеуімен, өтінішімен ілгері басатын пендені тапсаң екен-ау! Ондай атты күн туса дүние түбірімен өзгеріп кетер. Түпкі бөлменің есік-терезесін қараңғылап, өзінің адам түсініп болмайтын шимай-шатпағымен айналысатын да жататын онымен кімнің батылы барып сөйлесуші еді? Тіл қатысуға зар. Келіндері де, қыздары да түпкі бөлменің тұсынан аяқтарының ұшынан басып, ыздиып өте шығады. Тіпті терезе тұсындағы алақандай көлеңкеге де үлкен кісінің шулап мазасын аласыңдар деп балаларды жолатпайды. Ал қаншалық бөркін қақырайтқанмен Есберген де пенде ғой. Пенде болған соң оған да төрт мезгіл тамақ ішу керек шығар. Түзге шығып... соған барар-қайтар жолда, алды жігіт болып ел қатарына қосылды ғой дегенмен, кішкентайларының болар-болмас еркелетіп маңдайларынан сипаса, немене, тағынан түсе ме?! Әлде бұл елден ерекше жаратылған жан ба? Елден ерекше жаратылған жан болса да ептеп тіршілікке ет үйретуі заңдылық, әрине... Осы секілді Есбергеннің маңайында өріп жүретін жауапсыз сұрақтар қаншама?! Сөйтіп, Сұлутам поселкесіндегі орта мектепте өмір бойы тарих пәнінен сабақ беріп, құрметті еңбек демалысына осы таяуда ғана шыққан Есберген кереметтей жұмбақ адамға айналып шыға келер-ді. Әйтеуір, бір нәрселерді шұқшиып жазады да жатады. Ара-тұра: «Ақымақ болып бүкіл ғұмырымды орта мектепке арнағанымды қарасайшы. Бітті, мен енді бостандыққа шыққан адаммын!» – деп жіп-жіңішке білектерін басынан асыра сілтеп, көкке қарай саусақтарын шошаңдатып, әлденеге кейістік білдіргендей тұтыға сөйлеп қоятыны да бар.

	«Сіздің аяқ-қолыңызды байлап-матап қойған біреу бар ма?..» Дастархан жиегінде ұшатын үкідей боп шай құйып отырған кіші келіні ғана ішінен күңкілдейді. Күңкілдейтін себебі, атасының орнына тарих пәнінен сабақ беретін болып өзі орналасқан. Алғашында пәлен жыл қызмет істеген кісінің орны құдірет секілді елестеп еді. Жүрексініп те жүрді. Сөйтсе қорқасоқтайтын да еш нәрсесі жоқ екен, сайрап жатқан даңғыл жолды да көре алмады. Пенсияға шыққан тарихшының орнына жас мұғалима келе қалды. Үйреншікті тірлік қой кәдімгі. Ал атасының әлденені міндетсігендей ұртын толтыра-толтыра сөйлейтіні несі? Бос орынға кім барса да бәрібір емес пе? Ішінен түйіледі. Қариялар да кейде бала секілді ғой дегенді сыртына шығара алмайды. Қайдағы бала?! Есбергенді бала деп көріңіз, оныңызды естіген сәтте шалқасынан түсер. Еліріп, ағы көптеу ала көзімен жеп қоятындай саған тесіле қарар. Тапқан екенсің боркемікті! Керісінше, бәрі керісінше! Есбергеннің тұла бойындағы құдай берген бұла күш бір бұрышта бүрісіп жатып-жатып, осы күндері ғана жанартау секілді бұрқ ете қалғандай. Бұрқылдағанда да айтпаңыз! Өмір сүруге және жақсы өмір сүруге деген құлшынысы күрт оянған. Баяғыда әлдекімдердің алдарына түспейінші, сыпайылық, сабыр сақтайыншы деп іш тартты ма, әлде «осының-ақ белсенділігінен құтыла алмадық-ау!» дейтін мектеп директорының жүгіртпе сөздерінен қаймықты ма, бұрын не істесе де бәрін шек-шекарадан асырмай ізетпен істеуші еді ғой. Қазіргісі сұмдық. Ұлы дарияның көктем айындағы арындап ағатын ағысынан бетер.

	Тоғызыншы-оныншы сыныптарға Дүние жүзі тарихы мен Орта ғасыр тарихынан сабағын беріп, мектептен шығысымен ешқайда бұрылмастан, сыптай болып, ыздиып үйіне тартатын Есбергенді бүгіндері мүлдем танымас едіңіз. Осы төңіректе Есберген араласпайтын шаруа жоқ десе де болғандай. Ал бұл жердегі ең басты маңдай тірейтін темірқазық, ол – Байқоңыр космодромы. Қаныңды қайнатқанда әлдекімдердің бүйректен сирақ шығарып, қант қиығындай ауызға салғаннан үгітіліп сала беретін «Байқоңыр космодромы» дейтін ежелгі атауды «айлақ» деп қазақшалағандарын қайтерсің?!

	Оу, «айлақ» дегеннен дүние өзгеріп сала берер ме екен; әрбір зымыран ұшқан сайын Сұлутам төңірегін ала шаңдаққа көміп тастайтын аласат дауыл аяқ астынан тына қалар ма екен; космосты қазақшалағаннан космодром төңірегіндегі жергілікті тұрғындарға төленетін үстеме коэффициент еселене түсер ме екен?! Қап, бұлары несі, ей, айдың-күннің аманында?! Еріккеннің ермегі ғой әншейін. Енді бармағыңды мың жерден тістелегенмен амалың қайсы. Космодром деген халықаралық терминді қалпына келтіру үшін де Есбергеннің ойға-қырға шапқылауына тура келіп тұр. Облыстық ономастика бөліміндегілер тарихшының өзінше қылғынып дәлелдемек болған уәждеріне немкеттілеу ғана назар жықты. Ең болмаса тіл-әдебиет пәнінің мұғалімі болса бір сәрі ғой дегендері шығар. Ондайда қазаққа көк тиын пайдасы жоқ қысыр әңгіменің өз-өзінен тереңдеп, құйындатып ала жөнелетін әдеті емес пе. Бәрі жиналып келіп, ақыры ел аузында жүрген үйреншікті ұғымға келіп тіреледі:

	«Пенсияға шығарыңыз да шығарыңыз деп зар илеп еді. Шықты, арманына жетті. Енді қалған ғұмырының тілеуін тілеп, артын қысып отырмай ма тып-тыныш!» Бәли, отыратын және артын қысып тыныш отыратын кісіні тапқан екенсің!

	Сол жалғыз ауыз сөздің аудармасы үшін-ақ облыс орталығына екі-үш мәрте қатынады. Шаршаған жоқ, әжік-күжік жол шығынына да бас ауыртпады. «Облыс орталығынан пәтер сұрап жүрмісің?» – деп әдейі қалжыңдады осындағы бір-екі құрдасы істің аужайын бес саусақтай біліп тұрса да. Былай деп тағы үстемеледі: «Орынды, несі бар, космодромның улы шаңдағын жұтып қырық жыл тарих пәнінен сабақ берген Есберген алмағанда кім алады ол ит жегір пәтерді?!» Есберген естісе де естімегендей қалып танытты. «Ауыз өздерінікі екен, үре берсін...» деді кәдімгідей нығарлап. «Немене, менен құтыла алмай жүрмісіңдер, сендердің жүрер жолдарыңды тарылтсам, оларыңды ашық айтыңдар!» деп ағы көптеу ала көзін ақшитып, төңірегіндегілерін түтіп жейтіндей атыла қарағысы келіп тұрды-тұрды да, қолын бір сілтеді. Әсілі, сонысы дұрыс. Көрінген түбіртікке шаптыға берсе несі қалады? Оу, Есбергенді одан гөрі маңызды әрі елге пайдасы тиетін көп-көрім шаруа күтіп тұрған жоқ па?! Айлақ! Қанша қинаса да осы түбің түскірді ары қарай жұта алмай-ақ қойды. Алғашқыда қоқиланғанымен, Есбергеннің қадалған жерден қан алатын бірбеткейлігін естіген соң ономастика бөліміндегілер де жік-жапар. Сол космодромдағы басшылармен айтысып-тартысып, үнемі итжығыс түсіп жүретін адуынды кісімен жүз шайысқанда не өндіреді? Және аузымен құс тістеген космодромдағыларды бір жайлы қылғанша тыным көрмейтін Есберген өлмес күндерін әзер көріп отырған бұларды бульдозер секілді таптап жүре бермей ме жыны келсе. Кейін шегінді. Екі араға ағайын араласты. Істі насырға шаптырмас үшін олар ә дегеннен Есбергеннің алдында қоғадай жапырылды. Сөйтіп, мынадай тоқтамға келді. Сөзді республикалық терминком баяғыда бекітіп жіберген. Оу, ақылы бар, бір кезде бала оқытқан, елді айтқанына ұйыта алатын азаматтың ең болмаса осыған құлақ асуына болар еді ғой. Жоқ, Есбергеннің сол қыңырайғаны қыңырайған. «Бүлінген, қираған түгі жоқ, ниет болса бәрін жөндеуге болады ғой...» – деп өз-өзін жұбатуды да естен шығармады. Ары тарт та бері тарт ұзаққа созылды.

	Мейлі, терминком мың жерден бекіте берсін. Есбергеннің өзге өңірлердегі ағайындарда не шаруасы бар? «Айлақ» деп ауыздарын керетіндерге де көңілі баяғыдай. Ал Байқоңырдың төңірегі «космодром» сөзімен сол қалпынша өмір сүре берсе, басқасына бас ауыртқаны не? Яғни, тарихшының айтқаны орындалды, үміті ақталды. Жүйкесінің аз-кем жұқарғаны рас, оу, әлгіндей шаруаның қалпына келуі қайдан шығынсыз болсын?! Жәжә, жамбасы жер иіскеп қалғаннан аман ғой әзірге. Жөнделер, реті келер. Әне, әне, қарашы, қарашы, ей, «Байқоңыр космодромы»! Солай, дәп солай, қант қиығындай ауызға салғаннан еріп жүре береді жарықтық!

	Содан сол төргі бөлменің есігі жуық маңда өздігінен ашыла қоймайтын. Бір үйлі жан Есбергенсіз түстік астарын қайтіп ішеді? Іссапарлап кетсе бір жөн, атасы үйде. Жез самаурынға сексеуілдің шоғын қайта-қайта үстемелейді. Келіндері енелерін де іштей аяйды. Тек өздеріне қабақ шытып, қыр көрсеткені болмаса, ол кісінікі де құр қоқаңдау. Шалының ойын бөлуге, түстікке шақыруға кәдімгідей жүрексінеді. Әлденеше оқталып, табалдырықтан кері бұрылады. Қанша айтқанмен мұғалім ғой, өзгелеріне қарағанда кіші келіні батылдау. Қаншайымды да қайрайтын со неме. «Космодромда өмір сүреміз. Озон қабаты тесілген». «Иә, мұнымен не айтпақшысың?» «Жай...» «Жоқ, сенікі жай емес, ойыңдағыны жасырма, кәні! Озон қабаты деген не пәле? Есберген екеуің-ақ бізді тірілей өлтіретін шығарсыңдар». «Атмосфералық озон қабаты деген болады. Бірақ біздікінің тоз-тозы шығып, баяғыда шаруасы біткен. Шұрық-тесік. Сол шұрық-тесіктен құйылған күлгін сәулелер...» «Иә, күн сәулесінен не жамандық көрдің?»

	«Вот именно... сол сәуле ғой, сол сәуле ми қабатына кіріп кетсе...» Қораның белдеуіне қыстырылған жуан арқанды меңзейді.

	«Жалғыздан-жалғыз отырып, атамыз... аймаңдай болып асылып қалса... не бетімізді айтамыз қалың елге?!.»

	Бәрі түсінікті. Одан әріге Қаншайым да шыдамас. Темір тұтқаны жұлып алардай сүріне-қабына ішке кіреді.

	– Уһ!

	– Аманшылық па?! – Есберген қалың көзәйнегінің арғы жағынан әйелінің сүреңсіздеу жүзіне таңданыспен үңіледі. – Оу, айтсаңшы, аманшылық па?! Не болды қасқыр көргендей ентігіп?..

	– Қасқыр... қасқыр деген бергі жағы ғой. Озан қабаты, озан қабаты! – деді тұтыға сөйлеп. – Бір үйір аш қасқырдан жаман озан қабаты.

	– О-хо, мұны білгенің жөн, мұны білгенің жақсы, әрине! – Есберген жазу үстелінен көтеріліп, миығынан күлді. – Әрбір космодромдықтың экологиядан хабары болғанға не жетсін?!. Түстік болып қалған білем, ә... – Есікке жақындады.

	– Немерелеріңді аясаң етті бір жолға. – Есбергеннің жүзінен болар-болмас жылылық аңғарған Қаншайым да енді «қаһарына» мінді. – Сені күтіп отырмыз тамақ ішпей.

	– Тамақ қайда қашар? – Есберген әйелінің иығына ап-ауыр қолын артты. – Озан қабаты дейсің, ә! Жөн-жөн. Бәрекелді, мен сені оқымаған шаруа адамы деп жүрсем. Маладес, жарадың! Ал сен маған мынаны айтшы...

	– Ойбай-ау, мені әуірелегені несі мына сығырдың?! Тамақ суып барады, ел күтіп отыр десем. – Келіндерім естісін, Есбергенге қалай әмір жүргізетініме «куә» болсын дегендей, даусын да қатайта түсті.

	– Киото хаттамасы...

	– Ойбай, оныңды қоя тұр...

	Бәли, сөйтіп «асылып өлуден аман қалып», түстігін әзер ішетін Есбергеннің құдайдың тапа-тал түсінде терлеп-тепшіп шөп үйіп жатқан түрі мынау. Адам таңғалатындай-ақ оқиға. Өмірі қара жұмыс істемеген кісінің екі-үш айыр көтергенде-ақ жауырыны сіресіп, қозғалуы мұң болып қалды. Кәдімгідей көзінің алды бұлдырады. Тамағы құрғап, үсті-үстіне жұтынды. Әйтсе де қырдың өлең шөбінің хош иісі тынысын аша түскендей, бір ересен құштарлық күллі болмысын билеп алғандай әсерленді. Сонаусонау... балалық шағы еске түсті ме, немене? Дария жағалауының сыздауыт жарқабағына біткен жусаны мен жантағының көзге баттиып көріне бермейтін бір шұқым гүлін оруға батылы жетпей, шалғысына сүйеніп сәл ойланып қалатын Есбергенді көргісі келе ме қайтадан? Ой-хой, ол Есберген қай-да?! Ол Есбергенді енді Жер шарын жеті айналсаң таппассың. Жоқ, жоқ! Біртүрлі тұла бойын суық қарыды... Ендеше бұл Есбергендікі не тыраштану?! Қандай мұрат-мақсатына жетпекші осы тірлігімен, а? Құр далбаса, бекер, бекерге жан қинау.

	Айырды аулаққа лақтырып, басының ауған жағына қарай лағып кетсе ме екен, а?! Мырс етіп миығынан күлді. «Басының ауған жағына қарай лағып кету үшін де тағы бір Есберген өмірге келу керек шығар!.. Ойпыр-ай, әлгі Қаншайымның айтып жүргені не пәле?! Әнең қара, космодромның озан қабатынан хабары бар. Оу, елдің беті бері қарады дегені осы болар. От қой бұлар! Тамызық тастасаң лап ете қалуға дайын тұр. Ал космодром басшылары жергілікті қазақтар әлі қалың ұйқыда дейді. Қыстай жағатын тас көмірін түсіріп берсең тып-тыныш жүре береді. Космодромнан қаншама коммерциялық зымыран ұшырылса да жақ ашпайды дейді. «Атаңның басы, тапқан екенсіңдер! Біздің Қаншайымның экологиялық сауаты ашылған соң өзгесіне не дауа?! Өрттің лап ете түсуіне санаулы ғана уақыт қалды. Тоқтай тұрыңдар, бәлем!..»

	Күденің төбесі шошайды. Мұншалық терлемес. Аяқ-қолдары икемге келмей ертең-ақ шашылып қалар. Мұным ақыл деді зәудесін. Пенсияға шықтым деп балаларға масыл болу қайбір жақсылық? Сал болып, төсек тартып жатса бір жөн. Әкелері түкке тұрмайтын әлдебір шаруа үшін ауданды қойып, облысқа шапқылайды. Космодром басшыларымен айтысады. Сөйте тұра есік алдына үйіп тастаған кепкен шөпті қораға кіргізуден тартынады. Бәлкім, арланатын шығар. Үлкен-үлкен мінбелерде сөйлеп, халықтық мәселе көтеріп жүрген Есберген бейшараның күйін кешіп шөп күделейді...

	Қаншайымның қай жағынан шыға келгендігін аңғармай қалды.

	– Жаңағың кім? Құлмұраттың мәшинесі секілді көрінді маған.

	– Иә, сол, сол ғой.

	– Не дейді?

	– Ерігеді.

	– Қойшы.

	– Не қоятыны бар?

	– О заман да бұ заман Құлмұрат ерігіп, бекер жүруші ме еді? Жиналысқа шақыратын шығар, көпшілік алдына шығып сөйле дейтін шығар. Жарапазаншыны тапты ғой аяқ астынан.

	– Не... не дейсің?! – Самайынан шүмектеген терді алақанының сыртымен сүртіп тастайды. Көздері одан әрі сығырайып, одан әрмен кішірейе түседі. Зәр жұтқандай шодырайған кеңірдегі арлы-берлі ойнақшиды. Оу, мұнысы қалай, шынымен шау тарта бастағандықтың белгісі ме?! Біртүрлі... ә дегеннен әйелінің бетін қайтарып тастауға батылы жетпеді. Батылы жетпеді ме әлде бұған дейін үн-түнсіз жүретін Қаншайымға деген сыйластық сезімі оянды ма, ол арасын да анық ажырата алмады. Сол үшін өзін кінәласа да одан арыға тереңдемеді. «Жайыңа жүрсеңші, саған қалған қандай шаруа?!» дегенді тілінің астына бүгіп қалды. «Ойпыр-ай, озон қабатын қайдан біле қойды. Шүкіршілік қой мұнысы!»

	Деуін десе де сәл кідіріп, ізін суытпай қабағын кіржитті. «Бірден басқа секіреді бұлар өстіп. Құлмұраттың оқыс келісінің жай-жапсарын білгісі келеді. «Ол тегін жүруші ме еді?..» деп бір дүдәмал ойдың ұштығын суыртпақтайды. Жә, мұны да кешіруге болар-ды».

	Айырға сүйеніп, құрысып қалған белін жазды. Мойынын қозғап, аспанға қарады. Ақ шарбы бұлттардың керуен көшіне сүйсіне көз тікті. Озон қабаты дегені осылар болар, әсілі. Уақытша, уақытша барлығы. Жоспарланған, жоспарсыз коммерциялық зымырандар ұшырылған күні-ақ мына әдемі суреттен түк қалмайды. Тоз-тозы шыға түтеленіп, оларға жерден көтерілген тұзды шаңдақ қосылып, Сұлутам мен Төретам төңірегі әп-сәтте тамұқ алаңына айналып шыға келеді. Көрші үйдің жылтыраған терезесін де көре алмайсың. Қара жердің бір қабат терісін сыдырған қара дауыл құйындай үйіріліп, аузы-басыңды ақ шаңға көміп тастайды. Содан қара дауылдың іш тартуын құдайдан тілеп, екі көзің төрт болып, ошақ күзетіп пұшайман боп отырғаның. Бәрінен бұрын адам қолымен жасалған озбырлықтың қыр-сырын біле тұра, сол аралыққа амалсыз құдайды араластырғаның қиын екен де. Ал осындай әділетсіздікке торғайдай шырылдап жүретін Есберген «жарапазаншы» атанады. «Тау қопарып тастамасаң тастама, космодромды көшіріп жібермесең жіберме, бірақ біздің де ел екенімізді, біздің де даусымыз бар екенін өркөкіректеген космодром басшыларының құлағына сіңір, қолдан келсе сес көрсет, бірақ үнсіз қалма!» деп кісіге кішкене қуат беріп, қолтықтан демейтін әйеліңнің түрі мынау. Ал бұған не дейсіз?!

	Айырды күденің бүйіріне кірш еткізді. Үсті-басына жабысқан шөп қиқымдарын ашулана сілкіді.

	– Әй, сен бері... бері келші! – деді Қаншайымға. Даусында кәдімгідей зіл бар. – Жарапазаншың кім, алдымен соны түсіндірші маған!..

	Әйелінің көзі атыздай боп кейін шегіншектеді:

	– Ойпыр-ай, не... не жазып қалдық аяқ астынан?.. Жә, мақұл, соны айтпаймысың бірден... Шөлдеген шығарсың... жүгерінің ашытпасы дайын тұр тоңазытқышта. Әкел десең оған шаршайтын кім бар, әкеп береміз, әрине... Сірә, озон қабатының сау тамтығы қалмағаны рас білем... – Нәзік үн біразға дейін ауаға ілініп тұрды да, үзіліп қалды.

	***

	«Жо-жоқ, оның беті аулақ! Жүрсін, жүре берсін, құдайдың қара жерін аяй ма?! Жетеді бәріне». Әлгі бар болғыр Қаншайым айтпақшы, Құлмұраттың осы үйге не үшін бұрылғандығын түсіне алмады. Арадағы көзге көрінбес кикілжіңді осымен тоғарайық дегісі келді ме? «...Екеумізге не жетпейді? Космодромның жергілікті халыққа тигізген азабы мен тозағын даусымыз жеткенше айтудай-ақ айттық. Екеумізге ағайынның да өкпесі болмас. Оу, космодром басшыларына қашанғы жеккөрінішті боламыз? Олардың бізге қарағанда құрығы ұзын... Жоқ, жоға, оны айта көрмеңіз! Өлсек те өз ажалымыздан өлейік. Кім білсін, кім білсін деймін-дағы... олардың мүмкіндіктеріне дүние шақ келер ме? Бір кнопканы басып кеп жіберсе екеуміздің табанда шаруамыз бітеді. Оларын қиынсынса, әкіреңдеген әскери мәшине дегендерің тұс-тұсымыздан зулап өтіп жатқан жоқ па?! Әскерилер сенің обал-сауабыңа қарай ма? Жоғарыдан берілетін тасырманы мінсіз орындауға машықтанғандарға сені мен менің өмірім түкке де тұрмайды. Шымшық торғай не іші-бауыры қабысқан қаңғыған қара күшік секілдендіріп, дәу мәшиненің тұмсығымен қағады да жібереді. Ал кімді жауапқа тартасың? Екі шал қайғылы қазаға ұшырады екен деп халықаралық деңгейде шешілген күрделі мәселелерді қаңтарып қоя ма? Шетелдік туристер мінген зымырандар да, коммерциялық бағыттағы жер серіктері де өздерінің қатаң графиктері бойынша ұша береді. Сені мен мені «тұз-дәмдерінің таусылған күні осы болды» дейді де, ауыл сыртындағы ескі зиратқа жерлей салады. Сөйтіп, біртіндеп оқыс қазаның орны ұмытылады, ұмытыла береді... Жолды Сұлутам мен Төретамның келешегін космостық деңгейде шеше алатын компьютер тектес жас жолбарыстарға босатайық! Осыны саған әдейі айта келдім, Есберген. Қасарыспай, ең болмаса осыған құлақ сал!..»

	О байғұс та өстіп бар шаңнан сілкінгісі келетін болар. Бәли, космодромның жергілікті тұрғындар арасындағы өкілі Құлмұраттың бекерге сенделіп жүретіндей уақыты қайда?! Күллі тіршілігі соған байланысты болған соң екі сөзінің бірі – космодром. Соның мұңын мұңдап, соның жоғын жоқтайды. Ынта-шынтысымен космодромға шаң жуытпайды. «Жергілікті халық, өзі де сол жергілікті халықтың ішінен шықты ғой... Халықтың ежелгі атауы – тобыр, космодром іргелерінде тұрса да, күн сайын әлемдік жаңалық сол жерде өмірге келіп жатса да, бұлардың таным-түсініктері түк өзгермеген. Сол күйі қарап тұр. Ал оларды айтақтайтын Есберген деген бір оңбаған бар! Отқа май тамызудың елде жоқ шебері. Не істеп, не қоярын білмей сенделіп жүрген жұртқа «космодромға шабуылды күшейтіңдер!» деген соң не оңсын? Өре түрегеледі, ауыздарына не түссе соны көкиді. Далалық демократияға арқа сүйейді көбісі. Төретам тұсынан олай өткен, былай өткен басшыларды да ілгері жібермейді, жолдан тосып алады. Оу, космодром басшылары да адам әрі жергілікті халықтың мұң-мұқтажын тыңдамауға олардың да қақылары жоқ. Әркім өз ойын айтуға ерікті. Еріктімін деп әлдекімдерден естігендерін өз кәлләсында аз-кем қорытып алмай, айдалаға шаптыға берсе не болмақ?! Және оларың анау-мынауды қойып, бірден ООН-ға сілтейді. ООН-ның Төретамнан басқа айналысатын шаруалары жоқ деген. Өңшең тобырмен көшеде тұрып айтысып жата ма, дұрыс болмаса да сендердікі жөн ғой дейді ізет сақтап. Космодром басшыларының іштері қыз-қыз қайнап жатса да сыр білдірмейді. Сыпайылап қана күлген болады. Олардан құтылған соң ізінше дабыл қағып, жер-көктен іздеп, дереу Құлмұратты таптыртып алады. Ол кезде Құлмұраттың бел шешіп, діңкелеп келіп, Батиманың күреңтөбел шайына енді қол соза беруі де кәдік қой. Енді қайтеді, ыстық шайдан бір-екі ұрттайды да сүріне-қабына сыртқа жүгіреді. Құлмұрат та әскери тәртіпке үйренген, телефон шылдырағаннан сымдай тартылып ұшып түрегеледі. Есберген секілді қақырыныптүкірініп, төргі бөлмені іштей бекітіп, «Жанкент қаласы – біздің оғыз дәуіріндегі астанамыз» дегендей балдыр-батпақты үсті-үстіне төпелемейді. Адам-ау, тарихшыға одан артық не керек, а?! Әркім өзінің үйреншікті тіршілігімен айналысқаны жөн емес пе? Космодромда не әкесінің құны қалды, а?!»

	Үйінен шыға бере Есбергенді де сырттай сойып салады... «Сол тыныш жүрсе, Құлмұраттың да жағасы жайлауда. Әне, сол көріңде өкіргір бір нәрсені тағы түтіндеткен ғой. Әйтпесе, басшылар түс әлетінде Құлмұратты дедектетіп неге шақырады? «Ана досыңызды көндіріңіз, шошаңдай бермесін, оған шамаңыз келмесе орынды босатыңыз! Жөн білетін адам іздейік!» Космодромға жеткенше Есбергенді де жүндей түтеді... «Дос дейді, қайдағы дос?! Есберген секілділерден қолынан найзасы түспейтін ата жауың мың артық. Сондай да дос бола ма? Сұлутам топырағында бірге өскендерін қайтейін, бірге ержетіп, қызға бірге барғандарын қайтейін? Қаншайым мен Батима да дос болған бір кезде. Ал сол достықтан не қалды, бәлду-бәду бәрі өтірік бұл күнде. Соның бәрін бүлдіріп жүретін Есберген. Құлмұрат сырттан келген қаймана қазақтың бірі болса әңгіме басқа ғой, онда аузыңа келгенді көкі, көки бер! Оу, Құлмұраттың сол космодром есебінен жыртық-тесігін бүтіндеген азын-аулақ жалақысын қызғана ма? Төретамдықтардың аттандаған айқайы айналып келіп Құлмұраттың маңдайына соққы боп тиетіндігін білмей ме? Аяушылықтан жұрдай, түбі адам өлтіреді бұл Есберген!»

	Осы секілді Құлмұраттың аузынан айтылатын әңгімелер бір құдіреттің күшімен Есбергеннің де құлағына айна қатесіз жетіп жататын. Бір топырақта туғандардың ой-пікірлері сондай ұқсас бола ма, кім білсін, бір қауіп-қатердің болмай қоймайтындығын бұл да сезеді. Космодром басшыларына да тыныштық керек! Экватор бойындағы сан-сапалақ есеп-қисаппен мұрындарынан шаншылып, құлдилау аппаратынан ажыраған зымыран бөлшегін Жезқазған төңірегіне қалай қондырамыз деп жанығып жатқанда, бір бүйірден білгішсініп Есберген килігеді. Ойпыр-ай, қарапайым ауыл мұғалімі адам құқықтары жөніндегі әлемдік мәселелерді қайдан біледі-ау?! Қайдан оқыған?! Соның бәрін иіп әкеледі де, космодромға тірейді. Адам құқықтарын қызғыштай қорғайтын қаптаған халықаралық ұйымдар сол Есберген секілділер қашан, қай жерден белгі берер екен деп соларды үздіге күтіп отырған жоқ па?! Нысанаға Байқоңыр космодромының ілінгені қандай тамаша?! Космодромды құптайтындар мен құптамайтындар жыртылып-айырылады. Есбергендердің Төретам төңірегіндегі айқайы – олар үшін таптырмайтын көздір. Ал ақылға келгенде сол бір пенсионердің балдыр-батпағын тыңдай бере ме?! Құтылу керек шығар бір амалын тауып!..

	Жә, оларды қойшы, олардан келетін пәлеге әрдайым әзір. Қорықпайды, тіпті шыбын шаққан құрлы көрсе не дейсің?! Ал бірде болмаса бірде... Құлмұрат көзінің жасын көлдей қып, мың есе кішірейіп, космодромның өкілімін дейтін итке керексіз атақ-дәрежесін аяққа таптап, Есбергеннің алдына жылып-сықтап келіп тұрса қайтеді?! «Жаздым, жаңылдым, сендердікі дұрыс екен. Сендерден бөлініп, космодромдықтардың жыртысын жыртқаным үшін қандай жазаны да көтеруге қайлымын. Ендігі қалған азынаулақ ғұмырды сендермен бірге өткізгім келеді. Шаршадым, үйірлеріңе қосып алыңдар жатсынбай!» деп қылша мойынын ілгері-кейін созып, иіліп-бүгіліп, құдайдың зарын қылса Есберген қайтеді?! Тұра бере ме безірейіп, қанына қарайып? Жоға, кішірейетін шығар, қанша дегенмен бір топырақтың төлі ғой... Көре қалыңыз, Құлмұрат осыны айту үшін Есбергендікіне әдейі бұрылады... Жұмыс қылып әдейі келеді. Оған да көп қалған жоқ, келеді, келгенде қандай!..

	Әне, айтып ауыз жапқанша Құлмұраттың мәшинесі бері бұрылды.

	***

	– Иә?!

	– Былай, шөп үйіп жатқаныңды көріп, бұрыла салғаным ғой.

	– Өкіл алтын уақытын өлтіре ме?

	– Өкіл де адам.

	– Солай де... ал не жаңалық?

	– Жаңалық жетеді.

	– Ендеше баста! Бізден жасырып тағы бір зымыранды зу еткізген шығарсыңдар?!

	– Космодромда құпия жоқ, болған оқиға сол заматында бірден дүние жүзіне жайылады.

	– Ой, жосылт-ау!

	– Жосылтатын несі бар, космодром ішінде жүрген бізден сырттағы сіздер артықсыздар!

	– Сіз деп сызыла қалыпсың ғой.

	– Үйреніскен дағды.

	– Үйге жүр, шай ішейік, сені қой сойып шақырып келтіре аламыз ба, құдай айдап келе қалған екенсің.

	– Қайдан, біз сорлыда бос уақыт болушы ма еді? Ине ұшындағы тірлік біздікі.

	– Сені біреу қинап жүр ме?

	– Қина, қинама, біз осылай өтеміз өмірден. Сенікі рақат, өзің би, өзің қожа.

	– Көре алмай тұрмысың?!

	– Бүйректен сирақ шығармай тыныш жүре алмайсың-ау, Есберген!

	– Немене, соған бола ренжіп қалдың ба?

	– Жоға, реті келгенде мен де бір тістеп қалайын да.

	– Тістесең, айызың қанатын жерден тістемеймісің.

	– Бо-болды, сен тереңдеп барасың, жүдә. Қой, кетейін, сені көрген соң... – Мәшинесіне жете бере кілт тоқтады. Бір нәрсесін ұмытқандй ізінше кері бұрылды. – Негізгі шаруамды айтпаппын ғой қара басып.

	– Ол қандай шаруа?

	– Кеше үлкен бастығымыз келген бір қора нөкерлерін ертіп.

	– Ой, оның несі қызық?! Космодромға кім келмей жатыр? Келеді, кетеді. Бізге есеп беруші ме еді сенің бастықтарың? Мәскеуден бе?

	– Енді қайдан?

	– Турист ұшыратын шығар?

	– Ол жағында жұмысым қанша? Ит ұшыра ма, мысық ұшыра ма... Сол үлкен кісі...

	– Үлкен кісі... үлкен кісінің аты жоқ па?

	– Оған мұрша беріп жатсың ба дікектеп? Сол кісі сенің амандығыңды сұрады үлкен басын кіші етіп...

	– Маған жаны аши қалған ол кім?

	– Трофимович!

	– Трофимовичің анау месқарын ба?

	– Месқарын болса да космодромды жатқызып-тұрғызатын сол.

	– Ие, соның сәлемін жеткізуге келдім де. Бәсе, Құлмұрат бізді қалай елей қалды деп ем-ау!

	– Сол кісі сені сұрады, кәдімгідей... зор адамгершілік ілтипатпен.

	– Қойшы, ей!..

	– Рас!

	– Бергі жағыңнан жылпылдатып тұрған жоқпысың?

	– Нан ұрсын!

	– Тек, сол жаман орысқа бола сонша таусылып...

	– Сен үшін жаман орыс, ал бізге ол – аспандаған асқар тау!

	– Жә, бопты.

	– Соны айтайын деп әдейі бұрылғаным ғой... келіп тұрамын әлде де... саған келмегенде...

	Құлмұратты көз ұшына дейін шығарып салды. Бірақ бұл келісінің түгіне түсіне алмады. Ана жолы екеуі бірін-бірі көрместей боп жүз шайысқан. Не үшін, не үшін дейсіз бе?! Сол... Мәскеуден келген месқарынның ойда жоқта жергілікті тұрғындармен кездесуге ділгер болып қалмасы бар ма. Не түлен түрткендігін кім білсін, төретамдықтардың алдында ат көпір уәдені берсін-ай келіп. Үй бас сайын антенна орнатып, тұщы судың тұрбасын аулаға кіргізіп, балабақшаның құрылысын аяқтап, әр түтінге қыстай жағатын бес тоннадан көмір түсіріп беретін болды. Құлмұраттың да көздері күлімдеді. Жейдесінің тамақ түймесін ағытып, «осының кімнің арқасында орындалып жатқандығын білемісіңдер?!» дегендей, жан-жағындағыларға қоқилана қарады. «Міне, Мәскеудегі дөкейдің өзі сендердің алдарыңа келіп есеп беріп тұр. Бұдан артық өл деймісіңдер бұл пақырларға?!»

	Жиналыстың соңына таман:

	– Кәне, кімде қандай сұрақ бар? – деді мәскеулік месқарын. Жұрт сілтідей тына қалған. Сірә, әлгі айтылған «алтын тауды» бірден қорыта алмай жатқан болар.

	– Сұрақ болмаса, келген қонағымызға рақметімізді айтып, мәнді әм мағыналы кездесуімізді аяқтайық, – деп шошаң ете қалды орта тұстан Құлмұрат.

	– Оу, сұрақ неге болмасын, мұндай кісі біздің қолға күнде түсе бере ме?! – Есберген мәскеулік месқарынға тура қарады. – Космодромнан бұған дейін қанша шетелдік турист ұшырдыңыздар? Бұл бір, екінші... үшінші...

	Құлмұраттың саусақтары дірілдеп, бет пішіні өрт сөндіргендей күреңітті:

	– Тағы бастадың ба, Есберген?!

	– Есберген ақша сұрап тұрған жоқ, екі-үш сұрағымызға жауап ала алмасақ...

	– Ай, түбі оңбассың!

	– Сенімен кейін есеп айырыса жатармыз, Құлмұрат! Алдымен қадірлі қонағымызды тыңдайық.

	– Елу алты турист ұшырылды. Бәрі халықаралық космостық альянстың хаттамасына сай...

	– Не, несінші дейсіз?! – Есберген кеуделеп алға қарай жылжыды.

	Жанарында кекесінді күлкі табы бар. – Өтірік!

	– Өтірігі несі?! – Мәскеуліктің көзі шарасынан шығып, Құлмұратқа қарады. Төбеден түскендей... төретамдықтардан мұндай сөзді кім күтті дейсің.

	– Өтірік айтып тұрсыз! – деді Есберген одан әрі нығарлап. – Немене, бізді бұл жерде шошқа тағалап жүр дейсіз бе?! Кеше ғана алпыс тоғызыншы турист ұшырылды. Ал одан түскен табыстан төретамдықтарға көк тиын татырмайсыздар!..

	Екі жақтың айтысы жарым сағатқа созылды. Мәскеулік қонақты Құлмұрат төретамдықтардың арасынан әзер дегенде ажыратып алды. Есберген тың құлшыныспен өлеңін айтып үйіне қайтты.

	– Сен түбі адам өлтіресің, Есберген! – Құлмұратың сондағы айтқан ақырғы сөзі осы еді.

	Ал мына келісінің мән-мағынасын түсініп көріңіз.

	***

	Үш күнен кейін Құлмұрат салып ұрып тағы келді.

	– Сөйле!..

	– Сөйлейтін несі бар, сенің азаматтық көмегің қажет болып тұр, Есберген!

	– Менің бе?! Астапыралла!

	– Таңдан, таңданба, шетелден үлкен делегация келе жатыр.

	– Келсін, кімдер келмей жатыр бұл космодромға?! Соның бәрі бізбен есептесе ме екен?

	– Бұл жолғылары есептеседі. Бұлар аспанға ұшпайды. Космодромды аралайды, тұңғыш ғарышкердің мұражайына бас сұғады. Сосын Қорқыт кесенесіне бұрылады.

	– Шетелдіктер Қорқыт кесенесін қайдан біледі?

	– Біледі, білетін жерден келіп тұр бұл жолғылар.

	– Қайдан, қайдан дейсің?!

	– Ватиканнан. Солар арқылы Байқоңыр мен Ватиканның арасына достық көпірі орнамақ. Келетіндер – дінбасылар, өңшең ізетті адамдар...

	– Келсін, кім келмей жатыр? Маған қарап қалған ол қандай шаруа?

	– Келген қонақтарды дұрыстап қарсы алып, біздің де олар туралы бір нәрсе айтумыз керек қой.

	– Айтыңдар, несіне аянасыңдар, айтыңдар!

	– Айтатынымыз болса саған қолқа салып неміз бар? – Құлмұрат кәдімгідей сынып қалыпты. – Бірнеше күн кітап ақтарып, Ватикан туралы тұшымды ешнәрсе таппадық. Дінбасылар біздің әжік-күжік әңгімемізге мейір қандыра қоя ма?! Сен енді... былай... иіл, қасарыспа. Солардың алдына шығып Ватикан туралы сөйле. Төретамды Қорқыт кесенесімен жымдастыр... Туһ, саған жөн-жосық айтып тұрған мен ақымақ. Осы жолы «Байқоңыр мен Ватикан – бауырлас қалалар» деген құжатқа қол қойылады. Сөйт, сен бізді бір жолға құтқар!..

	Бір аптадан соң байқоңырлықтар Ватиканнан келген үлкен делегацияны сән-салтанатымен күтіп алды. Олар космодромға көп аялдамастан, келген бетте бірден Қорқыт кесенесіне тартты.

	«Ватикан – дүние жүзіндегі діннің космодромы! Байқоңыр – жер кіндігі. Екі қала рухани үндес, сабақтас. Оның үстіне ұлы Қорқыт осы өңірде жерленген...» деген ыңғайда Есберген делегация алдында шешіліп ұзақ сөйледі. Жиналғандар дуылдатып қол соқты. Сол күні Байқоңыр мен Ватикан бауырлас қалалар болып тарих кітабына жазылды. Делегация алмасатын болып келісілген. Ендігі кезек байқоңырлықтардікі. Арнайы шақырту алса да:

	«Діндері бөлек. Барамын ба, бармаймын ба, әлі ойланамын...» – деп кергитін көрінеді Есберген.

	«Атамның мұнысы несі, қызық, жүдә, қызық екен!» деп кіші келіні көпке дейін іштей бұрқылдап, ұрысып жүрді.





БЕЙМӘЛІМ ДИАГНОЗ




	«...А-ха-ха, айт, айта түс! Тағы нені ұмыттыңыз, қиял-ғажайып ертегі ойлап табуға шеберсіздер ғой шеттеріңізден. Бәли, өзіңізді сұмдық жақсы көресіз, ә?! Жер бетінде сіз секілділер сирек, бар шығар, бірақ көп емес. Еш нәрсені мойындағыңыз келмейді. Енді қайтесіз, біреулер аяқ-қолыңызды байлап, кардиологиялық орталыққа еріксіз алып келді, еріксіз операция жасатты. Ал шындығында жүрегіңіз мүлдем ауырмайды, сап-сау. Эх! Сол сөзіңіз үшін-ақ операция үстелінен тұрғызбай қою керек еді. Наркозды шамадан көбірек берсе бітіп жатыр. Үн-түнсіз ана дүниеге аттанып кете барасыз. Білесіз бе, оның аты – ақ өлім, ақ өлім!..»

	Не, не дейді, ей?! Құлақ шекесінің түбінен сұңқылдап жатқан кім болды, пәтшағар-ау?! Даусының ащысын. Таудан құлаған бос бөшкедей әр түбіртікке тиген сайын дүңк-дүңк. Тіпті шыбын жаныңды көзіңе көрсететіндей, алпыс екі қан тамырыңды аяусыз сұққылап жатқандай. Ол қай бір жақсылық дейсің, алда-жалда ақыл-есінен алжасқаннан сақтасын. Сандырақтағанның беті әрмен. Денесіне мөлшерден тыс дәрі еккеннің өзінде де оның уы тарқайтындай уақыт болды ғой. А-а, әлгі сойқанның сырын түсіне алсашы. Көз алдымнан елес жүгіріп өтті ме дейін десе де, толықтай дәлелі жоқ. Адам-ау, сол қаңғыр-күңгір дауысты тура кереуеттің бас жағынан естіді ғой. Саңырау болса бір сәрі, миы шайқалған болса бір сәрі. Дін аман, жауырын тұсының сыздап ауырғаны ғана жанға батады әншейін. Өз аяғымен түзге шыға алмайтындығына да аздап қысылады. Үріп ауызға салғандай медбикелер сызылып келіп, әлдебір пластмасса тостағанды алдына тосқанда жерге кірердей ұялады. Кескен томардай тымырайып қашанғы жатарсың? Сөйтуге де болар еді, бірақ сүйекке сіңген дағды ондай тоңмойындыққа жібере ме? Тірі тұрса ол масылдықтан да құтылар. Бүгін-ертең жүрек тұсындағы самсаған аппараттың бір-екеуін алса, аяқ-қолын арлы-берлі қимылдатып, ептеп өз-өзіне келер. Ең ауыр сәттер артта қалды. Шүкіршілік бәріне.

	Қаракөлеңке реанимация бөлмесі сәл салқындау. Өздігінен ашылып-жабылатын сырғымалы есік саңылауынан әлдекімнің қорылы естіледі. Таң алдындағы тәтті ұйқының бұзылмағаны абзал қалайда. Жарылқапберді әлдебір дауыстың әсерінен оянып кетеді екен деп, жұрттың жабылып мұның жағдайымен санасуы қажет пе? Жоға, әркімнің өмір сүру тәсілі әр басқа. Е, соны айтсаңшы, әлгі дауыстың ойламаған жерден шаншудай қадалғаны, әйтпесе, Жарылқапберді де алаңсыз күй кешер еді керіліп-созылып, тәтті ойларға беріліп... Ой, осындай қол боста ғой арман деген шіркіннің жұмыр бастың ішіне науалап құйылатындығы, құйылған үстіне құйыла түсетіндігі. А-ха-ха-ау, сол күндерге аман жеткенше асығады!

	Терезенің пердесі желдің әсерімен шар тәрізденіп көтеріліпбасылады. Ұзын дәліздің арғы түкпіріндегі жарық бір өшіп, бір жанады. Еден жуатын қартаң кісі аяғын ұшынан басып, көкірегі сырылдаған күйі арлы-берлі жүріп өтті де, артынша бір жөтеліп үнсіз қалды. Қоқыс салған ала қапшықты тысқа алып шықты ма, әлде дәрігерлердің алғашқы тобы келгенше әлі біршама уақыт бар екен оған дейін ептеп көз шырымын ала қояйын деп бұрышбұрыштағы бос төсектің біріне қисая кетті ме, одан арғысын аңғара алмады. Оу, өз-өзіне келе алмаса Жарылқапберді төңірегіндегі толайым тіршілікке бүйтіп мән бере ме? Оны айтасыз, аурухана іргесін басып өткен жеңіл мәшиненің гүріліне де кәдімгідей назар аударды. Сірә, жүргізушісі салақтау біреу болар деп ішінен тағы бір мырс етті. Моторы майды дұрыс айдамайды білем, тұтығып, сөніп қала жаздап ұзын жолға әзер қол іліктірді ғой. Жә-жә, жетер, қай-қайдағыға арамтер болатыныңыз-ай! Үрен-сүренін танымайтын бейтаныс шофер екі туып, бір қалғаныңыз ба еді? Жұмысына жауапсыз қараса орталықтың басшылығы да шошқа тағалап жүрмеген болар, көзіне көк шыбын үймелетіп, әлі-ақ сазайын тартқызар.

	Жеке басына көк тиын пайдасы болмаса да иненің жасуындай ренжісе не дейсіз, осының өзіне кәдімгідей марқайып қалды. Құлақ түбінен күңгірлеген әлгі бар болғыр дауысты ұмытуға да аздап септігін тигізді. Қап, өкінгеннен не пайда, сол сорыңды ұрайынды енді қайтып қаперге алмайыншы деген еді. Өзімен кетсін. Бірақ оған шамасын келтірмеді. Соған қарағанда Жарылқапбердінің де жүйкесі жұқара бастаған, білем. Әлдекімдер секілді кеңірдегіне кездік қадалып тұрса да анау-мынауды шыбын шаққан құрлы көрместен, кезі келгенде қолын бір сілтеп немесе ұртын толтыра бір боқтап, түк болмағандай қайқайып тарта бермейді. Мен үшін екі дүние – бір қадам деуге де ар-ожданы жібермейді. Артына қарағыштайды, іштей булығып, сонысынан бір нәрсе өндіре алмаса да өзімен-өзі сырласқанды ұнатады. Өзімен-өзі жеке қалғанды жақсы көреді. Титтей нәрсеге балаша қуанып, титтей нәрсеге көңілін бірлеп, өзінің рұқсатынсыз бұған дейін ми қабаттарын жаулап алған керексіз ойлардан сәті түскенде құтылып қалайыншы деп те қам жасамайды. Тымпиып жүре берсе қырық қатпарлы ой дегеніңіз жинала береді, жинала береді есебін тауып. Оу, бастың қауашағын анау-мынауға мүжілмейтін алюминийден жасалынған зымыстан деп кім айтты? Бір күні олақ баланың қолынан асфальтқа түсіп кеткен қарбыз секілді қақ бөлінер. Әне, Жарылқапбердінің мықтылығын, сірә, сонда байқаңыз.

	Бұ секілді кіді, бұ секілді кірпияз мінезділерді сындыру оңай, ал майыстыру түк емес. Көңіліне дық етіп тиетін бір сөзге бола шала бүлінеді. Ұмыта алмайды. Ұмыттым дегеннің өзінде ұзаққа бармайды. Айналып келіп апанға өзі түседі. Міне, соның бір дәлелі. Сол жақ бүйіріне қарай аударылғысы келді. Жамбас тұсы да сырқырап ауырады. Кеудесіндегі жүрек соғысын жарты сағат сайын өлшеп, қорытындысын дәрігерлер бөлмесіндегі орталық аппаратқа әлме-әлі хабарлап тұрған зіпзілдей затты жылжыта алсашы. Оның үстіне шырмап тастаған сымтемірлерді қайтіп ажыратады? Әй, дегенмен, тірі жан емес пе, қос қолдап кереуеттің басынан сығымдап ұстады да жоғары қарай сәл жылжыды. Башпайларын қимылдатты. Тізесін бүгуге шамасы келмеді. Алақанымен аяқ басын бір ұстауға зар. Бар пәле башпайда. Айдың-күнің аманында, құдайдың қырық күн шілдесінде де Жарылқапбердінің башпайлары бір жылымайды, мұзға салғандай сұп-суық. Тізеден төмен қан жүрмейді, дұрысы – жүрек дұрыстап қан айдамайды. Ал қан жүрмеген дене әулие болса да әлсірейді, ісік айналдырады. Семіп, бір шұқым болып, ақыры артық мүшеге айналуы да ғажап емес. Оу, ертеңді-кеш Жарылқапбердінің башпайларына массаж жасайтын Айкүмістей әйелді қайдан табады? Таба алмайды... мүлдем. Соның «ойбайы» ғой Жарылқапбердіні де кардиологиялық орталықтан бір-ақ шығарған. Ол болмағанда баяғыда-ақ өліп кетер еді. Өлмей қалды, өлмеген соң... яки өле алмаған соң итініп-сұғынып, тіршілік ілгері жалғасты да, Жарылқапберді сол баяғыша... сол операция алдындағы Жарылқапберді секілденіп, мінеки, кәкір-шүкірді ойлап, текке әуре боп, текке бас қатырып жатыр. Әйтсе де кеуде көтеруге жарағанына да әжептәуір қуанып қалды. Бәлкім, башпайларына да қан жеткен шығар. Асылы, Айкүміс сорлының жүрегі жарылып кетпесе сол-ақ...

	Әп, бәрекелді, өзіне-өзі келді деген осы, әні! Қолын созып, үстел үстіндегі минералды судың құтысын жайлап қана жанына жақындатты. Тығынын бұрап кеп жіберіп еді, оп-оңай ашыла салды. Саусақтары жылдам қимылдайды. Сөз жоқ, мұнысы – жүректің тынымсыз жұмыс істеп жатқандығының белгісі. Қанжылым суды ұртын толтырып екі-үш мәрте жұтты. Әлсірегендік, әрине, жүрекке үш сағат операция жасату оңай деймісің. Маңдайынан болмашы ғана тер тамшылары шоршып шықты.

	Әлгі күңгірлеген дауысты жазбай таныды. Реанимация бөлімінің меңгерушісі, толықша келген ақсары келіншекпен аздап жүз шайысып қалғаны бар-ды ана жолы. Әсілі, жүз шайысты деп даңғырлатуға да келмес, бір-бірін жеп қоятындай тәкаппар мінез танытпаса да толықтай түсінісе алмады.

	Мәскеуден білім алып, шетелдік клиникада тәжірибеден өткен Махаббат Әбдісәләмовна, қалай дегенде де, бұл орталық үшін таптырмайтын олжа. Және өз бағасын да жақсы түсінеді. Жүрек қан тамырларына операция жасаудың сұңғыла шебері. Тірі жанды бет қаратпайды. Өздерінше дәлелдеме соғатындарды сол тұрған жерінде-ақ тырапай асырады. Сөйлеспейді, кез келген операцияны өзі бақылайды. Шетелдіктермен де күн сайын ағылшын тілінде байланыс жасайды. Білмейтіні жердің астында, сонысына қарай өзін де асқақ ұстайды. Шетелдіктер де дамылсыз шақыратын тәрізді, айлығыңызды «көк қағазбен» төлейміз деп күн сайын құдайдың зарын қылатын сыңайлы. Мұндағы ауыз жарымас жалақысын бір аптаның о жақ, бұ жағында жамбасына басады. Оу, осындай зәулім беделдің, айбынды абыройдың қақ ортасында жүрген қарындастың аспанға ұшып кетпей, жер басып жүргендігіне рақмет айтыңыз. Несіне жасырады, несіне күлтелектейді, соның арғы-бергісін білмей жүрсе екен-ау, сезбей жүрсе екен-ау. Клиникалық орталықтың күллі басшысы Махаббат Әбдісәләмованың алдында қоғадай жапырылады. Дұрысы – өршіп тұрған қазаққа тән кеселдің бетін ары бұруы – осы қыздың арқасы. Естіген құлақта жазық бар ма, әйтпесе келіншек деуге де көңілін қимайды. Шетелде жүріп арабтың бір жігітімен шаңырақ көтерген деседі, содан қызы бар екен деседі. Ол қызының Қазақстанға келіп, шешесімен бірге тұруға, сірә, ниеті жоқ. Ал әкесі – Әбу-Дабидегі әлгі әлем жұртшылығын аузына қаратқан теңіз ортасындағы желкен тәрізді жеті жұлдызды қонақ үйдің бір қожайыны. Ішкені алдында, ішпегені артында. Аз айт, көп айт, енді ол баладан не қайыр, нақтылай түскенде ол шырағым да шіріген жұмыртқа. Бірақ бұл теңеуді тісіңізден шығара алмайсыз. Шығардыңыз екен, сіз мына жаһанданудың әлем мойындаған құндылықтарына қарсы шығатын оқымаған, тоқымаған, зердесі ашылмаған, ауылдың ашық ауыз қазағына айналасыз да шығасыз. Мейлі, одан әрі қанша тыраштансаңыз да енді қайтып қатарға қосыла алмайсыз. Баратын жеріңіз белгілі, баратын жеріңіз – су қараңғы түнек. Оу, қала-қалама, бұл жаһандануыңыздан қайтіп құтыларсыз, сірә, құтыла алмайсыз. Қара тасқын ғой жер мен көкті тасыр-тұсыр бірге жаулап келе жатқан. Енді соның ағысымен жөңкіліп бірге ағасыз, соның дегеніне еріксіз мойын бұрасыз. Дұрыс па, бұрыс па, ақ-қарасын безбендеуге шамаң қайсы? Қарсылық жасасаң жағаң жыртылады. Айдың-күннің аманында қара топырақтың бетімен адымдап келе жатып шалқаңнан түсесің. Бірінші ескерту, екіншісіне өзіңнің де жүрегің дауаламайды. Мақұл, сендердікіақ жөн екен дейсіз ақыр соңында. Сол кепті айдаладағы мына Жарылқапбердінің де бастан кешуіне тура келіп тұр. Әйтпесе, ой-толғаныс дегеніңіз аузы-мұрнынан шыға, аспанға атқылайды. Айналайын-ау, сол араб секілді бой-сойы келіскен өңді жігіттер өзімізден де табылатын еді ғой дегелі тұрған-ды, содан туған қыз ұлтын білмей, білуге де тырыспай дүбәра боп өседі-ау енді дегелі тұрған-ды. Бір жағынан мұнысы да оңды болды. Ал әлгі жаһандану деген ұғымға барлығы жараса кетеді екен де. Одан әріге шаршапшалдығып не әкесінің ақысы бар? Жә, жаһанданудың әсері болса бола қойсын деді де, қолын бір-ақ сілтеді. Тіпті біздің қарындастарға шетелдік жігіттерге тұрмысқа шығу мода болды ғой дейтін ауызша әңгімені де араға қыстырғысы келмеді. Жаһанданумен есептері түгенделсе, солай-ақ болсын.

	Қарап жүрмей, Жарылқапберді де оңбай қателік жіберіп алды. Енді іштей ұялғансып бармағын тістелейді. Басқа ортада, мейлің, тап осы Махаббат Әбдісәләмованың алдында шешенсімесе де болар еді. Бірақ сөйлеп қалған ауызды қайтіп тығындар, тіл ұшына оралған ойды қайтіп кері жұтар? Айтып салды. Махаббат Әбдісәләмованың қабағы кіртиді. Зиялы қауым өкілі боп есептелетін Жарылқапбердіден дәл сондайлық кертартпа түсінік күтпеген-ді: «Жүрегім ауырмайды, – деді операцияға кірер алдында әрбір сөзін нығарлап, – үш жерден қан тамыры бітелген дейсіздер. Ол қайдан шыққан бітелу? Арақ ішпесем, шылым шекпесем, бөстекі жүріске жоламасам. Мезгілімен демалдым, жыл сайын курорт, ем-дом, ішкенім шұбат, жегенім қазы-қарта. Сөйтіп жүргенде жүректің қан тамыры үш жерден бітеледі. Айтасыздарау, сабаздарым, мұнан басқасын, қисынға келіңкірейтінін айтпаймысыздар?! Оның диагнозын мен айтайын сіздерге. Біз – тумысынан момын халықпыз. Жұртпен жағаласа кетуге ұятымыз жібермейді. «Шыда, шыда, шыдайын». Міне, бізді құртқан осы үнсіздік. Осы момындығымыз басымызға таяқ болып тиіп-ақ келеді. Енді жүрегімізге ауыз салды. «Тыныштық, тыныштық, тыныштық керек! Сіздер үндемеңіздер!» Үнемі іштей булығып, үнемі өзіңменөзің іштей арпалыста жүрген соң, жүрек соғысына дейін қолдан баяулатқан соң шапшып тұрған қан қысымын уыстап, сығымдап, қолдан бүре түскен соң тамыр бітелмегенде қайтеді?..»

	Айтты... Махаббат Әбдісәләмованың «Ой, маладес, Жарылқапберді Айсұлтанович!» деп ту сыртынан қапсыра құшақтай алуы керек пе еді? Ал одан басқа не істеуі керек еді атақты кардиологтың?! Төмен қарады да, ілби басып жүре берді.

	«...Операция үстелінен тұрғызбай тастау керек еді!» Дауыс, сөз жоқ, сонікі. Құлақ шекесінің түбі тағы үздік-создық күмбірледі.

	***

	Бір орайы келгенде кешірім сұрармын деді зәудесін. Ол кешірімін атақты кардиолог керек қылса... Ойбай-ау, кешірім сұрармын деп кергиді ғой, жүдә! Маңайындағылардың ыбыр-жыбыр тіршіліктерін байқамай жүр ме сонда? Оу, о дүниеге аттанып кете жаздаған жерінен бетін бері бұрған дәрігерге қандай сыйлық әзірлесе де жараса кетпес пе?! Жинаған боқты кім қайда әкетіп жатыр, қалады көрінгенге ит жемі боп... Өй-дөйт, сыйлық әзірлемек түгілі, Махаббат Әбдісәләмованың өзіне пәлсапа соғып жіберген жоқ па бұл көкеңіз! Осыдан саяси ұпай түгендемек пе? Өле алмай жүріп бәлсінуін!

	Палатаға шыққалы бері кәдімгідей оңалып қалды. Пластмасса тостағанмен де қош айтысқан. Тіпті қабырғаға сүйеніп, дәліз бойымен де біраз жерді шарлап қайтады. Жүрек соғысы атша тулайды, башпайларының басы да арлы-берлі қимылдайды. Қан айналысы қалыпты. Ендігісіне тәубе, ақ өлім бұйыра ма, бұйырмай ма, әйтеуір иек астына жақындап қалған бір кеселдің пәтін қайтарған. Оу, тұғырдан тайып, қартайып қалғандығы да шамалы. Қызды-қыздымен тіпті мұның жасындағылар тоқал алып жатқан жоқ па? Дәл сондайлық әрекетке бара қоймас, балалардан, одан қалды келіндерден ұят-ты. Айкүмісті ойлағанда да жон арқасы тершіп сала береді. Айкүмістей әйел қайда?!

	Екі кереует еркін сыятын палата екі адамға тарлық етпейді. Жанындағысы – жағына пышақ жанығандай арықша келген, ұзын бойлы жас жігіт. Көп сөйлемейді. Жарылқапбердінің үсті-үстіне төпелеген сұрақтарына немкетті жауап береді де, іштей тынады. Әлде егде кісіні шаршатып алармын деп қауіптене ме? Онысы кісілік. Бірақ Жарылқапберді өзін сөйтіп алдарқатқанымен, барымен беріліп сене қоймайды. Арлы-берлі жұтқыншағы жүгіріп, «осының түбі шикі-ау» дейтін арам ойға да аңдаусыз барып қалады. Мұнысы да нағыз қазақбайшылық, несіне тұлданады, сөйлескісі келмейді екен, сөйлеспей-ақ қойсын. Ертең бірін-бірі танымай да кетер. Кімді кінәлайсың? Әркімнің өмір сүру дағдысы әр басқа. Ой-хой, мұндай үнсіздікке Жарылқапберді шыдай алар ма? Бір апта бойы аузын буған өгіздей реанимация бөлімінде сылқ түсіп жатқаны да жетер. Қас қылғанда екеуінің де мамандығының ұқсастығын қарамайсың ба? Екеуі де мәдениет саласының қызметкері. Жарылқапберді пенсияға дейін мәдениет бөлімін басқарған. Ал көршісі министрліктің департамент директоры. Бәрінің негізі бір, тек атауы басқа. Не істейсіз, жап-жас болып оның да жүрегі ауырады. Оған да Махаббат Әбдісәләмовна операция жасаған.

	Өзі бір қызық жігіт. Екі құлағына түймедей қалақша іліп алады да, ертеңді-кеш музыка тыңдаудан жалықпайды. Жын соққандай кейде кереуеттен ұшып түрегеледі. Өзінен-өзі алақтап аспанға қарайды, бөксесін бұлтыңдатып, екі қолын көкке көтеріп, саусақтарын сыртылдатады. Екі көзін тастай жұмып, аузы-басын қисаңдатып, ілгері-кейін ырғатылып, бөлек бір күйдің бүлкіліне түседі. Кәйіп. Сыртқы әлемді де, қасында қарайып жүрген Жарылқапбердіні де қаперіне ілмейді. Оу, береке тапқырау, рухани саланы осындайлар қайтіп алға сүйрейді? Жанындағы әкесіндей үлкен кісінің көңілін таба алмаған бұлар халық алдына шыққанда не айта алады, не тауып айта алады? Билік пен халықты жақындастыратын пендеңіз, міне, ұйқылы-ояу манаурап, өзіменөзі беймағұлым күй кешеді. Мұның жасында Жарылқапберді облыстың күллі мәдени мекемелерін аяғынан таусылып аралар еді, қолдан келгенше жыртық-тесікті бүтіндеуге көмектесер еді, ауыл өнерпаздарына қол ұшын берер еді, ел ішіндегі көне мұраларды жинастырар еді, ескі қорғандардың қазба жұмыстарына қатысар еді. Ал дардай департамент директорының түрі мынау.

	– Шуберт қой, Шуберт! Вена филармониясының оркестрі. Бізге мұндай дәрежеге жеткенше қай заман?!

	– Брамстан бір нәрсе жоқ па? – деп әдейі қитығады Жарылқапберді де. – Мен, мәселен, Артур Тосканинидің дирижерлігімен Шонбергті тыңдар едім.

	Ол дереу құлағындағы қалақшаны жұлып алды:

	– Шын айтамысыз?

	– Шын айтпағанда...

	– О, керемет! Мен сізді ауылдан келген насыбайшы шалдардың бірі ме десем. Құдай көрсетпесін, Вена филармониясы жайлы да хабарыңыз бар ма?

	– Нью-Йорк филармониясының абырой-беделі де оныңыздан бір мысқал кем болмас.

	– Тоқта, тоқтаңызшы, мен сізге Пласидо Домингоның соңғы ариясын тыңдатайын. Сіз тегін болмадыңыз, дегенмен. Бәсе, түк ойламайтын бейқам адамның жүрегі ауырушы ма еді? Көшедегі қоқыс арасында жатқандардың жүрегі ауырады дегенді естідіңіз бе?

	– Олар да адам ғой.

	– Адам емес деп жатқан кім бар? Сіздің, менің жүрегім ауырады, ол – заңдылық. Сіздің жүрегіңіз ауырмаған болса, сонша өмір сүргендігіңіздің өзі бекершілік болар еді.

	– Көкем-ау, мұныңмен не айтпақсың?

	– Бәрін түсініп тұрып әдейі сұрайсыз, ә?! Менің де қытығыма тигіңіз келеді. Мына заманда тірлік кешкендердің қалайша жүрегі ауырмайды? Жүрегі ауырмайтындар – қара тас. Бірақ сіз қара тасқа ұқсамайсыз. Брамсты тыңдамақ түгілі, оның кім екендігін білмейтін қазақтар қаншама?!

	– Елге топырақ шашпайық.

	– Жо-жоқ, сізбен айтысқалы тұрған кім бар...

	Кереуеттен дік етіп секіріп түсті. Әйелі ұл тапқандай екі езуі екі құлағында.

	– Байқасаңшы!

	– Не істедім?

	– Жүрегіңе операция жасалғандығын есіңнен шығарып алдың ба? Артық қимылға әзір рұқсат етпейтін болар.

	– Дәрігерлерді тыңдай берсеңіз...

	– Махаббат Әбдісәләмовнаны да тыңдамаймысыз?

	– Ой, ол кісінің жөні бөлек қой.

	– Қолының ептілігін айтасыз ба?

	– Жоға.

	– Ана жылы семьясымен Неаполдың Сан Карло театрына әдейі барып, сол Вена филармониясының орындауындағы Шуберттің

	«Сегізінші» симфониясын бастан-аяқ тыңдап қайтыпты. Бұл жаңалықты Махаббат Әбдісәләмованың өз аузынан естігенде талып қала жаздадым. Ізінше есімді жидым да, бетінен шөп еткізіп сүйіп алғым келді. Біз қандай кісінің жанында жүрміз, а?!

	– Және жүрегімізге операция жасайды.

	– Иә, онысы тағы бар. Гений, жан дүниесі әлемдік деңгейге көтерілген.

	– А-а, осы тұсын түсіне алмадық, шырақ. Жұмбақтамай ашып айтсаңшы, жан дүниесі әлемдік деңгейге көтерілген дегеннен не ұғуға болады?

	– Туһ, қалай десем екен, бәрін түсініп тұрып әдейі сұрайсыз, ә?! – Өзін-өзі қинап күлді. Түк басқан қу жағын жіңішке саусақтарымен үсті-үстіне сипалады. – Сіз бен бізден, осындағы барша дәрігерлерден әлдеқайда биік. Өкшесі жерге тимей көтеріліп жүреді. Шуберттің «Сегізінші» симфониясын бастан-аяқ тыңдаған пендеңіздің жаны жерде емес. Көкте. Барлық күнәдан тазарған. Денесі де ақ қауырсындай жеп-жеңіл. Тек біз пақырдың көзімізге ғана солай елестейді, әйтпесе күллі болмысымен баяғыда-ақ аспанға ұшып кеткен адам ғой. Жердегі қоқыр-соқырды елеместен ақ бұлттардың арасына барып, баяғыда-ақ қоныстанып алған. Әлем адамына айналып кеткен.

	– Қор болған қайран сөз-ай! Бұл ойыңызды Махаббат Әбдісәләмовнаның өзіне айттыңыз ба?

	– А-а, міне, біздікі ылғи осы ғой, шөре-шөре пендешіліктен ары аса алмаймыз. – Жарылқапбердіге кәдімгідей ренжіп қалғандай. Екі ұрты томпиып, түк-түк жағы одан әрі сұрланып сала берді. – Әлемдік масштабтағы таным-түсінігі бар адам менің болмашы ишарамды қайтуші еді? Шубертті бұл күнде әлем оркестрі орындайды. Ана жолы Францияның ұлттық оркестрі гастрольдік сапармен Мәскеуге келген-ді. Осындағы таныс дәрігеріме жағдайымды айттым да, бір жетіге бюллетень аштырттым. Сөйтіп, үн-түнсіз бір күннің ішінде алас-қапас жиналдым да, Мәскеуіңізге тартым да кеттім.

	– Келін қайда қалды?

	– Ой, қойыңызшы, ол Шубертіңізді қайтсін?! Қалтасына ақша салып, оны базар аралатуға жіберіңіз. Көбіміз содан ләззат аламыз.

	– Көбіміз... соның ішінде біз де кеттік пе?

	– Жоға, сіздің жөніңіз бөлек қой. Сонда деймін-ау, өмірімдегі есте қалған елеулі оқиға сол бір жетілік Мәскеу сапары болды. Төбем көкке бір-ақ елі жетпей қалды. Әлемдік оркестр дегеніңіз, әне, солай. Бір тылсым күшімен аяқ-қолыңызды әп-сәтте байлапматап тастайды. Ал шыбын жаныңыз құс болып аспанға ұшады да кетеді. Сол әлемдік оркестрге кімнің дирижерлік еткендігін білесіз бе?

	– Мәскеуге бармасақ қайдан білейік? Біздің білетініміз – Нұрағаң. Нұрғиса Тілендиев. Нұрекеңнің дирижерлігіндегі «Ата толғауын» тыңдаған шығарсыз?

	– Сіз сәл сабыр сақтаңызшы, мен сөзімді аяқтайын.

	– Ал содан?

	– Әлем мойындаған атақты дирижер, итальянец Риккардо Мутиді білуші ме едіңіз?

	– ...

	– Білмесеңіз, біліп алыңыз. Алда-жалда біреу-міреу сұрап қалса... мейлі, маған бәрібір, өзіңіз үшін. Тағы да қайталап айтайын, Риккардо Мути! Неаполитон консерваториясын тауысқан. Пианист, дирижер, композитор. Кешегі күнге дейін Ла Скалада труппа басқарған. Отыз жеті жыл бойы Вена консерваториясында қызмет істеді. Адал, шынайы жан дүниесімен беріліп. Мә, безгелдек, сізге берген уәдемді естен шығарып алыппын ғой!.. – Түймедей аппаратты Жарылқапбердінің құлағына қыстырды. – Қалай, даусы бірқалыпты ма? Бұл итальяндықтарды қойсаңызшы... Күреспейді, айқайласпайды, таласпайды. Бірақ тыңдаған адамды еріксіз таңдандырады.

	Жарылқапберді табан астынан не айта қойсын? Үнсіз қалуға және ыңғайсызданды:

	– Ермек Серкебаев, жоқ, Қайрат Байбосыновтың даусындай-ақ болар мықтаса...

	– Не, не дейсіз?! – Паркет еденді тасыр-тұсыр еткізіп, әлгі бар болғырыңыз атылып тысқа шығып кетті.

	***

	Ой, несін қайталай береді?! Айкүмістей әйел қайда?! Айкүмістей әйелді дүниені төрт айналса да таба алмас. Бірақ көкірегіндегінің бәрін лақ еткізіп, бір деммен айта салудың да ретін таппайды. Таппағандығы емес, табандап әдейі айтқысы келмейді. Жау қуып бара ма, назданудың да, айтудың да реті келер. Ішін бір босатып алса, оның орнын немен толтырады? Қайталай берсе сөздің де қадірі кетеді. Мұндай сезімді ақырғы күнге дейін аман сақтайды ілініп-салынып жер басып жүрсе...

	Екі мезгіл анау-мынауларын көтеріп, қызыл танау болып Айкүміс ауруханаға жетіп келеді. Шаршамайды, шалдықпайды. Жарылқапбердіні бір көргені үлкен демеу. Бір нәрсені тындырып тастағандай, келген сайын көздері күлімдеп, жайнаң қағады.

	Жүрегі дімкәс кісінің көңілін көтергенсіп өткен-кеткенді, жастық шақтарын еске түсіреді. Балаларын, немерелерін әңгімелейді. Со немелердің әрбір қылықтарын сөз арасына қыстыра берсе бұл жалғанда әңгіме таусыла ма?

	Жарылқапбердінің бұл жолғы «қабылдауына» кәдімгідей таңданыс білдірді. Салқын. Қою қастарының екі ұшы әлсін-әлі түйісіп, әлсін-әлі ажырады. Оу, өмір бойы бірге жүріп, бірге тұрған Жарылқапбердінің бар мінезі жазулы хаттай жадында ғой. Әлдекіммен тілге келіп, ұрысып қалды ма деп те іштей күдіктенеді. Бетің бар, жүзің бар деместен, ойындағысын айтып салып қарап отыратын кісіден бәрін күтуге болады. Ал дәрігеріңіз қа-ш-ан қатарға қосылып кеткенше жүйкеңізге жүк түсірме, күтін, кәкіршүкірді елеме, өз-өзіңізге мықты бол деп құдайдың зарын қылады. Жә, «бұл жауапкершіліктен сіз де құтылмайсыз» дегендей, тура Айкүміске қаратып айтатындарын қайтерсің? Жарылқапберді, сірә, әйелінің дегенінен шыға алмайтын кісі шығар деп топшылайтын болар. Қой аузынан шөп алмайтын момын күйеуді тапсаң, кәні...

	– Тыңда! – деді Айкүмісті есік алдына дейін шығарып салып тұрып. Даусында әжептәуір діріл бар.

	– Ал тыңдадық.

	– Бірінші, Реккардо Мути деген дирижерді естуің бар ма еді?

	– Оның кім еді тағы? – Айкүміс мына кісіні шынымен шалық шалғаннан сау ма дегендей, Жарылқапбердінің жүзіне көзінің астымен ұрлана қарады. – Естіп тұрғанымыз осы.

	– Жә, сендер оны қайдан білейін деп едіңдер, базар аралағаннан басқа қолдарыңнан не келеді?

	– Ойпыр-ай, тыныштық па?!

	– Тыныштық, сөзді бөлме. Әлем мойындаған дирижерді білулерің керек-ақ еді. Ары қарай, Гүлмария қайда, үйде ме?

	– Гүлмария сабағында, кешкісін келер, шаруаң болса...

	– Жоға, оған қарап қалған қайдағы шаруа?! Интернетке кіріп, Реккардо Мути жөніндегі барлық деректерді қағазға түсірсін, оны ендігі жолы өзіңмен бірге ала кел. Ұмытып қалмаймысың?

	– Реккардо Мути...

	– Сол, екінші, сырты қапталған қоңыр домбыраны да есіңнен шығарма.

	– Оны не істемексіз, отағасы-ау?

	– Өзім білемін.

	– Білгенде, жалғыз емессіз. Оның үстіне ауруханада. Жаныңыздағы адам жақтыра ма, жақтырмай ма?

	– Жақтырмаса қойын бақтырмас. Онымен есептесем бе екен әуелі. Немене, бет моншағың үзіле қалыпты ғой.

	– Енді... сіздің абыройыңыз ғой біздің ойлайтынымыз.

	– Жә, бопты, сөзді көбейтпе, одан да айтқан шаруаны тындыр.

	– Жа-рай-ды... – деп сөзінің аяғын екіұштылау аяқтады Айкүміс. Тағы да әлденелерді пысықтап алайыншы деп артына қиғаштай бұрылды да, ілкі сәтте ол батылдығынан айнып, жауырыны сәл еңкіш тартқан күйі ілгері қарай сүйретіле аяңдады.

	***

	Сырты қайыспен қапталған қоңыр домбыра – Жарылқапбердінің ежелгі сырласы. Сахнаға шығып, аты шулы домбырашы атанбаса да, өзін-өзі алдарқатуға жарайды. Тіршіліктің күнненкүнге зілмауыр тартатын сыңайы бар. Бәрінен бұрын мінез-құлықтың өзгергеніне қапалы. Кеше ғана сенімен емен-жарқын амандасатындардың өздері ендігі кезіккенде біртүрлі... салқын тартып шыға келеді. Жанына жақындатпайды, етегіне жабысып ұстап қалатындай алыстан орағытып, сенен құтылғанша асығады. Ал түсініп көріңіз. Сәлем сатуға түспегей күндердің күнінде. Ойпыр-ай, айтса да енді амандық-саулықтың өзін сатып алатындай дәрежеге жетсе жетісер.

	Оу, бұл не деген гүмпіл?! Сыртқы дүниенің бәрі гүмпілдейді. Баласынан данасына дейін. Сол аламан бәйгеден біреуінің аты озып келсе жөн ғой, бірақ соған қарамай таңдайлары тақылдағанда көк тасыңызды ерітеді: «Біз сондаймыз, маңайдағылардың бәрін шаң қаптырып, алға озып кеттік. Жаһандануыңыз бізге жат емес, келсін, жаһандануыңызға әрдайым қақпамыз ашық!» Ой, жосылтау, ой, жарыл-ау! Шұрық тесік қақпаңызды енді ашуға қам-қарекет жасап жүргенде ол бар болғырың баса-көктеп төріңізге шығып алмаса сол-ақ.

	Ал ішкі әлемің әлем-жәлем, кемшілік дегеніңіз кез келген тұстан кездесе кетеді. Оның бәріне жауап беретіндей Жарылқапбердінің жағдайы қайда? Әрі-беріден соң, селт етпестен, аш құлақтан тыныш құлақ, түк білмегендей қамсыз-мұңсыз жүріп алуына да болар еді ғой. Ісі оңға басып, жүрегін де түзеп алды. Әрине, Жарылқапберді де өзінің әлі келмейтін шаруаға кіріспейді, мемлекеттік маңызды мәселелермен де айналыспайды. Дегенмен, төңірегіндегілерді сөзбен болса да демеуге әзір қауқары жетеді. Жылы сөз, жылы қабақтың өзі неге тұрады осындай бір алақұйын заманда?! Адамдар арасындағы түсінбестіктің тігісін жатқызуға да шамасы келер еді. Қабағына кірбің түскендердің арқаларынан қағып, есігінің алдына дейін шығарып салуға да шаршамас еді. Бала-шаға, бәрібір. Көре қал, ертең олар да жігіт болып шыға келеді бой-сойын түзеп. Бірақ осы күнгі жұрттың «өз проблемамды өзім шешемін» деп шіреніп шыға келетін ақкөздігін қайда тығарсың? Шеш, бәрінің бүге-шүгесін қалдырмай шешіп ал. Сендермен жағаласып жатқан біреу бар ма? Жарылқапбердінің ақылы кесірін тигізе ме, қажеттісін зердеңе құй, қажетсізін сол бойда есіңнен шығар, ұмыт. Сол үшін ақы төле деп жатқан біреу бар ма? Тегін, Жарылқапбердінің ақылы тегін ғой қашаннан. Және жуық маңда сарқылатын да сыңайы байқалмайды. Оны ана дүниеге өзімен бірге әкеткеннен не пайда, шамасының жеткенінше оларын да осы арада қалдырғысы келеді.

	Біреумен шүйіркелессе де кәдімгідей марқайып қалады. Сосын үйіне келеді де, осы домбыраны тыңқылдатады. Қарадай-қарап жүйкесі жұқаратын да тұстары жетерлік. Сірә, жайбарақат өмір Жарылқапбердіге бұйырмас. Мұң-зарын қоңыр домбыраға айтпағанда кімге айтады? Арғы бөлмеге кіріп алады да тағы да біразға дейін тыңқылдатады. Қыртыс-тыртысы жазылып, әжептәуір жеңілденеді. Бір ғажабы, қоңыр домбыра Жарылқапбердінің ойқы-шойқы мінезінің бәрін көтере біледі. Мыңқ етпейді. Жүрегінің соғысы жиілеген тұста құлағын келтіріп, екі-үш мәрте қағып-қағып жіберсе, желке тұсының бүріп шаншығаны сап тыйылады. Оу, жан рақатын сезінген нәрсенің жаттығы бола ма? Ел есінен ұмытыла бастаған ескі күйлерді нәшіне келтіріп шертетін адамның соңғысы да дәп осы Жарылқапберді болар. Тек соларды үйреніп алайын дейтін немерелердің құлшынысын көре алмай қапаланады.

	Ел ғой, кардиологиялық ауруханада да күй тыңдағысы келетіндердің қатары біртіндеп көбейе бастады. Тегін концерттен кім қашқақтайды? Және Жарылқапбердінің домбыра шертісі де ерек, жүрек ауыртқандарға таптырмайтын-ақ ем. Тасыр-тұсыр кепкен шанақты сабаламайды, тіпті оған саусақ ұшын да тигізбейді. Мұнікі – ауада қалықтап шертілетін төкпе күй. Алғашқыда қоңыр домбыраны өзі үшін ғана қолына алатын, кейіннен палата есігінен жылтыңдап төбе көрсететіндердің тілектерін орындауға кірісті.

	«Дәулеткерейді ұмытпаңыз», «Төремұратты тартыңызшы», «Тоқаны, Қазанғапты қайда қоясыз?», «Қыз ақжелеңді естімегелі қай заман»... Міне, Жарылқапберді де табан астынан «жұмыс» тауып алды.

	Ал, керісінше, көршісінің қабағы бір ашылмай-ақ қойды. Құлағындағы түймедей қалақша қоңыр домбыраның күмбірлеген даусына қалқан бола ала ма? Палатадан екі-үш адамның төбесі көрінсе-ақ бітті, баяғыша апыл-ғұпыл жиналады да далаға атылады. «Шубертіңнен кем бе екен біздің шалдар?!.» «Сегізінші симфония... «Ақсақ құланды» сен пақырға кім тыңдатты дейсің... Эх!..»

	Әкесінің үйінде жатқандай қашанғы еркінсиді? Бұл кереуетпен де қоштасатын күн туар. Ойға алған шаруасы түгелге дерлік орындалды. Ендігісі өзіне байланысты, жүрегіне оқыстан жүк түсірмесе Жарылқапбердінің әлі талай өмір сүруіне шамасы бар. Өзге дене мүшелері дін аман.

	Несін жасырады, айнымаған отқа түскен көбелек. Өзін-өзі іштей кеміріп, өзін-өзі іштей жеп бітетін ойсымағы сыртқы әлемге иненің жасуындай әсер етсе екен-ау! Сыртқы әлеміңіз арқыраған-гүркіреген қара тасқын, аңдамасаңыз таптап кетеді, таптап! Жарылқапбердінің гөй-гөйі кімге керек? Оу, бір басына жетіп-артылатын ақылды ішкі әлемінің мүддесіне жаратса Жарылқапбердіден бай адам болар ма еді? Басқасы басқа, операция жасаған сұңғыла кардиохирургіңізге айтқан «рақметі» анау: «Қазақтың момындығы жүрегіне жау». Бәли, неткен ғажап теңеу, ә?! Оны да ойлап тапқан Жарылқапберді!.. Оу, неғып селтиіп тұрсыңдар, мына данышпанның өңіріне дереу орден қадасаңдаршы, абыройын асқақтатсаңдаршы! Көшеге шықпай-ақ, ереуілдемей-ақ, ұлттық мәселені де табанда шешіп тастамақшы. Ал сыртқы әлем баз-баяғыша, жаһандануды жатсынбай қарсы алуға жұмылған ағайында ес те жоқ, есеп те жоқ.

	***

	Бас дәрігер, оның көмекшісі, екі-үш бейтаныс ақ халатты... бір топ адам түс әлетіне тақау тізбектеліп палатаға кіріп келді. Алдымен Жарылқапбердінің денсаулығын сұрады, тағы сондайлық жеңіл-желпі тақырыптағы шашыраңқы әңгімелер айтылды.

	– Сіз үлкен адамсыз, бәріміз сізді сыйлаймыз, – деді бас дәрігер көзәйнегін қолына алып. Сәл үзіліс жасап, сөзін әрі қарай сабақтады. – Тәртіп деген болады, жұртты сыйлау деген болады... әрі үлкен жерде қызмет істепсіз. Қоғамдық орында әркім ойына келгенін істей берсе не болады?

	– Түк те болмайды!

	– Сіз енді былай... қасарыспай, жөнге келіңіз. Домбыраңызды үйге барған соң-ақ құмардан шыға құйқылжыта берерсіз. Қолыңыз бос екібастан.

	– Түсінікті! – деді Жарылқапберді түсін суытып. Соның артынша топтың тасасынан алақ-жұлақ еткен көршісінің төбесі көрініп қалды. – Бәрі түсінікті! Ал енді сізге бір сұрақ қоюыма бола ма?

	– Қойыңыз, сұраңыз. – Бас дәрігер Жарылқапбердінің жүзіне ықыластана назар жықты.

	– Реккордо Мути деген дирижерді білесіз бе?

	– А-а?

	– Білмейсіз, Вена филармониясының оркестрінен де хабарыңыз жоқ шығар. Білеміз ғой сіздерді. А-ха-ха! – Жарылқапбердінің күлкісі жаңғырықтай естілді.

	– ...Апыр-ау, мына кісінің қай жері ауырады осы?.. – десті дәрігерлер бір-біріне қарасып.





КҮЙІК




	Абажадай үйдің ауызғы бөлмесінде алаңсыз шай ішіп отырды. Жападан-жалғыз. Мұндай тіршілікке үйреніскелі қай заман?! Тіпті оған бола бас ауыртқысы да келмейді. Ілгеріде осы қалада тұратын құрбы-құрдастары бұған бір жағынан жандары ашығансып, бір жағынан қалжыңдағансып: «Шал да болса біреуді тауып алсаңшы», – деп ақыл қосатын. Бір сөзді қайталай бергеннен жалықты ма, әлде одан нәтиже шықпасын білді ме, бұл күндері олар да ол «жарапазанды» ретсіз қайталамайды. Солары дұрыс. Әркім өз шаруасын өзі түгендейді. Ал әлгіндей «ақылшылар» әлсіреген жүйкені ғана жұқартады.

	Мына миллион тұрғыны бар қалада өстіп жападан-жалғыз шай ішіп отырған Нұржамал ғана ма? Е, соны айтсаңшы, жалғыз басты әйелдерді санамалай бастасаң шашың жетпес. Оу, олар көздерінің соқырлығынан не мұрындарының пұшықтығынан өстіп тізе құшақтап қалды деймісің?! Бәли, таңдай қақтырар нағыз сұлуларың солардай-ақ болар. Көшеден олай-былай өткенде көздерін сүзіп мөлие қарамайын еркекті тауып берші, кәнеки! Әжептәуір қызметі барлардың өзі жеңіл мәшиненің артқы орындығында шайқалақтап кетіп бара жатып, әлгі бикештердің өзгешелеу жүріс-тұрыстарына өлгенше өңештерін созар-ды. Өзгешелеу дейтіні, бұл құрығырлар да еркектердің осал тұстарын ойып түсуге шебер ғой. Қыпша белдері мен бөкселерін бұлтыңдатқанда, құдай салмасын, талайлар айдың-күннің аманында талып түсер, тілден айырылып, екі көздері алақтап, оңды-солды қолдарын ербеңдетіп, адам түсініп болмайтын қайдағы бір ишара қимылға көшер. Әне, сонда ғана әлгі сұлулардың жандары кірер еді. Бәсеке дейсіз бе, кек қайтару дейсіз бе, арғы жағын жіліктеп айта алмайды, әйтеуір соларға жақын көңіл күй. Сол еркектердің үйлеріндегі салпы етек, можантопай әйелдеріне зығырданы қайнай түссе екен дейді, бара салысымен әр нені сылтауратып ұрыс-керісті үдете түссе екен дейді, қызды-қыздымен жұдырық ала жүгірсе тым алақай.

	Бір жолға осының өзі-ақ жетіп-артылатын. Өңештерін өлгенше созғылайтындардың дені қызметтің құлы, көкіректерінде талай нәрсе сайрап тұрғанымен, белгілі шекарадан шыға алмайды. Биік өкше туфлиімен қаздаңдап кетіп бара жататындарды да жанына отырғызып, қала сыртындағы жасыл орманның ішіне әкете алмайды. Не көлеңкелерінен қорқасоқтап шеткері қонақүйдің жеке бөлмесіне де шақыра алмайды. Ары кеткенде өліп-тіріліп, бар ашуын телефоннан алады. Соған тояттайды. Қызметтегілердің кафеге шақырғандары да құрып кетсін. Көк түтіннен көрінбейтін зал ішінен бір танысы сумаң етіп шыға келетіндей жаны қалмайды. Байқамағансып кірген-шыққанды аңдиды. Әңгіменің де үзіпжұлқып реңін қашырады. Ақыры өзің жалығасың.

	Сол «жалығу» ақыры қақпайлап әкеледі де үйге қамайды. Оның үстіне уақыт та өз дегенін істеп, олай-былай ойнақтауыңа мұрша бермейді. Көзіңнің айналасына әжім іздері өрнегін салады, белің сырқырайды, аяқ-қолың ауырады. Мұнан былайғы жерде сенің де көшеге шығуға да, кафеге баруға да көңілің жар бермейді. Одан гөрі қала орталығындағы әлдекімдердің көмегі арқылы алып қалған екі бөлмелі пәтерің пейіш, сол жұмақ. Оның бер жағында сені қадірлеп, саған ізет көрсетіп, «кішкене бой жазып қайтуға қалайсыз?» деп қолпаштап жатқандар табылып жатса сөз бар ма?! Жоқ қой, жоқ! Бәрінің саудасы біткен. Сондайда «Шалға тисең де біреуді тауып алсаңшы...» дейтін ақылшыларды да сағынады екенсің. Бұл, әсілі, торығу, өмірден күдер үзу дейтін қағидаларға жатпас. Дегенмен, жалғыздық та бірте-бірте бүкіл болмысыңа әсер етеді. Сол пәлекетті мойындағың келмей өлгенше тырысасың-ай! Сөйте тұра белдің құяңын үзіп жіберетін, шіркін, бір жылы алақан табылар ма еді деп те армандайсың. Бәлкім, мойындау дегеніңіздің өзі осы болып жүрмесін.

	Кейде күледі, кейде ренжиді. Түбің түскірдің атауының өзіне кірпідей жиырыласың. Жалғыз басты. Неге жалғыз басты? Жалғызбастылықты құдайдан жалбарынып сұрап алып ма? Ертегілердей «бай болып, барша мұратына жетуді» тағдыр қаламаса қайтеді? Оу, мұның ішкі әлемін таразыға салатындай, соны өзгелер де оқитындай мүмкіндік туса!.. Бар шындық жүрегінде, қаптың аузы шешілмеген күйінде буырқанып, бұлқынады жарағыр! Ішкі әлемі адуынды мұхит толқындарындай астан-кестен; кейде шөп басына тұнған таңғы шықтай мөп-мөлдір. Екі кісілік келіскен кереует үстінде аунақшып жатып не ойламайды дейсің бұ сорлы?!

	Баласы бауырында, байы қасындағылардың кейбір кәкір-шүкір тіршіліктеріне кейде қарадай-қарап құсқысы келеді. Шынымен жүрегі айниды. Соларды әңгіме деп айтудан да қысылады. Не деген азып-тозу: «Менің күйеуіме біреудің келіншегі қарап қойды... Аңдыдым да отырдым, ол да бір безірейген бетбақ екен, қытығыма тию үшін бар өнерін салып бақты...» Ию-қиюы келіспейтін осы секілді күңкілдер.

	«Жалғыз бастылардың» санатына әлдеқашан қосылғанымен, өзін әлгі «шырылдауық шегірткелерден» әлдеқайда биік қояды. Ой-өрісі де ақша бұлттармен астасады, ауыл-үйдің әжік-күжігіне тіпті мойын да бұрмайды. Өйтіп төмендеуге хақысы жоқ. Бәлкім, тағдырдың әзірге осымен алдана тұрыңыз дегені ме, «сендерді де көзімнен таса қылмаймын, түптің-түбінде бәрінің орны бүтінделеді, дүние теңеседі» деп болысқысы келген әрекеті ме? Рас, рас-ау, жалғыз басты демесең, Нұржамалдардың өз биліктері өздерінде. Барам деген жерлеріне барады, аламын дегендерін алады. Ауық-ауық көрмелерден де төбе көрсетіп қояды. Тірі жаннан қысылмайды, қымсынбайды. Ыңғайы келсе кез келген еркегіңмен тең дәрежеде пікірлеседі. Жарамсақтанып әлдекімнің алдында төменшіктемейді. Кеудесі тік, кейде тәкаппар. Аузынан сөзі, қойнынан бөзі түскендерді тез аңғарады, олармен бекерге уақыт өткізуді құп көрмейді. Титтей ләззат алмақ түгілі, іштей үгітіліп, ақырында өзің шаршайсың. Оу, ондай можантопайларды іздесең толып жүр. Көпшілігі ұялмай-қызармай қолыңа кіріп алудан да кетәрі емес. Ләппай деп алдыңа жығылудан да арланбайды. Есілдертің бір еркектің етегінен ұстау болса, оған бола қиналудың қажеті шамалы.

	Керек екен, Нұржамал еркек пе, телпек пе, әйтеуір тіземді құшақтап жалғыз отырмайын десе, ондайлар... әне, көше жақ балконға шығып, әлдекімдерге иек қақсыншы, арсын-гүрсін жетіп келеді. Тіпті екі-үшеуінің қатар келуі де ғажап емес. Ал содан мұратыңа жетсең, әнеки, есікті іштен бекіт те, ыстық құшаққа құлай кет.

	Ыстық құшақ?! Оу, қайдағы ыстық құшақ? Асқақ арманыңды өз қолыңмен тұншықтырып өлтіру ғой мұның аты! Жүрегің алқынып аузыңа тығылар. Қолқаны қабатын жаман иістен тұншығып, өліп қала жаздарсың. Еркек керек деп емешең құрыды емес пе?! Сол еркегің есіктің қыр көзінде не ары, не бері аттарын білмей, сүлелене сүмірейіп тұр, міне! Сенің алдыңда кінәлі кісідей тек көздері ғана жыпылықтайды. Көшеде жаңбыр астында қалған жабайы күшік болады-ау, мына міскін де тура сол. Егер иманжүзді біреу кезіксе, өлуге келген жабайы күшікті қойнына тығып, үйіне әкетеді. Жуындырып жылы сүт берер, бірер сағаттан соң әлгінің де тұла бойына қан жүгіреді, көздерінен ұшқын пайда болады. Қорбаңдап арлы-берлі қозғалуға да мүмкіндік табады. Ал мынау жабайы күшік емес, адам ғой. Адам! Көше кезуге не себеп болғандығын анықтаңыз, тағдырдың не үшін маңдайынан сипамағандығына сіз де куәгер болыңыз. Жолы болмаған шығар, аяғын жаңсақ басқан шығар. Бәлкім, әке-шешеден қалған азды-көпті дүниенің буы аспандатып-аспандатып әкеліп, бір оңтайлы сәтте сылқ еткізіп тастай салған шығар. Бір тұтам тірлікте не болмайды?

	А-ха-ха, іздеп жүргеніңіз осы ғой. Еркек керек! Ендеше сол еркегіңіз, мінеки! Сіз не десеңіз де бір сөзіңізге қарсы келмейді. Қолбаладай зыр қағады. Жердің түбіне жұмсасаң да, алдынан ажал тосып тұрса да тілге келместен сіз сілтеген бағытқа қарай томпаңдап жүгіре береді. Ал мұндай еркекті қайдан табасыз?! Тамағың асулы, шайың қайнаулы. Сосын жападан жалғыз шай ішу дегенді басы бүтін ұмытасың. Оу, оның бер жағында сіздің үлбіреген нәзік жүрегіңіз, адамға деген аяушылық сезіміңіз табан астынан дүр ете көтеріліп, соның бәрін еркіңізден жүзеге асырмас па?! Әне-міне дегенше бір адамды қатарға қосасыз. Ана дүниеге барғанда да бұл игілікті ісіңіз із-түзсіз жоғалмас. Пейіштің төрінен орын ұсынатын періштелер андағайлап алдыңыздан жамырай шықса жаман ба? Себебі бір пенденің сауабын алдыңыз. Ой, пәліай, осының бәрін көріп-біліп тұрасыз да, кенет нілдей бұзыласыз. Бәрінен саналы түрде бас тартасыз. Ақыр аяғында біреу сізді ойдажоқта дырылдатып дар ағашына сүйреп бара жатқандай жалмажан ақталуға көшесіз. Бір пендені адам қатарына қостым-ау дейтін ойдан да ат-тоныңызды ала қашасыз. Пейіш те, періштелер де көз алдыңыздан бұл-бұл ұшады. Түптің түбінде жалғыз қалатындығыңыз да қаперіңізге кірмейді. Бәрін жиып-теріп әкелесіз де жұртың бәрі білетін алтын қазыққа тірей саласыз. Жалғыз, жалғыздық! Иә, жалғыздық деген не пәле?! Бойжетіп сылаңдап отырған Жанаргүлі бар да Нұржамал жалғыздық көріп қайтсін-ау?! Оның жолы әрмен. Сосын Жанаргүлдің көзінше әлгі сүмелектің асты-үстіне түсіп, өбектеп жатса... Өлім, өлімай! Әлде... шынымен шау тартайын дегені ме? Туһ! Осы бір жеке басына көк тиын пайдасы жоқ, бірімен бірі ұқсас, тартқыласаң ащы ішектей тарқатыла беретін, шұбатыла беретін көңірсіген ойлардан қашан құтылады, а?! Эх, ит жесін, түге!

	***

	Шай ішкен құрлы болмады. Мұндайы жоқ-ты. Аздап маңдайы жіпсісе қыртыс-тыртысы жазылып, құр аттай жұлқынып шыға келетін. Оны-мұны шаруа істеген болып, ыңылдап ән айтатын. Ән салу үшін не Роза, не Нұржамал... әнеки, аттары да сондай ұқсас. Бұл Нұржамалдың әлем сахналарын әнге бөлеген ол Нұржамалға еліктеуінің де қажеті жоқ. Еліктегенде ол Нұржамал бұл Нұржамалды шаңына ілестірер ме? Ой-хой, әнші Нұржамалдың жұлдызы жарқырай берсін әрдайым. Бірақ әркім өзінше Нұржамал. Ән салған сайын мұның жан дүниесі де адам айтқысыз шуаққа бөленеді. Мына дүниенің кір-қоқысын мүлдем ұмытады. Ақша бұлттармен бірге қалықтайды. Шаршағаны басылады. Ертеңгі күнге деген үміті оянады.

	Ертеңгі күнгі өмір жолдары да бес саусақтай санасында сайрап жатыр. Жан деген жалғызы – Жанаргүлі өзі қалаған жігітімен тұрмыс құрса дейді, перзент сүйгізсе дейді. Адам-ау, несіне асығады, оның да реті келер. Әйтеуір, біреулерге еліктеп бір-екі баламен тұйықталып қалмаса дейді. Жүрегі құрғыры жалғыз қызының көп балалы болғандығын қалайды. Оу, сол қара домалақтардың бірін Нұржамал бауырына басса, жалғыздық түп тамырымен қиылып түспес пе?! Бұл әулеттің маңайынан жалғыздық атауы мәңгілік алыстамас па?! Шыда. Шыдамағанда қайда барады, қанат байлап көкке ұша ма? Әне-міне дегенше ол үміті де орындалар. Неткен ұқсастық, ә?! Осы үмітпен Нұржамал секілді қанша адам өмір сүріп жатыр. «Кемедегінің жаны бір, сендер де жетіңдер армандарыңа!» Орнынан ұшып түрегелгенімен қолы іске бармады. Теледидардан жаңалықтар көруге де кегежесі кейін тартты. Көше жақ беттегі балконға шықты. Көше бойы сенделген халық, ағылған мәшинелер. Түнгі қаланың барша тіршілігі жан-жақтан андыздап оянған. Бар болғыр, Жанаргүлдің тұстастары күн құрғатпай қыдырыстаудың да ретін таба қояды. Күні бойы төсектерінен тұрмайды да, түнге қарай жындары қозады. Бірін-бірі телефонмен шақырып алады да, содан ылдым-жылдым жоғалады. Әлде соларды біреулер дастарқан жайып тағатсыздана тосып отыра ма? Нұржамал да жас болған, дегенмен осы шіркіндердің бұл түсінбейтін тіршіліктері көп-ақ. Түсінбегесін таңданыспен бас шайқайды да қояды. Одан арғысына мән беріп жатпайды.

	Желең шыққан екен, суық тиіп қалар деп дереу ішке кірді. Телефон демекші, қазір Нұржамал секілділердің басты ермегі – телефон. Осы қалада тұратын өзі секілді жалғыз бастылар іштегі шерді осы телефон арқылы ақтарысады. Сырласады, мұңдасады. Тіпті болмаса ойдан-қырдан тергіштеп өсек гулетеді. Бүгін оған да зауқы соқпады. Көп сериялы телефильмнің жалғасын көруге де көңілсіз-ді. Қарап отырып қолдары дірілдейді, буын-буыны босайды. Әлде Жанаргүлдің түннің бір уағына дейін кешігіп жатқандығына алаңдай ма?

	Соның арасынша дүрсілдеп есік қағылды. Нұржамалдың зәресі зәр түбіне кетті. «Бұл кім?» деместен емен есіктің екі бұрап кілтін ашты. Денесі одан әрі қалшылдады. Жанаргүлдің қан-сөлсіз жүзін көргенде шынымен тілі байланып қалғандай-ды.

	– Аманшылық па? – деді болар-болмас күбірлеп.

	– Аманшылық, аманшылық болмағанда! – Даусы жұлып алғандай.

	– Е-е, бопты, ендеше шешін, тамағыңды іш.

	– Тамақ ішетін уақытты тапқан екенсіз!

	– Не?!

	– Не болушы еді, бәрін естіп-біліп отырып...

	– Мен не естуші ем, үйде омалып отырған адам не естуші еді?

	Ендеше естіген-білгеніңді асықпай баянда.

	– Баяндайтын несі бар?! – Қызы қара бояу араласқан көз жасын қолының сыртымен сүрткіледі. – Түк естімегендей... Майкл Джексон қайтыс болды.

	– Кім?

	– Кім болушы еді, Майкл Джексон!

	– Ажалы жетсе...

	– Ажалы жетсе... сіздерге бәрібір ғой.

	– Таңқы танау, жалбыр шаш, бет-аузына мың сан операция жасатқан әлгі негр әншісін айтамысың?

	– Иә, сол! – Қызы арғы бөлменің есігін тарс жапты да, төсегіне гүрс ете құлады.

	– Ой-бой, Майкл Джексон дейді... қайғыратын адамды тапқан екенсің. – Ілгері қарай екі-үш адымдады. – Майкл Джексонан сенің әкең кем бе екен?! О несі, ей!.. Сенің әкең...

	***

	Соңғы сөйлемнің аузынан қалай шығып кеткендігін аңғармай қалды. Жүрегі дір етіп тас төбесіне шықты. Тұла бойының манағы босағаны босаған ба, енді аяқ-қолынан жан кетіп қалғандай беймағлұм күйге түсті. Жан қысылғандығының дәлелі, жон арқасын әлдене тіліп өтті. Маңдайын суық тер шылады. Біразға дейін тәлтіректеп тұрды да артынша есін жиды. Уһ деп ауыр күрсіне дем алды. Жайлап келіп баяғы орындығына жайғасты. Әлдебір ащы дәрінің екі-үш тамшысын жұтты да, қою шайды артынан қуалады. «Не болып кетті, жарағыр-ау?..» – деді біраздан соң өзімен-өзі күбірлеп. Бір нәрсені бүлдіріп алғандай қорқасоқтап жан-жағына қарайды. Жә-жә, қирап қалған түгі жоқ, түге! Дүние өз ырғағымен шыр айналады. Көше жақтан естілетін адам аяғы да, мәшине гүрілі де сәл саябырсыған. Бірақ түннің қай уағы болғандығын елеп-ескеріп жатқан бұл жоқ. Ептеп бетінің бері қарағандығына қуанышты. Нәті мықты әйел! Өстіп өзін-өзі көтермелемесе Нұржамалды кім мақтайды? Оу, сұқ көзін қадаса ажал кімді аяған, кімді айналып өткен?

	Мықтылық дейді, қайдағы мықтылық?! Нағыз ашықауыздың өзі ғой барып тұрған! Тірі адамға тісімнен шығармаспын деп мың-миллион мәрте уәде берген құпиясын... дәп бір... қазанның көбігін алсаңдаршы дегендей жай ғана немкеттілу айта салғаны қалай? Әлде кеуденің бір түкпірінде жатқан сол құпиясы түспегірдің бұған сездірмей, қысыла-қысыла келіп, жоқ жерден бұрқ етіп атыла салғаны ма? Сондай күш, сондай құбылыс «жүректі сонша жаралағаннан не өнеді, ол азапты бір адамдай-ақ көтердің, ендігі жерде ішіңді босатып, сен байғұс та жарқырап жүрсеңші» деп жанашырлық жасағаны ма? Оу, ондайлық қайрат-күші бар екен, баяғыдан бері кімді күткен, нені күткен? Майкл Джексон мына жарық дүниемен қашан қоштасар екен деп тағатсыздана соны тосып жүргені ме? Әгәрәкім ол негр өлмесе ше? Жоқ, жоға, бар кінәсін айдаладағы біреудің мойнына жүктегені несі?! Мейлі, мың жеріне операция жасатса да сол негр талай жастың жүрегін жаулап, талай жастың кумиріне айналған. Жүрек тебірентер әндерінің әлі қанша уақыт айтылатындығын кім білсін. Өзі де сүйкімді әнші, бір жерде байыздап тұра алмай, сахнада үнемі билеп жүреді. Онысы өзіне сұмдық жарасады. Әні де, әуені де бөлек. Сол ерекшелігімен ел есінде қалды. Әлем жұртшылығы аза тұтуда. Ой, құдірет-ай, әлгі Жанаргүл айтпақшы, сол оқиғаны естіп-біліп отырып, Нұржамалдың ең болмаса бір рет алаңдаушылық білдірмегені қалай, селт етпегені қалай? Жанаргүлге мән бермей-ақ қойсын, мына радиосы мен теледидары күні бойы сол негр әншісі туралы жақтары талғанша қақсап жатқан жоқ па еді?! Ал бұл тас керең кісіше мыңқ етпейді.

	А-а, не, не дейді, ей? Осындайда қайдағы-жайдағының еске түсетіндігі несі, а?! Қызының қан құса қайғырғаны аз еді, енді оған шешесі қосылса! Екеулеп қара жамылып, жоқтау айтса жарасар ма еді? Иә, айтқандай, ажалы жетсе кімді кім ұстап тұра алады? Мерзімді уақыты біткенде кім-кім де үн-түнсіз кете барады. Хош! Тірі адамның қолынан іштей аяушылық білдіріп, үнсіз қоштасқаннан басқа не келеді? Майкл Джексон түгілі... жоқ, айтқызбасқа мұрша беріп жатыр ма, тәңір жарылқағыр?! Қой-ау, не деп сандырақтап кетті аяғында?!

	Кесе ернеуіне тұнған қаққа қарамай қою шайды қайта қылғытты. Беті бері қараған сыңайлы болды ғой әйтеуір. Орнынан қопаң етіп ұшып тұрды да қайта отырды. Алқынған кеудесін қос қолымен қайта ұстады. Көзге көрінбейтін тылсым күштің барлығына енді иланғандай. Сандырақ деуге де батылы жетпеді. Оу, осы тұстан тоқтағаны жөн шығар. Тереңдеп, бекерге уайым жеп, түптің түбінде сол батпақтан шыға алмай қалып жүрмесін әсілі. Деуін десе де, әлгі әлем-тапырық ойлардан бәрібір құтыла алмады. Қайта айналып келіп соған тіреледі. Басын бір пәле дуалап қойғандай. Көрер жарығы таусылмаған екен, әйтеуір, атала жегендей адам миын айналдыру деген оп-оңай ғой бүгінде. Ал пенде байғұс, қалай дегенде де, өзін жанталасып ақтап шығуға тырысады. Жантәсіліммен Нұржамал да сөйтті. Ата-бабасының аруағына сиынды.

	Тылсым күш... оның адамға қандай жағдайда әсер ететіндігін кім білсін. Көзін байлап балконнан итеріп жіберсе... Бойын мұпмұздай суық қарыды. Нұржамал да өнер атаулыдан мақұрым еместі. Ал сөйте келе... Майкл Джексон о дүниелік болып жатқанда оны шыбын шаққан құрлы елемей, шайын сораптап, жайбарақат отыра береді-ай!.. Жә, бәрінен бұрын әлгі сөздің аузынан қалай шығып кеткендігіне қайран. Тас түйін, өмірі айтылмауға тиісті жалғыз құпиясының өзі де сол еді ғой. «Сенің әкең одан кем бе екен?!» Бәли, уәж болғаныңа! Түн жамылып ендігі тілейтіні – Жанаргүлі соны естімесе екен, елемесе екен. Жолыңда кетейін сол Майклдің әндерімен алдана тұрса екен, сыртқы дүниенің бары мен жоғын әзірге ұмытса екен. Кейін... кейін бәрінің жөні келер.

	Есік сыртынан тың тыңдайды. Тым-тырыс. Бүгінгі жастар қызық қой, тәйірі! Әлгі өзін айналдыра бастаған үрейлі сезімді енді Жанаргүлдің бойынан іздестіре бастайды. Талықсып жатып ұйықтап кетсе, кәнеки! Енді бірде есіктен біреу итеріп жібергендей кейін серпіледі. Состиып арғы бұрыштан қарайды. Қайта келеді, қайта шегіншектейді. Екі аралықты біраз шиырлайды. Сол баяғыша, қызы есікті жұлқып ашып қалатындай зәресі ұшады. Сосын «әлгі сөзіңізді тағы бір қайталаңызшы!» десе не дейді?! Асып-сасудың көкесі, әне, сонда болар. «Майкл Джексоннан кем түспейтін әкемді қайда тығып жүрсіз?! Бойжеткенше мен оны неге білмеймін?..» Сұрақ дегеніңіз дауылды күнгі құм борасындай алай-дүлей дүниенің астан-кестенін шығармас па?! Ал жауап бер, сен қайсар әйелсің ғой, Нұржамал, бастан-аяқ... бәрін түгел баянда.

	Есікті жайлап итерді. Жанаргүлдің сол бүк түсіп жатқан күйі.

	Абырой болғанда әлгі сөзді естімеген сыңайлы. Сол үшін де мың мәртебе рақмет айтты тәңіріне.

	– Тамағың суып қалды ғой, күнім! – Нұржамал қасарысқаннан түк өнбейтіндігін түсінді. Бір жағынан бұлқан-талқан ашуланғысы да келді. Қайдағы бір негр үшін... Қимас адамы о дүниеге аттанғандай сонша қайғырып... Нәр сызбай жатып қалу деген не сұмдық?! Оу, бүлінген не бар? Шешесі қасында. Жастау кезінде құндылықтың бәрін шешесімен байланыстырып, шешесімен салыстырушы еді, сонымен теңестіруші еді. Қазір біртүрлі. Ой, бүйтіп бойжеткені бар болсын!

	– Бүйтіп те ақымақ болармысың, қызым-ау?! Мен сені әжептәуір тіреу көріп жүрсем... – Кереуеттің аяқ жағына келіп түзе бүкті. Қызынан қимыл білінбеген соң аяқ-қолын сипалады. Еркелеткісі келді. Жанаргүл әлі де ол еркелікті сезетіндей дәрежеге жетпеген тәрізді. Майкл Джексонды дәп бір Нұржамал өлтіргендей, аузы бұртиып түзге шығып келді. «Қандай тамақ әзірледіңіз?» деген де жоқ, терезенің алдына келіп біраз тұрды. Сосын шкафтың ішін аударыстырды. Тартпаларын тасыр-тұсыр ашып-жапты. Е, Нұржамал да, дәу де болса, сол пластинканы іздестіріп жатырсыңау деген-ді. Жер-көкті тініткілеп жүріп, ақырында алақандай ғана күйтабақты тауып алды. Радионың даусын құлақ жаңғыртар ақырғы нүктесіне дейін көтерді.

	Нұржамал аяғын ұшынан басып бөлмеден шығып кетті.

	***

	Қызының көздері кіртиіп, сүлеленіп орнынан тұрғандығы бар болсын, тоған судағы жарымжан балықтай сүйретіліп әзер жүр. Кешелі-бері ас ішіп те жарытпады. Тамағы құрғай берген соң үстел үстіндегі минералды суды үсті-үстіне қылғытты. Былайғы тіршілікке қолын бір сілтегендей, екі құлағын түмедей қалақшамен тығындап алған. Сол баяғы негр әншісінің әндері болар ұйып тыңдайтыны. Ара-тұра Нұржамалдың ойлары да сан саққа жүгіреді.

	Бәрін тындырып алып, енді жаһанданудың жағасына жармасуы ғана қалып еді. Жаһандану нелерін алған, құдай шеберау, жан деген жалғыз қызына ие бола алмай жатып?! Өзін де іштей жерлейді, қолынан түк келмейтін әлсіздігіне ызасы келеді. Ең болмағанда, іштегі запыранды да сыртқа шығара алмайды. Пұшайман хал кешеді. Бүгежектеп Жанаргүлдің бетжүзіне жалтақтайды. Сөйткенде ол шырағым жалғыз шешесін ұшпаққа шығарса екен-ау! Неге бұлай, ойпыр-ай, адамдар неге майдаланып кеткен, а?! Әрине, бұл пікір де өз жүрегінің қалауы емес, әлдекімдерден естіген не бір жерлерден оқыған. Дегенмен, оны да өз жанынан шығарғандай етіп, демін үзіп, нығарлап-нығарлап қайталады. Кінәні мойындаудың өзі үлкен күш. Біреудің бет-жүзіне қарамай, алмастай жалтылдап, айтарын айтып салып, қарап отыратын әйел бақыты да бұйырмады. Эх! Өстіп пұшайман болып өтер ме екен бұл дүниеден?! Асты-үстіне түсіп өбектегеннен Жанаргүлі екеу бола ма? Қанша бір құдірет болса да құлағындағы түймені жұлып алып, нәзік сымдарын бытырлата үзіп, алақандай радионы тізеге бір ұрып, кір-қоқысқа атып ұрмағасын!.. Сөйтіп, «ал маған не істейсің?!» деп қызының бетіне атылып тіке қарамағасын!..

	Бесіктен белдері шықпай жатып, бұлар да талай нәрсенің ұңғыл-шұңғылын түсінген. Бетіне бедірейіп қарамақ түгілі, бір ауыр сөз айтсаң да арғы бөлменің есігін іштей бекітіп, асылып жатқандар аз ба?!

	Өсектің өрттей қызатын қашанғы әдеті. Ондай оқиға болды ма, болмады ма және қашан болды, қай жерде болды? Оның арғы тереңіне кім зерттеу жүргізген? Болмаса да алдын ала сақтанғанның не зияны бар? Шұбырған балаларына ие бола алмай жатқандығы және белгілі ғой. Солай, жалғыз жарығымның бетіне жел болып тимесем дейді. Бүгежектеудің көкесін одан әрі үдетеді. Сондай бейшараның бірі – мына отырған Нұржамал.

	Жанаргүлі шынымен сырқаттанып қалғандай. Самсоз. Сұрағаныңа жауап береді не бермейді. Сөйтеді де әлдебір күйдің бүлкіліне түсіп, құлағындағы түймедей қалақшаны орнынан қозғамаған күйі... басын сәл кекжитіп, жынданған кісіше бөлме ішін кезгілейді де жүреді.

	«Жедел жәрдем шақыртсам ше?..» Шақыртқан дәрігері «Белгілі диагноз ғой, қазіргі жастардың бәрі Майкл Джексонмен сырқаттанған...» деп, дәрі-дәрмек қолданбақ түгілі, Нұржамалдың түк көрмеген көрсоқырлығын тілдеп, тізе бүкпестен кері бұрылса?!. Одан соңғы спектакль де көз алдында сайрап тұр. Құдайы беріп Жанаргүл де сықылықтап күлер, шешесінің қожанасырлығына таң-тамаша болар. Мейлі, мейлі ғой, Нұржамалдың кімдерге күлкі болмаған жері бар? Одан майып боп, жүрелеп қалмас. Ал сол күлкі Жанаргүлдің алай-түлей сезіміне әсер етіп, кішкене беті бері қараса, оның өтеуі сол емес пе-ау?!

	***

	Телефонға саусақ жүгірте беріп сәл іркілді. Бұл жан сақтайтын амал емес-ті. Жұмысқа шықты дегені болмаса, еш нәрсеге қолы бармады. Оу, жекеменшік фирманың бухгалтериясы «қызың сырқаттанса демала ғой» деп, бүкіл қағазды бір бұрышқа жиып қойып, Нұржамалдың сырттай тілеуін тілеп отыра бере ме? Жан алып, жан берісіп алқымға тірелген алашапқын тіршілік қой баяғы. Қайта әлденемен айналысып ойы бөлінді. Бір әріптесінің туған күнін атап өтті. Жасы үлкен болған соң алғашқы сөзді Нұржамалға берді. Көңілсіздеу сөйлегенімен, ойын түгел жеткізді. Майкл Джексонды жоқтаушылар мұнда да жеткілікті екен. Жанаргүлден естиярлау екі қыз сол үшін қырықпышақ болып ұрысып та қалды. Сондағылары айтуға тұрмайтын әжік-күжік. «Негр әншісі баяғыда кәмелетке томаған біреуді зорлапты-мыс...» Өлген адамның артынан сонша түтіндетіп нелері бар, ей, а?! Зорлады ма, зорламады ма, соның анық-қанығын біреулер солардан сұрап жатса бір жөн ғой.

	Сабаққа кеткен қызынан үйге ертерек оралуға тырысты. Шүкір, бұл жолғы арманы мінсіз орындалды. Келе сала Жанаргүлдің жоқтығын пайдаланып, алақандай радионы құлақшасымен қоса шкафтың арғы түкпіріне жытырды. Бәлкім, іздемес, сұрамас. Мына тіршілік негр әншісінің әуеніне қарап қалмаған шығар. Сонымен көрге бірге түсе ме екен сорлылар?! Оу, шек, шекара деген болмас па?!

	Диванға жантая бергені сол еді, қара жердің қыртысын аударып келгендей кірпіктерінің айқаса кеткені. Содан есік қоңырауы қағылғанда бір-ақ оянды. Есіктен кіре бере мамалап, «Бүгін қандай тамақ ішеміз?» деп мойынға асыла кететін ерке қызы әлі күнге дейін сол Майклді қайғырып жүрсе, шынымен шалық шалған шығар.

	– Емтихандарыңды тапсырдың ба? – деді түк білмегендей. Қызы жауап берместен арғы бөлмеге өтті.

	– Мам, менің флейрімді көрмедіңіз бе?

	– Ол немене тағы?

	– Құлаққа іліп ән тыңдайтын ше.

	– Кімнің әні?

	– Майкл Джексонның.

	– Сендер немене, мұсылмандықты ақи-тақи ұмытқанбысыңдар? Сол Майклді де мұсылмандықты қабылдаған екен деп жүрген жоқ па?

	– Ал қабылдады, қабылдаса ше? – Көрпе-жастықты жау тигендей аударыстырды.

	– Құдайдан қорықпайсыңдар ма, мешітке барып сол әншінің аруағына құран бағыштатпаймысыңдар ертеңді-кеш мидың клеткаларын кеміре бергенше.

	– Оның да уақыты келер.

	– Әр нәрсе орнымен, дұға бағыштасаңдар сауабы тиер еді де.

	– Сіз соған бола қиналмасаңызшы!

	– Үлкен болған соң айтып жатқанымыз да.

	– Ақыл қосқаныңыз үшін алланың нұры жаусын.

	– Әлі сөзімді аяқтағаным жоқ.

	– Айта беріңіз.

	– Егер тыңдайтын құлақ болса...

	– Әзірге құлағымыз бос, радио аппаратты қайда тықтыңыз?

	– Сәл сабыр, істеп жүргендеріңнің бәрі күпірлік. Негр әншісіне жандарың ашыса, басына барып топырақ салмаймысыңдар?! Сауабы тиеді, сосын парыздан құтыласыңдар.

	– Жер түбіне жететін ақша қайда, ақша тауып берсеңіз.

	– Оу, менің Майклге қатысым қанша?

	– Сізге де сауабы тиер ме дегенім ғой. – Жанаргүл ақыры іздегенін тауып алды, түймедей құлақшаны қыстырған бойда көңілденген сыңай танытты.

	***

	Екі-үш күндікте Жанаргүлдің жүзіне болар-болмас арай жүгірді. Әлгі түймедей құлақшаны құлағынан алмаса да, ептеп үй тіршілігіне араласа бастады. Емтихандарын да толық тапсырды.

	«Қарызым жоқ» дегендей бас бармағын көрсетіп, миығынан күлді. Анау-мынауларын көтеріп, есік алдындағы дүкенге де жүгіріп өзі барып келді. Ал осыларды сырттай бақылаған Нұржамалдың жүрегі өзінде жоқ-ты. Арқаның бет қаратпайтын долы дауылындай бірден қатты кетпегендігіне де шүкіршілік айтады. Әліптің артын бағып, өзін-өзі ұстап қалғандығы қандай ақыл болған. Ашуға булығып, жалғыз қызын шаштан сүйреп, ит тепкінің астына алғанда не болар еді? Арқырап келе жатқан поездың алдын бөренемен бөгесең, айтып ауыз жапқанша апатқа ұшырамас па?!. Дүниенің астан-кестені шығады. Оны қалпына келтіремін дегенше өзіңнің де саудаң бітер. Жеңіс әзірге Нұржамал жағында. Әзірге... оны түпкілікті етуге әлі ертерек. Бүгін, бүгіннен қалдырмай ойға алған шаруасын жүзеге асырады. Сөйтіп, Жанаргүлдің алдындағы қарыздан да, парыздан да құтылады. Бәлкім, Джексонның қайтыс болуы сол сырдың айтылуына дөп келген оңтайлы сәт шығар.

	Асығатын не бар, алдымен өзінің қорқасоқтаған көңіл күйін қалыпқа түсірді. Бастың айналғаны мен қолдың дірілдегенінен құтылды. Жар басынан оқыс секіретіндей үрей атаулымен қоштасуға тырысты. Иә, сәт!

	Жанаргүлдің жанынан тастамайтын радио пластинкасын оқыс ауыстырып қойды. Сосын түк білмегенсіп көзінің астымен қызының қалт еткен әрбір қимылын бақты да жүрді. Тыстан келісімен түк көрмегендей оның соған жармасатын әдеті ғой. Диванға жантайып жатады да, ән тыңдап әл шақырады. Алдымен екі қолын ербеңдетіп биге көшеді. Көздерін бір ашып, бір жұмып, әдемі қиял әлеміне шомады. Сөйтіп ұйықтап кетуі де ғажап еместі. Ал одан соң тың құлшыныспен оянады. Бірақ ол «құлшынысы» Нұржамалдың дегенінен шыға қоймайды. Қабағына ептеп кірбің ұялатады, айтқан сөзінен, үйреншікті іс-әрекетінен жаңылдырады. Сол баяғы қызының ақыл-есін негр әншісі дуалап қойғандай. Беті бері қарады дегенмен, бар ниеті соның үстінде: соның әрбір әнінің шығу тарихына шолу жасайды, дискілерін бастан-аяқ жатқа соғады. Киген киімі, банктен алған қарызы, өлер адындағы тұрмыс-жағдайы... Бұл не деген таусылмайтын хикаят?! Соларды әр жерден тірнектеп оқуға, жинауға кеткен, қор болған уақыт-ай!

	«Оу, немене, жамбасыңа қолайсыз бір нәрсе батып кетті ме?» Қызы құлағына апара берген қалақшаны бірден жұлып алды. Жалмажан бір тетікті басып қалып, Нұржамал салған пластинканы терезеден сыртқа атып жібергісі келіп оқталды да, өз-өзін әзер тежеді.

	– Сіз бе?

	– Иә, біз... біз де адамбыз, біздің де ән тыңдауға правомыз бар шығар.

	– Өзіңізге керектісін сатып алмайсыз ба?

	– Соған бола ақша шығарып қайтемін, сен жоқта пайдаланармын. Жетпей ме екеумізге бір радио?

	Қызы, сірә, одан әрі тәжікелесуді артық санады. Негр әншісімен қайта қауышқандай екі қолын төбесіне көтере, ербеңдете билеп бөлмесіне кірді де кетті.

	Шай көңілсіз ішілді. Шешесінің «ұрлығына» кәдімгідей ренжіп қалған түрі бар. Ұрты томпайып, тамақ толы тәрелкені кері ысырды. Нұржамал да әдейі қитықты.

	– Бізде музыкалық сауат қайдан болсын...

	– Мұнымен не айтпақсыз?

	– Әйтсе де қара жаяу емеспіз. Әрине, сендермен бақ сынасу қайда? Сендер супер тыңдаушысыңдар, өздеріңнің кумирлерің бар. Бірақ...

	– Не бірақ?

	– Бір әуенді орынды-орынсыз тықпалай бергеннен бір нәрсе өне ме? Миларың тастан жаралған ба сендердің? Ертеңді-кеш аралайсыңдар да жатасыңдар, аралайсыңдар да жатасыңдар.

	– Кайф!

	– Өйткен кайфтеріңе береке берсін. Ара-тұра өзге әндердің де аяқ алысын неге байқамайсыңдар? Жәй, салыстыру үшін. Ұнамаса лақтыра сал. Сендерді міндеттеп жатқан біреу бар ма?

	– Сонда Майкл Джексонмен кімді теңестіргіңіз келеді?

	– Көп қой жұлдыздар.

	– Мәселен?

	– Мәселен, мына дискіні ең құрыса екі минут тыңдашы!

	– Қойыңызшы, болмайтын жерге қыстырылып. Сәуегейлік жасағанды қашан қоясыздар?!

	– Қойдық... қоймағанда... сендермен тәжікелесіп...

	Келесі күні де Нұржамал сол тірлігін айна қатесіз тағы қайталады. Негр әншісінің пластинкасын қоқысқа атып ұрсам қайтеді деп те бір оқталды. Бірақ ол сормаңдайдың кінәсі не? Тыңдағыңыз келмесе, өзіңіз біліңіз. Қызы қылғынып әдеттегіше қиғылықты салды, жер тепкілеп жылап жіберуге шақ қалды.

	– Сізден соңғы рет өтінемін! Менің тірлігіме араласпаңызшы. Нені тыңдау, нені тыңдамауды өзім шешемін. Және сізге қарағанда таңдауды да дұрыс таңдайтын шығармын. Ал басқадай ойыңыз болса, оныңызды ашық айтыңыз.

	– Ол қандай ой?

	– Кім білсін, адамның өзгеруі аяқ астынан ғой. Біреуді үйге әкеле алмай, мен кедергі болып жүрсем...

	– Астапыралла!

	– Екі-үш күн құрбыларымның үйлеріне-ақ қонармын.

	– Үйге әкелетін адам о дүниелік болып кеткен. – Нұржамалдың кірпігіне жас іркілді. Жанаргүл бұл тақырыпты одан әрі қазбаламады. – Сол о дүниелік болған қимас адамның қазасына да мына Майкл Джексон секілді қайғырмаған едің.

	– Не?! Ол кім еді?

	– Өзің айтқандай, бәлкім, ең соңғы рет, менің де ең соңғы өтінішім болсын, мына пластинканы аяғына дейін тыңдашы, айналайын. Тыңда, ұнамаса сөндіріп таста! Мен тысқа шығып, кішкене бой жазып келейін. Таза ауа жұтпасам тынысым тарылып барады.

	***

	Аула сыртындағы саябақтың жарығы мол тұсымен жаяу серуендеді. Қаракөлеңкелеу жағын құшақтасқан жастар иеленіп алған. Бәрі ашық-шашық. Әзілдесіп, жүрек сырларын ақтарысып, қауқылдасып отырса арман бар ма? Ауыздарында шылым, жерге шырт-шырт түкіреді. Әр жерден сыраның босаған бөтелкелері домалайды. Тірі жаннан қымсынбайды, дарақы күлкі, боқтық аралас былапыт сөздер. Айырма дегеніңіз шаш етек.

	О, ол кезде!.. «Ол кездесі» – ары кеткенде Ескендірсіз арада зулап өте шыққан он-он бес жыл. Тым ұзақ, тым қысқа. Еске түссе жүрегі алқынып ауызға тығылады. Ескендір екеуі дәл осы жерде кездесетін және дәл осы жерде қоштасатын. Оның да аяққолы тұсаулы. Уыздай уылжыған келіншегі бар. Бір нәрселерді сылтауратып қана тысқа шығатын. Қиюын келістіреді. Саябақтың ішінде жападан-жалғыз жүрсем ғана көкірегіме ән қонақтайды дейді, жан дүнием жұлдыздармен тілдеседі дейді. Әйтеуір, ыңғайын келтіреді. Нұржамалды да мына қара ағаштың қалқасында тұрып күтіп алатын. Ой, несін айтасыз, Ескендір сондайда ақыл-есінен айырылып қалатын еді-ау. Сағаттар бойы сөйлеуден шаршамайтын. Нұржамал тұла бойды балқытқан әңгімелерді үнсіз тыңдайтын. Әңгіме, қайдағы әңгіме... романтикаға толы әуендер. Концерттің жүргізушісі де, орындаушысы да Ескендір. Тыңдаушысы – Нұржамал. Кейде: «Немене, әлгі әуеннің қайырмасы ұнамады ма, ендеше әлі ел құлағына жетпегенін, яғни тұрмысқа шықпағанын тыңдатайын», – дейтін де, ағаш бұтағына секіріп шығатын.

	Қоңыр даусы қандай еді Ескендірдің?! Ұйқы құшағындағы мөлтек аудан тұрғындарының мазаларын алмайын дегендей, асқақ әуен әуелейтін тұста аузын басып, секіріп жерге түсетін. Сосын Нұржамал екеуі а-ха-хал-ап күлер еді. Ондай күлкі де одан соң пышақ кесті тыйылған.

	Ол, өзіміздікін қойғанда, әлемнің небір мәртебелі сахналарында ән шырқады. Италияның Ла Скала театрына барып тәжірибеден өтіп келді. Алыс сапарларға шыққанда ретін тауып Нұржамалды да ілестіре кететін. Іс шешетін дөкейлерге жалынып-жалбарынып Нұржамалды да труппаның тізіміне енгізетін. «Олай болмаса мен гастрольден саналы түрде бас тартамын...» деп табандап тұрып алған кездері де болды. Айтты-айтпады, сондай сапарлардың бірінен Нұржамал жүкті болып оралды...

	«Тағдырдың жазу солай болса амал не?» деп бәрін соған аударып салып, қарап отыратын байғұс пенделердің қолдарынан не келсін? Ескендір мәшине апатынан қайтыс болды. Оның одан арғы себеп-салдарын індете іздеген адам жоқ-ты. Істі солай... көзді ашып-жұмғанша... жаба салды. «Артында жиырма шақты әндері қалды, пластинкасы қалды. Енді Ескендірдің екінші өмірі басталады...» деп құрғақ сөздерді құйындатып ала жөнелді.

	Ескендірге әдейі қастандық жасалған-ды. Көре алмаушылар, оның талантын тұншықтырғысы келгендер айылдарын жимастан сондай жантүршігерлік айла-шарғыға дейін барды. Нұржамал олардың әлі күнге дейін жер басып жүргендерін де жақсы біледі. Бірақ жалғыз басты әйелдің мұң-зарын тыңдайтын кім бар?..

	– Қалай? – деді қызына үйге кірген бетте.

	– Нені айтасыз?

	– Әлгі әуенді аяғына дейін тыңдадың ба?

	– Иә, сіз айтқасын ғана.

	– Тым тұрпайы, тым жадағай естілмейтін болар.

	– Былай... бір тыңдауға жарайды.

	– Жараса...

	– Жараса сол пластинканы мойынға іліп жүр демекпісіз?

	– Дәл солай... қайдағы бір негр әншісінің әндеріне өліп-тірілгенше... Әкеңнің әндерін тыңда, қызым!

	– Кімнің?!. Әкеңнің?!.

	– Атақты сазгер Ескендір Исаев – сенің әкең!

	– Қа-қалайша?..

	– Ол ұзақ хикая. Бүгін дұрыстап демал, ал ертең әкеңнің басына барып дұға бағыштаймыз...

	***

	Кеңсай зиратындағы тас мүсінге айналған әке бейнесінің алдында Жанаргүл жыламсырап ұзақ тұрды. Мұнан былайғы жерде жанына шипа болар сол таныс әуендерді тыңдаудан да еш жалықпады.





ҮҢГІР




	Жайбасарлықты жаны сүймейді, жалқаулықты екібастан... Бұған келгенде бұл өңірде Рақымбектің алдына түсетін адам сирек, тіпті болмауы да мүмкін. Ойға алған шаруасын жылдам әрі сапалы аяқтауға тырысады. Осы ауылда бірге оқыған бірдіекілі құрдасы бар, бірақ сырласы емес. Ара-тұра соларға ғана ұялғаннан иек қағатыны болмаса, былайғы жұртқа үйіп-төгіп уәде бермейді. Әлдекімнің алдына барып, жарамсақтана қарыз сұрау – Рақымбек үшін өлім. Қарыз алмаған адам жұртқа да қарыз үлестірмейді. Екі-үш жылдықтың арғы-бергі жағында өзі дүниеге келген баяғы қақыра тамды апыл-ғұпыл бұзды да, орнына әңкитіп үш қабатты коттедж тұрғызды. Коттедж болғанда қандай?! Әлгі бар болғыр құрдастары мақтауын бірінен-бірі асырып, ақыр аяғында Рақымбектің қолтығына қанат байлап, көкке ұшырып кеп жіберген жоқ па?! «Коттежің күншілік жерден көзге түседі, ей!» дегендері бергі жағы екен әншейін, шатырын өрнектелген шынымен қаптағанда «Енді қандай теңеу табамыз?..» деп қиналды-ай. Өздері бар-ау, өле алмай жүрсе де сөзге шешен, майдан қыл суырғандай жымын білдірмейді және көздеген нысанаға дөп тигізеді. Рақымбек олардан өзі туралы осы заманға лайықталған дәл сондайлық озық пікір күтпеген-ді. Сендер тым тереңдеп бара жатқан жоқпысыңдар осы деп беттерін қайтарғысы келіп тұрды-тұрды да, іштей іркіліп қалды. Жә, айтсын, айта берсін, біреудің аузын аяй ма? «Біздің Рақаң анау жапондарша үйдің ішін күн сәулесімен жылытуға қам жасап жатыр...» – деп ұтырлы сөздің ұштығын шығарған! «Ойбай-ау, оған таңғалатын несі бар, Рақымбек шынттап кіріспесін, шынттап кіріссе үйдің төбесіне жел диірмен орната салады. Сосын электр энергиясы үшін көк тиын төлемейді...» –деп одан әрі үстемелейді.

	Әрине, үй ішін күн энергиясымен жылытқанға не жетсін?! Жапондарға ұқсар-ұқсамас... Бір қарағанда, сол түбің түскірі алғашында үздік-создық естілгенімен, Рақымбек үшін жаман болмады. Жаман болмағаны – мұның ерте қамданар еті тірілігін іштей көре алмайтындардың аш бүйірлеріне әлгілер шаншудай қадалсын-ай! Тіпті соған барымен беріліп иланғандары да жоқ емес-ті. Көрдіңіз бе мылтықсыз майданның кімнің пайдасына шешілгендігін?! Көзге көрінбейтін «соғысты» бастап жібереді де, міне, біз білетін Рақаң өстіп түк болмағандай тымпиып жүре береді. Жай жүрмейді, төңірегіне байыппен әм барынша сабырлылықпен, мәдениетті түрде көз жүгіртеді. Ана жолы көмір баздың бастығы Жұмағалимен аздап ілінісіп, сөзге келіп қалған. Жұмағалидың бұлдайтыны, әрине, Қарағандының қызуы мол тас көмірі. «Соның өзін мәшинеге алалап тиетеді оңбаған!» Оңбаған деп біреуді сырттай сойып салу ыңғайсыз, әрине. Жоқ, кісінің жүйкесін сөйтіп жұқартады ғой қарап жүрмей. Оу, Рақымбек көрінген көк аттының бірі болса сөз бар ма? Осы аудандағы әтібірлі мекеменің бастығы. Ағаш кесу цехы да кез келгеннің қолына су құяйын деп жатқан жоқ. Ол көмірді мына тұрған Қарағандыдан алдыртса, бұл бөренелерді арнаулы вагон жалдап сонау Сібірден, Финляндиядан тасымалдайды. Кімнің қолының ұзынырақ екендігін осының өзінен-ақ аңғара беріңіз. Ендеше, Рақымбектің әлі де мол мүмкіндігі бар екендігін ескеріп, ол неме мәшиненің қорабын толтырып неге тас көмірдің тазасын тиетіп жібермейді, а?! Құм араласқаны отқа жана ма үйдің ішін көк түтін қылып? Ол сол сорақылықты сезбей жүрсе бір сәрі ғой. Әдейі істейді. Және айтар жауабын да күн ілгері жұптап жүреді: «Мен үшін жұрттың бәрі бірдей, демократиялық үрдіс бізге де жат емес!» Пах, демократияны көмір баздың төңірегінен іздесең жетісерсің!

	Оу, Рақаң Рақаң басымен сондайлармен текетіресіп жатса... естіген құлақтан ұят-ты. Неге майдаланады? Әрі ауыл арасынан нарық заманына бейімделген №1 адам ретінде де қолайсыз. Сосын әлгідей әдісті қолданады. Жұмағалимен итше ырылдасып қайтеді және Жұмағали секілділердің жалғыз болмауы да заңды. Ал құдайшылығына баққанда, күн энергиясын пайдаланатын аппараттың мұның қолында әзірге жұқанасы да жоқ. Бірақ орайы келген сөз айтылды да кетті. Мезгілсіз атылған оқ әлдекімдердің әлсіз жерлеріне кірш ете қалды. Мықты болсаң суырып көр! Ал күн энергиясын пайдаланатындай әдіс-тәсіл табылса Жұмағалилардың беделі айдалада қалады. Құм араласқан тас көмірді жұрт майлап берсең алмайды. Ертеңді-кеш жұмысқа барар не қайтар жолда «перашковоздың» терезесінен Жұмағалидың қылша мойнын созып, Рақымбектің коттеджіне өлгенше сұқтанып қарайтындығы содан. Ал қалай, әлі де ерегісесің бе?! Ерегіссең, екі аяғыңды бір етікке тығу Рақымбек үшін түк емес!

	Турасына көшкенде, ағаш кесу цехында да кеңірдекке тіреліп тұрған баяғыдай қауырт жұмыс жоқ. Тиген жерін күйдіріп түсіретін дағдарыс қой баяғы. Со пәлеңді біреу түсініп, біреу түсінбестен даурығады. Осы ауылда отырып сонау Америкаңыздың ит терісін басына қаптайтын білгіштер бұл күндері жыртылыпайырылады. Тыңдамасыңа қоймайды, иланбасыңа шыдатпайды. Ақырында сенің де шыдамың түгесіледі, цехтың майда-шүйде шаруасын түгендеген болып, олай-былай жүгіріп жүріп, со бар болғырлардың кәкір-шүкір әңгімелеріне еріксіз құлақ түресің. Әрине, бастықтығың еске түскенде қарауыңдағылардың апшысын қуырып, түсіңді суытып, жоқ жерден ілік тауып ұрысқың-ақ келеді. Бес-алты жігітке ақырып-жекірсең де қолыңды қағатын кім бар?

	Жеме-жемге келгенде ол айбатыңды амалсыз артыңа қысасың. Цехтың іргесінде бұрынғыдай білем-білем бөренелер үйіліп жатса бір жөн ғой. Азын-аулақ ағаш түске жетпей түгесіледі. Көрші ауылдардан келіп, тапсырыс беретіндердің қатары да сирексіген. Әлде... Жұмағалиға сырттай тісін қайрап жүргенде, дәп соның күйін өзі кешпесе сол-ақ. Бір пысық ауласына ағаш аралайтын станок орнатып алса, Рақымбектің де шаруасы шатқаяқтайды. Үй тұрғызып жатқандар соларға қарай жылыстап кетсе... Бәсеке, бәсекеге сайланып шық, мықты болсаң.

	Рақымбектің ашуы лезде басына тебеді. Бет қаратпайтын долылық мұның бойынан да табылады індете іздесең. Оу, оның үстіне жаманды-жақсылы меңгеруші деген аты бар емес пе?! Бастық өзгелерге есеп бермейді, ал дауыс көтерерлік сылтау іздесең аяқ астында. Мақұл, аралайтын ағаш жоқ екен деп өстіп, көлеңке беттегі көгістенген тақтай қабырғаға арқаларын тіреп, онан-мұнан естігендерін көкіп, ертеңді күндерін кеш қылып отыра бере ме бұл сорыңды ұрайындар?! Жұмыссыз күндеріне кім ақы төлейді? Жә, бұлардан келетін жаулыққа жауырын тосар, ұрысар-керісер, әйтеуір түсінісер. Оу, бұлардың, басқасын айтпағанда, үш-төрттен балалары бар ғой. Оларды кім киіндіреді, кім тамақтандырады? Ертең әйелдері жетер күйеулерінің жалақыларын сұрастырып. Алдымен ізет сақтайды, Рақымбекті сыйлайды бір сыйлауға. Бұйымтайларын сызылтып, сыпайылап естіртеді. Міне, ішпейжемей дарға асылатын жерің! «Күйеулерің шөп басын сындырмай қарап жүрді. Ал жұмыс істемеген адамның айлық алғандығын қайдан көрдіңдер?!» Ой-хой, сол сол-ақ, әлгі ұят үймелеген кірпияз жанарлар қасқыр көргендей ақиланып шыға келер... Тұстұстан жабылып, Рақымбекті түтіп жейтіндей өре түрегелер. Рақымбектің де көзі қарауытады, құлағын тарс бекітіп, «Мына сойқаннан қалай сытылып шықсам, шіркін-ай?!» деп армандайды. Ит өмір екен-ау көрген-баққаны. Бәрінен бұрын әлгілерге күйеулерінің сенделіп бос жүргендігін дәлелдей алмау қандай ауыр, қандай азап?! Ши шығарсаң тұс-тұстан анталаған ашқарақ көздер мен ашынған дауыстар аяқ-қолыңды байлап-матап зынданға жытыруға даяр. Ақыры, қызды-қыздымен Рақымбектің жеке басына шабуыл бас-тал-а-ды! Ай-хай! Салыстырмалы түрде айтқанда өзгелерден оқшаулау көрінетін бақ-дәулеті, балаларының үнемі су жаңа киім киіп шыртиып жүретіні, әйелінің апта сайын Түркістан базарына барып-қайтатыны, ақыр соңында үш қабатты коттеджі таразыға тартылады. Ал қаш, ал данышпан болсаң осы қылкөпірден өзіңді арашалап ал! «Оның бәрін дағдарыстан бұрын жасап үлгергенмін» деген уәжіңе құлақ қоятын пендені тапсаң, кәні.

	Осы картиналар түбі бір бұрқ ете қалады-ау деп іштей уайым жеп жүрген соң Рақымбектің де өзгелерді аямауы тиіс қой! Оу, кеуделерінде жаны бар, аяқ-қолдары балғадай бір-бір шаңырақтың атпал азаматтарына, тақта алдына шығарып, есеп сұраған оқушыдай қайта-қайта қақсай бергенің де орынсыз екен біртүрлі. Не айтуға болады бұларға? Ипотекалық несие үлестірген Америка банктерінде не әкелерінің құны қалды десеңші! Ал мынадай бұрын-соңды естімеген теңеулерді қайдан үйреніп жүр сонда бұлар?! Девальвация, стресс, рецессия, инфляция... Апыр-ай, солардың бәрі жиналып келіп, Рақымбектің жұмысшыларының мойындарына түсе қалған екен де. Дәп бір азуларын айға білеген аты шулы қаржыгерлердің қалың орталарында талтаңдап жүргендей шіреніп-шіреніп сөйлегенде бар ма, естен тандырады! Тыңдамай көр!..

	«Мейдоффа» қаржы пирамидасының қандай күйге ұшырағандығын білемісің?!»

	«Жә, онысы бер жағы ғой, Уолл-стритті айсаңызшы, бір-ақ күнде жер сипап қалды-ау сорлылар!»

	«Алғашқысы елу миллиардқа шығындалған дей ме?»

	«Ондай сорақылықты баяғыда мәскеуліктер де көрген».

	«МММ-ді айтамысың?»

	«Немене, МММ тақияңа тар келіп тұр ма?»

	«Одан бері де қанша жыл, салымшылардың қарыздарын қайтарған шығар біршама».

	«Қарыз қайтарылар-қайтарылмас, елу адамның қас пен көздің арасында дарға асылып қалғандығын естігенде артыма жіберіп қоя жаздағаным ше...»

	«Әрине, сонша қаражатты желге ұшыру оңай деймісің?»

	«Дегенмен, өлмей қоя тұруға да болар еді ғой».

	«Ол айтуға ғана оңай, құдай оның бетін әрі қылсын».

	«Немене, сенің де банкке салған теңгелерің бар ма еді? Долларға айналдырып қоймадың ба біздің бастық құсап».

	«Ой-хой, Рақаңның басы компьютер ғой. Нарық заманында да жұмыртқадан жүн қырқатындар табыла береді екен-ау, ә?!»

	«Қызғанамысың?»

	«Кімді?»

	«Рақаңды».

	«Қой-ә, Рақаңды қызғанып өле алмай жүрміз бе? Байқамай тағы бір кәсіпорынның акциясын сатып алып сазға отырып қалмаса дегенім-дағы».

	«?..»

	«Кешегі облыстық ақындар айтысынан не хабарың бар?»

	«Не... не дейсің?! Тұмсығыңнан перейін бе, сүмелек?! Бар жағдайды көріп-біліп отырып неге көткеншектейсің, а?!»

	«Оу, не бүлініп қалды, көкесі?»

	«Қазір облыстық ақындар айтысын тамашалайтын заман ба?»

	«Мейдоффа» немді алған, өлмесе өмірем қапсын!»

	«Көзіңді ашып қарасаңшы жан-жағыңа».

	«Ал қарады, дағдарыс, дағдарыс деп өңшең өзеуреген біреулер».

	«Өзеурегендері бекер ме?»

	«Қайдан білейін...»

	«Білмесең біліп ал, дағдарыс кезінде адам тоқсан градусқа өзгеруге тиіс. Жаңаша ойлауға бейімдел. Әлемдік жаңалықтарға зейін аудар. Керегін қажетіңе жарат, керек емесін лақтырып таста.

	«Мейдоффа» қаржы пирамидасына кімдердің қаржы салып, сымпиып қалғандығын білемісің?»

	«Оған несіне бас ауыртамын? Атамнан әрмен. Өзіміздің Рақаң дін-аман. Рақаңның үш қабатты коттеджі дін-аман. Біздің ТәжМахалымыз сол ғой, сол!»

	«Бәрінен бұрын Норман Фостерді аяймын ше...»

	«Ол қай құдаңыз еді?»

	«Құдам емес, Норман Фостер – хай-тектің құдайы. Сом темірлердің шыбықша иіліп, сәулет өнеріне қызмет жасауы. Астанадағы пирамиданы көріп пе ең? Соның авторы да сол кісі. Әне, дағдарыс деген пәлекетің, сірә, Сырдарияның ағысынан қатты болар. Атақты сәулетші де амалсыздан командасын таратып жіберіпті-міс».

	«Бір нәрсе болып қалды ма десем, қайдағы бір...»

	«Иә, сен үшін бәрі қайдағы біреулер ғой. Кинорежисер Стивен Спилберг те, жылжымайтын мүлік қожайыны Мортимир Цукерман да, Нобель сыйлығының лауреаты Эл Весел де... қайдағы біреулер, ә? Олар – әлемде орны бар адамдар».

	«Енді не дейсіз, бір күнгі еңбекақымды қосайын жаныңыз ашыса...»

	«Сенің бір күнгі еңбекақың керек-ақ еді оларға».

	«Одан басқа немді беремін?»

	«Адамның бір-біріне деген ниеті, тілеуқорлығы деген сезімдерден түйсігің бар ма? Осы күні бәрінен бұрын сол керек. Жер бетінде жаманды-жақсылы бірге өмір сүрдің бе, ендеше бастарына қиындық түскендермен сен де біргесің. Қолыңнан түк келмесе де адами ниетіңді білдір».

	«Ой, жосылт-ау!..»

	«Жосылтатын несі бар, мен шындықты ғана айтып отырмын».

	«Сол миллиардерлеріңіз Рақымбектің ағаш кесу цехында ала шаңдаққа көміліп, мыжылып жатқан маған көмектесіп пе?»

	«Көмектессе көмектескен шығар, оның ақ-қарасын кім біліпті? Мәселеге әлемдік масштаб тұрғысынан қарасаңшы. Сол Рақымбектің ағаш кесу цехында еңбек еткендігіңе шүкіршілік жаса алдымен».

	«Не дейді, түкке түсінсем бұйырмасын».

	«Шошаңдамай сөздің ақырына дейін тыңда. Дарға асылудан амансың, ұйқың тыныш, бала-шағаң қасыңда».

	«Адамды қаралай жындандыратын сөз ғой мұныңыз».

	«Мейдоффа қайда, мен қайда? Аралқұм қайда, Америка қайда?»

	«Жан дүниеңнің көрсоқырлығын көрсетпе!

	«Адамның арына тиіспесеңізші, жасыңыз үлкен, сосын сыйлаймыз».

	«Бүйтіп сыйлағаныңның!.. Дағдарыс кезінде адам бүтіндей өзгеруге тиіс, әрине, жақсылық жағына, жаһандануға бейімделіп...»

	«Тағы нені көңірсіттіңіз?»

	«Мұнан былайғы жерде күллі адамзат бір-бірімен туысқандық сезімде ғана өмір сүреді. «Мейдоффа» компаниясының салымшылары бір күннің ішінде сымпиып шыға келді деп о пақырларды неге табалайсың?!»

	«Миллионерлерді де пақырлардың қатарына қосасыз ба?»

	«Олар да пенде, олар да біреулердің жылы сөзінен дәмелі. Біз Байқоңыр космодромының маңайында тұрамыз. Бәлкім, біздің өзгелерден бір артықшылығымыздың өзі осында».

	«Улы шаң жұтып отырып?..»

	«Космодромның құпиясын кім анықтады дейсің. Мінеки, біздің осы сөзіміздің өзі көзге көрінбейтін антенналар арқылы сол америкалықтардың сайтына топырлап түсіп те жатқан шығар. Тілектің, ниеттің артықшылығы бола ма?!»

	«Сізді, немене... бір нәрсе иектегеннен сау ма? Күннен-күнге біртүрлі өзгеріп барасыз. Қайдағы антенна, қайдағы сайт?! Аспандамай жерге түссеңізші бір уақ. «Мейдоффасын» да ұрып қойыппын! Менің білетінім – Рақаң, өзіміздің Рақаң Төлеубаевич! Сол кісінің амандығын тілейік ендігі жерде».

	«Тост секілді құлаққа жағымды естіледі екен. Ой-хой, осы сөзімізді Рақаң естімейді-ау!..»

	Оу, оны естімейтіндей Рақымбек саңырау ма еді?!

	Рақымбек тірі жаның көзіне түспестен көгістенген сыз қабырғадан былайырақ жылыстайды.

	***

	Ауласы ат шаптырым. Кейбіреулердің «Рақымбектің ранчосы» деп күмпілдететіндері тағы бар. Құлаққа жағымдылау естілгенімен, ранчоның ауылы әзірге алыстау. Ранчоң қолға сирек ілігетін аң-құстарға сықа толып тұрса кәнеки! Әр тұстан бұлбұл сайрап, арыстан ақырып, қырғауылдың қоразы қыт-қыттап әр бұтаның түбінен бір бас көтеріп, емін-еркін сайрандап жүрсе,

	«Рақымбектің ранчосы» деп сонда ғана ауыз толтырып сөйлесең жарасар. Ал қазіргісі немене?! Қазіргісі – өлместің күні. Оу, ағаш кесу цехының бастығы Рақымбектің де талай мәрте шетелге жолы түскен. Осы бір дағдарыс дегені болмаса, бұған дейінгілерінің бәрі «коммунизм» еді ғой. Сібірден тасыған бөренелер Рақымбектің де бір қараға тұяқ іліктіруіне кәдімгідей қызмет істеген. Бизнес. Көмір баздың күйкі тіршілігінен құдай сақтасын. Оның қызығын Жұмағали-ақ көре берсін. Қызғанбай-ақ қойды. Бәсе, Рақаңның тосыннан, ойламаған тұстан амал табуы керек еді ғой қашанда. Тапты, тапқанда сұрамаңыз! Ала жаздай аптабы басылмайтын оңтүстік өңірге ағаш дегеніңіз ауадай қажет. Және осы кәсіптің ұңғыл-шұңғылын індете зерттеген Рақаң әлгі Жұмағалишылап ит өлген жерден тасымалдаған дүниесін сол күйі сұрағанның көңілін жықпай мәшинеге тиетіп жібере бермейді. Бизнеспен айналыстың ба, Рақаң секілді айналыс, ал әйтпесе, тыныш жүр. Сол бөренелердің ылғалын жарықтық оңтүстіктің аптабы екі-үш күнге шыдатпай, әп-сәтте суын сығып, даңғырлатып кептіріп тастайтын. Содан Рақаңның қолы жүріп бір береді дейсің.

	Бұл күнде қабырғасын қызыл кірпішпен өргізіп, шатырын биіктетіп үй тұрғызбайтын қазақ бар ма? Және бірінен-бірін асыруға жанталасады. Ал бәріне кепкен ағаштан оюлатып жасаған есік-терезе керек. Арзан екен деп Қытайға шапқылай бере ме? Қытайдан әкелінгендердің де оңып жатқаны шамалы, бір жылға жетер-жетпесте терезенің кәсегі қисайып шыға келеді. Рақымбек бұл арадан әзір көшейін деп жатқан жоқ. Оның үстіне жерлестеріне қиянат жасағаннан ұшпаққа шыға ма? Сол Сібір қарағайынан жұтындырып жиһаз жасаңызшы, аяғын тигізбей қағып әкетеді. Ал жаңадан үй тұрғызғандардың дәулеті сарайға жапсарлатып монша соғуға жетпей ме? Содан Рақымбектің үйдегі, түздегі, тіпті қалта телефонына да бір тыным болмайтын еді ғой. Үсті-үстіне тапсырыс дегеннен көз аша алмай қалатын. Ой, несін айтасыз, ол кезде кешегідей көди-сөди әңгіме қайда?! Сүрнігіп жүргенде Байқоңырдан ұшырылған кезекті коммерциялық зымыранның орбитаға қашан көтерілгендігін де аңғармай қалатынсың. «Мейдоффа» қаржылық пирамидасы нелерін алған? Бір жерде қисайып қалмай, түннің бір уағында көздері сүлеленіп, үйлеріне аман-есен жетіп алса, сол олжа.

	Екі аусымға дейін тапсырыс орындаған кездері де болды. Аратұра Рақымбектің де жүрегі елжіреп, бір қиналуға қиналатын, әрине. Оның үстіне қарауындағылар мұхиттың арғы жағынан сатып әкелінген құлдар емес, осы ауылдың түлектері ғой.

	Асыра сілтегеннен сау ма, кейіннен адам еңбегін қанаушы деген атақ алып жүрмесін-ау! Әңгіменің қиюын келістіруге шебер-ақ бұлар шеттерінен. «Үш қабатты коттеджіңді қай әкеңнің байлығына салғызып едің?» десе ше? Қой, қойшы әрі... сөйтіп төске шауып, беттен ала ма? Жерлестері емес пе, шектен шыға қоймас.

	***

	«Рақымбектің ранчосы» сонша жерді алып жатқанымен, сырты түгелдей «іске жарамсыз қалдық» тақтайлармен қоршалған. Көше жақ бетін сырлап та үлгерді. Әлдекімдердің қызғанышпен қарайтындарын жақсы көрмейді. Өзімен-өзі болғанға не жетсін?! Оу, бір-екі жылдың шаруасын алдын ала ойламаса Рақаң Рақаң бола ма? Жер комитетіндегілер уақыт созып, ыбылжып жүріп алғысы келіп еді, олардың да тілін тапты. Ойға-қырға қыдыртты, «мойопкаға» алып шықты, әйтеуір «ранчоның» құжаттарын тездетіп қолға түсіріп алды. Дағдарыстың өстіп даңғыра қағатындығын ескерткен ғой ішкі түйсігі. Ендігісіне қылы қисайса не дейсің?! Жә, Рақымбекті тағы бір мұқатып қалғысы келгендер «Сонша жерді қоршап алып, немене, парк ашқалы жатыр ма екен?» дер. Парк ашар-ашпас, жеке меншігін не істеймін десе де өзі біледі.

	Сыртын қоршатқаны мұндай ақыл болар ма?! Жеміс ағашының неше түрін жерсіндірді. Алды өнім бере бастады. Бәрі биологиялық тәртіп бойынша, рет-ретімен. Су жүретін арық-атыздың өзі ғылыми жүйеге негізделген. Дарияның лай суына сенім бар ма, көктем айларында елді әбігірге түсіріп тулап-тулап алады да, тамыз туа жынынан айырылған бақсыдай сылқ ете түседі. Жылдағысы осы. Рақымбек ондайда «ранчоны» тамшылатып суғару әдісіне көшіреді. Израйльдік тәжірибе бойынша.

	Өзіне де қолайлы. Ағаш кесу цехына несіне шапқылайды алтын уақытын рәсуә етіп? Төтенше жағдай туындаса өздері-ақ хабарласар. Ал әзірге... осы сәтті пайдаланып қалайын дейді де, белуарына дейін жалаңаштанып топырақ аударуға кіріседі. Тоң жібіген. Күрек басына ілінгенін көз ілеспес жылдамдықпен ілгері-кейін лақтырады. Былтырғы жоңышқалықтың тамырынан нәр жүріп үлгерген бе, қайдам, кей тұсы еркін қимылдауыңа мұрша бермейді. Керзі етіктің өкшесін қадап, күрек басына салмақ салуыңды қажетсінеді. Алдымен алақаны терлейді. Сосын қос жауырыны жіпсиді. Самайынан төмен жылыстаған мөлдір тамшыны қолының қырымен бір сылып тастайды да, тұла бойына тың күш пайда болғандай, жылдамдықты одан әрі үдетеді. Марқұм әкесі екеуінің ерте көктемде елдің алдымен қимылдап, есек соқамен әлемнің жерін ойран-ботқасын шығарып жыртып тастайтыны еске түседі. «Ауланың топырағын өзге емес, өзің өңде», – дейтін әкесі өсиет қалдырғансып. Рақымбек талай шаруаға әлдекімдерді жұмсаса да, дәл осыған келгенде жалаңтөстеніп жалғыз кіріседі. Бойжеткен қыздарын да, келіншегін де мазаламайды. Осы қимылдан әжептәуір ләззат алады, бұлшық етері білемденіп шиыршық атады. Екі-үш сағат бойғы тынымсыз қимылдан да шаршамайды. Бір сарынды әрекет жалықтырмас үшін дереу екіншісіне, одан үшіншісіне көшеді. Топырағы аударылған атыз бойына көпсітіп көң төгеді. Сыртқы әлемді мүлдем ұмытады. Сусын ішуге шақырған Несібелінің даусын да естімейді. Естігісі де келмейді. Әйел неме ойда жоқта бір тосын хабарды дүңк еткізіп, әуре-сарсаңға сала ма деп те қауіптенеді. Ал қазіргі тіршілігі тіпті рақат: түк ойламайды, еш нәрсені қаперіне алмайды. Жұлынжүйесі тап-таза. Біреуге берген уәдесі және жоқ. Бос жерді қашан игеремін десе де өзі біледі. Жарым-жартысы өңделмей қалса да өкінбейді. Күн ысығанша қай заман?! «Ранчоның» шет-шеті шаңға көміліп, көзге сүренсіз көрінсе сол жаман. Жоңышқа сеуіп тастаса да пайда. Пайдасынан бұрын төңірегіңнің жасыл құраққа оранғанын айтсаңшы! Ертеңгілік шық кепкенше жалаңаяқтанып ал да, көк шөптің үстімен олай-былай жүгір. Салауатты өмір салтына бүйрек бұрсаңыз, барлығы өз қолыңызда. Рақаң оның қызығын өткен жылы-ақ жақсылап сезінген. Бұл тіршілігі бойдағы артық еттен арылуға себеп, жүрегі де атша тулайды. Дағдарыстан кейін де өмір сүруі керек шығар. Үш қызын тұрмысқа беріп, бөлекбөлек үй қылып, солардан тараған жаман жиендерінің қызығын көрсе, мұнысы қолға түспейтін арман болмас. Ұл бермеді деп кімге шағынады? Сол үш балапанының төбе көрсеткеніне шүкір.

	– Демалсаңшы, өлемісің? – дейді Несібелі жүгері шалапты кәрлен кесеге құйып әкеле жатып. – Социалистік міндеттеме қабылдамаған шығарсың...

	Әйелі әдеттегісінен де сұлу көрінді. Әлде толыса бастаған денесіне құйып қойғандай жараса кеткен үстіндегі жібек халатының әсері ме? Оқыс қабағы кіржиді. Самайындағы шүпірлеген тер тамшыларын тағы да қолының қырымен сылып тастады. Не үшін кейістік білдіргендігін де аңғара алмады, ойпыр-ай, Несібелінің де өстіп жоқ жерден жаны аши қалатыны-ай! Есі дұрыс па, әйелінің әдемілігін әлдебір шүберекпен шатастырғаны несі?! Тұла-бойы жіпсіп, рақат күйдің әсеріне бөленгенде келіншегінің кеудесінен қайтіп кері итереді? Сусынды басына бір-ақ көтерді.

	– Рақмет, – деді ауыз ұшымен ғана. Несібелі де әлдене айтқысы келгендей қипақтап тұрып алды. – Аманшылық па?

	– Аманшылық болмағанда...

	– Мектепке қашан барушы ең?

	– Бүгін демалыс емес пе?

	– А-а, солай екен-ау.

	– Жаңа бір жайсыздау жаңалық естігенім...

	– Жайсыз жаңалықты жариялап қайтесің. Оны қапелімде кімнен ести қойдың?

	– Кімнен естідің дейтінің бар ма, көп қой айтқыштар.

	– Жә, ішіңе сыймай бара жатса айт, айтып қал. Сөйт те бұл арадан табаныңды жалтырат. Сендердің маған тигізетін қолғабыстарыңның түрі осы ғой. – Күректі ылғалды топыраққа кірш еткізді.

	– Жұмағалидың үйіне ұры түскендігін естідің бе?

	– Қай Жұмағалиды айтасың?

	– Қанша Жұмағалиың бар еді? Әйтеуір, біздің білетініміз – көмір баздағы Жұмағали.

	– Несін ұрлапты, кім ұрлапты? Учасковой қайда жүр?! Ақшасын, алтындарын алған шығар, бала-шағасы аман ба? Тапа-тал түсте... бұлары қалай? – Рақымбек осынша сұрақтың аузынан қалайша түйдектеліп шыққандығын аңғармады. Бір жағынан Жұмағалиға да аяушылық білдірді. Оның құрықтай бойы мен қылдырықтай мойны дөңгеленіп көз алдына келе қалды. Кісінің жүзіне жасқаншақтана қарайтын кіртиген жанарын тап жаңа ғана көргендей одан әрі Жұмағали жайлы тосын ойларға берілді де кетті. Самайынан аққан тер тамшыларын да елемеді. Самсоз.

	Бір жағынан айдалада тұрып аяушылық білдіргендігіне де іштей қысылды. Одан Жұмағалиға келіп-кетер не бар? Анау-мынау кемшіліктерден өзін де арашалап алғысы келмеді. Судан таза, сүттен ақ болуға ары жібермеді. Түкке тұрмайтын дүниеге бола кермаралдасып несі бар еді десеңші! Таза көмір тиетпедің деп бұлқанталқан ашуланып еді-ау. Әрине, көмір баздың бастығы Жұмағали да кез келгенге иіліп-бүгілгісі келіп жүрген жоқ. Рақымбек білетін бір ғана айыбы бар ол сорлының, біреудің жетегімен, біреудің сүйемелдеуімен күн кешуге дағдыланып кеткен. Өз бетінше тоқтамға келіп, шаруаны табанда шешіп тастауға жігері жетпейді. Әлденеден қорқасоқтап, артына қарағыштайды. Өмір ме сонысы? Кімнен қалмаған қолдың кірі, бүгін бар, ертең жоқ. Қызметтің құлы болған күні-ақ шаруаң түгесіледі. Әйтпесе Жұмағалидың жүрегі қандай, ақ қағаздай тап-таза. Өтірік айта алмайды, жерлестерін алаламайтындығы да рас. Бәрі рас. Әтәңе нәлет ұрылар да сондай кісілерді мұқатуға шебер-ау.

	– Сонда, немене, ұрылар баса-көктеп бірден үйіне түсіпті ме?

	– Жоға!

	– Енді?..

	– Сарайына... сарайдағы басы артық азық-түлікті сыпырып кетіпті түгелдей.

	– Не, не дейді, шырағым-ау?! Онда ұрылар алыстан келмеген болды ғой. Ауыл арасындағы жүгірмектер шығар.

	– Дегенмен, ұры түсті ғой, ұрының бәрі бір, маңдайларында таңбалары бар деймісің олардың?!

	– Иә, солай екен-ау, солай-солай, әрине... Жә, бопты. Бар, бара бер, боссың! – Рақымбектің қолдары қалтырап, тұла бойын аяқ астынан әлсіздік биледі. Маңдайынан суық тер бұрқ ете түсті. Маңайындағы жалданып жатқан топыраққа да қарағысы келмеді. Күрек басын бірер мәрте сіңіріп еді, немкетті тірлік айыз қандыра ма, ары қарай жан қинаудың реті жоқтығын түсінді.

	– Ендігі кезек біздікі! – деп айқайлады коттедждің биік басқышына аяқ сала берген Несібеліге.

	– А-а, қайталашы, естімедім.

	– Ендігі кезек біздікі деймін, біздікі!

	– Қойшы әрі, қайдағыны айтатының не? – Әйелі алтын тістерін жарқ еткізіп риясыз күлді.

	***

	Түні бойы көз ілмеді. Есі кіресілі-шығасылы кісіше төсегінен ұшып түрегеліп, бөлменің бұрыш-бұрышын кезгілеп жүріп алды. Тымырық ауа тынысын тарылтқандай, ақыры жалаң аяғымен далаға атып шықты. Биік басқышқа құйрығын қойып, әлденеден рақым күткендей жұлдызды аспанға телміріп ұзақ үңілді. Қанша телмірсең де одан түсер пайда жоқ-ты. Сірә, жұлдызды аспанның есебі түгел. Жердегілердің күйкі тірліктерін ұрып қойыпты! Біріне-бірі ұрлыққа түсе ме, бірімен-бірі жағаласып итше ырылдаса ма... өздері бастаған істі өздері аяқтасын. Және зәу биіктен екі аяқтылардың түсініксіз жүріс-тұрыстарына аяушылық білдіре ме, әлде кекесінде түрде мысқылдап күле ме?..

	Апыр-ай, жұлдыздардың күлімдеген көздерінен бір өзгешелік байқасашы! Бәсе, бәсе... арзан күлкімен ұпай түгенделуші ме еді? Әне, керісінше, бәрі керісінше... табалайды, мазақтайды... «Шүпірлеген жұлдыздар секілді санынан жаңылатындай көп болса екен-ау! Саусақпен санарлықтай, ал сөйтіп жүріп жерге сыймайды. Не істеу керек бұларға?..»

	«Амалым таусылды, – деді Рақымбек ішінен күбірлеп, – ендігі кезек біздікі. Жұмағалидан кейінгі бас көтерер екінші адам – өзім. Қара күйеге былғанып жүрсе де Жұмағалидың барлығы қандай жақсы. Алғашқы болып кеуде тосты да, менің қамдануыма мүмкіндік жасады. Сенімен ұрысып жүрген мен ақымақ!» Топырақтың табаннан өткен сызын елемеді. Ауланың қаракөлеңкелеу қалтарысына барып, жұлдызды аспанға қайта қарады. Сол баяғы күңгірлеген таныс әуен: «Сендер соншалық көп емессіңдер ғой, сөйте тұра жер бетіне сыймайсыңдар. Бір-бірлеріңді мүйізгектеп сыйғызғыларың келмейді. Не істейміз сендерге?!.»

	«Таптым, таптым!» Рақымбек кеудесінен жанартаудай атқылаған зор дауыстың қалай ытқып шыққандығын аңғармай да қалды. Сол дауыс төңіректегі мауыққан мысықтар мен қаңғыбас иттердің шәуілдеген үндерін тұншықтырып тастағандай. Әлем өлі тыныштық құшағында. Сарайдың іргелігін қарманып жүріп, күндізгі жер аударған құрал-саймандарын әзер тауып алды. Кейін шегіншектеп, ұзын сапты күректі бусанып жатқан майда топыраққа кіріш еткізді. «Осы тұстан үңгір қазамын...» деді үзіліп қалған әлгі ойын қайта жалғап.

	***

	Рақаңның ойға алған істі қалай жүзеге асыратындығын білесіз ғой. Сайдың тасындай он шақты жалдамалы жұмысшыны таңдап алды. Сыртқа шашау шығармай, олардың төрт мезгіл тамағын Несібеліге дайындатты. Ауланың үлкен есігін іштен бекітті. Қыздарының құрбылары келсе, оларды бүйірдегі кішкене есіктен кіргізіп аларсыңдар деп алдын ала қатаң ескертті. Ал дұрысы, бейсеубет жүргіншілерді жаны қаламайды. Әсіресе, жер астындағы үңгірдің шаруасы біткенше... Үңгір деуге де дәтің шыдамайды: төрт қабырғасын түгел мраморлатты, жарқыратып ион шамдарын орнатты, ауа толтырылған баллондарды қауіпсіз қалтарысқа тықсырды. Бағалы заттарға толы зілтасын да осында көшіріп әкелді.

	Жә, бәрінен бұрын үңгірдің қақпағы қалай ашылып-жабылады десеңші! Ауланың жоңышқа егілген бұрышының астында үңгір бар деуге де аузың бармайды. Теп-тегіс, жым-жылас. Электр қуатымен басқарылатын тетіктің кілті қашанда Рақаңның қолында. Енді неге алаңдайды? Дағдарыс кезеңі өтіп кеткенше үңгірде тұрса да еш нәрсесі кетпейді.

	Ұры түгілі, үңгірдің қай тұста екендігін кейде Несібелі де аңғармай қалады.





ӘКІМ КЕТІП ҚАЛДЫ




	Кеңсесі мен үйінің арасы – мықтағанда он-он бес минуттық жол. Немене, мына тұрған жерге жаяу жүрсе тағынан түсе ме, әлде қымқуыт шаруасынан қалып бара ма? Оу, әділдігіне жүгінгенде ауыл әкімінің кеңірдегіне тіреліп тұрған қайдағы жұмыс? Күнделікті кәкір-шүкір ғой, әйтеуір. Ең бастысы – ауыл іргесіне жақындаған судың қанша алқапқа жайылғандығын, қандай межеге жеткендігін асығыс-үсігіс аудан орталығына хабарласа болғаны. Кіші Арал кенересіне толғалы бері ауыл әкімінің де әжептәуір беделі өсіп қалған. Дәп бір алып бөгетті өз қолымен тұрғызғандай ұртын толтыра-толтыра сөйлегенді іші қалап тұрады: шағалалардың туған өңірге қайта оралғандығын, ата кәсіппен айналысуға елдің тас түйін дайын отырғандығын, жұмақ жер іздеп құм жағадан үдере көшкендер санының азайғандығын... және тағы сондайлық осы тақырыптағы әңгімелерді айтқанда кәдімгідей арқаланады; шабыт қысқандай көкірегі күмбірлейді. Несін жасырады, соның арасына сыналап өз пікірін де қосып жібереді, онысы ән қайырмасындай әдемі естіледі. «Әлем мойындаған экологиялық апаттың дәл ауырлық нүктесіне қоныстанған осы ауылдың әрбір тұрғынына арнап ескерткіш орнатса, шіркін-ай!..»

	Мұның сәл жаттандылау шыққандығын өзі де сезе қояды. Дереу әлгінің температурасын бәсеңдетеді де, жымын білдірместен әзіл-қалжыңға көшеді. «Көнебөгенге қайта келетіндерді қабылдамаймыз. Демократия. Күрделі мәселелерді жалғыз шешуге құдіретім жетпейді. Жергілікті мәслихат осылай қаулы қабылдаған. Маған не дейсіңдер енді?!» Бұл, әсіресе, Сейілханның аудандағы бір-бір мекеменің құлағын ұстаған дос-жарандарының арқаларына аяздай батады. Батсын. Дүние кезек. Бір кездері олардың тозақ отынан аман құтылғандай бұларға әдейі қыр көрсетіп, шалқақтағандары өтірік пе, тіпті қызды-қыздымен Сейілханға жаны ашығансып, «орталықтан бір қызмет тауып алсаңшы» деп ақыл қосқандары қаншама?! Ал не дейсіз, «...нағыз ер ғой біздің Сейілхан! Қиын-қыстау уақытта халқымен бірге болды, жұртты дүрліктірмеді, көрегендігімен ауыл тұтастығын сақтап қалды...» Ана қарашы, ей, тілді түрткен тәтті тіркестер бірден құйындатып ала жөнеледі, ит жегір! Әлгілерді өзі емес, өзгелер сарнаса, кәнеки! Әрі әкім басымен біреудің таңдайына сөз салып беру де ыңғайсыз. Дегенмен, ара-тұра өз әдірісіне мақтау айтылғандығын да іші жек көрмейді, сыртқа шығармаса да көздері күлімдейді. Жазатайым сондай сәттің ыңғайы келіп жатса, алғашында қысылғандық сынай танытқанымен, «қойыңыз, елге кіршіксіз қызмет істеу борышымыз ғой біздің» дегенді мықтап шегелегенімен, со құрғырдың айтыла түскендігін іші қалап тұрады. Шыны сол, гүмпіл сөзге құмарлығы жоқ-ты. Ал қоғам тұтасымен гүмпіл сөзге бүйрек бұрып алса амалы қайсы? Амалы – құм жағада қаңтарулы тұратын әкімдік есебіндегі моторлы қайықты өкпеге бір теуіп, Кіші теңіздің түйе өркеш толқындарымен алысып, қараңды батыру; елдің өзі жоқта қандай күйге түскендігін хатшы қызбен қалта телефоны арқылы хабарласып, соңғы жағдайдан құлағдар болу. Табылған тәсіл. Бар шындықты алақандағыдай сонда аңғарар еді. Оның қасында жаттанды мақтау-марапатың кімге керек?! Әкім жоқ, Көнебөген ауылының әкімі Сейілхан Сапаров ұшты-күйлі ғайып болды. Кіші теңіздің толқынына батып кетті ме, әлде аласат құйын көкке көтеріп әкетті ме? Жан-жаққа сұрау салғаннан не өнеді? Кеудесінде жаны болса тірімін деп белгі берер еді ғой бір тұстан. Жоқ! Өмірдің шыр айналған доңғалағын қайтіп кері бұрарсың? Оу, тіршіліктің бүлкілдеген қан тамыр соғысын тоқтатып қоятындай Сейілхан құдірет пе еді соншалық?! Міне, әкімнің елге сіңірген еңбегі мен қадір-қасиеті тек осы арқылы ғана анықталады, тек осы арқылы ғана таразыға тартылады. Бір тобы Сейілханның азды-көпті жақсылығын айтып, көздеріне жас алар; азаматтық келбетін еске түсірер... Екі-үш күннен соң мұның аяғы да сиырқұйымшақтанады. Құй қала, құй қалама, ақыры ұмытылады. Ал екінші топ іске екпіндей кіріседі. «Бізге қолынан іс келмейтін момын, жуас әкімнің керегі не?» деп бұрышбұрыштан жасырынып күңкілдегендер енді оларын табан астынан ұмытады да, «Ойбай, мына заманда әкімсіз қалай күн көреміз, әкімсіз ауыл айдалада адасып қалған жарымжан жолаушыға ұқсамай ма?! Есімізді жинайық, елдігімізді көрсетейік» дейді де, дереу баламалы негізде әкім сайлауына кіріседі. Бұрын-соңды бұл ауылда Сейілхан деген әкім болмағандай, оның есімін ауызға да алмастан жолды тыңнан салғысы келеді. Сайлаудың да машақаты шаш етек. Американың Обамасы өзіне, бұларға экологиялық өңірдегі Көнебөген ауылын өрге сүйрейтін білікті басшы керек. Бір қарағанда бұйығы, құмды борасын мен тұзды шаңдақтан қаймығып, жалтақтап ғұмыр кешкен ауыл секілді көрінгенімен, сайлау кезінде әр ру белсенділерінің тіксініп-тіксініп шыға келетіндері айдан анық. Сосын көзге көрінетіні бар, көрінбейтіні бар, найзаласқан қып-қызыл айқастар тоқтаусыз жүріп жатады... Міне, сондай кезде «Менің де бір дауыстық құқым бар шығар» деп бір тұстан сумаң етіп Сейілхан шыға келсе...

	Құмдауыт жолмен аяңдап келе жатып мырс етіп күледі. Кімге күлгендігін және сездірмейді. Күлкілі оқиғадан аяқ алып жүре алмайсыз жан-жағыңызға жітіліне қарасаңыз. Ыржақай күлкілер төбе құйқаңды шымырлатады. Гараждан мәшине шақыртпастан үнемі жаяу жүретін әкімнің қожанасырлау тіршілігі де күлкілі. Оу, әкім дегеніңізде сұс, өзіндік мінез болмас па ең құрығанда. Қарсы кезіккендер именіп немесе Сейілханның қолын қалай аламын деп іштей жүрексініп жүрмес пе?.. Әкіммен адамша амандасқанның өзі әжептәуір бедел. Қалай дегенде де осы ауылдың көсемі – осы кісі. Сейілханның айтқаны – заң. Ебін тауып Сейілханың қырына ілінбеңіз, жіптіктей сызылып өте шығыңыз алдынан. Біле білсеңіз, Көнебөгеннің жер бетінен құрып кетпей қалқиып тұрғандығының өзі осы кісінің арқасы. Екі қабатты мектепке жыл сайын жөндеу жүргізіледі, мұғалімдердің жалақылары өмірі кешікпейді, қыстай жағатын отындарына дейін тегін. Аудан мен ауыл арасына күн сайын шолақ автобус қатынап тұр. Оу, бұдан артық өлтіремісіңдер Сейілханды?! Оның үстіне кісінің ала жібін аттамайтын адал, ұзақ-түйекке уәде бермейді, ал берсе – өлсе де, тірілсе де орындайды. Ұстамды, ойы озық. Әрбір мәселені әлемдік масштаб тұрғысынан шешуге тырысады. Құм астында қалған Көнебөгенді де әлемдік қауымдастықтың бір бөлшегіне бағалайды. Соған орай осы ауылдың әрбір тұрғынына да үлкен зиялылық тұрғыдан ізет көрсетеді. Шенеунік мінезден ада.

	Күлетіні, есеп беру-сайлау жиналыстарында әкімнің атына айтылған сын-ескертпелермен қатар әлгіндей әңгімелер де әр тұстан естіліп қалар еді. Ішің жылиды. Әйтсе де артық тұстарын қабылдай алмайды. «Әлемдік масштаб...», «Құм астындағы Көнебөген де әлемдік қауымдастықтың бір бөлшегі...» Аспанмен тілдесетін ауыл мәртебесіне сай келмейтін, гүмпіл тәрізді мұндай теңеулерді қашан айтқаны есінде жоқ. Айтса, ұят болған екен деп ішінен тағы бір мырс етеді. Кім біледі, пенделігі ұстаған тұста өз еркінен тыс айтылып кетсе, енді оны қайтіп қайтарып алады? Ал айттың екен, сол уәдеңді жүзеге асыр. Көп оқығандығы, өзгелермен салыстырғанда көп білетіндігі қырсық боп жабыспасын басына! Жол үстінде келе жатып, инедей жалғандық сөйлесе бар ма... Ой, не айтатыны бар, кейде арманы екі аяғын жерге тигізбей, ақша бұлттардың арасына қарай алып ұшады. Сондайда өз-өзіне ие бола алмай қалатындығы рас. Біртүрлі бала секілді ұшып-қонады, бәлкім, екі қолын сермеп сөйлейтін де шығар-ау сондай сәттерде.

	Ұят-ай! Әкім басымен бүйтіп жеңілтектікке ұрынғанына жөн болсын. Әліне, шамасына қарамай ма алдымен. Экологиялық апат құрсауындағы елді құр қиялмен алдарқатқанда бір нәрсе өне ме?! «Сіздердің тірі жүргендеріңіздің өзі үлкен ерлік және ұлы ерлік! Қырық жыл бойы тұзды шаңдақтың түрмесінде қамалып, содан аман шығу... Осы заманның нағыз геройларын іздесеңіздер біздің ауылға келіңіздер?» Бәли, сөз болғаныңа! Ал жан-жақтан, сонау шетелден экзотика іздеп келетіндердің талайы Көнебөгеннің дәмін татқан. Киноға түсірген. Қаңқиған кемелерді, құмға батқан ауылды, қолдары майысып, тұлымшағы желбіреген қыз баланың шыңыраудан су тартып тұрған суреттерін талай-талай жылтырақ журналдардың беттеріне жариялаған. Содан бір нәрсе өнді ме? Қазір олардың да қаралары сирексіген. Гүмпіл ғой әншейін, гүмпіл. Қазір жарты әлемді гүмпілдеген өтірік сөздер тұншықтырып тұр. Қайда бармаңыз гүмпіл, бірінен-бірі асып, бірінен-бірі басып озған қызыл сөз. Бұл жарағырлардың қашан саябырситындығын, сірә, тірі жан тап басып айта алмас. Со пәлесі күн сайын үдеп бара ма, қалай? Ақыры осы гүмпілдің арқасында әлемнің шарықтаған шаңырағы гүмп етіп ортасына түсіп кетпесе сол-ақ. Ой-хой, Көнебөгенің әкімі өз территориясындағы күллі шаруаны түп-түгел тындырып тастайды да, енді әлемдік мәселелерге бас ауыртады. Әкім болсаң Сейілхандай бол!

	Күлесіз, ә?! Күліңіз, әкімге күлесіз ғой, әрине! Ал бұл жолы әкімнің шынымен күлкісі келмесе ше? Беріштей қатады да қалады. Елге берген уәдесінің соңы әлгі гүмпіл сөздермен аяқталса Сейілхан да беделден жұрдай болар. Осыған тірелгенде тұла бойын суық қариды. Маңдайынан шүпірлеген тер тамшылары пайда бола кетеді. Қабағы кіржиіп еш нәрсеге зауқы соқпайды. Онсыз да кеңседе отыруды жаны сүймейтін әкім жеңіл пальтосының жағасын көтеріп алады да, жағалауға тартады. Кіші теңіздің ауылға қарай мысықтабандап бет бұрған су мөлшерін өлшейді. Адымдап олай жүреді, былай жүреді. Асыққан кісінің әдеті ғой қашаннан, кейде құмды алқапқа жайылған лай су біраз жерді басып өткендей әсерге бөленеді. Ондайда жүзіне болар-болмас леп жүгіреді. Жалаңаяқтанып біраз тұсқа дейін су кешіп барады. Еңкейіп айдын бетіне түскен бейнесіне үңіледі. Сол айдын бетінен аспанның да суретін көреді, төбеден зулап ұшқан үйректердің қанат суылын да байқап үлгереді. Өмір-ай, кешегі құм суырған сүреңсіз аймақ қапелімде сурет галереясына айналып кеткендей. Одан арғысы Сейілханның еркінен тыс көз алдына елестейді. Баяғы балық зауытының іргесіне кемелер аялдайды, айдын бетін тілгілеп ақ желкенді қайықтар жүзіп бара жатады. Жағалаудан әлдекімдердің дабырласқан дауыстары құлаққа шалынады. Сондайда өзінің ауыл әкімі екендігін ұмытып, су астына сүңгіп кеткісі келеді.

	Әйткенмен, бұл алақұйын сезімнің соңы да ұзаққа бармайды. Су ауылға қарай бір қадам жылжымастан табандап тұрып қалғандай елестейді. Қос өкпесін қолына алып олай жүгіреді, былай жүгіреді. Кешегі қойған белгісін де таба алмайды. Ысылдаған құм табанынан тартып не ілгері, не кейін жүргізбейді. Жағалаудағы баяғы осы ауылдың даңқын асқақтатқан балықшы кемелер одан әрмен сұрықсыз күйге көшеді. Сиырдың мөңірегені, иттің үргені, түйенің боздағаны құлақ шекесінің түбінен әлдебір құбыжық секілді үздік-создық зар илейді. Судың аумағын метрлеп тағы өлшейді. Қой, қойшы, шынымен он сантиметр де жылжымағаны ма? Болмашы суды құрдым жұтып жатқаннан сау ма?!

	Міне, сондай сәтте қалта телефонына орталықтың үсті-үстіне қоңырау шалатындығын қайтерсің? Мәлімет сұрайды. Ол мәліметті ауыл ауданға, аудан облысқа хабарлайды. Бәрінің күтіп отырғаны осы жаңалық.

	– Ал-ло, Сейілхан, Сейілхан Сапарович, барсыз ба?

	– Бар, бар болмағанда... немене, мені қас пен көздің арасында жер жұтып кетті дейсіздер ме?!

	– Амандығыңыз жақсы, қалай дегенде де, сырқаттанып қалғаннан саусыз ба?

	– Жоға! Бізге пәле жұға ма, денеміз тұзға пісіп кеткен әлдеқашан.

	– Жә, бопты, енді іске кірісейік. – Табиғат қорғау мекемесінің меңгерушісі әлдебір аппараттарын іске қосады. – Ал мен дайын, асықпай бастан-аяқ түгел баяндаңыз, Сейілхан Сапарович!

	– Не, не дейсіз, келіскеніміз қайда, осындай жалғандықтың керегі қанша?!

	– Иә, солай, солай екен-ау, ауыз икемге келмей жатыр-дағы бар болғыр!

	– Ондай ауызды...

	– Мақұл, не десеңіз о деңіз, сізбен тәжікелесіп жатуға уақыт жоқ. Айтқандай, біреулер ондай құрметті ақшаға сатып ала алмайды. Сіз неге әкемнің атын бірге сызылтасыз деп ат-тоныңызды ала қашасыз. О несі, ей, менің бір жерім қисая ма?! Жазығымыз ататегіңізді қоса айтқандығымыз ба? Қойдық, ал жарайды... Су мөлшері қай шамаға келді? Кешегіден қанша метрге жақындады, Сейілхан мырза? – Меңгеруші дауыс ырғағын өзгертеді.

	– Мықтаса жарты метр.

	– Қайталаңыз! Бұл не қылған таусылмайтын жарты метр сіздікі? Облысқа не бетімізді айтамыз? Көнебөгеннің табанына су толды деген ақпаратты өткен аптада беріп жібергенбіз.

	– Су толды?..

	– Иә, су толды деп... сіздікі немене, тоғы таусылған сағат тіліндей алға жылжымайды. Бір-екі метрді артықтау айтсаңыз...

	– Артық айта алмаймын. Осы өтірік гүмпілдеріңіз-ақ тірілей өлтіретін шығар.

	– Неге шаршап тұрсыз, екі-үш метрді өзім-ақ үстемелеймін.

	Бюджеттің қаражаты емес шығар кейіннен есебін алатын.

	– Мейлі, оған өзіңіз жауап берерсіз, маған десеңіз он-он бес метр қосыңыз. Көнебөгеннің алабы кенересінен асып-төгіліп жатыр деңіз, гүмпіл сөз сіздерге абырой әперсе.

	Жүгіріп құм төбенің басына көтеріледі. «Сол суды күні-түні күзетіп ауыл іргесіне жақындата алмай жатқаным жоқ па?! О несі, ей, өтірік ақпар су болса, тағы үстемелеңіздер!» Саусақтары дірілдейді. Әлденеден жүрексінгендей көзінің астымен ауыл жаққа назар жығады.

	***

	Өзін де өлтіретін адам жоқ. Істеп жүрген тіршілігінің бәрі күлкілі. Тартылған теңіз жағалауында тырбың-тырбың тірлік кешіп жатқандығы естен шығып кетеді де, қайдағы бір адам ойламайтын тосын нәрселерді тауып алады. Оу, жаһандану жақындап қалды екен деп бірден аспанға секіргендігіне жол болсын. Байқоңыр космодромының іргесінде өмір сүруді де әжептәуір мақтаныш тұтады. Әлемдік өркениет, сірә, осы өңірден бастау алатын болар деп ішінен топшылайды. Және соған кәдімгідей иланады, қайдағы бір түсініксіздеу сезімдерге бөленеді. Мәселе – әлемді дүр сілкінткен ұлы оқиғалардың қол созым жерде орындалып жатқандығы! Ғарыш айлағына күн сайын, сағат сайын келіпкететін данышпандардың есебін кім алып жатыр дейсің. Ой, несіне таңғаласыз, әлемді аузына қаратқан сол кісілердің көлеңкесін көргеннің өзі аз мәртебе ме? Сан түрлі шаруалардың тігісін жатқызып, аспан әлеміндегі небір құпияларды ғарыштан қалай жерге хабарласам екен деп мың ойланып, мың толғанып жүретін оқымыстылар неге Көнебөгенге ат ізін салмайды, біздің жағдайымызбен неге санаспайды, кем-құтығымызды анау жоғарғы жақтағы іс шешетін мықтыларға неге баяндамайды деп... адам-ау, соған да ренжуге бола ма?! Сол космодромның іргесіне қоныстанған көнебөгендіктердің бүгінгі айтар уәждерінің көкесі соған тіреліп тұрса жетіскен екен. Оу, күн сайын небір ғажайып оқиғалардың ортасында отырған бұлардың неғып ой-өрістері биіктемейді, ә?! Ал кейін шегінгенде қайда барады? Шегініпшегініп талай көресіні көрген жоқ па?! Мейлі, Сейілханды қияли неме деп, ағаш атқа сыртынан теріс мінгізетіндер мінгізе берсін, сыртынан сойып салатындар іреп, ішек-қарнын ақтарып, не айтқылары келсе соны айта берсін. Ондайға Сейілхан көндіккелі қаш-шан! Айта түсіңдер, ол аз болса тамның төбесіне шығып айқайлаңдар дейді де, күліп қойып жүре береді.

	Әрине, ауыл әкімі де елдің ішкі-сыртқы жағдайын тең таразылап, қолынан келсе бәрін жөнге салғысы-ақ келеді. Тырмысады. Сөзі өтетін жерге дейін екі білегін сыбанып кіріседі, кейде қыздықыздымен жоғарғы жақтағылармен де ұстасып қалады. Ал күнделікті күйбең тіршілігімен алданып жүрген ауылдастары не біледі, Сейілхан үшін олардың оны білулерінің де қажеті шамалы. Көнебөгенге аудандық бюджеттен жырымшылап қаражат алғысы келсе Сейілхан ондағылардың апшыларын қуырып, екі аяқтарын бір етікке тығар еді. Аргументтерді де үсті-үстіне үстемелейді, экологиялық апат аймағындағылардың әлеуметтік жағдайларын шешуге ООН-ның қандай қаулылар қабылдағандығын, әлемдік қауымдастық, Киото хаттамасы, жапониялықтардың біздің елге көмек қолын созған бастамалары... қойшы, әйтеуір, атынан ат үркетін адам естімеген небір құжаттар. Және соларды тақта алдына шыққан озат оқушыдай сартылдатып айтып тұрған да көлденең көк атты емес, кәдімгі Көнебөгеннің әкімі Сейілхан Сапарович қой.

	«Оу, бұл пәтшағар сонда немен айналысады өзі?!» Аудандағылар бұдан арыға бара алмайды. Күмілжіп бір-бірлерінің жүздеріне қарасады. Өмірде ойлы-қырлы жағдайлардың болып тұратындығы заңдылық, әрине! Сейілхан да пенде, пендеге қателесу тән. Кемшіліксіз адам қай-да?! Көнебөгеннен әкімнің үстінен жазылған домалақ арыздар да ара-тұра кездесіп қалады. Бір есептен аудандағыларды да түсіну керек, астатөк дүние шашылып жатса «сендерден аяғанды ит жесін» деп Сейілханның сұрағанын бере салмас па. Жетпейді, жетпеген соң ойға-қырға шапқылап сылтау іздейді. Сылтаудың әкесі – әлгі домалақ арыздар. Екі-үшеуінің о жақ, бұ жағын түртпектесең түтіндеген жоқ-жітіктер суыртпақтап шыға бастайды.

	Сөйтіп, олар да қулыққа көшеді. Арыздың мәтінін тасқа бастырып, күні бұрын дайындатады. Көнебөген әкімінің мысын басу керек қалайда. Тұс-тұстан жабылады, ана есіктен де, мына есіктен де Сейілханды қаралағысы келген күңкілдер үздік-создық естіліп жатады. Ебін тауып қаражатты жымқырып қалу. Ой, дәурен-ай, былайғы уақытта қой аузынан шөп алмайтын момын, тым бұйығы көрінетін Сейілханмен сонда сөйлесіңіз! Дүлей ғой, дүлей! Астына от тамызған зымыран секілді бойы бір қызып алған соң зулап зеңгір көкке бір-ақ атылады. Ес жиюға шамаңды келтірмейді. Екі қолын сермеп сөйлегенде академик, профессорларың жолда қалар. Және айтқандарының бәрі ондыққа дөп тиетін мықшеге. Айтудың да айтуы бар. Сейілханның тұздықтап соққан дәлелдемесінің арасына сына қаға алмайсың. Жым-жылас, бармақ батпайды. Міне, айызың қанатын білімпаздық деп осыны айт! Сен әлдебір жерден түртпектеп оқығаныңды міңгірлей бастасаң, Сейілхан оның әкесіндей бұлтартпайтын құжатты әкеп төбеңнен солқ еткізіп тастай салады. Үніңді шығармайды, тірі жанды маңайлатпайды. Ішіңнен сүйсінесің, осынша пайым-түсінікпен Көнебөген ауылында қалай тыныш жүргендігіне таңғаласың. Сөйтіп, аудандағылар артымыз ашылмай тұрғанда мына қызылкөзден аман құтылайық дейді де, сұрағанын бере салады. Бермесіне амалы қайсы? Оу, Көнебөген секілді экология қыспағында қалған, бары мен жоғы белгісіз кішкентай ауылдар қаншама?! Бір жақсысы, олардың әкімдері Сейілхандай емес, бергеніңе алдыраз болсын айтады да кері бұрылады. Тек мына Сейілхан ғой шабынан түрсең асаудай тулайтын, бұқадай бұлқынатын.

	Алуға келгенде Байқоңырды да бұтарлап-бұтарлап ошақ көмейіне тастап кеп жібереді. Адам боп космодромға іші жылыса – көргені өтірік. Ол пәлекеттен әрбір зымыран ұшырылған сайын Көнебөгенді толайым ұлы шаңдаққа көміп кететіндігін несіне ежіктейді; құмды өлкенің жерасты суларын құртып тынғанын айту да жаңалық па; ел арасына тараған сан түрлі аурусырқаудың айлақтан келіп жатқандығы кімге құпия? Жә, бұлар – жағалаулықтарды әбден мезі етіп біткен әләуләй. Мың-миллион мәрте қайталанған, мың-миллион мәрте қағаздан-қағазға көшірілген. Бұл жарапазанмен тірі жанды иландыра алмайсың, иланбақ түгілі, мұндайды естісе көпшілігі теріс бұрылады.

	Олардың ауыл әкімі Сейілханға таңғалатындары тіпті басқа жағдай. Пенсияға жақындап қалғандары іштей күдіктенеді, үйтіліп тұрған дағдарыс кезінде мынадай жылы орынды қайдан табады? Ал Сейілхан секілділер – аудан үшін таптырмайтын сұңғыла. Ағып тұр, кез келген мәселеге қамшы салдырмайды. Оу, мұндай кісіге неге болыспасқа?! Сейілханға деген тілеуқор ниетіңді енді сен де тежей алмайсың. Жек көріп тұрып жақсы көресің, алыстағыңыз келіп амалсыз жақындайсың.

	Сейілханның тұла бойы толған магнит. Шындығына баққанда, экологиялық апатты аймақтың әлеуметтік мәселелерін шешетін дерек дегеніңіз жыртылып-айырылады. Ал бұлардікі үйреніскен дағды, оны тереңдетіп елдің игілігіне асыруға мойындары жар бермейді. Бәрін бетінен қалқиды, өзгеріссіз, жаңалықсыз, ескі сүрлеумен тарта бергілері келеді. Көнебөгендіктерге арзан көмір тиесілі екен – беріңіз; көп балалы аналардың дені осы ауылда екен – жөргек пұлға коэффициент үстемелеңіз; қан аздығы, йод жетіспеушілігі, түсік, көз қарашығындағы шел... Тұзды шаңдақ жұтқан тұрғынға ерекше медициналық жәрдем! Оу, бұлардың бәрін көнебөгендіктер пайдалануға міндетті ғой. Заман өзгерген, демократиялық үрдіс шекара таңдамайды. Испанияның мұхит жағалауындағы аралдарында демалушылардың, немене, көнебөгендіктерден бір жерлері артық па?! Оларда да екі аяқ, екі көз, екі қол, ал бас біреу. Яғни, көнебөгендіктерден титтей айырмашылықтары жоқ.

	Сейілханнан зәрезап болғандар іштерінен тынады да, қолға ұстайтындай айғақтары болмаған соң, амалсыз өсекке ауыз салады.

	– Сейілхан, сол Сейілхан Сапарович...

	– Тоқтаңыз, ол әкесінің атын бірге атағанды ұнатпайды.

	– Мақұл, әкесін құрметтегендігіміз үшін де айыптымыз ба?

	– Ол жағын қайдан білейін, «вич»-ті иттің етінен бетер жек көреді.

	– Халықтан бөлінбейін, қарапайым болайын дейтін шығар.

	– Мүмкін...

	– Неге ұнатпайтындығын өзінен сұрап әуре болмаңыз! Басыңыз пәлеге қалады.

	– Жә, маған керек еді Сейілханның әкесі. Сапекеңнің аруағы риза болсын, әйтеуір. Аса мейірман азамат еді ғой.

	– Баласы өзіне ұқсаған да...

	– Ой, бүйтіп ұқсағаны бар болсын! Сейілхан шырағым, асылы, өзімен кетсін. Со секілді екі-үш азамат туса... ауыл тұрмақ, ауданыңызды төңкеріп тастар. Біз қалармыз бір бұрышта ұмытылып, өмір бойы елге қызмет істегенімізді кім еске алар?

	– Оның жайы белгілі ғой, бәрін тыңнан бастайды Сейілхан секілді жүгірмектер.

	– Әкімнің әкесіне бола не басымыздың іскені? Ал білсеңіз айтыңыз, осы Сейілхан шырағымның не пәлесі бар, ә?! Ішкен суымыз, жұтқан ауамыз бір, сөйте келе оның білмейтіні жоқ. Жердің асты-үстіндегі не кереметтің бәрі алақанында.

	– Шпион шығар.

	– Тек, қайдағыны көкігенің не?! Шпион болғанда кімнің шпионы және кімді кімге ұстап бермек?

	– Қайдан білейін, Сейілханды көргенде өзім де жерге кірердей ұяламын. Көнебөгенде тұрып, дүниенің төрт бұрышындағы жаңалықтан хабардар. Не оқып, не тыңдайтындығына түсінбейсің, түге!

	– Біз түсінбейтін тұстары көп қой Сейілханның, аман жүрсін, әйтеуір.

	Бұл ағайын бәрібір аман жүргізбейді. Сейілхан сол Байқоңыр космодромын тиісті жерінде ит тепкінің астына алғанымен, кейде соның өзіне, ал тура мағынасына көшкенде, айлақ іргесіне қоныстанғандықтарына да шүкіршік айтады. Былайғы жұртқа білдірмей ішінен мырс етіп күледі. Құдай берейін десе қойсаңшы, оу, Көнебөген егер Байқоңырдың іргесіне қоныстанбаса үйдің шатырындағы қарыс сүйем антенна әлемдегі күллі жаңалықты қалай тартып алады? Бар-жоғы алақандағыдай ғана спутниктік тәрелке Сейілханды әлем жұртшылығымен теңестіріп тұр, әнеки! Көзге көрінбейтін нүктелерден де хабар тартады. Адамау, Африка қайда, біреу қайда?! Міне, сол спутниктік тәрелке там төбесінде қалқайып тұрған жай ғана тәрелке емес, ауыл әкімінің көзі мен құлағы ғой. Түнімен жер шарында болып жатқан түбірлі өзгерістерді өз көзімен көріп шығатын Сейілхан ертеңінде тың күшпен сергек оянады. Әйелі Жанкүміс қана от басы, ошақ қасындағы әйелдік мінезін аңғартып қалады. Бірақ көнебөгендіктер секілді ұйқылы-ояу ортаға бейімделген о пақырды қайтіп жазғырарсың? «Жұртты жарылқап болсаң, бір сәт бізге де көңіл аударсаңшы, – дейді ғой баяғыша көздерін жыпылықтатып, – отын түгесіліп барады. Бір мәшине Қарағандының тас көмірін түсіріп алатындай біздің де правомыз бар шығар. Экология ешкімді алаламайды, әкімнің әйелі екенсің-ау деп біреулер бөлекше жағдай жасап жатыр ма біздерге?» Сейілхан әйеліне қарап тағы бір мырс етіп күледі. Шарт етіп ашуланатын тұста өз-өзін ұстап қалады. Сабырлылық танытады, ұсақ-түйекке майдаланбайды. Тұлғасын тік ұстайды. Сол тәрелкеңізде не жоқ, бәрі бар. Адамдық болмыстың озық үлгілері дейсіз бе, жер басып жүрудегі адамға тән қарапайымдылық дейсіз бе, адам боп қалудағы моральдық кодекстер дейсіз бе?! Оу, бұлардың өркениетке қол созғандары кеше ғана. Ал бекзаттық қасиеттерді ата-бабасынан күні бүгінге дейін мирас тұтқан Сейілханның жер бетіндегі бейтаныс замандастары қаншама?! Сейілханға салса олар жер бетіндегі белгісіз нүктелерде тұрып, өмір сүру дағдыларын жалғастыра берсін. Тіпті Байқоңыр іргесіндегі Көнебөген ауылының әкімі Сейілханның бары мен жоғын да елемесін. Елегеннен не түседі? Сол бекзат болмысқа еліктегендіктің арқасы шығар, Сейілхан осы ауылдағы кейбір шолақ ойлылау жерлестерінің тікбақай тірліктеріне де мән бермейді. Біреудің өлермендікпен озып кеткендігін де сөз етпейді, біреудің артық кеткендігін де қызғанбайды. Бірқалыпты болмысбітім.

	Сол там төбесіндегі алақандай тәрелке болмаса қайтер еді? Сол тәрелкеңізге жан бітіріп тұрған да Байқоңыр. Құдайдың көзі бар деген ұғымға енді Сейілхан да ептеп сене бастаған. Әйтеуір, бір тұстан есебін тауып теңестіреді барлық жұмыр басты пендесін. Тұзды шаңдақ жұтты. Ауылдың кәрі-жасы ауыршаң болды. Болды, не болмай жатыр бұл өмірде? Тіршілікті түбірімен өзгертіп жіберу, әрине, Сейілхандардың қолынан келмейді. Байқоңырды да көшіріп жібере алмайды. Аз ба айқайға, ойбайға басып аттандағандар? Ал содан не шықты?! Даусыңның барар жері белгілі екен, ендеше өлмес күніңді күйтте. Өз ішіңе өзің үңіл. Күн сайын, сағат сайын жан дүниеңмен сырлас. Сол алақандай тәрелкеңіздің ішінде сенің рухани жан дүниеңнің шөлін басатын мөлдір бұлақтар толып жатыр. Тұс-тұстан ағып жатыр. Керегіңше қабылда. Тегін, бәрі тегін. Жан дүниең байыған сайын көз ашқалы экологиялық азаптан айыға алмадық-ау, елдің сүмеңдеп соңында қалдық-ау дейтін секілді ақырзаманнан да ептеп құтыла бастайсың. Ішкі әлемің одан әрі сұлулана түседі. Енді бірде сен де әлемнің озық ойлы адамдарының санатындасың. Сырттай болса да солармен иық теңестіргің келеді. Болмасаң да ұқсап бағудың өзі әжептәуір демеу. Айдың-күннің аманында қара аспанды төндіріп, айдалаға лағып, аузыңа келгенді көкі – содан есебің түгенделсе...

	Қырқаның басынан төңірегіне көз салып тұр. Кеңседегі жұмыс қайда қашады? Іздегендер қалта телефонына қоңыраулайды. Байқоңыр айлағынан турист ретінде көкке ұшпаса да, әйтеуір биіктікті қалап тұратын ауруы бар. Мына қырқаның төбесі қол жетпейтіндей зәу биік болмаса да, ептеп көңіл демдеуге жарайды. Ауыл аймағын күн сайын осы төбенің биігінен көргісі келеді. Өзінше өзгеріс іздейді. Жұпынылау айналаны гүлзар баққа айналдыру – арманы. Әттең, ойға алған шаруаның ең болмаса жарым-жартысын орындайтын мүмкіндігі болса... Әкімнің артында да өлместей бір белгі қалуы керек қой. Келер ұрпақ қадір тұтып, айтып жүру үшін. Сейілханның әкесі де осы ауылдық кеңесті басқарған. Анау орталықтағы қам кірпіштен тұрғызылған кеңсе үйі – Сапекеңнің қолтаңбасы. Әне, есте қалғаны сол ғана. Өтті, кетті. Байқоңырдың іргесінде тұрып, өркениетке ұмтылмаған мына ағайынға не дерсің? Өркениет дегені су жаңа шетелдік мәшине міну емес, аспанмен тілдесетіндей үш қабатты коттедж тұрғызу емес, кір-қоқыстан жан сұлулығын арашалап алудың өзі адам үшін аз жетістік пе?! Іштей үгітілетіні – жерлестерінің ұсақ-түйекке алданып, қайран уақытты текке өткізіп жатқаны. Ойлы адамның өстіп іштей үгітілуі – атамыз аманнан келе жатқан құбылыс. Бірақ ол кезде Байқоңыр айлағының мемлекеттік құпия ретінде аты да аталмайтын еді ғой. Ауыл іргесінен космодром пайда болды, ал ауылдастары баз-баяғыша, түк өзгермеген сол күйлері қарап тұр. Оларға әлемде болып жатқан дүбірлі өзгерістерді таласа-тармаса әңгімелеуден гөрі ауыл әкімінің әрбір басқан қадамын аңду, соны гулете өсектеу әлдеқайда қызық, бәлкім әлдеқайда пайдалы. Олардың ойларынша, Сейілхан ауыл әкіміне мүлде ұқсамайды. Тым жайдақ, тым жалпақшешей. Көшеде тұрып анаумен де, мынаумен де әңгімелеседі. Кеңседе мәселе шешкеннен гөрі далада жүргенді артық көреді. Әкім басымен үй-үйді аралаудан да арланбайды. Бала-шағамен де сырласады. Төрде төбедей боп отырып, төңірегіндегілерді қас-қабағымен жасқайтын сұсы жоқ. Хатшы қыз істейтін шаруаға далақтап өзі жүгіреді. Мәселен, судың мөлшерін білу үшін әкімнің құм кешіп, сыртта жүруі қызметіне лайық па?.. «Өй-дөйт, айтыңыздар, әкімді жамандаудан неге жарыс ұйымдастырмайсыздар, а?! Бас бәйгені өзім-ақ тігер ем. Білем, талайыңыз бірінші орынға таласарсыздар. Менің орнымды көздеп жүргендеріңіз болса неге аянасыздар, сілтеңіздер оңды-солды!..»

	Биік қырқаның басында тұрып, торкөз оқушы дәптеріне өзіне белгілі талай жобаларды сызғылады. Қолдағы азын-аулақ қаражаттың да ақырғы есебін шығарды. Эксковатор, тракторға кететін шығын, әр үйдің алдына орнатылатын электр бағаналары... Соңғы тиынға дейін шоттың тасына салды. Бұдан әрі кешіктіруге болмайды деп екі алақанын үсті-үстіне ысқылады. Мерейленіп тағы күлді, маңдайының қыртыс-тыртысы жазылды. Ыңылдап ән айтқысы келді. «Артымнан бір белгі қалу керек қалайда!» деді ішінен. Және онысын нық сеніммен қайталады. Кіші теңіздің ауыл маңына жиналған суын жырымшыламай пайдалы іске асырып, суылдақ құмның көп шығын әкелетіндігіне қарамай, әрбір үйдің іргесіне арық тартады. Балалар арлы-берлі ағаш қайықпен қатынасын, қозы-лаққа орылған шөпті де қиналмастан қораға бірақ жеткізсін. Арық бойынан екі-үш көпірдің құрылысын бастайды. Бағана сайын аспалы шам орнатады. Көнебөгенді кіші Венецияға айналдырса біреу көпсіне ме?! Көнебөген – кіші Венеция! Қатып кеткен жоқ па, а?! Экология азабын тартқандардан не аяйды? Дұрысы, аяуға болайды! Бұл ағайынның бас-аяғын алтынмен аптап, күміспен көміп тастасаң да аздық етер еді. Әлемдік қауымдастық назарына ілінген бұл көнебөгендіктерге не десең де жарасар, не десең де реті табылар!

	Өкшесін көтеріп, қаламын құлағына қыстырып, сәл-пәл ойланып қалды. Ауылдан шеткері жыңғылды төбеге қоныстанған Ерғазының қызыл кірпіштен тұрғызылған үш қабатты коттеджіне біразға дейін үн-түнсіз қарап тұрды. Одан әріге шыдай алмай тағы да мырс етіп күлді. «Мені қанша жамандасаң да амалым қайсы, сенің үйіңнің іргесіне де арық жүргіземін. Екеуміздің арамыздағы тікбақай тірлікке балалардың қатысы не? Ретін тауып олай-былай қайықпен шапқыласын».

	Костюмінің екі етегі делеңдеп еңкеуге қарай тұра жүгірді. Иә, Ерғазының айтатынындай-ақ бар, әкім деген былай... ұстамды, салмақты болмас па-ау?! Бала секілді мұнікі не шабыс?..

	***

	Мә, безгелдек! Ендігі жетпегені осы еді. Оу, бұл не масқара?! Әрі ойланып, бері ойланып, осы бір оқыс оқиғаны жаһанданудың өкпек желіне де, дағдарыстан шығудың оңтайлы жолына да жатқыза алмады. Бүкіл тұла бойы бордай үгітілді, ойы сан саққа жүгірді, жүрегі кеудесіне сыймай алып-ұшты. Үлкендермен ақылдасудың да ретін таппады. Әрине, онда тұрған не бар деп, бір бет қағазды қиналыссыз жазып беруге де болар еді. Елдің сұрағаны сол екен, сол арқылы бай болып барша мұраттарына жетеді екен, ендеше Сейілхандікі не тыраштану? Желдің өтіне қалқан болу қолдан келмейді. Бұрын-соңды да кеңседе отырғысы келмейтін Сейілхан соңғы аптада тіпті үйінен бір қадам аттап шықпай қойды. Ауырып жатырмын деді хатшы қызға, судың күн сайынғы ақпарын ауданға өзің хабарлайсың деп мұқият ескертті.

	Ауыл арасы гу-гу. Әлеуметтік жағдайы нашар деген анықтамасы барлардың үлкен қалада оқитын студент балаларына жеңілдікпен қаржы бөлінетін болыпты-мыс. Ойбай-ау, тұрмысжағдайымыз нашар дегенге намыстанбайтын бұл не қылған адамдар?! Анықтаманы өзі білетін бір-екеуіне беруге болар, онда да үлкен қиналыспен. Мұнысы жүйке жұқартатын бір пәле ғой, ит жегір! Тұрмыс-жағдайы нашар! Аймаңдай болғанда әжептәуір тіршіліктері барлардың да әлгі бір бет анықтаманы қиылып сұрайтындығын қайтерсің?! Ал баяғысы баяғы ма, қасарысқанның көкесін енді көріңіз. Сейілхан әр нені сылтауратып, тіпті кеңсеге де жоламай қойды. Қарсы алдынан қалбалақтап бір ауылдасы келе жатса да әлгі аты өшкір анықтаманы сұрап қала ма деп жаны түршігеді. Маңдайы шып-шып терлейді. Ой, өмірі бүйтіп шаршамас.

	Келесі айда аудан басшысына өз аяғымен барып арызын тапсырды. Бірақ әкімнің не үшін қызметтен кеткендігін тірі жан түсінбеді.





АРАЛҚҰМНЫҢ АБРАМОВИЧІ




	Төбеңді көрмегір, түс әлетінде ұйқы қыстайтын бір жаман әдет тауып алды. Үйреніскен дағды ма, әлде қара жердің қыртысын қақыратып келгендей шынымен діңкелей ме, әйтеуір дастархан жиналар-жиналмастан, екі көзі ілеленіп, ара-тұра есінеп, кенет кірпіктері айқасады да кетеді. Ал керек болса!.. Содан жарты сағат па, бір сағат па, езуінен сілекей шұбырып, құс жастықты қолтығына қысқан күйі тұяқ серіппей ұйықтар еді сабазың! Оу, ыңғайы келгенде өстіп бір жан шақырмаса бола ма? Оның үстіне Керімқұл да ендігі жерде бала секілді жан-жаққа шапқылай бермес. Жоқ, жо-ға, әуелі осы өңірдегі әтібірлі азамат деген атынан ұят-ты. Ал әрі-беріден соң Аралқұм бекетіндегі осы заманға бейімделген нөмірі бірінші бизнесмен екендігін неге ұмытады, а?! Онысын біреуден сұрап алса екен-ау, сатып алса екен-ау. Айтып жүргендер де, жарияға жар салып жүргендер де осы бекеттің жергілікті тұрғындары. Алғашында аздап қысылатын, қазір ептеп бойы үйренген.

	Әлгі ойымды біреу-міреу сезіп қалмады ма дегендей, бір жағынан аз-кем қорқасоқтағансып, жан-жағына қымсына мойын бұрды. Ауыз үй мүлгіген тыныштық құшағында. Қыбыр еткен дыбыс жоқ. Аяқ-қолын созып, армансыз керілді. Буын-буыны сытырлады. Езуіне болар-болмас күлкі үйірілді. Тап осы жолы асыра сілтегеннен, сәл бұра тартқаннан сау ма?.. Бұл бекеттің әзірге бетке ұстары Қайыпберген ағасы емес пе еді? Аралқұм бекетінің бастығы Қайыпбергенді айтады-дағы. Сол Қайыпбергеннің көзі тірі тұрғанда өзін өлермендікпен алға, бірінші қатарға сүйрелеуі қалай? Нөмірлейді... Бір кездері Қайыпбергенге көмекші болып, диспетчерлік қызмет атқарғандығын қайда қояды, үлкен кісінің шәкірті сезінгені, анау-мынау шаруаларына қолғабысын тигізгені өтірік пе?.. Енді кеп... мұнысы қалай, айдың-күннің аманында... Қайыпбергеннің алдына шыққысы келеді... ұялмай-қызармай. Аралқұмның үстінен ары өткен не бері өткен арда поездардың жүру кестесіне қарамастан, тоқтатқысы келсе кез келгенін екіүш минутке аялдатуға құдіреті жететін Қайыпбергенді менсінбеушілік аса астамшылыққа ұрындырмай ма ақыр соңында?.. Буын-буыны босап, қорқынышты қорылдан селк етіп оянғандай, өзі де сәл түсініксіздеу хал кешті. Іле-шала басын шайқады. Өз бетінше... айдалада, тып-тыныш өмір сүріп жатқан Қайыпбергенде не шаруасы бар-ай десеңші, а?! Бірінші, екінші... ой-хой, бақталастығының түрін! Кісінің арты ұялады және де...

	Орнынан ұшып түрегелді. Тысқа шыққан Шамшагүлдің жоқтығын пайдаланып, тыртыңдап өзінше жаттығулар жасады. Ыстық шайдың әсерінен быршып терлеген жүн-жүн кеудесін сүрткіледі. Сілкініп, екі қолын арлы-берлі қаттырақ сермеді. Міне, осындай ширығу жетіспейді кісіге. Денесінің де ауырлап бара жатқандығын іші сезеді. Арам еттен арылу керек, арылу керек деп өзін қанша мәрте қайрағаны есінде жоқ. Қайрауын қайрайды-ау, бірақ әлгі жалқаулық деген пәлесі жеме-жемге келгенде екі аяғын салбыратып, мойынға мініп кеп алады. Әлінің келгенінше арлыберлі қозғаған болады, содан сәл көзін жұмса-ақ бітті, қарсы алдынан ағараңдаған екі жол пайда бола кетеді. Бірі кәкір-шүкір ойлармен алдаусыратып, діңкеңді құртып, құс жастыққа қарай еріксіз сүйрелейді; сұлу бикештің топ-толық бөксесіндей бұлтыңбұлтың, әзәзіл көріністер өз иіріміне шым батырады. Масаң күйдің тұтқынынан құтыла алмай былқ-сылқ етіп жатқаның. Екіншісі орныңнан ұшып түрегелгеніңді қалайды, құлақ шекеңнің түбінен «сілкін, сілкін» деп сыбырлайды. Әлдекім жағыңнан тартып кеп жібергендей бүкіл болмысыңмен дір ете түсесің. Манағыдай манаурап ұйықтап бара жатып, қайта оянасың. Әсілі, осынысы дұрыс-ау, осынысы дұрыс. Әне, денесіне кішкене қан жүгіртіп еді, а-а, қалай екен, жүрегінің соғысы жиілеп, құр аттай сілкініп шыға келген жоқ па!.. Қайыпбергеннің күні бітті осымен! Өйдөйт, бір кездері дүниені дүрілдеткен шығар, Аралқұм бекетіне арда поездарды тоқтататыны өз алдына, талай-талай әтібірлі қонақтарды күтіп алып, бір үйге түсіріп, бір үйден шығарып салған шығар. Ой-хой, бедел болғанда қандай! Ондай құрмет, әсте, ақшаға сатылмайды, алтынға айырбасталмайды. Қайыпбергенің атағын аспандатуға осының өзі-ақ жетіп-артылатын. Сес, ақы-пұлсызақ тұлға-бітімі көк тірейді. Баяғысы баяғы ма, жұрт одан әрмен Қайыпбергеннің алдында қоғадай жапырылады. Жоғарыдан келген тік жағалыларды ың-шыңсыз күтіп алып, ың-шыңсыз шығарып салу дегеніңіз – кез келгеннің қолынан келе бермейтін шаруа. Сол-ай...

	Алға қарай жігерлі адымдады. Суық жимиды. Самайындағы шүпірлеген тер тамшыларын қолының сыртымен сылып тастады. Бір жағынан өзінің осы бір бейшара тіршілігіне де іштей өкінді. Бұл дәл осы сағаттарда Керімқұл айналысатын шаруа ма? Айтатыны жоқ, адам аяйтын-ақ пендешілік. Гүрзідей жұдырығымен есік жақтауының бөрене ағашын дүңк еткізді. Қамыс қабырғаның азкем сылағы ұшып түсті. Қайыпбергеннің бекеттегі беделі осымен тәмам, нөл! Енді Керімқұлдың дәурені басталады, Керімқұлдың абыройы аспандайды, Керімқұлдың абыройы салтанат құрады... Айналасын қызыл құм басқан бұл бекет тұрғындарын осы тұрғанда ешнәрсемен таңғалдыруың мүмкін емес. Мейлі, қанша жерден ұлы шөлдің иін ортасына қоныстана берсін, бұл тұрғанда тұрмысдәрежелері ешкімнен кем соқпайды. Көкөніс керек пе, минералды су, үнді шайы, иран кілемі, толып жатқан шетелдік тоңазытқыш...

	Бір жақсысы, бұлар коммерция жасап, дүние кезіп, әуре-сарсаңға түсіп, ешқайда сабылмайды. Құдайдың көзі түзу болсын әйтеуір, олай өткен, былай өткен жүрдек поездардың жолсеріктері-ақ керек-жарағыңды үйіп тастайды. Қолма-қол пұлы табылмаса оған несіне қиналады, оған несіне қапаланады, аралқұмдықтарды бұл арадан трактормен сүйреп көшіре алмайсың. Сондықтан қарызға дейді де, қалдырып кете барады. Екі жақтың да ұпайы түгел. Кейде түйе жүн, кейде кепкен балықпен де айырбас жасайды. Ой, осы күндері біреу түсініп, біреу түсініп болмайтын жаһандануыңыз дәп осы Аралқұм бекетінен басталып жүрмесін-ай! Ал жаһанданудың да алғашқы нышандарын туған жерге батыл жерсіндірген жаужүрек жампоздың бірі әм бірегейі – табалдырық алдында талтайып тұрған мына Керімқұл. Талтаюға құқы болған соң талтаяды, әрине! Бұрынғы ескі қойманы жекешелендіріп алды да, жау тигендей бұрқыратып, дереу жөндеу жұмыстарын жүргізді. Екі бүйірінен екі есік шығарып, екі дүкен ашты. Ал дүкендерінде құстың сүтінен басқасының бәрі бар. Нью-Йорк, Париж, Стамбул, Санкт-Петербордағы самсаған супермаркеттеріңізден мысқылдай кемшілігі болса, онда Байқоңырға келіп-кетіп жүрген ғарышкерлер айтсын. Керімқұлдың іскерлігіне алдымен солардың өздері таңғалып жүрген. Жаһандануыңыз зымыраннан жылдам, Аралқұм бекетіндегілер де өркениет көшіне ілескендермен иықтасып, бәсекелесіп тіршілік кешеді. Себебі жер жүзіндегі барлық супермаркеттердегі тауарлардың бір-бірінен титімдей айырмашылығы жоқ. Яғни, аралқұмдықтардың қазіргі дәрежесі де малайзиялықтармен немесе сингапурлықтармен бірдей. Ара-тұра іргеліктегі Байқоңырдан коммерциялық зымырандар ұшырылғанда ғана дауыл көтеріліп құм борайтындығы болмаса... Тек сол ғой бұларды аздап титықтатып жүрген. Ал өзгесінен тырнақтай өзгешелік таба алмайсыз.

	Оу, Керімқұлдың Қайыпбергеннен оқ бойы озып кеткендігіне бүгінгі оқиғаның өзі-ақ куә! Бұған не дейсіз? Әкім мырза бекет бастығы Қайыпбергенді жер-көктен іздеп, табанынан таусылып, ақыры таба алмаған соң Керімқұлға жағдай айтқысы келді ме? Жоқ, жо-ға... Біледі ғой Керімқұлдың екі супермаркетінің күні-түн дамылсыз жұмыс істеп тұрғандығын. Және супермаркеттерінің іші айнадай жарқырайды. Жеті қараңғы түнде де маңдайшасындағы қызылды-жасылды шамдары алыс қиырдан көз арбайды. Біреулер мойындар, біреулер мойындамас, міне, Керімқұлдың арқасында ғана Аралқұмға цивилизацияның алғашқы қарлығашы келіп жетті. Сондықтан бекет бастығы екен деп Қайыпбергенді тыртыңдатып қайтеді, оның үстіне әйелі сырқат. Ал Керімқұлдің жоғарыдан келетін қонақтарды ұялмай қарсы алатындай мүмкіндігі бар. Және супермаркеттегі дүкеншілері де сондай сұлу. Жүзіктің көзінен өтеді. Қадірлі қонақтар экзотика үшін қақыра тамды көрдік қой, енді оның ішіне тығылып пысынап қайтеміз дейтін болса, ләппай тақсыр, онда Керімқұлдың ауыл сыртындағы «вилласы» да дайын тұр. Судың жағасында. Сексеуілдің томарын қаластырып, әп-сәтте тас моншасын да дайын етер еді. Жә-жә, кез келген жерден монша табылар ғой, бірақ Керімқұлдың дүкенші қыздарындай сұлу бикештер алдыңнан жайраңдап шыға келсе... Оу, бір есептен осынша таңғалатын несі бар, Керімқұл да осы бекеттің ежелгі тумасы. Теміржол техникумін бітірген. Бірақ адам қалай өзгереді, заманға қалай бейімделеді, ә?! Бір-екі жылдың аумағында осының бәрін жіптіктей ғып игеріп кеткен Керімқұлдың басы бас емес, компьютер ғой, компьютер. Міне, сол компьютер басты Керімқұл тұрғанда ескілеу түсініктегі Қайыпбергенге не үшін жағдай айтады?.. Әрі әкім басымен...

	Сеніңіз, сенбеңіз, жаһанданудың алғашқы шуағына шомылған Аралқұмда бүгінге дейін сынын жоғалтпай келе жатқан, етбауырыңды елжіретер ежелгі бір дәстүр бар, ол – қонақ қабылдау. Сыйлы қонақ кімнің үйіне түссе, соның беделі үстем. Турасына көшкенде, Керімқұлдың бұған дейін әкім-қаралармен алыс-берісі шамалы еді. Елеп, екшеп өздері іздемесе, Керімқұл не себепті олардың аяғына жығылады. Өрісі басқа, өмір сүру дағдысы басқа. Алақан жайып олардан бір нәрсе сұрамайды. Жаһанданудың арқасында еркіндіктің рақатын сезініп келе жатыр, мінеки! Ал территориялық жағынан әкімге бағынышты. Салық төлейді, жетім-жесірлерге материалдық көмек көрсетеді. Әрине, ресми, заңнамалық шеңбер төңірегінде. Қалай дегенде де әкімнің қонақ қабылдауға өтініш білдіруі жергілікті бизнесмен Керімқұлдың сөз жоқ абыройын асқақтатады. Оған кететін шығынды тіпті шоттың тасына да салғысы келмейді.

	– Шайыңыз суып қалды ма, неге тұрып кеттіңіз? – деп сыпайыгершілік танытады әйелі Шамшагүл жез самаурынды ошақ басынан үйге қарай көтеріп келе жатып. – Осындайда сәл мызғып алушы едіңіз ғой, – дегенді де жанашырлықпен үстемелейді.

	– Ұйқы қайда... Қайдағы ұйқы?! – деді Керімқұл сәл даусын қатайтып. Сосын сағатына қарады. Арғы бұрыштағы қолжуғыштың мұздай суымен беті-қолын шайынды. Кербез, жүріс-тұрысы маңғаз. «Қиналып жүргенімде біреуің қол ұшын беруге жарамадыңдар-ау!» дейтін ренішін де осы ыңыранысымен аңғартқандай.

	– Енді не істейік, біздің қолдан не келеді? – деді Шамшагүл де күйеуінің ығына жығылғансып. Керімқұлға сездірместен сәл төменшіктейді. «Сізбен иық теңестіру қайда, сізге адал қызмет істегеннен басқа біз сорлыда төтенше мақсат бар ма?!» Осы ойды ол да бипаздап ұғындырады. Төмен қарап және мырс етеді. Керімқұлдың мұнан бес-алты жыл бұрынғы кескін-келбетін көз алдына елесте ме, кім білсін... Айында-жылында теміржолшылардың болмашы айлығы қолға тигенде аздап шер тарқатып, жүз грамдатып, түннің бір уағында көк дарбазаны бәтеңкесінің тұмсығымен тепкілеп тұратын Керімқұлмен, ой-хой, сонда сөйлесіңіз мықты болсаңыз. Ол Керімқұл мен бұл Керімқұлдың арасы жер мен көктей бүгінде. Бұл Керімқұлдың қазіргі екі сөзінің бірі – жаһандану. Екі қолын сермеп сөйлегенде көкке ұшып кете жаздайды, коммунизміңіз жолда қалады... Көп нәрседен мақұрым екен-ау бұл соры қайнаған аралқұмдықтар. Жаһандану бұлардың іргесінен баяғыда айқай салыпты-мыс; зымырантасығыш месқарын корабль Байқоңырдан ұшырылған күні-ақ жаһандану келіп жетіпті-міс. Ал Байқоңыр мен Аралқұмның арасы – мықтағанда алпыс шақырым. Соны сезбеген бұл аралқұмдықтарға енді не дерсің? Ескі қойманы бұзып, Керімқұл екі бірдей супермаркет ашпаса бұлар ескі кебісін сүйретіп жүре берер екен-дағы. Басқасыбасқа, атағы дардай бекет бастығы Қайыпбергеніңіздің түрі анау. Ескілікті аңсайды, кері шегінеді. Қиян шеттегі Аралқұмға өліп-талып жеткен жаһандану жаңалықтарын мүлдем мойындағысы келмейді. Керімқұл жатпай-тұрмай супермаркет ашып, елдің бетін жаһандану үрдісіне бұрайық десе, бекет бастығы айдалаға лағады. Аралқұмның зиялы азаматы ғой деп сыр тартайын десең де көпірден өтпейтін кәрі түйедей көткеншектейді. Іргеліктегі ғарыш айлағымен де есептеспейді. Керімқұлдың, әрине, олар секілді көди-сөди әңгіме айтып, жайбарақат, қамсыз-мұңсыз жүретіндей мүмкіндігі бар ма, жер-көктен супермаркетіне лайықты тауар іздеп жанталасады. Ылғи бүйірлеріне мөр басылған, құрт түспеген, көздің жауын алар қызыл алмаларды, қиярды және басқа да көкөніс түрлерін ғана қабылдайды. Мәселен, дәл сондай бүйіріне мөр басылған қызыл алманың Сингапурдағы супермаркетте де тұруы мүмкін ғой. Бұл кімге жаман, жаһанданудың жетістігінен бұл ел неге қашқақтайды? Қайыпбергеннің тіршілігі де түсініксіз, айналасына жіті көз салмайтын бұл не қылған кертартпа адам? О, соры қайнаған, шиеттей бала-шағасының несібесінен қағылайын деп жүр ме. Жоқ, үлкен кісі ғой, Аралқұмға бір адамдай еңбек сіңірді ғой, Керімқұлға да кезінде ағалық ақылын үйретті ғой... деп жарапазанды созғылай түсейінші дейсің келіп. Оның болмашы қызметіне де қызықпайды, Керімқұлдың екі супермаркетінің бекет бастығынан өлігі артық бұл күнде. Тірі адамға есеп бермейді. Еркін. Бір басына жетерлік бостандығы бар. Аз ғана тіршілікте одан артық не керек? Бекет бастығы тым сұғанақтанып, болмайтын жерден белсенділік танытып, ойлықырлы сөйлей берсе жылы орнынан қағып тастау әлгі әкімнің де қолынан келеді. Әкім ғой темір жолдың жоғарғы басшыларына мінездеме беретін. Міне, айтып ауыз жапқанша, мұнан бір сағат бұрын әкім соткасымен Керімқұлды тауып алды. Әкім не үшін жарамсақтанады Керімқұлдың алдында? «Бүгін қонақ келеді, оны сіз қабылдайсыз!» – деді жұлып алғандай. Мақұл, дұрыс, әрине, Керімқұлдың да бір қонақты күтіп алып, ың-шыңсыз шығарып салуына жағдайы жетеді. Мейлі, қайдан келсе де...

	Әлде Қайыпберген Керімқұлдың Аралқұмнан екі бірдей супермаркет ашып алғандығын көре алмай ма? Әңгімелерін тыңдасаң қарадай-қарап жүрегің айниды. Ойлары да сондай жұтаң. Анда-санда Аралқұмдағы екі супермаркетке Бойқоңырдан балашағасын ертіп ғарышкерлердің келіп-кететіндігін, артыныптартынып керек-жарағын содан алатындығын неге көрмейді, неге байқамайды, а?!. Әй, сірә, осы кісінің түбі шикі-ау. Ғарышкерлерден асқан клиент бола ма бұл жалғанда? Яғни, Керімқұлдың жаһандану көшіне ілескендігін осының өзінен-ақ біле беріңіз. Қызылқұмның ішіне жаһанданудың алғашқы жаңалығын жеткізген азаматқа қандай атақ берсе де артық етпес еді. Ал Керімқұлды көтермелеп, демеп, арқасынан қағуға тиісті ағасының түрі анау. «Пәленің бәрі сол супермаркетте, – деп көсемсиді ғой қаныңды қайнатқанда, – ұлттық ерекшелігімізден айырылып қалдық. Ішкен-жегенің өңшең жасанды дүниелер. Бірбіріне ұқсас, титімдей айырмасы жоқ. Табиғат-анамыз әрбірімізге ұқсамасын деп өзіндік түр тауып беріп әуреленеді, біз оған... қарсы шығамыз. Супермаркеттен ішкен тамағымыз бірдей, түзге де бірдей уақытта отырасыз дей ме... Бұл не қылған жаһандану, ұрып қойыпты бүйіткен жаһандануды!» Артық-кемі жоқ, бекет бастығыңыз өстіп сарнайды, өстіп әндетеді, өстіп сырнайлатады. Аралқұмға кез келген арда поезды бір-екі минут аялдатуға құдіреті жететін Қайыпбергеніңіз, әне, сөйтеді... Жаһандануды бойға сіңіргісі келмейді: «Дүкен сөресінде неге шұбат жоқ, неге ірімшік, неге құрт сатылмайды, Қамбаш көлінің тұзды балығы қайда?..» Байқоңырдың іргесінде тұрып, сондай сөзді дәті барып қайтіп айтады?!

	Әкімнің тікелей соткасына шыққандығын, бүгін не ертең қадірлі қонақтар келетіндігін Шамшагүлге айтсам ба, айтпасам ба деп біраз оқталды. Сірә, айту керек болар, бұларға өкпелегеннен не өндіріп алады?

	– Қонақ кел-е-д-і, – деді сөзінің аяғын сағыздай созып.

	– А-а?! – Шамшагүл шынымен аңтарылып қалды. – Дайындалу керек шығар онда...

	– Немене, соны да менің айтуым керек пе? – Супермаркеттің меңгерушісі тағы да сызданды. – Сендер осы!..

	– Қайдан білейік...

	– Білу керек, неге білмейсіңдер?!

	Әйелі «қайдан білейігін» толық айтпады, ойды ортан белден үзіп жіберді. Супермаркетке Шамшагүл аттап баспайды, көрші әйелдердің ауыздарының су құрып айтатын әңгімелеріне ғана құлақ тосады. Сыңғырлаған супермаркеттің арғы түкпірінде арнайы қонақ қабылдайтын бөлмесі бар екен дегенді де солардан естіген. Оу, келген қонағын со жерден-ақ жайғай бермей ме? Дүкенші қыздары да дөңгелене билейді екен дейді, шетінен әнші, домбыра шертіп, терме айтады екен дейді. Сол орта көңілдірек болар, асылы. Шамшагүлдің шайын сағынғандар әкімге айтпай-ақ келе берер.

	– Қой, менікі не отырыс, қонақ келсе... қам жасайын, – деп арғы бөлмеге асығыс аттанды Шамшагүл.

	– Қоя тұр.

	– А-а, маған бәрібір, қонағыңды дүкенде қабылдасаң да өкпем жоқ. – Орайы келгенде кішкене ренішін несіне жасырады?

	«Керімқұл да құдайын ұмытады әншейін. Қара шаңырағында бермеген қонағасының берекесі бола ма?! Оу, айтқандай, үйінен қашан иіс шығарып еді? Ата-баба аруағына құран бағыштатуды екібастан жылы жауып қойған. Сараң, шығайбайға айналып барады Керімқұл. Елден бөлектенеді де жүреді, әлденеден үрейленеді де жүреді. Алмақтың да салмағы бар, көпшіліктің тілін таппасаң кезі келгенде таптап кетеді. Қара халықтың ашу-ызасы қара тасқыннан жаман. Байқа, байлығыңды бұтыңа тыға берме, ара-тұра елмен бөліс. Боқ дүниені қайда әкетесің, Керімқұл?!» Әйелі осы ескертпені айтайын, айтайын-ақ деп іші қыз-қыз қайнап, біраздан бері дайындалып-ақ жүрген-ді. Соның сәтінің бүгін түскені.

	– Асықпа, қонақтың кімдер екендігін және қашан келетіндігін айтып әкім қосымша және хабарлайды.

	– А-а? – Шамшагүл тағы да таңданыс білдірді. Тілін түрткен тіркестерді қайтадан жұтқысы келмед. – Немене, қызыл памадүр секілді қонақтардың да мөрі, нөмірі, коды бола ма екен? Құдайы қонақтың бәрі бір емес пе? Дайындалайық әліміздің келгенінше, сауабы тиер, қырықтың бірі қыдыр...

	Керімқұл әйеліне осы жолы жөнді жауап айта алмады.

	***

	Түс ауа Керімқұлдің түсі бұзылды. Супермаркеттің қонақ қабылдайтын арғы бөлмесіне кіріп, ешкіммен тілдеспей, жападан-жалғыз сіресіп біраз отырды. Қалта телефонын бір қолдан екіншісіне ауыстырды. Тоғы сөніп қалмады ма деп те шұқшиып қайта қарады. Обалы нешік, кез келген тетігі Керімқұлға қызмет етуге дайын тұр. Аты-жөні жоқ, арғы жақтан қоңырау соғылмаса беталды безілдей бере ме? Шиыршықталған облыстық газет алдында жатқан-ды, оны мана салқындау үшін, бет желпу үшін пайдаланған. Ендігі жерде, сірә, оның қажеті шамалы-ау. Құлақ түбінен ызың ете қалғаншыбынды қапелімде қағып түсірмекші еді, оу, жаны бар неме Керімқұлдың ондай немкеттілігіне көне қоя ма?! Ауа қармап бір-екі сілтегенінен нәтиже шыға қоймады, терісіне сыймай қатты ашуланды. Осыған дейін бір хабар бермеген әкімнің де жер-жебіріне жетті. Әкімқараларыңызға адам тағдыры түк емес, ойыншық. Ойына не келсе соны істейді. Керімқұл қанша жерден кеуделегенмен, әкімнің алдында әлгі шыбын. Шиыршықталған облыстық газетпен орайы келгенде шыбын байғұсты қалпақтай ұшыруға болады. Елемейді, аямайды, аяушылық білдірмейді. Әкімнің тапсырмасын таптұйнақтай орындауға ләппай тақсыр деп құлшынып отырған Керімқұл секілді «шыбындар» қаншама?! Оу, Керімқұлдың бұл жақта ине ұшында отырғандай хал кешетіндігін, осы күні қонақ қабылдаудың кім-кімге де оңай тимесін ақыл тезіне салып, алдын ала хабарлай салса бір нәрсесі кете ме?! Әтібірлі қонақты күтіп алу, ың-шыңсыз шығарып салу ортақ абырой емес пе әрі-беріден соң. Әлде Керімқұлды сынағысы келе ме? Қонақты Аралқұмның төбесінен сау еткізіп, сосын Керімқұлдың аяғы-аяғына шалынысып, мынадай ыстықта быршып терлеп, әлем-тапырық күй кешетіндігін алыстан бақылағысы келе ме? Айдың-күннің аманында бүйтіп қинайтындай Керімқұлдан ала алмай жүрген өші бар ма? Әйтпесе, бұл не қылған шірену?! «Асықпа, аблықпа, қосымша хабарлаймын» дейді және де. Оның қайтіп хабарлайтындығында Керімқұлдың шаруасы не? Керімқұлдың күткені – бір званок. «Міне, осындай... сағатта барамыз!» Бітті. Осыған да жан қинала ма? Айт, міндетіңнен құтыл, сөйтіп бар жауапкершілікті Керімқұлдың мойнына аудара сал. Жатсын Керімқұл да өз отына өзі өртеніп, жан-жағын қырып-жойып, күйіп-жанып... Қайдан білсін, қонақ қабылдауды оңай дейді ғой бұл жұрт. Өз бастарына түспеген соң түсінбейді.

	Әп, бәрекелді! Манадан бергі ауа қармап, шыбын қуған есіл еңбегі айдалаға кетіп еді. «Өлетін бала молаға жүгіредінің» кебі, туралап иек астындағы кіршеңдеу әйнекке қона кеткені. Керімқұлдың да күткені осы еді. Шиыршықталған облыстық газетіңіз әжетке жарады бұл жолы. Қасқыр соққандай сонша шіренбесе де болғандай еді, шыбын ғой ұрып жатқаны. Жанында ешкімнің болмағандығына қуанды. Көңілі сәл орныққан сыңайлы. Креслодан көтеріліп, паркет еденді сықырлатып олай-былай адымдап жүрді. Жібек орамалымен маңдайын, кеудесін сүрткіледі. Әл шақырғандай кәдімгі. Баяғыша талтайып тұрды да, шаңыраққа қарады. Талтайып тұрудың да мәнісі бар. Екі супермаркеттің арқасы болмаса Керімқұл неге әм қалай талтаяды? Бұл тұста да өзіндік құпия бар. Е, соны айтам-ау, дереу әкімнің қалта телефонын тергіштеді. Қобалжусыз, жігерлі, мығым.

	– Бұл кім? – деді ар жақтағы қоңыр дауыс.

	– Бұл – Керімқұл! «Сізге керегі осы ғой». Барынша байыпты сөйледі.

	– Не шаруа?

	– Оу, көкешім-ау, «не шаруаңыз» не, қонақ күтесіз дегеніңіз қайда?

	– А-а, солай ма еді?.. Екі қолымызды бір ете алмай, сүрнігіп жатқанда... Сіз де... Иә, иә, қонақ барады, бүгін кештете, сағат тоғызға таман...

	Керімқұлдың көңіліне күдік жүгірді. Әкіміңіз қандай адам өзі?! Аралқұмға қандай қонақ апаратындығын өзі де білмейді. Ауыл арасындағы әпенділер болса, Керімқұлдың сонша шабылып несі бар? Кибени-матрий!.. Соңғысын байқамай телефоннан айтып жіберген жоқпын ба деп болар-болмас күдіктенді. «Жо-жоқ, бүйтіп босбелбеулікке салынуға болмайды, әкім мырза. Мәселені тыңғылықты шешіп алғанымыз абзал осы бастан...»

	– Енді өзіңіз де білесіз ғой...

	– Мен не білемін? «Мына кісінің есі дұрыс па?» Керімқұлдың ашуы қайтадан бас көтерді.

	– Қонақ қабылдау оңай болмас кім-кімге де.

	– Туһ!

	– Жәй базыналық қой менікі, бір қонақты қабылдаймыз қалайда...

	– Бәсе, сізге қонақ қабылдау деген не тұрады?! Сіз Аралқұмның Абрамовичі емессіз бе?

	– Не, не дейсіз, қайталаңызшы, ол... ол қайдағы Абрамович?! Е-е, енді еске түсті, футбол командасын сатып алған миллионерді айтамысыз? Ой, оған жету қайда, біздікі ауыл-аймақ арасындағы тыртыңбай тіршілік қой.

	– Байлығыңызды жариялағыңыз келмейді, ә?!

	– Қайдағы байлық?

	– «Форбс» журналының тізіміне түсіп қаламын деп қорқасыз, ә?!

	– «Форбс»... ол немене, естіп тұрғаным осы!

	– Байлықты да елмен бөлісу керек анда-санда. Ол сонда ғана бойға сіңеді. Арғы жағы түсінікті ме?

	– Түсінікті, – дей салды Керімқұл түгіне түсінбесе де. Екі бетінің ұшы алаулай қызарды. Самайынан шып-шып тер моншақтары жылтырады. «Ой, сорыңды ұрайын, өйтпесең әкім болармысың, а?! Көпшікті үсті-үстіне қалыңдатуын! Мені аспанмен теңестіреді. Бізді Абрамович қайтсін?! Сай-сүйегіңді қалай сырқыратады?! Үніңді шығармай тұншықтырып өлтіруге шебер ғой бұлар!» Әйтсе де бой-сойы әжептәуір жеңілдеп қалды. Өкініштісі – әлгі сөзді өзінен басқа тірі жанның естімегендігі. Жайылуы керек еді дүйім елге. Қайыпбергеннің де құлағдар болғаны жөн еді.

	– Сіз асықпаңыз, – деді ар жақтағы дауыс.

	– Асықпағаны қалай? – Керімқұл түкірігіне шашалды, боқтап жіберуге шақ қалды. Әйтсе де... сабасына түсірмей қоя ма бұл қу тіршілік?! Сосын амалсыз маймөңкеге көшті. – Оу, көкесіау, дұрыс, дұрыс қой барлығы. Дегенмен, келетін қонақтың кім екендігін білу артықтық ете ме біздерге? Иығына шапан жабатындай біреу болса...

	– Туһ, қоймадыңыз ғой тықақтап... ал, аты-жөні керек болса жазып ал. Рим Папасын күтесіз, түсінікті ме, Рим Папасын деймін, Рим Папасын!

	Байланыс оқыс үзіліп қалды.

	***

	Рим Папасы!.. Мейлі, кім болса о болсын, әйтеуір, ұятты кісінің алдында жерге қарап қалмаса сол олжа. Тоңазытқыштағы «Нарзанның» мұп-мұздай бөтелкесін басына бір-ақ көтерді. Миы солқылдады. Жайындай аузын жейдесінің кіршеңдеу жеңімен асығыс-үсігіс сүртті де, үстел астындағы ақ кнопканы үстіүстіне безілдетті. Ал қалай, дүниенің өзгергені осының өзінен-ақ сезілмей ме? Жаһанданудан қайтіп, қайда барып құтылдады бұл Аралқұм? Өңшең бір адам түсініп болмайтын тосын есімдермен де дидарласты бұл жолы. Әлгі Абрамовичі өзіне кәдімгідей ұнап қалды. Ақ тұмсық катерлерді Қамбаш көліне Керімқұл да қаптатып жібере алады. Мәселе тек соған тіреліп тұрса. Ал сонда Керімқұлдың Абрамович болмаған несі қалды?!.

	Екі дүкенші қыз, күзетші бала, жүргізуші, қоймашы қарт етектеріне шалынысып, көздері алақтап «қонақ» бөлмесіне апыртопыр жетіп келді. Керімқұл қызметкерлерінің үсті-бастарына асықпай көз жүгіртті. Соның арасынша бастықтығы енді еске түскендей, қақырынып-түкірінді.

	– Бір нәрсе болып қалды ма дегенім... – деді қоймашы сәл үнсіздіктен соң.

	– Немене, Керімқұлдың асылып қалуы керек пе еді сіздің ойыңызша?

	– Тәк... Тағы нені түтіндеттіңіз, осы дүкеннің арқасында күн көріп отырып, сізден айырылсақ... жетісерміз.

	– Ендеше былай, – деді Керімқұл шұғыл шаруаға көшіп, – дәл осы жерде, осы ұжымымызбен бүгін кешкілік қонақ қабылдаймыз. Қылтың-сылтың жүрістерді, бөстекі әңгімелерді дереу доғарасыздар. Түстен кейін үйлеріңізге барып, дұрыстап киініп келесіздер. Түсінікті ме? – «Нарзанның» түбіндегі көпіршіген суды қайта қылғытты. – Сыннан сүрінбей өткеніміз пайдалы. Айналайындар, – деді қыздарға қарап, – супермаркет қоймасындағы заттардың бәрін бері шығарыңдар. Және әрбір тағамның штрих-коды болсын. Компьютермен мұқият тексерілсін. Әкімнің аузын толтырып айтқандығына қарағанда қонақ, сірә, осал емесау!

	– Сонда да біліп жүрейік кімді күткендігімізді... – Қоймашы орнынан бір қопаң етті.

	– Рим Папасы келе жатыр, – деді Керімқұл сөзінен бір өзгеріс сездірмеуге тырысып. Дәп бір Рим Папасымен күнде тілдесіп жүргендей-ақ немкеттілеу айта салды. Қарауымдағылар қосымша сұрақ беріп қала ма деп те қипақтайды. Оның бетін әрі қылсын, Рим Папасының атын естіп тұрғаны осы. Әкім де қайдағы біреулермен байланысады деп ішінен тағы бір бұрқылдады.

	– Рим Папасы?! – Аласалау бойлы дүкенші қыз ішегін тартты.

	– Тек, соншама неге таңғаласың, немене, Рим Папасы қайын атаң ба еді? – деп оған алакөздене қарады қоймашы.

	– Жә, бәрің боссыңдар, дұрыстап киініп келуді ұмытпаңдар.

	Қосымша сұрақ бар ма?..

	Рим Папасы... Мұнысы кім еді тағы? Жердің жігінен шыққандай қонақтардың кейбірі тым кісәпір, тым кіді келеді. Алдына қойғаныңа алдыраз болсын айтып, бірден сенің ықыласпейіліңе жығылуды жөн көрмей, көзінің астымен сынап-мінеп кекіректейтіндері қаншама. Өңшең штрих-коды бар тағамдарды самсатып қоюға толық құдіреті жетеді Керімқұлдың. Өңшең штрих-коды барларын кейінге сақтап жүрген-ді. Жүрегі сезген ғой бір нәрсені, сөйтсе осыған бұйырған екен-ау. Қойшы, құрысын, тамақ табылар, бәрінен бұрын әлгі бар болғырды жыға танымай әбден басы қатты емес пе. Бұл жұрт екі супермаркеттің елде жоқ қызметін пайдаланып, тым-тырыс жүре бере ме? Әдейі сұрайды, шаптан түртеді. Ыңғайы келсе Керімқұлды да әжуалап, бір жерден сүріндіргісі келеді. Оу, кімді күтетіндігін білмесе Керімқұлдың да елге күлкі болмаған несі қалды?

	Қанша жерден ыңғайсызданса да енді амалы бар ма, Рим Папасының өмірбаянын Қайыпбергеннен сұрамайды бәрібір. Өліп кетсе де!.. Ал әлгі аласалау бойлы дүкеншінің көп нәрседен хабары бар, мойнын қиқаң еткізгендігіне қарағанда бір нәрсені сезеді, бір нәрсені түсінеді. Керімқұлдай қара жаяу емес. Рим Папасын жыға танымаса да ол туралы оқыған ғой бір жерлерден. Ақ кнопканы қайта басты:

	– Ақзире келсінші тездетіп...

	Ақзиресі де үріп ауызға салғандай, үлбіреп тұрған айналайын әншейін. Былқ-сылқ еткенде көзіңнің түбін суырады, ындыныңды құртады, есіңнен тандырады. Мың жерден бағынышты болса да мына түріңмен осы тұрғанда онымен қайтіп қалжыңдаспақсың?

	– Құлдығым, Рим Папасын танушы ма едің? – деді есіктен сығалаған бойда.

	– Рим Папасын елдің бәрі таниды ғой, – деді Ақзиресі қара көздерін аударып-төңкеріп.

	– Апыр-ай, ә... Е, жарайды, танысаң бопты, танысаң, сол ұятты кісіні бүгін кештете күтіп аласыңдар. Қонақ қыласыңдар, алдарына ылғи штрих-коды бар тағамдарды таңдап қоясыңдар.

	– Болды ма?

	– Болды, тоқтай тұр, оны елдің бәрі танығанда... Жә, жә, бар, бар бер. – «...мен неге танымаймын?» дегенді тілінің астына бүгіп қалды. Дүкеншінің алдында кішірейгісі келмеді.

	Ақзиресі есіктен шығып бара жатып қайта бұрылды:

	– Ағай.

	– Не, не болып қалды, тағы нені білесіңдер?! – Керімқұлдың қаны шапшып басына тепті. – Штрих-коды бар тағамдарың таусылып қалған жоқ па?

	– Бар ғой әзірге.

	– Е, бопты, штрих-коды барлары түгесіліп қалса, сонда масқара болармыз.

	– Штрих-коды барларынан бұрын дастарханға қымыз-шұбатымызды қойсақ немесе Қамбаштың қуырылған балығын...

	– Қой, қой әрі, Қайыпберген құсамай...

	– Онда тұрған не бар? Алдымен Рим Папасы, сол Рим Папасы Аралқұмға келе ме, келмей ме, өз басым аздап күдіктенемін.

	– Келеді, неге келмейді, естерің дұрыс па сендердің?!. Әкім айтты, әкім тапсырма берді, әкім өтірік сөйлемейді. Мұныңды менен басқа ешкім естімесін. Бар, бара ғой, айналайын, мені аяп жетістірдің!..

	***

	Екі кештің арасында сау ете қалған бір қора адамды Керімқұл супермаркет алдындағы кішігірім гүл алаңынан қарсы алды. Ізет сақтады, иілді, бүгілді. Біреулермен қол алысып амандасты, біреулерінің бетіне жарамсақтана жымиды. Оу, мына жайсаңдар кімдер? Асып-сасып жүріп, қара көлеңкеде аңғармаған екен, мыналар Аралқұмның арғы-бергі жағындағы өзінің можантопай жерлестері ғой. Көпшілігі супермаркетке қарыздар. Келесі жалақыға дейін Керімқұл да еш қиналмастан торкөз дәптердің әрбір бетін бір-бір «клиентіне» арнайды да, сұрағандарын керегінше жазып бере салады. Рим Папасы қайда, Рим Папасы?! Рим Папасын күтіп алуға әкім елді түгел дүрліктірген бе? Қара көбейтейік дегені шығар. Мейлі, әкімнің шешіміне кім қарсы келеді? Дегенмен, бүгінгі басты «күнәкар» Рим Папасы ғой, ретін тауып Керімқұлдың да соның жанынан табылғаны жөн болар. Әйтпесе, несіне шығынданады?

	Мойнын ілгері-кейін созып, әлгі бар болғыр Ақзирені таба алсашы! Жер жұтып кетті ме деп ішінен күбірледі. Өзіне де сол керек, есі дұрыс басшы «осындай уақытта, осындай жерде көзіме көрінесің» деп алдын ала ескертіп қоймас па?! Қазандық маңынан байқап қалды да, аузы-басын қисаңдатып, қабағын шытып бері шақырған еді, о бар болғыр да бастығының нені сұрайтындығын алдын ала білгендей, екі қолын алма-кезек сабалап, «Рим Папасы жоқ, Рим Папасы жоқ!» деген белгі берді. Енді не істемек? Әкімнің алдында қайтіп мінез көрсетеді, беталды кімдерге тиіседі, кімдермен жағаласады? Қонақ қабылдау бөлмесі лезде лық толды. Әр тұстан балық бөліскендей дабырласқан дауыстар естіледі.

	– Керімқұл! – деді әкім бір кезде орнынан ауырлау көтеріліп. Жұрт сілтідей тына қалды. – Рим Папасы біздің айтқанымызбен жүрмейді. Аралқұмға келе алмайтындығын түсіндіріп әрі сізден кешірім сұрап, осы жаңа ғана Байқоңырдан Ватиканға аттанып кетті... – Төмен қарап бір жөткірінді. Осы көріністің өзі-ақ біраз жайдан хабар берген-ді. Болар іс болды ғой, енді ақырына дейін шыдайын деді Керімқұл іштей тістеніп... – Ал мыналар – өзіңнің ет жақын туыстарың. Рим Папасынан бірінің осалдығы жоқ. Сенің бизнесіңнің гүлденуіне де ниеттері түзу. Әрі-беріден соң дастархан жайып, бұларға да бір шай беру міндетің ғой. Бірбірлеріңді түсінісу үшін, бір-бірлеріңді құрметтеу үшін... Ақылы бар азаматсың, асылы бұлардан бөлектенбе, бірге болыңдар, дос болыңдар. Бөлектенген сайын бұлардың саған деген ашу-ызасы күшейе түседі. Ал бұлар – өрт, тұтанса лап етуге дайын. Баяғыдан бері бір-бірлеріңді табыстырайын деген ем, соның ыңғайы бүгін келді. Рим Папасын әлі талай күтіп аларсың тірі болсаң... Кәне, ішіңдер, жеңдер, еркін отырыңдар, жетпей жатқан не бар бұл қысқа ғұмырда?! – деп артын әзілге жеңдіріп бір күліп алды.

	Керімқұл үнсіз. Жұлдызды аспан тұп-тұнық, шегіртке шырылдайды, ит үреді, бұзау жамырайды. Кездейсоқ кеш ырың-жырыңмен түннің бір уағына дейін созылды.

	Бір ғажабы, штрих-коды бар супермаркеттің өтімді деген тағамдары мұрты бұзылмастан сол күйі қарап тұр.





ҚҰБЫЖЫҚ ҚАПТАҒАН ТҮН




	Қызылшақа шарана қолды-аяққа тұрмай шырылдайды, тырбаңдаған табанымен түйе жүн көрпешені де әлсін-әлі тепкілейді. Тамағы қарлыға ма, әлде үздіксіз өксіктен денесі тітіркене ме, әлжуаз қолдарын ербеңдетіп болар-болмас тыныстайды да, біреу бөксесіне біз сұғып алғандай оқыс шар етіп, өршелене бебеулейді. Көздері тарс жұмулы. Оймақтай аузымен емшек ұшын тарқылағаны болмаса, оңдырып тамақ ішіп жатқаны да шамалы. Қышқыл қосылған қанжылым суды да ары жұтпастан түкіріп тастайды. Қызуы көтерілсе дәрігер шақырта ма, қайтеді?

	Анасы әлсін-әлі маңдайына қол жүгіртеді.

	– Жып-жылы алақанды жатсынғандай тітіркеніп, шоршып түскені несі, шырағым-ау?! Қойды, бітті, осымен тәмам барлығы, жақтырмайды екен, ендеше екіленіп несі бар? – Тағы нелерді айтып ішінен күбірлейді. Құдайдан бір, адамнан екі сұрап алған осы бір құттақандай немеге кімнің сұқ көзі түсе қалды, ей, а?! Көз тиген. Төтеннен ауру жамап алатындай тысқа да алып шыққан жоқ-ты. Күні бойы күйбеңдеп, бітпейтін үй шарасымен алданып жүріп алған. Бірақ есік-терезені қымтауды, орама пештің көмейіне екіүш қадақ сексеуіл томарын қалап қоюды да естен шығарған емес. Қараша тумай күннің құтырынып кеткені мынау. Тысқа желең шықсаң шаншу жамап алуың түкке де тұрмайды. Теріскейден көтерілген өкпек жел өңменіңнен өтердей. Оу, осындайда үйдің іші азынап тұрса қайтіп берекең болмақ? Оның үстіне сәбиге суық тиіп қалмасын деңіз. Ауылдағы жалғыз дәрігердің жағдайы белгілі. Бір жағынан өзі Сәрсенкүлдермен ағайын. Аздап көңіл көтеру үшін ішіп жүреді. Ішпейтін, аузын буған өгіздей тымпиып тыныш жүретін еркек қалды ма бұл ауылда? Ішсін, ішсін ғой, қу жанына содан шипа тапса іше берсін. Мейлі, мың жерден ағайын болмақ түгілі, кіндіктері жабысып қалса да ол қайдағы бір Сәрсенкүл дегеннің ақылын тыңдай қояр. «Мен, немене, операция столында тұр ма екем?» деп өзін-өзі ақтауға келгенде де алдына жан салмайды. Ал Сәрсенкүлдің қазіргі жан тебіренісін, сірә, тірі жан түсіне алмас.

	Жүрегі атқақтай соғып аузына тығылды. Түсініксіз әлденелерді айтып сандырақтайды. Пенде шіркіннің осындайда шешен боп кететіндігіне не берерсің? Тіпті аузы аузына жұқпайды. Алла тағалаға жалбарынғанда да Сәрсенкүлдікі бұған дейінгі айтылғандардың бәрінен керемет, кәдімгі әсем әннің ырғағындай құлпырып естіледі құлаққа. Өзгелерде несі бар, әйтеуір өзіне солай. Сонда ғана балапанының шыбын жанына демеу болатындай елестейді. «Құдай бар ғой...» – деп және күрсінеді. Даусының қатқылдау шыққандығын өзі де аңғармай қалды. Аманбай ұйықтап жатқан шығар деп ойлаған-ды. Дұрысы – оның бары мен жоғы бірдей. Оған да аздап ренжулі-тін. Дүниені төңкеріп тастағандай бүгін де сәл қызулау оралған. Әйтеуір, осы шіркіндерді-ақ құрақ ұшып қарсы алатындар жыртылып-айырылады. Қарсы кезіккендер шалғайларына жабысып, қоярда-қоймай үйлеріне сүйрелейді. Құрақ ұшып, алдарына дастархан жаяды. Жылы-жұмсағын осылардың ауыздарына тосады. Со-д-ан Аманбайдың көңілі де шағаладай шарықтайды-мыс; үсті-үстіне төпелеген мақтау-марапатты естігенде өкшесі жерден көтеріліп-көтеріліп кетеді-міс; мұның да ойына әр нәрселер оралып, ән салғысы келеді-міс... Ахха-ау, бұл күнде Аманбайлардың беделі аспан тіреуге айналған.

	– Дұрыс, дұрыс айтасың, құдай бар, бар ғой, әрине! – Аманбайдың даусы құс жастықтың астынан құмығып естілді. Құдды есінегендей, әлде денесі балбырап ұйқы құшағында жатқанымен, санасы сергектік танытқандай ма, қалай? Сәрсенкүл де біртүрлі секем алып қалды. Сенерін де, сенбесін де білмеді. Тіпті Аманбай ояу жатыр-ау деген ой қаперіне кіріп шықса-шы. Көзінің астымен орама пештің түбіне сырт киімдерін шешпестен қисая кеткен күйеуінің түр-тұрпатына ұрлана қарайды. Оның қай қылығын ұната қойсын?.. Сірә, Сәрсенкүл әдеттегідей алдымнан жүгіре шығып, аласа ағаш орындықты ұсына қояды деген болар. Қақыра тамның ішінде екеуден-екеу оңаша қалған ерлі-зайыптылардың не істеймін десе де еріктері емес пе. Дегенмен, Сәрсенкүлдің сақтығынан сауысқан жолда қалар, Аманбайдың қонышына дейін қара батпаққа батқан зіп-зілдей керзі етігін жиіркенішсіз шешіп алғанда тұрған не бар? Қолына жұға ма және көлденең көк аттыға қызмет істеп жатса бір жөн. Өлердегі сөздерін естіп барып, сүйіп қосылған асыл жары... Құрысын, құрып кетсін, аманы жақсы! Ауыз үйдегі үлкен терезенің шілтерлі жапқышын мұқияттап бүркемелейді, есікті де мықтап бекітеді. Көрші-қолаңның әйелдері де еркек арадай ызыңдаған біреулер, ауыздары ауыздарына жұқпайды. Қажет болса асау дарияңды кері ағызып жіберер. Оу, оған несіне таңғалатыны бар, әңгіме керзі етікпен бітсе жақсы ғой. Әлгісін бірінің көзі шалып қалса, онда Сәрсенкүлді аспаннан іздеңіз. Сәрсенкүлдің аяғы жер иіскемейді. «Күйеуін өзі шешіндіріп, өзі шомылдырады екен Сәрсенкүл...», «Арқасын ысқылағанда қытығы келіп, езуі жимылмайды екен Аманбайдың...», «Аманбай сорлының бұл несі-ау, қолы жоқ мүгедек адамша Сәрсенкүлдің аузына салған тамағын жұтады екен шайнаңдап...» Өстіп ойдан құрастырылған әңгімелер жалғаса берер-ді. Ал ондайды естігенше етек-жеңін жинастырып жүргені мың артық.

	Аманбайдың сырт киімін шешіп алатындай мүмкіндігі болды ма? Ұлының Сәрсенкүлдің бауырына тығылып, шырқырап жылап жатқандығын естімейтін, көрмейтін суқараңғы соқыр ма еді Аманбай?! Оу, Сәрсенкүл анасы болса, ол – әкесі.

	– Оған не болды, ертеңгілік гуілдеп ойнап жатқан жоқ па еді? – деді бар болғаны.

	«Иә, ойнап жатқан. Сен жоқта мен ғой әдейі ауыртып қойған». Сәрсенкүлдің қабағы кіртиді. Жүзін ары бұрып, орама пештің тасасына жасырынды. Көз алдына түсе берген сирек шашын әлсінәлі саусақ ұшымен іліп алып, құлақ шекесіне қарай ысырады.

	Тыстағы айқай желдің әзірге іш тартатын сыңайы жоқ. Екілене ыңырсиды немесе бұралқы иттей үздік-создық қыңсылайды. Тұла бойын суық қарыды. Ошақ көмейіндегі сексеуіл шоғы қам кірпіш үйдің қабырғаларына болар-болмас сәуле себезгілейді. Плита үстіндегі пұшық шәйнек бұрқ етіп бір қайнады да, ізінше пыс етіп үнін өшірді. Терезенің тұсына келіп батып бара жатқан күн көзіне ұзақ-ұзақ тесіле қарады. Тіл ұшына нендей тілек оралса да сынын бұзбай, үсті-үстіне қайталай берді. Марқұм анасының тіл тиген періштені батар күнге қарап ұшықтайтындығын білетін.

	«Ұлымның кеселін өзіңмен бірге ала кетші, жарық күн! Тіфәтіфә, тірі жанға жазығы жоқ бейшара пендеңіз едік қой біз де бір. Байқаусыз, аңдаусыз кісінің ала жібін аттаған болсақ кешір, кешірім ете гөр, жарық күн! Саған да тіліміздің тиген жері жоқ-ты. Ылғи тілімізді кәлимаға келтіріп, күніміз тыныш болсын дегеннен басқа тілегіміз бар ма еді?! Ендеше, біздің де бір өтінішімізге құлақ асуың керек қой, жарық күн! Соның ыңғайы бүгін келіп тұр. Бір жапырақ шыбын жанымның кесел-кесепатын өзіңмен бірге ала кет... Ала кетші, жарық күн!»

	Мұнан артық не десін? Айна қатесіз осылай болуы керек-ау деп өзін де еріксіз сендірді. Түбі жаман болмас. Апыр-ай, баланы батар күнмен ұшықтау керек дегені ойына қайдан сап ете қалып еді? Әйтеуір, бір ересен күштің осылай қарай итермелегені анық. Кешікпей бүлдіршіні де айығар, беті бері қарар. Жоқтан еш нәрсе пайда болмайды. Қалай дегенде де бір құдіреттің барлығы рас, міне, сол құдірет Сәрсенкүлді де айналып өте алмады. Алла тағалаға ақтық берілген пенденің шын қиналған сәтін көрді де, осы үйдің шаңырағына ақтық ниетпен назарын тіктеді.

	Сәбиін бауырына қаттырақ қысқан күйі пердені былайырақ ысырды. Күннің ұясына алау-далау батуы да көңілдегідей-ді. Әне, не айтатыны бар, ойда-жоқта жабысқан бүлдіршінінің сырқатын ауырсынбастан, өзімен бірге әкетіп бара жатты... жолың болсын, жарық күн! Тіфә-тіфә!

	Жайдақ қораға жарты әлемді жайпап жіберетіндей екі иінінен әзер дем алып, асығыс кірген ала сиыр төңірегіне таңданыспен қарап біраз тұрды. Тұмсығын көкке көтеріп, еріншектене мөңіреді. Өрістен келгендігімді алдымен Сәрсенкүлге білдірейін деп тағы мөңіреді. Мұнысы алдыңғысынан сәл пәстеу шықты. Төрт емшегіне таскенеше жабысатын Сәрсенкүлді ол да соншалық сағынып тұрған жоқ-ты. Көрінбесе тым алақай! Қалайы шелекке саулай құйылған аққа қараудың өзі тым аянышты-тын. Сұмдық аянышты. Маңдайының ақ жолағы бар ала бұзау түйе жүнінен есілген бас жібін ары тартқылайды, бері тартқылайды. Жіптің де орта тұсы түтеленіп үзілуге шақ қалған... Әне, айтып ауыз жапқанша болған жоқ, ала бұзаудың құйрығы көкке шаншылып, ағаш шартақтың басынан бір-ақ секірді. Келе жер сызған емшекке жабысқан. Қомағайын. Езуінен аққан сүт жерге тамшылайды. Ала сиыр тапа-тал түсте ұрлық жасап қойғандай артқы аяғын әнтек көтеріп, бұзаудың қомағайланған тәбетін кері қайтармақшы болады. Оны елеп-ескеріп жатқан бұзау болса... Мейлі, жамбас тұстан мың-сан мәрте дүрелесе де мына сәтті кәкір-шүкірге қайтіп айырбастарсың? Бұзауы бар болғыр алпыс екі қан тамырын одан әрі иітіп, тұла бойын балбыратып әкетіп барады.

	Аналық жүрекпен бәрін сезіп, біліп тұрған Сәрсенкүлдің сәлпәл көңілі босады да, ізінше әлдебір күштің әсерімен денесін қайта тіктеп үлгерді. «Рақметтеріңді Жәнібекке айтыңдар!» – деді болар-болмас езу тартып.

	Бөпесін бауырынан ажыратып бесігіне бөлемекші еді... Оу, бұл үйдің бел буып өзі араласпаса тіршілігі түзеле ме, түтіні түзу ұша ма? Ұзақты күн өзінің де нәр сызбағаны белгілі. Ептеп ес жинау керек шығар, оның үстіне дүниені төңкеріп тасағандай, Аманбайдың, сырт киімін шешпестен, бүк түсіп жатысы мынау. Сірә, Сәрсенкүл мені қашан шешіндіреді дейтін болар. Мейлі, аспанды төбесінен тастап жіберсе де Сәрсенкүл Аманбайды тап бүгін шешіндіре алмайды. Бітті, әңгіменің турасы сол. Зіп-зілдей керзі етікке қараудан жасқанып, жанарын басқа жаққа бұрып әкетті. Бұл не-ме-не?! Көздері қарауытып, миы солқылдап, алдымен өзі сандырақтап тұрмаса неғылсын? Әлдекімдермен... Аманбайдың өзімен ұйқылы-ояу тілдеседі кәдімгідей...

	«Жақтырмасаң кетемін де қаламын, қаңыраған үйге қамап қоямысың мені?!»

	«Ой-бай, сені байлап қоюға кімнің шамасы жетуші еді? Бостандықта жүрген серінің жолына кім тосқауыл қоя алар?»

	«Білсең сол...»

	«Бірақ қайда кететіндігіңді айтып өлтірсеңші бізді де».

	«Баратын жер көп емес пе...»

	«Шешінбей, дайын жатқандығың сол екен ғой».

	«Білсең сол...»

	«Шыда, жел басылсын, Қамыстыдағы теміржол бекетіне жеткенше қайығың аударылып, су түбіне шым батып жүрме».

	«Құтқарушылар отрядының жетекшісі суға батушы ма еді?!»

	«Иә, солай екен-ау, пәле жоламайды сендерге. Дүниені тіреп тұрған сендер ғой».

	«Ах-ха-ха, дәл таптың».

	«Ендеше жолың болсын, Қамыстының буфетші бикешіне сәлем де».

	«Оны қайдан білуші едің?»

	«Көзіміз соқыр, құлағымыз саңырау емес...»

	Бесікке жамбасының тигені сол еді, әлде суық жаялықтан денесі тітіркенді ме, нәресте қайтадан қыңқылдай бастаған соң лезде көтеріп алды. Теріс айналып топ-толық емшегін аузына тақады. Бір сорған, екі сорған... үшіншісінде басын шалқайтып ембеуге айналды. Танауына тамған сүт тамшыларын саусақ ұшымен сүрткіледі.

	– Құдайым-ай... – деді ауыр күрсініп, – тірі жанға жазығымыз жоқ еді ғой! – Даусының зілді естілгендігін өзі де елемеді.

	Аманбайдың денесіне жан енді. Ұйып қалған қолын астынан әзер дегенде суырып алды. Басы дың-дың. Көздерін сығырайтып жан-жағына қарады.

	– Не?.. Не болды?

	– Білсем айтпаймын ба не болғанын. Сұрайды ғой... – Сәрсенкүлдің жанарынан жалғыз тамшы үзіліп түсті.

	***

	Түлен түрткендей түн жарымында шошып оянды. Сірә, сырт киімдерін шешпегенінде де бір мән бар секілді. Бір түйсік жан жүрегін аяусыз тырналайды. Аздап жұтып келгендігі рас-ты. Жігіттер жан-жақтан қаумалап болмаған соң, солардың кеуілін қимағансып, жағалауда тұрып екі-үш жартылықты бөлісіп ішкен.

	Ежелден белгілі жағдай ғой, екі-үш рөмкені жүдемелеткен соңақ одан кейінгілерін жұтқыншағыңның өзі-ақ жыбырлап тілеп тұрады. Қиналыссыз құйылады, шімірікпейсің. Жігіттер... жігіттер, немене, Аманбайды жығып салып, аузына арық құйып па екен? Тілеген өзі. Естіп жүргені де күнделікті көди-сөди. Дәл соған бола басының бұлғақтап қалатын реті жоқ-ты.

	Бұрындары қалталары қаңсып жүретін құтқарушы отрядтағылардың ойда-жоқта жұлдыздарының оңынан туа қалғаны. Жарқабақтағы жалғыз дүкенге кезектесіп екі-үш мәрте жүгірісті. Дүкеншінің бұрынғы қарыздарынан да құтылыпты. Тіске басатынды да үйіп тастады. Оу, мұндайда кімнің үйіне барып сүмеңдейді? Содан жағадағы табансыз құс қайықтың бірін төңкеріп тастап, әлгі көксоққандардың «дала қосын» жайнатып кеп жібергені. Төрге үкілеп Аманбайды шығарды. Қанша тартыншақтаса да өңшең сайдың тасындай жігіттер «отряд командирін» әкелеріндей «сыйлайтындықтарын» дәлелдеп, аяғын жерге тигізбестен осы тұсқа бірден дік еткізгені. Бұл... бұл қалай? Бұрындары бүйтіп асты-үстіне түскен болса қайда қалды? Және неге бүгін? Осы сұрақтардың жауабын іздеп және оны кімдерден сұрасам екен деп те біразға дейін іштей тіресіп отырған. Отрядтың екі-үш мүшесі – Аманбайдың «өз адамы». Жұмысқа да өзі алдырған. Қалғандары өңшең тісқаққан қулар, өзге жерлерде де кезектесіп бірдеңелер істейді: балық комбинатында күзетші, қайық соғатын фабрикада мастер, ау тоқитын серіктестікте жұмысшы. Оу, істесін, істей берсін! Біреудің күш-жігерін аяй ма? Әйтеуір, іздегенде осы өңірден табылса бопты. Бір-бір шаңырақтың күллі тірлігін өрге сүйреп жүрген азаматтарды қашан қауіпті жағдай туындайды екен деп, құқарушылар отрядының жазылмаған ережелерімен қамап-матап отыра ала ма? Және бұлар ондай тәртібіңе көнсе жақсы. Сонымен, өзіне қарағандардың тамырын басып, бұл «ерекше құрметтің» сыр-сипатын бір реті келгенде сұрап білермін деп оқталуын оқталған. Ой, түбің түскірлер-ай, жынойнақ ұйымдастыруға келгенде шеберін қара бұлардың! Әп-сәтте даурығып, құм жағаны бастарына көтерген. Әлдекімнің дарылдап ән салғанын қойшы, оу, тыртыңдап билейтін жерді де тауып ала қоюын.

	«Отряд командирі» бұл жолы аса мейірімділік танытты. Көзінің астымен бәрін бақылап, байқап отырды. Тым шектен шығармас. Аманбайдың ашуынан да күн күркіреп, найзағай жарқылдайды.

	«Аманбай, Аманбай! Аманбай Абылаевич, сен үшін... тек сен үшін!» Айтқандары буын-буынға түсер, сүйек-сүйегіңді ерітер.

	«Сен, сен болмасаң...» «Сіздің әскерден келуіңе қарап тұрыпты ғой бұл жағаның барша тіршілігі».

	«Құдайдан тілеген адам екенсіз, сіз ауылдан аттанарда қалай еді жағдайымыз? Міне, теңізіміз де кенересінен асып, кемелденіп толды. Өмір бойы Арал тартылмағандай. Ал бұған не дейсіз, енді ұлы теңіз де мінез көрсете бастады. «Мені сорлатқан сендер едіңдер ғой» деп ара-тұра айбат шегеді адамдарға. Дауыл тұрады. Суматрадағы цунамиден кем бе екен?!»

	Сәл басы айналғаннан сау ма, сол «самапалы» түскір буынбуынын алып түспесе неғылсын... Төңірегіндегілер тоққа қосылған диірмен тасындай қызып алған; тоқтаусыз бір ырғақпен дөңгеленіп билейтіндей, ой, сорыңды ұрайындар-ай, қоламтаның күлін өздері ғана үрлеп, соның жылуына өздері ғана жылынса жақсы ғой. Сол дүрмекке Аманбайды да қосып әкетпекші. Оқтау жұтқандай бір жолға сіресуін сірескен, бірақ жылтыңдаған үдере мақтау бір тұстан сыналау тауып үлгерген бе, әлде шынымен мас болып қалды ма... бірде сол ағыспен өзінің де бірге ағып бара жатқандығын аңғармай қалды. Сірә, тормызы ұстамай тайғанақтады.

	Бұл жұрт бәрін жіпке тізіп жүреді екен ғой, ит жегір! Апыр-ай, Аманбайдың Қиыр Шығыстан әскери борышын өтеп қайтқаны мұндай жақсы болар ма, әскери теңізші, бұлшық еттері серіппе секілді бұлтылдайды. Қайтып келгенде өз көзіне өзі сенбеді. Шыңырауға қашқан көк теңіздің екі-үш жылдың о жақ, бұ жағында алдынан ақ көбігі атқылаған дәу толқындарымен қарсы алатындығын кім білген? Тәңір жарылқағыр, табиғат-ананың көңілі түсе көл екен-ау! Кенересінен асып-төгілген Кіші теңізден кәдімгідей цунами пайда бола бастапты, түйеөркеш толқындардың да қаһары қатты. Аракідік адам шығына болған ба, қалай? Іргесін су шайып кеткен балықшы ауылдар да төтенше жағдайлар жөніндегі комитет тізіміне кіріп үлгерген. Сөйтіп, құтқарушылар отрядының қажеттігі өз-өзінен туындаған. Ал Аманбайды да тағдыр қақпайлап осыған туралып әкелген-ді.

	 «Аманбай, Аманбай Абылаевич, сіз... сіз, – деген, – егер сіз болмасаңыз...»

	«Жетер, қойсаңдаршы, менің де ту-талақайымды шығардыңдар ғой...» Өстіп ескерту жасауы керек еді. Аманбайдың. Бәлкім, айтқан шығар, қабағын кіржитіп белгі де берген шығар... Ол жағы есінде жоқ. Үйіне жаяулап келе жатқанда күн батуға айналғандығын аңғарды. Қисаңдамай тік жүрейін деді сонан соң. Біреулердің көздеріне түссе не дейді? Түкірігін әзер жұтынды, тамағы құрғады. Әкетіп бара жатқан ненің шөлі, пәтшағарау?! Өзі, өзі кінәлі бәріне. Жә, жігіттер де арқа-басын босатып демалсын деген бір жолға. Босбелбеулік жасаған. Болар іс болды, енді несіне басын тоқпақтайды? Осы бір жалпақшешейлігінен түбі өзі де оңбай таяқ жемесе нетсін?! Ертең мұнан да зор оқиға кезіксе не істейді? Бір апта демалыс бере ме бәріне? Кеше түнімен-күнімен жүріп, Қамысты бекетіндегілерді толықтай құтқарып қалған. Қамысты дегені – он шақты ғана теміржолшылар үйінен тұратын шағын бекет. Қолтыққа қоныстанған шағын ауыл. Қырсыққанда қайтерсің, теңізден тұрған қара дауылдың көзі соған түсіпті. Цунамиден бір кемі жоқ-ты.

	Тәлтіректеп келе жатқан Аманбай ара-тұра аялдап, әлденеге таңғалғандай басын шайқайды. Қалай, ә?! Былайғы күндері өстіп шабыттанса қайда қалды? «Шабыттанатын кездері көп адамның!..» Бұл өз сөзі емес-ті. Осыған ұқсас бірдеңелерді бір жерлерден шалапұла оқыған. Миының мызғып кеткен клеткалары апыл-ғұпыл жұмыс істей бастаған ғой екі кештің арасында. «Жә, бопты!» Ішінен күбірледі. «Қалай, ә?! Ұлы теңіздің өйтіп-бүтіп ұпай түгендеуін көрдің бе? Есесін жібергісі келмейді. Теміржол бойындағы Қамысты бекетіндегілер бір кездері шынымен құдайларын ұмытып кеткен-ді. Теңіз қайтып жатыр ма, тартылып жатыр ма, олардың онымен шаруалары болмаған. Теңіздегілерде неміз бар, қос рельсіміз аман болса жетеді деп төңіректегілеріне төбелерінен қараған. Осы менменсудің кезі келгенде есесін қайтарармын деп бір жеріне түртіп қойған ба ұлы теңіз?! Неге, неге Қамыстыға шүйлігеді екен ұлы теңіз?!»

	Бекеттегі қақыра тамдардың түгін қоймапты. Бастауыш мектептің де іргетасы түте-түте. Бала оқытуға жарамайды. Моншаның да, дүкеннің де бір қабырғасы істен шыққан. Әйтеуір, теміржол бекетінің ғана мұрты бұзылмапты. О заманның адамдары әулие ғой, күндердің күнінде ұят келмесін деп күйген кірпішті қалай қиюластырып қалаған десеңші! Арасына қыл өтпейді. Бір жақсысы, адамдар аман. Бұзылғаны қалыпына келер. Құтқарушы отряд жөпелдемеде тұрғындардың дүние-мүліктерін жабылып қырға шығарды. Палатка тікті, пеш орнатты. Ендігі шаруа аудандағы төтенше жағдайлар жөніндегі комитеттегілердің еншісінде. Олар келген соң бұлар кейін қайтқан.

	Миы солқылдағанда айтпаңыз, не әкесінің құны қалды екен сол ит иіскемейтін қу «самопалда»?! Осы сөзді біреу айтса екен деп тілеп еді. Мә, безгелдек, керзі етігін шешіп, су киімдерін пеш қуысына кептіріп, өз үйіме келдім ғой деп жайланып жатуына мүмкіндігі болмады ма?! Дәу жұдырығымен сырланбаған тақтай еденді дүрс еткізді: «Арам, барып тұрған арамның өзі!» Сәрсенкүл жылы қабақ танытып бір еркелігін көтере алмаса несіне күйгелектенеді, Қамыстының буфетшісі сау болсын деген. Кетеді де қалады қарасын батырып... Аманбайды құрақ ұшып, өліптіріліп қарсы алатын тағы бір адам бар бұл жер бетінде! Е-е, шешінбестен қисая кеткені сол екен ғой. Әп, бәре-кел-ді! Биуфетші екеуі бір түнді көңілді өткізетіндей тиын-тебеннен де құр алақан еместі бұл жолы... Мана жігіттермен қоштасар жерде біреу артынан қалбалақтап келіп, жан қалтасына бірдемелерді сүңгітіп жіберген.

	«Бұл не?» «Сіздің сыбағаңыз!» «А-а, және сыбаға бересіңдер, ә?! Мақұл, теңге қалта тесе ме?..»

	Сөйтті-ау, тосын олжаның қайдан тап болғандығын тәтпіштеп сұрамады, әлде сұрағысы келмеді, иә сұрай алмады. Желке тұсы сұққылап, санасы қайтадан шатасты. Кенет тұла бойын діріл айналдырды. Шып-шып маңдайы терледі. Көзін ашты. Сырттан ит үрді ме, мысық мияулады ма, әлде сиыр мөңіреді ме... ол жағын да анық ажырата алмады. Және оның өз басына титтей пайдасы да жоқ-ты. Пеш үстіндегі білтелі шамның солғын сәулесі мүлдем көмескі-тін. От өшіп қалған. Түннің қай уағы болғаны белгісіз. Мойнын созып, көзінің астымен Сәрсенкүлді іздеді. Арғы бөлмеден шыққан нәзік үнді әзер-әзер естіді: «Инедей жазығымыз жоқ, кісінің ала жібін аттамаған пенденіз едік қой!..» «Несіне қайталай береді? – деді ішінен. – Содан бір нәрсе өне ме?..» Аздап кеудесін тіктеді. Қарманып жүріп, қалайы күрешкені әзер тапты. Беу-беу... қалайы шелектегі мұздай судың зәмзәм татуын! Үсті-үстіне жұтты. Артық болса шығарып тастар. Ащы өзегіне түскендей әлсіреп барып, қайта жантайды. Шам бүйіріндегі тетікті бұрап кеп жіберсе үйдің іші жап-жарық боп, Сәрсенкүлдің бет-жүзін де ап-анық көрер еді-ау! «Әлі де бұртаңдап жүр ме екен? Қойшы, қойшы енді, бүлініп қалған не бар?! Кеудемізді сүйретіп жеттік қой аман-есен. Қамыстының қамыстай қатқан буфетшісі де құрып кетсін! Саған адам жете ме?! Ал сен күйеуім шаршап жүр-ау деп бір ойламайсың. Іштік, жә-жә, осымен бітті бәрі де… Мас-қа-ра, мұнымызды ұлы теңіз байқамасын! Мінезі қатты ғой біздің теңіздің. Қылжақты көтере алмайды, кезі келгенде су түбіне батырып кеп жібереді. Алда-жалда содан сақтағай! Рен-жі-ме, бәр-і-і дұр-ыс бол-а-ды! Дұр-ыс бо-л-ады бәр-і-і де...»

	Манағы сылдыр су оңдырсын ба, ащы запыранның заһар дәмі аузына келді. «Сәрсен, оу, Сәрсенкүл, қайдасың?!» деуге тілі келмеді ме, әлде алқынған жүрек аласұрып кеудесіне тығылды ма, тағы да самсоз күйде, көзін болар-болмас сығырайтып, төбеге қарап жатты да қойды. Құлақ түбінен әлгі дауыс қайта күңгірледі. Үзілердей, үзіліп қалатындай, нәп-нәзік үн. Ал жүйкеге тиіп жатқан соққысы сұмдық. «Біз... біз кісінің ала жібін аттамаған байғұс пендеңіз емеспіз бе?!.» Адам-ау, жеті қараңғы түнде кіммен сөйлесіп жатыр Сәрсенкүл?! Есі ауысқаннан сау ма, несіне қайталай береді ежіктеп: «Инедей жазығымыз болды ма, болмады ма, ол жағын кім есептепті? Түзу жолдан таймадым деген пендеңізді тауып берші мықты болсаң. Анау-мынау кемшілік кімнің басында жоқ дейсің?! Сол үшін құдай алдында ақталатындай не болды?»

	Бала жылады, Сәрсенкүлдің әлдиі де қоса-қабат естілді. Тақтай еденді сықырлатып арлы-берлі адымдады.

	«Жә... Жәнібек құлдығым-ау, қолды-аяққа тұрмайтындай саған қандай кесел жабысты, а?! Сәрсенкүл... сенің анаң Сәрсенкүл айтпақшы... Ой-ой, Сәрсенкүлдей әйел қайда?! Сәрсенкүлдей әйел жалғыз ғой бұл жалғанда! Сол айтпақшы... әке-шешеңнің де иненің жасуындай құдайға жазығы жоқ-ты. Ал сен бебеулеп күнітүні жылайсың. Анаңды да шаршатың. Не?!. Сәрсенкүл, тағы... тағы қайталашы әлгі сөзіңді! Құдайға жазығымыз жоқ дейсің, ойлан, ой-лан!..»

	Аманбай тас қараңғы түнде апыл-ғұпыл далаға атып шықты.

	***

	Жын ұрғандай алдымен Жеткербайдікіне жетіп барды да, үсті-үстіне терезесін ұрғылады. Шылбырын сүйреткен дәу төбет беймезгіл қонақтың қапелімде шыбын жанын көзіне көрсететіндей арсалаңдап, дереу ағаш шартаққа асылды. «Арпылдамай, жоғалшы, ей!» Құтқарушылар отрядының белді мүшесі Жеткербай да қайбір жетісіп жатыр дейсің. Дәліздің шамы жанды. Шашы додадода әйелі жеңіл халатының өңірін қаусырмалап бері жақындады.

	– Бұл кім, кім деймін?! Аманшылық па?! Құдайдың түнін қимайсыңдар ма біздерге?!

	– Есігіңді аш! Жеткербай қайда, тез шықсын далаға! – Ашу қысқанда түкірігіне шашалып, Аманбайдың тұтыға сөйлейтін әдеті.

	– А-а, ой-бай, Аманбай қайнағамысыз?!. Аманбай қайнаға ғой мынау!.. Аманшылық па?! – Етегіне шалынысып бір құлап түсті. Әлде әлденеге сүрініп кетті ме?.. – Итжегір-ай! – дегенін анық естіді. Содан іргелікке бетін беріп, өліктей сұлап жатқан Жеткербайды жұлқылап оята бастады. –Тұр, тұр, ой-бай, Аманбай қайнаға келіп тұр! Не бүлдіріп қойып едің, соры қайнаған?! Аяғына жығыл! Жұмысқа тұрғаның кеше ғана!

	– Қой, қойшы, ей... Кім, кім дейсің?!

	– Аманбай қай-на-ға!

	– Аманбай болса қайтейін, бос уақытым – байлығым. Жеті қараңғы түнде... – Десе де Жеткербай дамбалшаң төсегінен сүлеленіп тұрып келе жатты. Сыртқы есікті аша бергенде көзінің алды жарқ ете қалды. Гүрзідей жұдырықтан лезде ес жинап үлгерді.

	– Мұныңыз не?!

	– Бұл аз сендерге! – Ар жағынан Жеткербайдың әйелі де айқайға басты:

	– Өлтіресіз бе, ішсе өзінің арағы! Өзі ішпейтіндей!..

	– Оттама! – деді Жеткербай. Аяғына оралған әйелін итеріп жіберді де, жылдам жүгіріп аулаға шықты.

	– Аманбай қайнаға, асылы, кісі өлтіреді! – Үй маңынан әрі ұзағанша Аманбайдың адресіне әжік-гүжік сөздер де тоқтаусыз айтылып жатты. Жұдырығын түйіп жауар бұлттай түнеріп алған Аманбай адымдай басып, жарықсыз көшенің оң қапталына қарай ойысты. Күн тымық, дауыл басылған. Ауада дене тітіркентер сызды ызғар бар. Соқпа толқындар құм жағаны тынымсыз ұрғылайды. Алыстан баржа тартқан жүк кемесінің сиренасы естіледі. Жеткербайдың мүләйімсіген көздері әрең-әрең жыпылықтайды. Жейдесінің өңірін де жолай түймеледі. Жалаң аяқ киген керзі етік қолп-қолп. Жүгіріп келеді. Аманбайдың аяғынан ұшқан шалшық су бетіне шашырайды. Дедектетіп қайда сүйреп келе

	жатқандығын және түсінбеді. Әйтеуір, дарға аспайтын шығар.

	– Сөйле, сболш! – деді Аманбай кілт артына бұрылып.

	– Не сөйлетіні бар?

	– Менен жасырынып, кәне, қандай банкке ұрлыққа түсіп жүрсіңдер?! Бағанағы көл-көсір жұмсаған ақшаны қайдан алдыңдар?! Айт кәне, әйтпесе, қазір буындырып өлтіремін де!..

	– Сіз де білесіз ғой...

	– Нені білемін?! – Аманбайдың адам шошырлық айқайы түн тыныштығын дал-дал айырды. «Ешнәрсені білмеймін» деуге де дәті шыдамады. Албасты басып, сол оқиғаның немен аяқталғандығын індетіп сұрамаған-ды. Және өз жігіттері сондай ұятсыздыққа барады деген ой да үш ұйықтаса түсіне кірмеген. Міне, ақыры не болды-ай?! Кешегі айқай-сүреңде Қамысты бастауыш мектебінің кішкене сейфінің ұшты-күйлі қолды болғандығын естігенде болар-болмас миығынан күлген де қойған. «Миллион доллар жатпаған шығар ішінде».

	– Бөлісіп алдыңдар ма?!

	– Иә...

	– Біреу-міреу байқады ма?

	– Жоқ, сіздің де үлесіңізді...

	– Оттама!

	– Көп емес, бар-жоғы...

	– Мә, саған бар-жоғы!.. – Аманбай тұмсықтан тағы қонжитадыау деген ой Жеткербайдың тіпті қаперіне кірмеген-ді. Соққының зілді тигені сондай, балшықтың үстіне былш ете түсті.

	– Не... не үшін?!

	– Сол... сол үшін! Әділжанның үйі қайда?!

	– Дүкеннің сол жағынан санағанда үшінші. – Қан аралас түкірікті ары жұта алмай түкіріп тастады.

	Аманбайдың түлен түрткендей бүгінгі іс-әрекеті бір-біріне сондай ұқсас-ты.

	Ыстық төсектен жаңа тұрған Әділжанның құлақ шекесі де дәу жұдырықтың әсерінен дыз ете қалды.

	– Оу, Аманбай аға!..

	– Ақша қайда?!

	– Қайдағы ақша?

	– Мылқау бола қалуын!

	Жеткербайдың басы салбырап кеудесіне құлаған адам аярлық түрін көргенде Әділжан да бәрін үнсіз түсіне қойды.

	– Келініңізге беріп ем...

	– Премиальный алған екенсің ғой.

	– Енді...

	– Басын бұзбастан әкеліп қазір алақанға сал, премиальный алғышын!

	Ауыл сыртындағы Қожабергеннің үйін таба алмай біраз әуреленді. Қожаберген биыл қыр басына үй тұрғызып, жақында ғана соған көшіп барған-ды. Үлкендігін сыйлады ма, Аманбай Қожабергенді көргенде әлгілерге көрсеткен дөңайбатын жасай алмады.

	«Әділдік емес!» – деп ішінен міңгірледі Жеткерген.

	«Кемедегінің жаны бір, өлсек бірге өлейік...» – деп иығын қаққыштады Әділжан.

	Іш киіммен сыртқа шыққан Қожаберген серіктестерін көргенде аяқ астынан асып-састы:

	– Қа-тен, оу, қа-тен, ояумысың?! Үйге кісілер келді, от жақ, қазан көтер! Өте үлкен қонақтар, шақырып келтіре алмайтын қонақтар.

	– Өтірігіңе береке берсін! – деді Аманбай лезде түрін суытып.

	– Қой, қой-ау, олай деме, Аманжан, бір қонақты қалай болмасын күтіп ала аламыз. Жаман ағаңды тісінің суын сорып, құрып отыр екен деме... Мал соямын, о несі, ей!

	– Бір жолға құтылдың, тағы бірде ыңғайы келер... Жеңгейді де мазалама.

	– Оу, қолға түсіре алмайтын қайнылары келгенде...

	– Сіздің де ұятыңыз шамалы екен, Қожаберген аға!

	– Оу, не болып қалды?.. Бірден жағаға жармасып...

	– Ақша қайда?

	– Қайдағы ақша? Басы артық ақша бола ма бізде, өзің секілді кәмәндірлер болмаса...

	– Сейфтен ұрлаған.

	– Қайдағы сейф? Ұрлаған дейді, бәріміз...

	– Киін, ақшаны алған жерге апарып тапсырамыз!

	– Біреу кеңірдегімізден алып, қылғындырып бара ма? Таң атсын... Жеті қараңғы түнде қайда барамыз, кімді табамыз? Қайтарғанда... кімге апарып береміз?

	Құтқарушылар отрядының жеңіл резина қайығы Қамыстының жағалауына Жетіқарақшы туған шақта келіп жетті.

	Сол сәтте Сәрсенкүлдің де перзенті сәл тыныстап, танауы пысылдап, тәтті ұйқы құшағына берілген-ді. Әбден шаршаған әйелі талықсып, барып, жастыққа жантайды. Сөйтсе де:

	– Аманбай қайда жүр екен, құрысын, жұмыстары да ауыр ғой олардың... – дегенді де айтып үлгерді.





ҚАШҚЫН




	«Әлгі бар болғыр әлі жоқ. Жеті қараңғы түнде жер жұтып кетті ме?» дегенді айта жаздап, айта жаздап әзер дегенде тоқтады.

	«Төремұратты жер жұтып кетсе жетісерсің!» Бұл кім, ей?! Есік сыртынан әлдекім бұқпантайлап келіп, өстіп күбірлегендей ме, немене?! Қорқынышты. Қамыс үйдің төргі бөлмесіндегі екі кісілік тақтай кереуетте жалғыз жатқаны еске түскенде барып, одан бетер дірдектеді. Тоңғанын, әлде жан дүниесін әлдеқалай әлсіздік билегендігін де анық аңғара алмады. Төңірегі көзге түртсе көргісіз қою қараңғылық. Оу, бүгін не болған бәріне? Түсінсе бұйырмасын. Бұған әдейі қитыққандай бұ несі-ау?! Мына терезе тұсынан дәл осы мезгілде жаңа туған ай сәулесі қиғаштай түспеуші ме еді? Қиғаштай түскен сол сәуленің өзі ес екен ғой кісіге. Кірпігің ілінбесе ап-ауыр көрпенің астында тұншығып қашанғы жатасың? Оның үстіне, құдай көрсетпесін, Төремұраттың қорылы қандай?! Көшкен үйдің жұртындағы күллі жабайы мысық терезеден бе, мұржадан ба, секіріп түсіп, осы маңды мекендеп алғандай. Және ара-тұра үзіліс «жариялау» деген атымен жоқ, мұнікі әйтеуір, үздік-создық жалғаса беретін бір пәле. Ауыр составты өлермендене өрге сүйреген ескі паровоздай өкіреді.

	Оу, жанында, бір жастықта бастары түйісіп, сүйікті жары Жұмагүл жатқан жоқ па? Ол да ет пен сүйектен жаралған пенде, темір емес. Ең аяғы шыңыраудан су тартатын гүркілдек моторды да баптайды ғой, майын жаңалайды, суытады, демалдырады. Со құрлы жоқ па?! Төремұрат түздің шаруасымен алысып жүргенде бұл талтайып, дымнан-дымсыз екі қолын қайда сыйғызарын білмей қарап отырса жөн-ау. Жұмагүлдің де жұмысы бастан асады. Бірақ кімге шағынады? Таңның атысы, күннің батысы әбден діңкелеп шаршағандығын екі аяғы сал болып, төсегіне омақаса құлағанда ғана бір-ақ біледі. Не дерің бар, Төремұратқа қарағанда кісі ғой кәдімгі. Кісі болған соң қолынан келгенінше дұрысырақ өмір сүргісі келеді. Турасын айтқанда, анау үлкен құрлықтағы құрбыларынша күліп-ойнап, көңілді өмір сүргісі келеді. «Төңірегін телегей теңіз қоршаған аралдағыларға не керек, соларды біреу-міреу көріп-біліп жатыр ма?.. Өз білгендерін істесін де боққа былғанып, жабайы күнкөрістің ауыр қамытын мойынға іліп... өлмегендеріне тәу етіп, жүре берсін түгелер!» Оу, осылай жосылтуға бола ма, әділдік пе бұлары? Жо-жоқ, шүкір ғой бәріне, Жұмагүлдің де бұрқыраған қуат-күші бойында. Және құрлықтағылардың тамсанып ауыздарының суы құритындай экологиялық кінәратсыз таза жерде тұрып жатыр. Таза ауамен дем алады. Жеген тамақтары да сондай дәмді. Жанға керектінің бәрін Табиғат-ананың мәуелеген бау-бақшасынан үзіп алады.

	Мейлі, оларға несіне сөз шығындайды? Ауыз өздерінікі, айта берсін. Әйтеуір, бұларды ағаш атқа теріс мінгізіп, іштерін кептіріп, жамандап жатқан жоқ. Енді кеп, сәл-пәл қызғана ма, қалай? Е-е, оны өздерінен көрсін. Барсакелместегі метерологиялық станса көпке дейін қаңырап бос тұрды. Қайсыларыңның барғыларың келеді дегенде бәрінің бастары салбырап, теріс айналған жоқ па еді. Апыр-ай десеңші, баршасының қырық жылғы аурулары қозыпқозып шыға келді. Сөйтіп жүргенде Жұмагүл мен Төремұраттың жұрттан жырылып, Барсакелмес қайдасың деп бір күннің ішінде буынып-түйініп, осылай қарай тартып кетпесі бар ма. Міне, сонан бері осында.

	Жұмагүлдің ұзақты күн тірі пендемен тілдесе алмай, ішқұса боп жүретіндігін неге елемейді әлгі соры қайнаған! Әлде оның да бір білгені бар ма? Әйелді айдың-күннің аманында оқ шығармай, өстіп сеспей қатырайын дей ме екен?! Ал сонда Жұмагүлдің орнына жуа еге ме? Жұбайлық өмірлерінде де елтең-селтең түсінбестік болған жоқ... Оу, Жұмагүлге мемлекеттік құпиясының керегі не? Онысын іші жарылып кетпесе Төремұрат-ақ тыңдай берсін. Тіпті «мына тұрған Төретамда не боп жатыр өзі, аяқ астынан ала құйын тұрып, мазаны алып бітті ғой, сірә тағы да біреу-міреу ұшқаннан сау ма?» деп төтелеп сұрақ қойса не дейсің? Бұған керегі – төменгі толқындағы әжік-гүжік жаңалықтар. Әлгі қалай еді?.. Ие, солай… әлдекімнің әйелі үш бірдей ұл туыпты-мыс. Ол қай ауылдың әйелі, жасы нешеде, күйеуі не істейді, бұл нешінші құрсақ көтеруі?.. Ал әңгімеге тиек іздеген кісіге себеп табыла кетпес пе... Сөйтіп жатып, Төремұратың арқасын сипаған боп, өзі де көп ұзамай ұйқыға кетпес пе. Адам-ау, осы да біреуден қызғанатындай бақыт па? Түкке тұрмайтын балдыр-батпақ.

	Өз обалы өзіне, ал сонда Төремұрат не істейді дейсің ғой. Жастыққа басы тиісімен қор ете түседі. Содан сол... құлақ түбінен мылтық атсаң да оянбайды. Төңірегін телегей теңіз қоршаған аралда жалғыз-жарым тірлік кешіп жатқаны аздай, енді Төремұраттың адам шошырлық қорылын тыңдау қалып па еді?! Ернін аяусыз тістелеп, үн-түнсіз жылағысы келеді. Мынадай сұмдықты бастан кешкенше айлы түнде жалаң аяғымен тысқа жүгіре шығып, басының ауған жағына қарай безіп кеткені жөн шығар. Мейлі, жел қуған қаңбақтай қайда домаласа да көңілі баяғыдай. Әл-дәрмені таусылып, бір бұтаның түбіне барып шалынысып жығылар. Керегінің өзі осы ғой, одан арғысы белгілі. Әбден өзөзіне келгенше рақаттанып демалар. Қалай дегенде де абажадай үйдегі Төремұраттың қорылын тыңдаудан жақсы ғой, әйтеуір.

	Ашу қысқанда Төремұратты жауырын тұстан түйіп кеп жібереді, тізесімен бөкседен нұқып кеп қалады. Апыр-ау, бұл не деген қаныпезер?! Ыңырсып екінші қапталына аударылады да, одан әрі сырнайлата береді.

	Басын көтеріп, төңірегіне құлағын салып тың тыңдады. Азынаған айқай жел. Гу-гу. Қамыс қабырғаны құлатып кететіннен бетер. Орама пештің көмейі де гүр-гүр. Суық. Айтқандай, қиғаштай түсетін сол ай сәулесіне не көрінді дәл бүгін? Оу, Төремұрат шырағымның өстіп түнделетіп келіп жүргені жаңа ма, Жұмагүлдің өстіп көз ілмей таң күзетіп шығатыны жаңа ма? Рас, анда-санда мына іргеліктегі Төретам космодромынан спутник ұшады. Соңғы уақытта тіпті қаптап кетті ғой әлгі коммерциялық ұшу деген пәлесі! О-о, баяғыда әрбір спутниктің орбитаға көтерілуі кәдімгідей мерекеге айналатын еді-ау. Қазір дүбірлетпейді, ақшасын төлеңіз де ұша беріңіз. Бірақ сол ұшу сапарының бар ауыртпалығын ту-у айдаладағы Барсакелместің мойнымен көтеріп алатындығы несі, ей, а?! Метерологиялық станса содан әлгі спутник жерге оралғанша дамылсыз жұмыс істейді. Зың-зың. Сан түрлі аппараттар қайдағы бір түсініксіз ырғақпен үздік-создық дыбыс шығарады да жатады. Қобдидай техникалардың қызыл тілдері зыр қағады. Жасағыр-ау, соның бәрін әлгі Төремұрат қайдан үйреніп жүр десеңші! Бір жағынан Төремұратқа таңғалғаны да дұрыс шығар. Әйтсе де есте қалған сол «ескі жараның» орны сыздап ауырады осындай жалғыз қалғанда. Үлкен құрлықтағы Төремұрат салған сайранды тек Жұмагүл секілді мықты әйел ғана көтере алар. Хабар-ошарсыз екі-үш күн жоғалып кете баратын еді ғой Төремұрат жарықтық!..

	Түрегеліп терезеден аула ішіне көз салғысы келді. Қызық өзі!

	Жер шарының күллі проблемасын тек сол батыр ғана көтеріп жүргендей, түбіртік ағашқа құйрық қойып, арзан темекісін ұзағырақ сорғыштап ойланып қалатыны да бар кей-кейде. Жағын таянып алып, міз бақпай отыратын әлгі тас мүсінді еркек барау, құдды сол! Айырмасы – ол қатырма кітап беттерінде көп жарияланады, ал Төремұрат қолына кітап ұстамайды. Терезеден үңілсе теріс қараған Төремұраттың қақпақтай жауырынын көрер, бәлкім. Ертең жолға шыққалы отырып мұнысы несі? Үйелмелісүйелмелі екі ұл интернатта... Ал, ал... айтқызбасқа қоймадыңдар-ау, құдай-ай! Әдейі істеді. Басын кесемісіңдер Жұмагүлдің?! Мейілдеріңіз, өстіп ара-тұра айтып салғаны да дұрыс шығар бір есептен. Ішін босатып алғаны пайдалы бәрінен. Сатқын, жауыз дейсіңдер ме Жұмагүлді?! Мейілдеріңіз, көңілдеріңіздің қалауы солай болса амал не? Түн жамылып айтар шындығы сол, дәп бір балаларын соған бола айырбастап жібергендей. Өлмес қой, Төремұраттың ұлдары әулие ме, өзгелердің де балалары сонда жатып оқиды... Әкелерінің жүріс-тұрысын айта бастаса... Құрысын, құрып кетсін, беті аулақ! Не деп сүйінші сұрайды балаларынан?! Әлгі теміржол бекетіндегі мейрамхана меңгерушісі әкелеріңнің көңілдесі еді дей ме? Есімі кім еді сол бейбақтың?.. Осымен мүлде ұмытылып кетсе де дұрыс болар еді-ау! Ту биедей былқылдаған сол пәлекеттің не құдіретінің барын қайдам, әйтеуір Төремұратты ізінен сүмеңдетті де қойды ғой. Төремұрат үшін бір бөлмесін даярлап қойған екен дейді. Дейтіндер табылады ғой мұндайда... Сол бөлмеге кірген бойда бір сиқырлы күш Төремұратты алып ұрады-мыс, ақылесінен айырылған Төремұрат соның айтқанына көніп, айдауына жүреді-міс. Қой, қой-ау, мұның соңы жақсылыққа апармас. Сөйтіп жүргенде Жұмагүлдің тілеуін беріп, Барсакелместегі метерологиялық станса меңгерушісінің орны босай қалмасы бар ма... Бұл жағынан келгенде Жұмагүл де табыссыз емес. Уақыт па, әлде басқадай жағдай себеп пе, әйтеуір Төремұраттың үлкен құрлыққа деген көңілі баяғыдай алып-ұшып тұрған жоқ. Иә, сәт. Балаларыңды бір көріп қайтсаңшы деп, осының өзіне әзер көндіргендей. Әлде Жұмагүлдің алдында әртіс боп ойнағысы келе ме? А-а, не деді, ей, өңшең сатқындықтан тұра ма бұл дүние?!

	Уһ, ақыры сыртқы есік сықырлай ашылды-ау. Төремұраттан басқа кім болушы еді? Сылбыр шешінді. Қарманып жүріп, ошақ үстіндегі суып қалған қалайы шәйнекті тауып алды. Қылғытып екі-үш мәрте жұтты. Сосын көрпенің бір шетін көтеріп, жанына жайғасты.

	– Аманшылық па?

	– Солай шығар.

	Сонымен әңгіме бітті. Бір қызығы, Төремұраттың бұл жолы көпке дейін кірпігі ілінбеді. Ара-тұра күрсініп қойып, дел-сал күйде жатты да қойды.

	***

	– Баруын барарсың-ау, ал қашан келесің?– деді Жұмагүл ертеңгі шай үстінде қарап отырмай.

	– Келеміз ғой...

	– Келетініңді білеміз.

	– Білсең неге сұрайсың?– Төремұрат босаған кесені дастархан жиегіне сүлесоқтау төңкере салды. – Дайын ба?

	– Нені айтасың?

	– Балаларға беретін сәлемдемелерің.

	– Тоқтай тұр. – Жұмагүл қалбалақтап ұшып тұрамын дегенде кең етек көйлегінің етегіне шалынысып, етпетінен құлай жаздады. – Әдіре жегір-ай! – Сосын орама пештің артын айналды. Апауыр кенеп дорбаға салғаны, сірә, төрт-бес пұтқа татитын болар.

	«Барсакелместі арқалатын жібергелі жатқаннан сау ма?» Көзінің астымен Жұмагүлдің әрбір қимылын бағып отырып, өткір ұстарамен сақал-мұртын бастырды.

	– Әтір сепсеңші...

	– Әтір немді алған?..

	– Концертке бара жатқандай сәнденуің жаман. – Жұмагүлдің қолдары дірілдеп, шымшып буған дорбаның аузын әзер шешті. – Жіберуін жіберіп алып, айырылып қалмасақ жарағаны.

	– Ту-у! – Төремұрат қабырғадағы дөңгелек сағатқа назар салды. Қазір поштабай ұшақ келеді. Үлкен құрлықтағылардың сәлемдемелерін асығыс-үсігіс табыстайды да... апыр-ай десеңші, біреу шалғайларына жабысып ұстап қалатындай, дереу аспанға көтеріледі. Көзді ашып-жұмғанша. Жұмагүл Төремұратқа тағы қандай өкпе айтар екен деп қарап тұра ма, үлгерсең үлгергенің, үлгермесең қою шаңдаққа көміліп, қала бер ендеше! Ұшқыштардың әр минуты қыруар қаржымен есептеледі. Ан-2-ні де әке-көкелеп күтіп отырғандар жетерлік.

	– Сенен қорқайын дедік қой.

	– Не болып қалды?

	– Жәй...

	– Арманда кетерсің, айтарың болса айтып қал.

	– Тыңда, бері қара, жайыңа жүрсеңші тілімді қышытпай... Мынау Ақбергенжанға арнап тоқылған түйе жүн күртеше, Шымбергеннің қолғабы мен шұлығын дорбаның түп жағына салдым. Сейсекүл сіңілімнің үйіне де соға сал, ұстап қалмас. Шиеттей балашағасы бар. Көксау күйеуі не қиратып жатыр дейсің. Ең болмаса маңдайлары жіпсіп ыстық сорпа ішсін. Екі-үш қырғауылды соларға берерсің. Интернат тәрбиешісі де Ақбергеннің әкесі қашан келер екен жалаңдап отырған шығар. Шіренбе, балаларың үшін... Бір уыс қоянның еті шіріп те кетеді. Мұғалімдерімен қалай тіл табысасың, ол өз еркің. Мен болдым, білем ғой сені...

	– Нені білесің?

	– Басың бұлғақтап үлкен жерге барған соң... құдайыңды ұмытып... Шатастырып, бірінікін біріне беріп, күлкіге қалмайық соңынан.

	– Болдың ба?

	– Болдық, болмағанда...

	Төремұрат жылдам киініп, дорбаны дереу иығына салды. Есіктен шығып бара жатып артына бұрылды. Жарты аралда жалғыз қалып бара жатқан Жұмагүлдің жанарынан болар-болмас мұң ұшқынын байқады. «Жаман неме... соғысқа аттандырып жатқандай». Оң қолымен қаусырып құшағына қысты. Құлақ түбінен иіскеді. Самайына құлаған селдір шашын добалдай саусағымен кері ысырды. Жүрегінің атқақтап соққанын да анық естіді. Сөйтіп тұрып арқасынан сипады. Белгілі ғой... Мөлдіреген көз жасын көргісі келмеді.

	Керзі етіктің тақтай еденге тиген өкше дүрсілі ұзай берді, ұзай берді.

	***

	Омыраулап келген орталығы осы, жүз қаралы шаңырақ. Баяғы өзі оқыған екі қабатты мектеп. Байланыс торабының биік антеннасы. Теміржол бекетіндегі қызыл кірпіштен қаланған обаға қарсы санитарлық мекеменің конторы. Су тартатын мұнара. Үлкен құрлық деп ауыз толтырып айтып жүргенінің сыр-сипаты осындай. Сосын бес-алты дүңгіршектің басын құраған жайма базар. Ой-хой, атауы да аспан тірейді. «Құс жолы!» Адасқандар осында келіп жол тапсын деді ме екен, әлде өркениетке қол созған тірлігіміз осы ғой деді ме екен, әйтеуір алақандай ауылдың кәрі-жасы ертелі-кеш осында. Түске тақау Түркістан жақтан тоқылдаған шолақ поезд жетеді алқынып. Ала қапшықтар тізбектеліп, «Құс жолының» темір қақпасына тіреледі. Содан күбір-күбір, жыбыр-жыбыр. Базар бастығы Төремұраттың түйедей құрдасы – Тойбазар. Ілгеріде аяғын маңғаздана басатын салмақты жігіт секілді еді. Қазір біртүрлі... көздері ойнақшып, иығы селкілдеп, бір орында байыз тауып тұра алмайды. Пайдаға құнықты ма, өмір сүрудің оңай жолын дәл тапты ма... баяғыдағы бос селтеңбай жүрістен мүлдем бас тартқан. Қанша жерден іші жек көрсе де Тойбазардың аты – Тойбазар. Өзге шуылдақтарға қарағанда мұның құрығанда сөзі түзу. Төремұратты да сыртқа теппейді. Ұтырлы ұсыныс білдіреді.

	«Бес-алты аңның бағалы терісін әкеліп таста, өткізу жағын өзіме қалдыр, пайдасы екеумізге де молынан жетеді...» Апыр-ай, адам деген қалай өзгереді, ей, а?! Осы ауылдағы өзі тұрғылас «иттермен» бірге оқыған жоқ па еді? Бір партада отырған, бірге шомылған. Қазір баяғыдай емес, сағына алмайсың біртүрлі... Тіпті бар-ау, солардың аянышты, сұраншақ, мүләйімсіген жүздерін көргісі де келмейді. Жалыққан. Кеше де, бүгін де, ертең де солай. Бәзбаяғысы. Қылдай өтірігі болса төбесін көрмесін.

	Қазір олар Төремұратты көреді де, өлген әкелері тіріліп келгендей, бірден бас салады. Амандық-саулықты жүре сұрағансып, теміржол бекетіндегі мейрамханаға қарай еріксіз сүйрелейді. Олардың түсінігінде Төремұрат – шылқыған бай. Тапқан-таянғанын қайда шашарын білмей жүрген әпенді. Барсакелместе бәрі тегін. Қол созуға ерінбесең, қорықтағының бәрі сенікі. Несін айтатыны бар, Төремұраттың тіршілігі тамаша. Жылы-жұмсағы жанында. Қырғауыл-қоянды тұзақпен-ақ ұстап алады. Аралда тұрып қанша мал ұстаймын десең де еркің. Санақ жүрмейді. Ой, дүние-ай, өз аяғымен жайылған малдың бал татитын етін айтсаңшы! Өсімге жіберсең төрт-бес жылдың ішінде-ақ жылқың – үйірге, түйең – келеге айналып шыға келеді. Жыртылып-айырылатын жабайы қабаның екі бастан. Әскери зонаның орыс офицерлеріне одан артық «соғымның» керегі жоқ. Сұрағаныңды санап алақаныңа салады. Міне, Төремұрат енді не істейді, мына секілді «жарлы-жақыбайларға» «құдайы» бермей ме ең болмаса! Үлкен құрлықтағы тірлігіңнің ішін ұрайын! Азын-аулақ мекемелер жекешенің қолына көшкен. Тіпті көмір баздың қара жұмысшылығына да «конкурстық тәсілмен» қабылдайтын болған соң несін сұрайсың?! Көбі жұмыссыз. Тиіп-қашып «Құс жолында» сауда жасайтын әйелдеріне көмектескен болады. Солардың арбаларын сүйрелейді. Одан қалды бала бағады.

	Эх, несін айтасың, жолы болғыш екен Төремұраттың. Үлкен құрлықта жүріп не тындырып еді бұл Төремұрат? Байланыс техникумін бітіргеннен басқа не істеді? Жұмыс таба алмай біраз жүрді. Спорт мектебіне уақытша орналысып, жаттықтырушы болды. Қазір ол да жабылған. Сірә, екі иығын жұлып жеген спортшы шыға қоймас деген болар бұл ауылдан. Ал Төремұрат әулие ме бұлардан? Пішту!.. Қайда барады, базар жағалар еді түптің түбінде. Түркістаннан келетін тоқылдақ поезды күтер еді сарсылып. Түркістанның саудагерлері қандай?! Ақшаның татын жалаған өңшең қу. Зіп-зілдей ала қапшықтың астында омыртқаң күтірлеп, әзер жылжып бара жатқаның көк тиын оларға. Ауыз жарымайтын ақы-пұлының өзін әзер береді ғой ит жыныңды тырыстырып. Төремұрат қазір ол бейнеттен ақи-тақи құтылған. Аздап болса да оқығанның аты – оқыған-ау. Болашағын болжай білді. Кәкір-шүкірге пысқырып та қарамады. Әне, енді сөйлес мықты болсаң Төремұратпен!.. Бір кезде бекеттегі шағын мейрамхана бал арасының ұясына айналып үлгерер. Жожоқ, қателеседі мына бар болғырлар! Төремұраттың да ішқұса боп осындай отырысты аңсап жүретіні кәні?! Рас, мұнан қалтасы ортайып қалмас. «Жарлы-жақыбайларды» бір тойдырсын, құдайдан қайтар ең болмаса! Әкел, әкел, әкеле бер! Даяшылар зыр жүгіреді. Уақыт қанша болды екен?.. Қалғып-мүлгіген Төремұрат Барсакелместегі дәл осы уақыт аралығындағы бастан кешетін тіршілігін еріксіз есіне алады. Метерологиялық стансаның төменгі толқынындағы «дүрбелеңге» бір тыным болсайшы...

	– Ал-ло, ия, ия... айта беріңіз, Барсакелмес тыңдап тұр. – Төремұраттың да рация ұршығынан алақаны бір босамайды.

	– Барсакелмес төңірегіндегі желдің жылдамдығын тез-тез хабарлап жіберіңіз.

	Ал хабарлады, ал содан шыққан мүйіздерің қайсы? Өй, өңшең қырт! Иә, атмосфераны дар-дар айырып жатқан спутник Барсакелместегі желдің қай бағыттан соғатындығына қарап қалған екен ғой. Барсакелместің бет қаратпайтын дауылы спутникті бағыттан тайдырып жібереді екен ғой.

	Алғашқыда Төремұрат та жаңа түскен келіндей сызылып тұратын. Үлкен құрлықтың тапсырмасын тап-тұйнақтай орындайтын. Барсакелместің ауа райын әлдекім қағыс естіп жүрмесін түге деп, үсті-үстіне хабарлайтындығына күйінеді ғой кейіннен. Бекер, уақыт өлтіру, басы артық тіршілік. Кейде әдейі қитығады:

	– ...Хабарлаңыз, болыңыз, тездетіңіз!.. Қабылдаңыз, дүлей дауыл!.. Тайфун!..

	– Не?

	– Тайфун!

	– Теріскейден деймісіз?..

	– Құлағың керең болсын, сволш! Цунами!..

	– Жақсы, қабылдадым, сау тұрыңыз...

	Рация күңгір-күңгір. Сөйтіп салы суға кетіп, айлы түнде үйіне қарай аяңдай басып келе жатар еді. Кенет төңірегі сүттей ақ сәулеге оранады. Жарық болғанда да мұның жөні бөлек-ті. Жағалаудағы қайықтар, қорықшылардың жапырайған тамдары да аяқ астынан зорайып кеткендей-ді. Өзін-өзі қинап болса да алдарқатқысы келеді. Күре жолдан қиыс бұрылып, жоңышқалық табанындағы сортаң алқапқа түседі. Оу, дыбыстан жылдам ұшатын спутник Төремұраттың бүйтіп ырғалып-жырғалуын күтіп тұра ма, жалт етеді де жоғалады. Артынша қою қараңғылық айбат шегеді. Түк болмағандай. Атмосфераның бір қабат терісі Төремұраттың көз алдында сыдырылып түседі. Бәрі-бәрі бәз-баяғыша... миығынан күледі, ащы мысқылмен күледі. Өзін бе, өзгелерді ме, әйтеуір біреулерді мазақ қылғандай. Паһ... Төремұраттың тұрысына болайын-ай! Рас, әйтеуір, иненің жасуындай болса да Төремұрат ауа райын дер кезінде хабарлап үлгерді ғой. Неткен қарама-қайшылыққа толы мына дүние?! Жер шарындағы сансыз нүктелер Барсакелместің іргесінде болған ұлы жаңалықты сан тілде бір-бірлеріне жанұшыра хабарласып жатады. Біреулер таңғалып таңдайларын қағар. Ал Төремұрат... сол спутнигіңді атмосферадан әрі асырып жіберген Төремұрат әлемдік жаңалығыңды ұрып қойып, түк болмағандай жоңышқалықтың жүйесін бойлай, үйіне қарай қайтып келе жатады...

	Әкел, әкел, аяма! Төремұрат, ақын ағасы айтқандай, бар жиған-тергенін бір тамаша той үшін шашып-төгетін адам. Бірде... әлдекім сүйретіле орнынан тұрып, ерекше екпінмен тост көтереді:

	«Тыңдаңдар, тыңдаңдар, жолдастар, біз бір нәрсені әрі негізгі нәрсені ұмыттық. Ұмытпауымыз керек еді. Өзімізше бүгін бәріміз де мықтымыз. Ал ертең... бұйырса ертеңгі күні де Төремұрат әңкітәңкі басымызды жазып берер. Әттең... осы бір рабайда кездесетін сайранды сапарымыздың сыбағасын берер-ау біздің әйелдер! Яғни, үлкен құрлықтың түсінігі мол әйелдері... Жо-жоқ, әйелдің көкесі Жұмагүл ғой! «Айналайын, Төремұрат, үлкен құрлыққа барып, мауқыңды басып келе ғой» дейді. Дейді де бар тапқанын қалтасына басып, Төремұратты Ан-2-ге мінгізеді де жібереді. Ура, Жұмагүлдің денсаулығы үшін алайық! Жұмагүл, Жұмагүл!..»

	Төремұрат та селк етіп ұйқысынан оянып кеткендей. Думанды топтан жырылып, терезе алдына жақындайды. Шылым шегеді. Апыр-ай, жауырын тұста көзі бар ма Төремұраттың?! Айтқаны айдай келді. Келесі терезенің артқы пердесін қалқалап, Төремұраттың әрбір қимылынан көз алмай Бағлан, Бағлан сұлу қарап тұр: «Жеткен екен ғой сайыпқыраным, Төремұраттың тырнағына тати ма мына өңшең шуылдақ?! Ойлап тапқан әрекеттерін қарашы, ей! Жалған-ай, жағымпаздықтың мұнан өткен сорақысы болар ма?! «Ура, Жұмагүл дейтін данышпан үшін! Ура!» Атаңның басы! Жә-жә, Төремұратты Бағланнан айырып, көзін көкшитіп, жалғыз аралға апарып қамап қойдым дейді ғой әлгі жаман қатын! Зымияндығына найза бойламас. «Араға уақыт түседі, көңіл суынады, ақыры Төремұрат та жынынан айырылған бақсы құсап, еркекке емес, телпекке айналады. Тірі болсам солай істеймін»... Аха-ха-ха! Ал мына бейшаралар сол үшін тост көтереді»...

	Терезенің пердесі қайта жабылады. «Төремұрат менікі! Мына бейпіл ауыздардың арасына тастап, алтын басты азаматты қор қылуға болмайды. Бүгінгі түн, ендігі қалған уақыт Төремұрат екеуміздікі!» Жалаңдаған екі милиционер жетіп келіп, ауыл азаматтарын «тәртіпке» шақырады. Жүруге жарайтындарын әкекөкелеп, үйлеріне қайтарады. Мастарын үш доңғалақты мотоциклдің қоржынына салып, ылдым-жылдым көздерін құртады. Мейрамхана меңгерушісінің жеке бөлмесіндегі көмескі жарық тез өшеді де, күзетші шал сыртынан бекітіп, кілтті есік қайырылысына іліп кетеді.

	***

	Балаларын иіскеп мауқын басты. Интернат басшысының қолтығына қырғауылдың кептірілген екі қоразын қыстырып жіберіп еді, алпысты алқымдаған қартаң кісінің көздері күлім қақты:

	«Сырласыңдар, әңгімелесіңдер. Ан-2 енді екі күннен кейін ұшады ғой аралға, – деп асхана жанындағы бір кішілеу бөлмені басы бүтін босаттырып берді. – Тамақты балалармен бірге ішесіз... Ой-ой, рақмет, жарықтық қырғауыл көрмегелі қай заман?!»

	Жұмагүлдің сіңлісінің үйіне де тездетіп кіріп шықты. Мейлі, «Құс жолы» болмақ түгілі, тағы бір әулие болса да бұл жолы базар маңына жолағысы келмеді. Тұстастарының тұзы татымсыз әжік-гүжік әңгімелеріне әбден кеңірдектеген. Естігісі жоқ. «Тым ұсақталып кеткендері несі бар болғырлардың?!»

	Тартылған теңіз жағалауына тартты. Қаңқиған кемелердің саутамтығы қалмапты. Металл сынықтарын жинағыштар мұндай «қазынаны» құм астында шірітіп қоя ма? Кез келген тұстан кесіп алған. Қап, енді төменгі сынып оқушыларын мектеп басшылары қайдағы экскурсияға алып барар екен? «Аспан астындағы музей экспонаттары» күл-талқан. Тарих пәнінен дәріс беретін жас мұғалиманың сыңғырлаған даусы да құмығып естілгендей болды бұ жолы. «Біздің жағада... біздің жағада осындай алып кемелер бол-ған...» Балық зауытының орнында үйінді ғана жатыр. Ерте, ерте, ерте деп өзек талдыратындай ертегі болса бір жөн-ау!.. Кеше ғана... Еңбек сабағын түп-түгел осында өткізетін Төремұраттар. Танауы құп-құрғақ. Қайдағы балық... әлдебір қара майдың көңірсіген иісінен жүрегі айныды.

	Құм төбенің арғы басын айналды. Түркістанды бетке алған тоқылдақ шолақ поездың жұлқынуын! Әлде көзіне солай еселестеді ме? Кіршеңдеу терезелері батар күннің солғын сәулесіне шағылысты. Айнала құлаққа ұрған танадай. Екі жүз аттық күші бар көгілдір тепловоз екі вагонды алға сүйрегендігіне кәдімгі қыр көрсеткенсіп, күркіреп бір сигнал берді де, көзден тасаланды. Өлі тыныштық, қайда сол таныс суреттер?! Алыс сапарлардан асығып жететін балықшы кемелердің жатыстары мынау жаралы жолбарыстай «қансырап». Арлы-берлі кеме жүріп тұрса күллі шаруасынан қалып, Төремұрат бүйтіп енді екі күннен соң ұшатын Ан-2-ні күтіп, шерменде болып жүрер ме? Мана балаларына қандай уәде беріп еді? Анық есінде жоқ. Қыдыртамын деді-ау, сірә?! Қайда? Әйтеуір, ауызға түскені осы болды.

	Теміржол бекетіне неге қарағыштай береді соры қайнаған?! Бір тілсіз құмарлық солай қарай магнитше тартады-ай! Кешті батыра алмай діңкеледі ақыр соңында. Киіп-жарып, аядай дәмханаға қалай жетіп барарсың? Дап-дардай азамат, ұят-ау біртүрлі! Ал құрып кеткір Бағланның несін сұрайсың? Жанымдағылардан ыңғайсыз болар деп ойламайды. Бірден құшағын аша жүгіреді. Сүйеді қадалып. Зарыққан демі бет шарпиды. Тырсиған төсімен жүрегіңді түйгіштейді. Сөйтіп, кәкір-шүкірден тап-таза сезіміңді ажыратып алады. Күйіп-жанған оттың ішіне түсесің де, естүсіңнен айырылып, төңірегіңдегі топас дүниені ұмытып, батып шығып, батып шығып... кете барасың... Құдірет-ай! Ал қалай, осыған оңтайлы жауап таба алмай-ақ қойды Төремұрат. Жасап жүргені қылмыс па?.. Сүйген жардың көзіне шөп салу... Өзін айыптағысы келсе тура асылуға бара жатқандай... дар ағашының жанына жақындап қалады. Бірақ не қызық қалды мына дүниеде?! Осыған тірелгенде өзін-өзі арашалап алуы да оп-оңай. Жасыра алмайды, жақсы көреді Бағланды. Әрине, Жұмагүлден кейін... Ой-ой, Жұмагүлге адам жете ме?!.

	Дәмхананың қоңыр пердесі дір ете қалды. Бағланның түйсігі бар-ау, сұмдық!

	– Білгенмін келетіндігіңді!..

	– Қайдан?

	– Неге сұрайсың? Үнемі сұрайсың. Оны сұрай ма екен кісі деген?!. Жаным-ай! – Көнтек ерінді жұлып ала жаздайды. От қой Бағлан! Зарыққан демі күйдіріп өлтірер.

	– Шыдасаңшы, жұрт тарасын.

	– Жұрт... таратпасаң тарай ма?!

	Апыр-топыр. Даяшылар аяқтарының ұшынан басып, бірбірлеп сыртқа беттеді. Күзетші шал сырттан бекітіп, кілтті есік қайырылысына іліп кетті.

	– Жаным, тірісің бе?!

	– Көріп тұрған жоқсың ба, неге сұрайсың? Үнемі сұрайсың. Сенікі не қылған таусылмайтын сұрақ? Ондайды сұрай ма екен кісі деген?..

	Жұмсақ диван күмп-күмп... үзіліп кетердей тұншығып естіледі Бағланның ыңырсыған даусы. Төремұраттың күс-күс алақанымен алма төсін сипатады. Қаттырақ қысқанын тәуір көреді. Ах, уһ!..

	– Сен болмасаң өмір маған көк тиын...

	– Қойшы...

	– Шыным. Өліп кетемін керек болса, тек сен үшін.

	– Өлме, өліп қайтесің, сен өлсең мына мейрамхананың нәлөгін кім төлейді?

	– Сенің осы... сұрақты көп беретінің-ай! Айлығы шайлығына жетпейтін мұғалім құсап...

	– Қойдық...

	– Сөйтіп... міне, былай... Жұмсақ диван күмп-күмп...

	– Біздегі әйелдер бар-ау... шетінен ақымақ.

	– Не болып қалды?

	– Әлгі кім еді?.. Американский актер ше... секссимвол дей ме?..

	– Шварцнегер ме?

	– Жоқ. Ойбай, әкім болған соң онікі түгесілді ғой...

	– Енді кім?

	– Саған ұқсайтыны ше... Мұрынды...

	– Ә-ә, Ридчард Гирді айтамысың?

	– Сол, соның өзі... Сенің жаныңда садаға кетсін... Ридчард Гирі... Жаным-ай! Аяма, сала бер салмағыңды... Өлтір, өлейін сенің салмағыңа тұншығып...

	Төремұраттың көзі ілінісіп кеткен екен. Бекетке тоқтаған тауарный поездың мәшиниісі әлдекімді дауыстап шақырды. Соның артынша алқын-жұлқын тағы бір жүрдек поезд жүйткіп өтті. Қас қылғанда... «Сендер мұнда не істеп жатырсыңдар осы?!» дегендей, прожекторлардың бәрі терезе әйнегіне бір сүйкеніп өтеді екен де...

	Қанша жерден пердемен бүркемеленсе де ашық-тесік жатқандарды сол сәулелер ілкі сәтте іздеп тауып алады.

	– Өмір тамаша ғой! – деді Бағлан. Сөйтті де Төремұраттың қолтығына кіре түсті. – Тағы да бос келдің бе?

	– Не?!. Тағы да бос келдің бе дегені қалай?

	– Соны да сұрай ма екен кісі деген... Тегін жатқан дүние бар ма? Ал сен... келесің, кетесің түк болмағандай, бар шаруаңды бітіріп алып... Ең болмаса сағатпен де есептескен емеспіз. Сол қаладағыдай... жетті ғой біздің ауылға да сағатпен есептесетін пәлесі!.. Рас айтам, тегін дүниенің қызығы болмайды екен біртүрлі.

	– Сезім, махаббат, сүйіспеншілік ше?!.

	– Туһ!.. Соны да сұрай ма екен кісі деген. Әлгілеріңді жоғарғы сыныптың бойжеткендері де сирек айтатын шығар...

	Төремұраттың тұла бойын мұз қарығандай. Дір-дір... Самсоз күйде ұзақ жатты. Тесіліп төбеге қарады. Бөтен шаңырақ. Бағланның асты-үстіне түсіп, аймалағандығын да керек қылмады. Ұшып түрегелді. Қарманып керзі етігін тауып алды. Есік сырттан құлыпталған екен. Мейлі, пердені былайырақ ысырып, сыртқа қарай ашылатын терезенің ілмегін кері ысырды. «Бәсе, Төремұрат тақтадай тегіс жолға қайтіп түсе қалды деп ем-ау! – Ішінен күбірледі. – Бітті барлығы... Осымен тәмам!»

	Қараңғы түнде жан ұшыра жүгіріп келеді. Орталыққа бұрылмастан Барсакелместің өкпе тұсындағы жарқабаққа қарай тартты. Сол жерде әлдекімдердің құс аулауға мінетін кішкене қайықтары тұратын. Соған жеткенше асықты. Артына қарамады. Енді қарамас...





АНГОР ЕШКІСІНІҢ АҚ ТҮБІТІ




	Титімдей айырмашылығы болсайшы! Қатаң қағиданың тар шеңберінен шығып, жаңаша тірлік жасауға да немесе жер бетінен мәңгілік құрып кетуге де дәрмені жоқ, әйтеуір ілдалдамен күн кешіп келе жатқан сол баяғы интернат. Қатаң қағида демеске шараң қайсы? Шала-пұла сырланған тақтай еденді тепкілеп таңертеңгілік анау шолақ көшенің арғы бұрышындағы екі қабатты мектеп үйіне қарай шұбап бара жатқан өңшең қара домалақтардың арасынан бір мықтының баласын тауып көрші, кәнеки. «Әділетсіз дүние-ай!» Алтыншыға биыл барған Әлішер дәл осы сөзді түйеден түскендей етіп, ішінен қайталады ма, қайталамады ма, кім білсін, әйтеуір осыған ұқсас күйзеліспен жүрегінің бір бұлқынғаны анық еді. Әне, тағы сол! Қандай жиіркенішті?! «...Шопан балаларына арналған интернат». Оның үстіне шүңірек көз меңгерушінің әр айдың жексенбісінде өзінше жиналыс ашып, «үкіметіміздің көп балалы ата-аналарға жасап жатқан әкелік қамқорлығы ұшан теңіз ғой» деп сұңқылдайтындығын қайтерсің?! И-и, ішін ит жегір-ай!..

	Қарны жерге сүйретілген темір керуеттен бой тіктеп түрегелудің өзі бір ақырзаман. Ондайда Әлішер өзі ашқан «жаңалығына» сүйсінер еді де, елден бұрын лып ете қалатын. Ескі ақ жайманы шиыршықтап-шиыршықтап керуеттің аяқ белдігіне байлап қойған. Ой-ой, тартылған теңіз жағалауындағы балық комбинатында ыстаушы боп жұмыс істейтін Жұмагүл апайының білмейтіні болсайшы. Қазан шұңқырдағы қаланы әп-сәтте сел алып кетуі мүмкін ғой деп сақтандырып та үлгерген-ді. Әлішерді ит өлген жерге жіберуін жіберіп алып, енді «өйт-сөйт» деп ақыл айтуға шеберлерін бұлардың. Қазаншұңқырдағы қаланы сел алып кетсе, міне, табаны күректей бір жыл сырт айналған жоқ па, тым-тырыс. Қойшы, құрысын, сел, тасқын деген не пәле?! Анық аласапыран сел құласа іргесі көгістенген мына шпалдан тұрғызылған интернатынды жел ұшырып әкеткен қалпақ секілдендіріп іліп ала жөнелер.

	Қырау қатқан терезені ыстық демімен әлсін-әлі үргіледі. Тамаша! Тас қараңғы бөлме әлгі алақандай тесік арқылы сырттағы әлеммен әп-сәтте «тіл табысып» үлгерді. Оу, Тезекбай екеуі, міне, өстіп бір-бір «бинокльді» жасап алып, қашан көздері ұйқыға кеткенше тура іргелікті солқылдатып олай бір, былай бір өтіп жатқан трамвайларды санап отыра берсе қайтер еді?..

	Қайтуші еді, уақыттан ұтады – бір, дискотекаға кеткен апайларын күтіп алады – екі...

	Бәрінен бұрын соңғысын айтсаңшы. Бүгінгі кезек Әлішердікі. Өзін кәдімгі күзеттегі жауынгерге теңеді. Өткен жолы оңбай қателік жібергені бар. Албасты басып, ұйықтап қалмайыншы деп-ақ сергек жатқан. Қапелімде қатып қалыпты. Одан соңғысын, сірә, кісінің басына бермесін. Шамалауынша шүңірек көз меңгеруші апайларын тірілей «сойып» салған. Қап, іргесі көгістенген интернатыңды енді желкемнің шұқыры көрсін деп, ару астанаңды басы бүтін әлдекімдердің еншісіне қалдырып, сол теңіз жағалауындағы жатаған ауылға тартып отырғаны жақсы еді. Мұнан гөрі, күллі балаға күлкілі болса да, көнетоз шалбарының балағын тізесіне дейін түрініп алып, иттің тісіндей арасы ажыраған тақтай еденді суық сумен жуып шыққаны жақсы еді. Ұят болды! Он бірінші «а»-дағы Сәндила апайы асхананың алдында мұның тура ит терісін басына қаптаған. Өйтіп жейдесінің қыртыстанған жағасын түзегені бар болсын, «Сабағың қалай?» деп қамқорсығаны құрып кетсін. «Саған сеніп едік...» деді бар болғаны. Айтары жоқ, жердің жігіне кіріп кете жаздады.

	Бүгін өліп кетсе де ұйықтамайды. Оның үстіне каникул. Жә-жә, Тезекбайдың алдында және масқара болар жайы жоқ. Апыр-ай, ауық-ауық «мен тірімін» дегендей темір керуетті бір сықырлатып қойып, қаннен-қаперсіз ұйқыға берілген мына шелек танау Тезекбайың нағыз арамның өзі екен ғой! Кім білген?..

	«Біз – шопанның баласымыз» деп болар-болмас миығынан күлгені. Әлішер алғашында бұл не айтып тұр деп мән бермеген-ді. Енді есіне түсті. «Бөксесін бассаң да мыңқ демейтін маубас балықшының баласы-ай!» деп мұны көрер көзге табалағаны екен ғой. Әп, бәлем! Кәдімгідей желкесі күжірейеді. Тершіген терезе алдынан кері ысырылды. Е, тапқан екен аузынан шөп алмайтын момынды! Сырттан түскен күңгірт сәуленің әсері ме, қайдам, әлжуаз саусақтары қапелімде сексеуіл томарындай арбиып-арбиып шыға келді. Жартылай әктелген қабырғадағы «алып адамның» көлеңкесіне де сүйсіне қарады. Бас дегенің қазандай. Теңіз жағалауындағы әскери зонаның локаторындай қалқан құлақты қос алақанымен баса салып еді, бір минут өтті ме, өтпеді ме, су астында ауа қарманған кісіше орнынан атып түрегелді. Өлі тыныштықтан да тынысың тарылады екен... Таза ақымақ бола жаздағанын көрдің бе?! Ой-хой, балықшының баласы екендігін дәлелдеп, тыныш жатқан Тезекбайды буындыра салмақ және де. Көлеңкедегі дәу жұдырығын лезде кеудесіне қыса қойды. Жүрегі түскірі дүрс-дүрс.

	«Дұрыс істемедің, дұрыс істемедің» дейтін бір жанашыр дауыс алыстан талып естілгендей ме, немене, мына абажадай итарқа интернатта қандай жақының бар еді дегендей ме, немене? Ойбай, оған тіпті арамтер болудың жөні қанша? Тезекбайдан басқа кімі бар?

	Қарны жер сызған ескі керуетті ойбайлатып орнынан атып тұрды да, сыз қабырғаға бақандай сұрау белгісін қойып қайтты.

	«...Көп балалы шопан балаларына арналған интернат». Құрып кеткір, осы сөздердің бүйіріне шаншудай қадаларын білсе-ші. Кеше де, бүгін де. Бәлкім, ертең... дәу жұдырығын ербең еткізіп қайтадан жоғары көтерді. Айнымаған пролетариаттың жұдырығы! Бір емес, бірнеше кітаптан көрген осындай суреттерді. Шүңірек көз меңгеруші бұл қылмысы үшін итжеккенге айдата алмайды. Жасы толмаған. Мықтағанда колония. Осыдан таң атар, Тезекбаймен ақылдасқанда қайбір ұпай теңестіруші еді? Қойдың құмалағындай бір түйір тас жалынсын, білдің бе, маңдайдағы жазудың пәршепәршесін шығарады. Сол баяғы қатып қалған қағида. Жел өтінде жүретін шопан байғұс алдындағы қоралы малына ие бола ма, он шақты баласының сабағын қадағалай ма? Ар жағын өзіңіз-ақ түсіне беріңіз.

	Интернат маңы жылан жалағандай. Жақында тұратындар әлдеқашан ауылдарына аттанған. Тезекбайдың Шолақтаудағы шопан әке-шешесіне жету үшін арнайы трактор керек екен. Бұл заманда ондай мырзалық қайда? Өткен жолы ферма меңгерушісі әдейі соны айтуға келгендей-ақ: «Ай, Тезекбай, маған сенсең бар-ау... сені сағынып отырған әке-шешеңді көре алмадым...» – деп кеңк-кеңк күліп еді. Е, бопты, мені алып кетуге келген екен-ау деп алғашында жағрапиядан алған жалғыз «бестігін» көрсетіп жік-жапар болған қайран Тезекбай қайтсін енді, ананың әлгідей сөлекеттеу әңгімесін естіген соң көздері жәутеңдеп қала берді.

	Өзінің де оңған жағдайы жоқ. Әлішердің каникулға шығуын күтіп тұрғандай, пойыз пұлдың үш есе қымбаттағандығын қарамаймысың! Мейлі, он есе қымбаттасын. Дорбасының түбінде жатқан анау ангор ешкісінің түбітін не істейді? Жұмагүл апайы Әлішерді интернатқа қабылдатқан Есенбай жерлесінің үйіне апарып тастарсың деп беріп еді. Анда-санда үйінен шай ішіп тұрсаң да артықтығы болмас дегенді де емеурінмен аңғартқан. Оу, жаңа оқу жылы басталғанша Есенбай ағасы кеңірек пәтер алып, ызы-шулы қаланың басқа бір бұрышына көшіп кетсе, оны Әлішер қайдан табады? Ангор ешкісінің түбіті керек болса, өздері іздемей ме алдымен. Пойыз пұл деген, әне, сол – ангор ешкісінің ақ түбіті.

	Бұлардың жандарында он бірінші «а»-да оқитын Сәндила, Қарашаш деген соқталдай екі апайы және бар. Естуінше, олардың ауылдары, анау айтқандай, жер түбінде емес көрінеді. Еріктері білсін, интернаттың месқарын жаман керуетін қызғана ма? Ертеңбүгін мектеп бітірейін деп отырған батпандай кісілерге пәлен деуге бола ма? Өздеріне салсаң жоғары оқу орнына түсу үшін кітапханаға барып, алдын ала дайындалып жүрміз дейді. Дейді де кеш батысымен құрғақ нанды қантпен қоса қарбытып асап, артынша бір стақан мұздай суды шашала-машала ішіп, дискотекасына тайып отырады. Оу, дискотекасына бара ма, одан ары кете ме... Тек, әйтеуір, бұлар жататын бөлменің терезесін беймезгіл уақытта тықылдатып тұратындары жаман да. Есік ашпайын десең – ұят. Өлімге итермелеп тұрған жоқ. Оның бер жағында шүңіреккөз меңгерушінің тікенек темірдей ащы сөзін оларға естіртіп қайтемін деп те ойлайсың.

	Аяз қысқан терезенің алақандай әйнегі шытынап, шырмауық сыза бастапты. Ұртын томпайтып ауа жұтып алды да, қашан демі түгесілгенше үргілеумен болды. Бәрекелді-ай, апайлары келгенше өстіп ермек қыла тұрса да жарар еді-ау! Терезенің тұсынан әлдекімдер жүгіріп өткен. Шүңірек көз тәрбиешіден бұқпантайлап жүрген апайлары болса жүдә, қатып кетер еді. Міне, мына шиыршықталған ақ жаймадан тас қып ұстайсың да, көз ілеспес жылдамдықпен ұшып түрегелесің. Ойбай-ау, оған керегінің өзі осы ғой. Жалаң аяғыңды сыз қарымақ түгілі, от қарып кетсе де шыдайсың. Есіктің ілмегін ағытасың да, жұлдыздай ағып келіп, жылы көрпенің астына күмп бересің. Бітті.

	Жоқ, олар болмады. Терезенің тұсына келіп, бұған түсініксіздеу тілмен әлгілер біраз күбірлесті де тайып отырды. Бөтен адам. Және жылтылдатып шылым тұтатты. Далаға шығып кішкене серуендеп келер ме еді, а? Әйтеуір, Құдай ұрып ұйықтап қалмаудың амалы ғой. Енді ұйықтаса Сәндиласы бар, Қарашашы бар мұның түбіне тікелей жетіп тынар. Оу, былай қарағанда өзі үшін де өлім ғой, еркек емес пе. Бүгін қалай дегенде де ұйықтамайды. Сырттан естілген дыбыс сап тыйылған. Ауық-ауық қырау қатқан терезелерді олай өткен, былай өткен жүргінші мәшинелердің жарығы осып өтеді. Трамвайлардың темір түйгіштеген доңғалақтары сирексіген. Қойшы әрі, қорыққаны несі?! Тек әншейін... Оу, жаныңда тұлыптай теңкиіп Тезекбай жатқан жоқ па?! Кімнен қорықсын. Әйтсе де демін шығармастан шыдамдылық танытып, үсті-үстіне тың тыңдады. Шүкір, шүкір ғой, Шолақтаудың жықпыл-жықпылын қыстаған Тезекбайдың әкесіне де, трактор тауып бере алмаған кешегі ферма меңгерушісіне де іштей риясыз алғысын жаудырды. Ангор ешкісінің ақ түбіті аман болса бір емес, бірнеше пойыз пұлыңнан артылып қалар. Бұқпа базарға барса кім көрінген іліп әкетеді. Аудан орталығына дейін арқыраған арда пойызбен жетіп барар. Сосын, иә, сосын... мына аласапыран ақтүтек боранда ауыл қайдасың деп, жападан-жалғыз тартып кетпекпісің?! Әйтеуір, өйтіп-бүйтіп жылы орнын суытқысы келмеген. Ой, аз айт, көп айт, сонысы ақыл болды!

	Құдай төбеңді көрмегір-ай, жастыққа басының қалай тигені есінде жоқ. Жылан шағып алғандай шоршып түсті. Ары кеткенде он минут. Көзі ілініп кетіпті. Әйтеуір, аман, тыныштық екен барлығы. Терезенің қырауын тырналап, алақанына іліккенін маңдайына басты. Шиыршықталған ақ жайманы жібере салып, тақтай еденді аяғының ұшынан басып, есік жаққа да барып қайтты. Қорықпайды. Тезекбайдың пыс-пыс демін естігенде барып, бойына болар-болмас әл жинады. Арқасын асқар тауға тірегендей жалы күжірейіп, қарны жер сызған ескі керуеттің мақта қалдығымен нығыздалған төсенішіне қайта қисайды. Ұйықтамауы үшін де бір нәрсемен шұғылдануы керек еді. Енді терезе үргілегеннен опа жоқ. Аяқтары қисайған бірнеше орындықты шегелеп тастасам қайтеді деп те оқталды. Шүңірек көз тәрбиешінің интернатты жөнжосықсыз мақтай ала жөнелер жәдігөй мінезі еске түскенде барып, лезде айнып түсті. Интернаттың аты – интернат, басқадай не болушы еді? Сол баяғы арасы иттің тісіндей ырсиған тақтай еден. Сірә, жөндеу жұмыстарын оқу жылына тақау бастайтын болса керек, әркімнің аяғына жабысқан красканың орны теміреткідей ағараңдайды. Әділетсіз демеске қайтіп дәтің шыдайды? Нағыз барып тұрған әділетсіздік!

	Баланың басындай жұдырығы сыз қабырғаны әлденеше рет түйгіштеп өтті. Интернат дейді, басқа атау құрып қалған. Ғарышқа қосарланып жылма-жыл космонавтар ұшып жатқандығын қайтейін, әп-сәтте астана көшелеріндегі шетелдік мәшинелердің қаптап кеткендігін қайтейін, ал интернаттың сол баяғы бетбейнесі өзгермеген. «Көп балалы шопан балаларына арналған...» Яғни, Тезекбайдың әкесі дүниеге көп бала әкелгені үшін кінәлі... Ал сонау жер түбіндегі балықшы ауылдың баласы бұған қалай тап болды десеңші. Теңіз жарықтық тартылып, экология деген қызылкөз пәле шықты ғой, әйтеуір. Меңгерушінің құлағына әлдекім күні бұрын сыбырлап қойған ба, кім білсін, Әлішерді тілге келместен қабылдаған...

	– Тезекбай, Тезекбай деймін, кішкене тыңдашы мені, ұйқыдан өліп пе ең, сорлы?! – Біреу естіп қоятындай тұншыға сыбырлады. Қараңғы бөлме корқынышты екен деп қалай айтсын? Жалаң аяғымен бір-екі басып ілгері жылжыды. Ой, төбеңді көрмегір, жолдағы темір бағанаға басын соғып ала жаздағаны. Бәсе, қайдағы жын-пері деп ем-ау! Тезірек кепсін деп, темір пешке керіп жайып қойған Тезекбайдың күртешесі. Бар болғаны сол. Зәремнің зәр түбіне кеткені-ай деп кімге шағынсын? Бір жағынан Тезекбайдың жанына қисайғысы да келді. Керуеттің аяқ жағына келіп біраз тұрды. Пыс-пыс, рақат!

	– Тезекбай, а, Тезекбай? – Ары-бері оянбаған соң тура құлақ түбінен сыбырлады.

	– Немене, далаға шыққың келе ме? – деді біраздан соң анау, Әлішерден басқа қасында қара жоқтығы оның да енді есіне түссе керек. –Көмір шелекке жібере салсаңшы.

	– Ой, қайдағыны айтқаның не, өзіңмен кішкене сырласайыншы десем...

	–Ертең де күн бар емес пе?!

	–Бары бар ғой.

	Тезекбай іргелікке қарай аунап түсті. «Қисайсаң, қисая салсаңшы» дегені шығар, бәлкім, қалың көрпенің шетін көтере бастап еді, әлгі өліп жатқан Тезекбай шоршып түскені:

	– Әй, мынауың не, Тұрсынбаев, төсегімді бүлдіресің, жоғалшы әрі!..

	Әлішер кәдімгідей мұңайып қалды. Қайдағы жолдас, мынадай нақұрыспен жолдас болғанда нені қиратпақсың?! Жолдас, дос дегендерің мұндай болмайды.

	Кенет әлдекім терезе қақты. Міне, көктен тілегені жерден табылды. Ой, төбеңді көрмегір Тезекбай. Тірі болсам сенімен таң атқан соң сөйлесермін.

	Табалдырықтан алдымен Сәндила апайы аттады. Көп күттірмей мезгілінде есік ашқан Әлішердің арқасынан қақты. Ана жолғысын да осымен жуып-шайды. «Бір жасың мың болсын» деді ме, әлде «жігіттің сұлтаны екенсің» деді ме, әйтеуір осы тақілеттес сөздерді қағыс естіп қалғаны бар. Қарашаш апайының жанынан бейтаныстау тағы бір қыздың сұлбасын аңғарып қалды. Интернаттың бос жатқан керуетін аяй ма, біреуін емес, бесеуін ертіп әкелсін маған десе! Ой-бой, кеудесімен көк тіреген Қарашаш апайы да мұның алдында кәдімгідей жік-жапар:

	– Медучилищеде оқитын жерлесім еді. Дискотекадан кеш шыққан соң осылай қарай бұрыла салғанбыз. Осы каникулда аспалы жолмен Көктебеге сені бір алып шығу – менің міндетім. Дымың ішінде болсын, келістік пе?

	Әлішер ойланбастан бас изей салды.

	– Міне, мұның дұрыс-ақ, – деді Сәндила апайы. Жартылай әктелген ылғалды пешке бетін басып тұрды да оқыс шешім тапқан кісіше, – қыздар, мен сендерге бір нәрсе айтайын ба? – деп жұқа етігін ұшынан басып ілгері озды. – Осы бөлмегеқона салсақ қайтеді, әрі кең, әрі жарық.

	Құрбысының ұсынысын Қарашаш та қолдап әкетті:

	– Сен... сенің таппайтының жоқ-ау!

	Ол жағын өздерің білерсіңдер дегендей, бейтаныс қыз қалыс қалды. Аналар көрпе-төсектерін көшіріп әкелуге көрші бөлмеге аттанды. Әлішер тапсырмасын тап-тұйнақтай орындаған кісіше көңілін бірлеп, керуетіне күмп берді.

	Құдая тоба, енді ұйықтай алсашы! Мақта қалдығымен нығыздалған ап-ауыр көрпені басынан асыра лақтырып, тас бүркеніп жатып та көрді. Өз демінен өзі терлеп пысынай бастаған соң, қос қолын төбесіне қойып, жалаңаштанып жатып та көрді. Ұйқы жоқ... Есіне қайдағы-жайдағының оралғаны: тартылған теңіздің құмдауыт жағалауымен құлдыраңдап жүгірген бала... бір түп шидің түбінде жалаңаш денесін әлдекімдерден қалқалап шашын тарап тұрған шешесі. Әне, жыңғылды төбенің баурайынанбейтаныс біреудің төбесі шошаяды. Бірте-бірте жағалауға қарай жақындай түсті... Сол, сол-ақ екен, ақ шағалалардың қиқулап, әлгінің сөлекеттеу жүрісінен сескенгендей, айналаның азан-қазанын шығарғаны! Баланың басы айналды. Жо-жоқ, о не дегеніңіз, оның әкесі теңіздің арғы түкпіріндегі аралдардан оралуға тиіс еді. Және соған кәміл сенетін. Бәлкім, қайықтары көтере алмайтындай алып балық ұстаған шығар. Әлде кемелері жартасқа соғылып, өздері толқын екпінімен жанұшыра ығып келе жатыр ма екен, а?! Мейлі ғой, әйтеуір, аман болсын деңізші! Оу, жаман телпегін жапырайта киіп, өзінше едірендеп келе жатқан мынаусы кім, ей?!. Баланың дегбірі қашты. Жо-жоқ, айдың-күннің аманында мұнысы не басыну?! Бәсе, әкесі қосауыз мылтығын баласы мен әйеліне бекер қалдырмаған екен ғой. Осындай оспадарсыздардан қорғанып жүрсін деген екен ғой. Әлгінің сықпыты жаман еді. Алдымен алақанын толтырып, теңіздің ащы суын өлермендене жұтты. Төңірегіне көз салды. Шынашақтай баланы шыбын құрлы елесе не дейсің?! Ізінше шешесінің іш киімдерін саусақ ұшымен іліп алып, қойнына жытырды. Сұмдық, сұмдық-ай деп құрғақ жұтынған баланың есіне кереге басында ілулі тұратын қосауыз мылтықтың қалайша түсе кеткендігін айтсаңшы! Сол, сол-ақ екен, жалма-жан кері жүгірген. Мылтықтың құлағы қайырулы. «Әй, доңыз, бері қара!» – деп ақырды бала. Жаман телпек мұны, сірә, түсінбесе керек. Есі шықты, есі шыққаны сол, ыржалақтап күле берді:

	«Жұмагүл екеуміздің он жыл бірге оқығанымызды білмейтін бе ең? Жаңабек жолдан қосылған жолаушы ғой, жолдан қосылған...»

	«Көтер, қолыңды!»

	«Әлішер, құлдығым, байқамай жазым етіп аларсың! Арамызда ешнәрсе болған жоқ...» Шешесі тұншыға жыламсырады. Сөйткенше, әлгінің арыстанша атылып, баланың қолына жармасқаны. Мылтық сұйық түтін құсап, айдалаға маңқ етті...

	– Бекер, бекер істедім! – деп жастықтан басын жұлып алған Әлішер темір керуеттің бел темірін жұдырығымен солқ еткізді. – Үнін шығармай баса салуым керек еді! Мықтағанда – Құмкөлдегі колония.

	– Түс көрген ғой, – деді Сәндила апайы.

	– Жаман бала емес, – деді бейтаныс қыз.

	– Менің інімнің де осындай қояншығы бар. – Қарашаш апайы ұзақ-ұзақ есінеді.– Сонымен, қай жерге келіп едік өзі?

	– Нені айтасың?

	– Түсінбей қалуын.

	– Кетші, ей, ішің толады да жатады екен сенің-ақ. Қытықтамашы деймін, қытықтамашы, керуеттен құлап қалармын.

	– Өле қал!

	– Тыныш, жамырамай жайлап сөйлесеңдерші, жалғыз емессіңдер ғой! – Бейтаныс қыздың басу айтқанына Әлішердің іші жылып қалды. Оқығанның аты – оқыған-ау.

	– Кімнен қорқасың, Тезекбай тепкілесең оянбайды, Әлішер

	«Чапаев» киносын көріп жатыр.

	Әлішер олай бір, былай бір аунақшыды. Ұйқы жоқ. Және бөгде біреулердің әңгімесін тыңдау қандай ыңғайсыз.

	– ...

	– Келді десеңші, аш бүйірін таянып.

	– Келді ғой.

	– Бірден лып ете қалған шығарсың?

	– Қайдағы.

	– Билемеймін дедің бе, жаман қатты?!

	– Жоқ, жалынсын дедім шамалы.

	– Ол не деді?

	– Тұрды сүмірейіп.

	Қарашаш апайы сықылықтап күлді.

	– Сұмырай!

	– Кімді айтасың?

	– Әділхан ше, ол сенікіндей емес, талайын көрген пәле ғой.

	– Бірден жабыса кетті ме?

	– Бірден.

	– Сен де қарсы болмаған шығарсың?

	– Қарсы болғанда қайтем, құлағыма бір нәрселерді сыбырлай ма десем, жоқ, мойнымды бұрып әкетіп барады...

	– Алғашқы сүйісуің бе еді?

	– Жоға. Ұмытпасам, жетінші сыныпта ғой деймін...

	– Е, опытың бар пәле екенсің ғой.

	– Қайдағы опыт, кетші әрі!

	– Белің қандай нәзік еді?!

	– Қытығым қатты, ой-бай!..

	– Айқайлама!

	– Кімнен қорқасың?

	– Ешкімнен.

	– Жатайық,– деді бейтаныс қыз.

	Сәл үнсіздіктен соң екі апайы бітпейтін дауын қайта бастады.

	– Қарашаш деймін, ұйқым келмей жатқаны.

	– Не істе дейсің маған?

	– Ақыл берсеңші, Тұрдыәліні тастасам қайтеді?

	– Не боп қалды, ұрысып қалдыңдар ма?

	– Икемі жоқ бір сорлы. Менің алдымда кінәлі кісідей басын төмен салып, міңгірлейді де тұрады. Жігіт деген былай, құшақтап...

	– Ен таққаның кім?

	– Ермұрат. Бүгінтаныстым. Кілем фабрикасында станок жөндеуші боп істеймін дейді.

	– Жетіскен екенсің!

	– Не, неғып, бір бәлесін байқаушы ма ең?

	– Өңшең қыздың ортасынан келген сұмырай сені қайтсін. Ондайларға жолама.

	– Енді қайттім?

	– Өліп барасың ба, Сайлаубек қалай?

	– Оның кім тағы?

	– Әділханмен бірге жүретін ше.

	– Қайсысы?

	– Джинсиі бар ше.

	– Мұртты ма?

	– Сол.

	– Қойшы әрі!

	– Саған адам жақпайды-ау, Төлеген өзіме де керек. Оны қайдан табайын.

	– Әй, жынды, енді түсіндім, оның оң аяғын сылтып басатын біреу ғой.

	– Аяғын асқабаққа араластырып асып жейсің бе?

	– Қойшы, сонда да. Жуас та болса Тұрдыәлім жақсы емес пе?

	– Басың жұмыс істемейді, әдеби кітап оқымайсың. Жігіттерді соңыңнан сүмеңдетіп қою керек, сүмеңдетіп!

	– Қалай?

	– Қалай болушы еді, сол ақсақпен бір күн билеші, Тұрдыәлің ертеңіне тіріліп шыға келмесе маған кел.

	– Маладес!

	– Жатайық, сенің әлқиссаң таусылмас.

	Біреуі тұрып, шырт еткізіп шамның тетігін басты. Жеті қараңғы түнде бұлары несі, ей?! Әлішер көрпесіне қайта сүңгіді. Далаға шыққылары келді ме... көмір салған қоңыр шелек... Ішінен мырс етті. Қойшы, құрысын, түйедей боп... Шегеленіп қалғандай басын жастықтан көтере алсашы. Жан-жағыма қарайыншы дейді ептеп, жай қызығушылықпен. Тұлдыр жалаңаш емес шығар. Төбеңді көрмегір, астарынан түлен түрткендей бұлары несі? Керуеттің екі басында – екі апайы. Қолдары және бос емес.

	– Дымыңды шығарма.

	– Ауыратын шығар, ә?

	– Ине сұқсаң ауырмай қайтеді.

	– Шыдайсың бәрібір, шыбыш секілді шоршып түссең өз обалың өзіңе! Қай жерге салайын?

	– Көзімнің астына.

	– Меңді қызды қайдан көрдім деп, ертең Тұрдыәлің танымай қалып жүрмесін?!

	– Е, мейлі, өзіне сол керек. Жоқ-ше, жігіт деген, міне, былай... ептеп құшақтамай ма...

	– Ей, жынды, белімнен ұстама.

	– Бастаймыз ба?

	– Бастайық. Жүрегімнің дүрсілдеп тұрғаны біртүрлі.

	– Меңнің керегі жоқ болса, мейлің.

	– Қолың жеңіл ме еді?

	– Бауыздамаймын, қорықпа.

	– Мұндай моданың атын білуші ме ең?

	– Жоқ.

	– Су ми-ау, өзіңнің меңді қыз атанғың келеді, бірақ оның халықаралық атынан хабарың жоқ. Міне, құлағыңа құйып ал. Татуировка.

	– Не дедің?

	– Татуировка.

	– Е, бопты. Неғып отырсың жалпиып, бастасаңшы.

	– Ой-бай!

	– Шыда, инені тура көзіңнің астынан түйрейін бе?

	– Мейлің, тушқа батырдың ба, аяма! Әйтпесе көгеріп кетеді.

	«Түсінікті. Жасанды мең көгермей қайтеді?..» Әлішердің көзі ілінісіп кеткен екен. Әлдекім ыстық демімен тура құлақ түбінен сыбырлаған. Баяғыша шам жанып тұр. Ептеп қабағы кіртиді. Тезекбай айтпақшы, «Ертең де күн бар ғой». Дегенмен, мезгілімен тыныш ұйықтағанға не жетсін?! Түйедей болып Қарашаш апайы төніп тұр. «Көмір салған шелек...» дей жаздап барып тілін тістеп үлгерді.

	– Әлішер, жігітсің ғой, жігітпін деші бір жолға. «Ал, ия». Көзін уқалап, кірпіктерін бір-бірінен әзер ажыратып алды. «Тағы не керек бұларға?»

	– Сәндила апайыңды бір жолға аясаң етті. Қолым дірілдеп, түк өндіре алмадым. Жігітсің ғой, инені тушқа аямай батырып ал да, сол жеріне сұға сал. Ауырсын, өлмес, тілеп алған өзі.

	Әлішер Қарашаш апайының айтқанын істеді. Тұрды. Инені тушқа батырды. Қолдары да дірілдеген жоқ. Сосын жасаураған жанардан екі елідей жерді мөлшерлеп алды да,инені шімірікпестен сұға салды...

	Күн тас төбеге шақырая шығып алыпты. Қыраулы терезенің тең жарымы жалаңаштанып қалған. Іргені солқылдатып 8-трамвай өте шықты. Соның артынша құрылыс материалдарын тиеген ауыр мәшине бұрылыс сайын демалып, өрге қарай тасбақаша тырмысып бара жатты. О жарықтықтың ышқына айқайлаған сайын оңдысолды кеңірдегінен көк түтін құсатындығы кішкентай Әлішерге де белгілі еді. Оу, не дейді, ей, кішкентайы несі? Қалың көрпенің астынан басын қылтитты. Кісі өстіп те өз-өзін қорлайды екен-ау, ә?! Түндегі ерлігін Сәндила мен Қарашаш апайы өлгенде ұмытар. Қорқу деген немене?! Тіпті саусағы дірілдесе бір сәрі ғой. Кәдімгі балық комбинатының ыстау цехында мұрны пысылдап, жайынның ішек-қарнын көз ілеспес жылдамдықпен ақтара салатын Жұмагүл апайы секілденіп, инені шімірікпестен кірш еткізді. Міне, саған керегі! Жасанды мең ғой, қалған қызығы өзіңізге бұйырсын! Ойпырым-ай, бұл не қылған таусылмайтын «апайлар»?! Жұмагүлді де апай дейді. Оу, тартылған теңіз жағалауындағы жатаған ауыл қайда, біреу қайда? Мұның «ауыр қылмысын» Жаңыл әжесінің құлағына сыбырлап қоятын біреу бар ма? Апасы емес, туған шешесі ғой. Күн шалған қоңырқай жүзіне күніне мың қайтара қарасаң да жалықпайсың. Жасанды меңі жоқ, бірақ әдемі. Суретін алып шықпағандығына өкінді. Өстіп жатып көрпенің астынан бір қарар еді де, бешпетінің төс қалтасына сүңгіте салар еді.

	***

	О-хо, мына қызықты қараңыз! Сынық айнаның алдында сыланып-сипанып, жасанды меңін мың қайтара шұқылап, Сәндила апайы тұрған шығар деп еді. Кішкентай Әлішердің түндегі ерлігіне іштей тамсанып, Қарашаш апайы тұрған шығар деп еді. Жылан жалағандай жым-жылас. Тезекбайдың ескі күртешесі керулі арқанда асылып әлі тұр. Бұл не? Әлде Әлішер тыныш ұйықтасыншы деп бәрінің аяқтарының ұшынан басып далағашығып кеткені ме? Түсінсе бұйырмасын.

	Кенет ит талаған мысықтай екі көзі алақтап, Тезекбайдың табалдырықтан сүріне-қабына аттағаны. Оу, не болып қалды, батырдың тұқымы?! Соның артынша Сәндила мен Қарашаш апайлары қосарлана кірді. Түрлерінен адам шошынғандай. Оның үстіне түндегі «репетициядан» кейін Сәндила апайының беті ісіңкіреп кеткен бе, қалай? Әлішер әліптің артын аңдаған. Тезекбай байғұсың қолға түскен тұтқыннан әрі, азар да безер:

	– Сіздер, немене, шынымен сенбейсіздер ме? Алғам жоқ деймін, алғам жоқ!

	– Қалтаңды көрсетші, кәне! – Сәндила апайының соттың тергеушісіндей қадалуын. Әлішердің іші кіп алып қалды. «Тегін емес». Тезекбайдың қалтасынан алтын шықпайтындығы анық қой. Ұшы мұқалған қарындаш, үш-төрт қара шақа, сіріңкенің төрт-бес шырпысы шашылып жатты еденде.

	– Шылым шегесің бе? – деді Қарашаш апайы аш бүйірін таянып. – Суретіңмен қосып, қабырға газетіне шығару керек екен.

	– Жоқ, әжетханаға барғанда.

	– Немене, әжетханаға барғанда костер жағасың ба?

	– Жоқ-та, енді былай, кейде... ішің ауырып көбірек отырып қалмайсың ба...

	Қарашаш апайы Тезекбайды қолынан жетелеп, былайырақ алып шықты.

	–Ұят, өлім-ай! Күллі интернаттың атына кір келетін болды-ау! Бәріміздің көзімізді бақырайтып қойып, ұрлықшылар дейді. Бізді де кішкене түсінші, Тезекбай, алғаның рас болса қайтып бер! Және өзіміз болсақ бір жөн. Бөтен біреудің қалтасына түскенің қалай? Енді не істейміз, ол әлгіде өкпеледі де, «енді көрмегенім интернат болсын» деп кетіп қалды. Өзі училищеде оқиды, біз секілді өкіметтің мойнында болса, екі жүз теңгеде не тұр дейсің?!

	– Алғам жоқ, алсам бар ма... асылып өлейін! – Тезекбай шынымен жыламсырады. Әлішердің де көңілі босады. Асылып өлу дегенді қайдан шығарды мына шелек танау?! Асылып өлсең жетісерсің. Ұрлық! Тезекбайды ол жаманатқа қалай қиярсың?! Түнде төсегінде тұлыптайөңкиіп жатқан. Мүлде сенімсіз. Түйедей болып, мына жолың болғырлар қиянатқа итермелеп тұрғаннан сау ма?! Тезекбайға ұрлықшысың дейді. Жүрегі дір етті. Мақта тығылған көрпені аяғымен ашулана серпіп тастады.

	– ...Анау-мынау емес, екі жүз теңге! – Сәндила апайының да тыныш тұрғысы жоқ.

	–Қабырға газеті ме бар тапқандарың, бар, шығара беріңдер!

	«Әп, бәрекелді, Тезекбай, міне, өзіңді жаңа таптың!..»

	– Бесіктен белдері шықпай жатып, ұрлық жасау нелерін алған? Екі жүз теңгені сенүшін біз-ақ бере салар едік қой, бірақ бізде ондай ақша қайда?

	Әлішер де шыдай алмады, басын көтерді:

	– Бәлкім, құрбыларыңыз ақшасын жоғалтып алған шығар.

	– Не дейді?! – Сәндила шап ете қалды. – Жоғалтып алып не көрініпті? Екі жүз теңге кез келген жерде шашылып жатыр ма екен соншалық?!

	– Байқамай дегенім ғой...

	Тезекбайдың денесіне жан кіре бастады.

	– Ақшасы жоғалған болса өзі неғып іздемейді?

	– Е, соны айтам.

	Әлішер «Түнде бөлмемізге бекер кіргізген екенбіз, – деді ішінен, – мұндай дау боларын қайдан білейін».

	– Әлде сен жымқырып кеткен шығарсың?! – Сәндила апайы енді Әлішерге шүйлікті. – Жігіт дейді-ау бұларды!..

	«Қап, инені барынша тереңірек сүңгітпегенім-ай!»

	– Сендермен салғыласып тұруға шамамыз жоқ. – Өз қолымен жасаған жасанды мең жыбыр ете қалды. – Тезірек қайтарыңдар, әңгіменің тоқетерісол! Бәле сендерден келді. Түсіп қалса, жатпай ма мына жерде. Тышқан же-мейді. – Есікті барынша қатты жапты да ізінше басын қылқитты. – Ақшаларың болмаса зат күйінде қайтарыңдар. Бартер. Ойлануға бір тәулік, яғни жиырма төрт сағат.

	Тезекбай мен Әлішердің әбден бастары қатты. Қарсы қарап отырып бір-біріне жалтақтайды. «Алғаным жоқ» деп Тезекбай байғұс иығын қомдайды. Болмаған соң, тақтай еденді тепкілейді. Каникулға шығар-шықпастан бірі – Шолақтауға, бірі – теңіз жағалауына тартып отырса мұндай пәлеге кезігер ме еді-ай?! Анық масқара деген сол, әне! Апайларының аш кенеше соңдарынан қалмай жүргендері анау. «Алдыңдар, – дейді, – алған екенсіңдер, қайтарыңдар, заттай болса да құтылғандарың жөн ғой». Шегінерге жер жоқ. Ертең, ит жегір, осы интернаттың іші ию-қию айқайға толып-ақ кетпей ме. Апайлары тірі тұрса жерден жеті қоян тапқандай бұлар туралы соңғы «жаңалықты» жұрттың бәріне жайып салар. Содан, не керек, екеуі аймандай болып, ұры атанып шыға келеді. Бітті, бар шаруа осымен тәмам!

	Түнгі он екілерге таман екеуі сүмірейіп, көрші бөлменің есігін қақты. Сылаңдап алдарынан Сәндила апайы шықты:

	– Е?!.

	Әлішер шүберекке нығыздап түйілген ангор ешкісінің ақ түбітін көрсетті:

	– Жарай ма?

	– Жарағанда қандай! Өзім де ақылды балалар түбі осылай істейтін болар деп ойлағам... Қанша кило?

	– Білмеймін.

	– Жетер, екі мың емес, екі жүз теңге ғой, әйтеуір. Барыңдар, боссыңдар!

	Үшінші тоқсанның алғашқы жұмасында мектептен көңілсіздеу қайтқан Әлішер болмашы нәрсеге күліп, болмашы нәрсеге ыржалақтап, алдынан өте шыққан бір топ жоғары сыныптың бойжеткендері арасынан Сәндила апайының сұлбасын анық аңғарып қалды. Жүрегі тура тас төбесінен шықты! Мойнында ақ бөкебай. Баяғы ангор ешкісінің ақ түбітінен тоқылған ақ бөкебай. Тезекбайға айтсам ба екен, айтпасам ба екен деп біраз ойланды. Оқыс жерден басын көтеріп алып, қолын бір-ақ сілтеді.

	«Ақ бөкебайға жасанды мең қайтіп жарасушы еді? Мүлдем жараспайды!» Жылдамырақ жүрді. Бәлкім, алдынан Тезекбай досы кезігер...





СҮТ ТАСИТЫН МӘШИНЕНІҢ ШОФЕРІ




	Құрақ көрпенің бір шетінен шығып жатқан аяғын бауырына тартып алды. Ой-хой, мұндайда қаңғырып жүрген қайдағы ұйқы?! Олай дөңбекшіді, бұлай дөңбекшіді. Біреу келетіндей-ақ сырттан үздіге тың тыңдайды.

	Жүрегі түскірі дүрс-дүрс. Бір, екі, үш... Қара басып, кеудесінің төсектен көтерілмейтіндігі несі, ей, а?!

	Ұялшағын. Жеті қараңғы түнде мұның «ұрлығының» үстінен түсетін кім бар-ай десеңші! Олай болған күнде асып-сасудың қажеті қанша? Бітеу емес, сыртқа шыққысы келген екен, міне, солай, жарықтың тетігін басып қалып, өзгелерге де зияным тимесін деген сақтықпен «ақ патшаның жаяу баратын жеріне» туралап тартатын «қайран интернаттағы күн қайда?» Бұл – сиыршы Күнберген Қожағұловтың қара шаңырағы. Шам жоқ, аяқ киімін таба алмай, әуре-сарсаңға түсіп жатқандығы содан. «Мұны да бала деп арқасынан қағасыңдар-ау, ә! Бала емес, бұлар барып тұрған пәле!»

	«Сендердің көздеріңе көрінсек бітті ғой, осындай сөлекет сөздермен басымызды допша домалатып ала жөнелесіңдер».

	Нұрқанат бұл ренішінің кімдерге бағышталғандығын анық аңғара алмады. Әйтеуір біреуге. Міне, өстіп кішкене шер тарқатса ғана әлгіндей таудай болған түпкі арманына бір табан жақындай түсетіндей. Былайша карағанда, адам күлерлік-ақ оқиға, түк те емес. Шынттап кіріссе, бір-ақ минуттың ішінде-ақ бәрін тастай тындырып, одан әрі тып-тыныш ұйықтап кетуіне болады ғой. Е, мінеки, басын көтеріп алады да, көзін уқалап жіберіп, әкесі жатқан іргелікті бір шолып өтеді. Әп, бәрекелді, осыған бола соншалық үркектегендігін айтам да, әне, айтқаны айдай келді де шықты. Әкесінің қоңқиған танауының астына әп-әдемі тұмсығын тығып, қаннен-қаперсіз, тіпті таң азаннан ала шапқын – сиыр саууға шығатындығын да ұмытып, бір рақат ұйқы құшағына берілген шешесі. Жә-жә, түнгі ләззат, тәтті түс, тәтті иіс... тағы не қалды?! Құдай-ау, бар-жоғы алтыншы класта оқитын Нұрқанат мұндай пәлекетіңді қайдан білуші еді? Өмір болса, оның қызығын әлі-ақ көріп үлгерер.

	Айтса да солай ғой өзі. Әке-шешесінің мұнан былайғы жерде «ищай» деспей күн кешулеріне бір ғана басты себеп бар. Ол – Нұрқанат. Оу, сиыршы Күнберген Қожағұлов өзімен соцжарысқа бірге түскен Әбдіғаппаршылап тіршілік кешсе бір сәрі ғой! Әбдіғаппардың үйі – шүпірлеген бала. Және өңшең ұл. Жыл аралатпай құрсақ көтеріп, оның үстіне қырық сиырды жалғыз өзі сауған соң кісі оңа ма? Нұрқанат та, шешесі айтпақшы, «Әбдіғаппардың ілмиген қамытаяқ қатынын» шынымен аяйды. Ал сөйтіп жүріп-ақ ол бар болғырың дүниедегі бар қарғыс атаулыны жатқа соғушы еді. Ұрысады, керекті жерінде күйеуінің де жержебіріне жетіп алады.

	«Оу, қайда лағып барамын?» деп іштей қапа болады Нұрқанат. Жеті қараңғы түнде Әбдіғаппардың қатпа қатынына қарап қалған қандай шаруа?! Әбдіғаппар да, Әбдіғаппардың шүпірлеген балалары да аман-сау жүре берсін. О несі-ай?! Әбдіғаппар, Әбдіғаппар!

	Е, әңгіме әлгі ерлі-зайыптылар арасындағы тірліктен шыққан екен ғой. Нұрқанат тумысынан жалғыз. Ту-у, бұған қатыссыз тағы бір жағдаяттың сап етіп еске түскендігін қарашы, ей! Түптеп келгенде, Әбдіғаппардан әкесі әлсіз емес... Қойыңдаршы соны, сандырақтап жатқандағысы да. Сендерге салса белгілі ғой

	«бүгінгінің баласы бала емес, барып тұрған пәле!» Әбдіғаппардан әкесінің әлсіз еместігі рас. Мұның ізінен де інілері, қарындастары еріп, кәдімгі орталық парктегі кішкене пойыздың вагондарындай ұбап-шұбап жүрер еді. Нұрқанат та дәл қазір бір інісін бауырына қысып, буы бұрқырап жатар еді... Оған болды ма, Нұрқанаттың бір жастан жаңа ғана асқан шағы ғой деймін, Құдай оңдап шешесінің аяғы тағы ауырлай бастапты. Содан бір күні озат сиыршы Күнберген Қожағұлов аудан орталығында өтіп жатқан слетке кетеді. Шешесі байғұс емізулі баласымен қиян шеттегі қыстауда бір қора сиырға ие боп қала береді. Осындай тастай қараңғы түн ғой, әйтпесе күндіз кісі қорқа ма? Кенет қасқыр тигендей қорадағы сиырлардың азан-қазаны шығады. Шешесі әкесінің керзі етігін жалаң аяғына іле салып, сыртқа жүгіреді. Жазым деген айтып келе ме, бір түбіртікке оңбай сүріндім-ау деп ойлайды. О, қарғыс атқыр, әлгі түбіртік дегені лезде тірі мақұлыққа айналып, қолтығының астынан зытып бара жатады. Сол, сол-ақ екен, жер тізерлеп құлағанын бір-ақ біледі. Одан соңғысы есінде жоқ. Содан кейін құрсақ көтермей қойыпты жазған басы...

	Енді, міне, екі адамның ыстық демінен пайда болған бір гүл өсіп келе жатыр араларында! Әжесі марқұм да осылай айтушы еді. Ия, солай, бала дегенің екі адамның ыстық демінен жаратылады! Өмір бойы осы пікірде қалғаны қалған! Оу, мұнда тұрған не бар, ыстық демінен, ал ыстық демінен! Құлаққа түрпі тиетіндей оғаштықты көре алсашы. Бұлардың сыныбынан да Беріктас деген бір білгіш шықты ғой, әйтеуір. Оған салсаң күллі дүниенің аяғы аспаннан келіп, жер бетін топан су қаптайды да кетеді. «Мә, саған, мә! – Ойша болса да Беріктастың қысық көздерінің астынан періп-періп жіберді. – О несі-ай, «әке-шешеңнің ыстық демінен жаралған екенсің, ендеше тойған қозыдай томпиып жүре берсеңші» демей ме?!

	...Өткен жолы да бір қызық жағдай болған. Мектептен келген бойда киімдерін қағып-сілкіп Нұрқанаттың асханаға бара жатқаны сол еді. Алдынан ыржалақтап Беріктас шыға келді. Ол үшін «есеп» айырысатын ең оңтайлы сәт, сірә, осы болса керек. Жұрттың мазағына қалған сыныптағы тірлігі әлгі. Амазонканы Аралдың төңірегінен іздеп, әбден масқара болды емес пе. Жағрапиядан деріс беретін ұзынтұра ағай да келістіріп ұрысқан: «Мұрнынды сүрте алмай жүріп, қыздарға хат жазған не теңің?..» деді ме-ау, «ашық теңізде сен сүмелекке кеменің рулін сеніп тапсыруға болмайды екен...» деді ме-ау...

	Амазонканы картадан көрсету деген не, тәйірі, бұған келгенде Күнбергенов ақ мылтық. Беріктас байғұс бүгежектеп төмен қарап еді, сөйтсе ішінде ит өліп жатыпты ғой! Су жаңа кроссовкасының тұмсығымен сыры кеткен еденді сызғылап тұрып:

	– Ал, данышпаным, адам қайдан пайда болады? – деп қойып қалғаны.

	И-и, шіркін-ай, кісі бүйтіп те аңқау болар ма, кейіннен бармағыңды тістедің не, тістемедің не, шу, қарақұйрық, жүрдек пойыз жүріп кеткен. Оу, Беріктастың бүйректен сирақ шығарған «быды-быдысы» өзіне, емтихан алатындай мұғалім ба еді соншалық? Тым қатты кетсе «оны әке-шешеңнен сұрарсың» деп, ит те болса сыныптас деген аты бар ғой десең, анау «қауашағыңды сәл-пәл қозғасаңшы» дегендей, сұқ саусағымен шекесін бұрғылап жүре бермей ме. Ай, Нұрқанат, Нұрқанат, бүйтпесең сиыршы Күнбергеннің ашықауыз аңқау баласы атанарсың ба?! Бәз-баяғыша:

	– Екі адамның ыстық демінен, – деп қарап тұр. Беріктастың өпөтірік ішегін басып шықылықтағандығын қойшы. Жанынан өтіп бара жатқан екі қыздың мырс етіп күліп жібергендігіне қайран қалады ғой Нұрқанат. «Ал, ыстық демінен, онда тұрған не бар екен, ал ыстық демінен!»

	Әкесінің үйді басына көтерген қорылына қыңқ етсе не дейсің? Жүгіріп барып, көрпенің астына сүңгіп кетсе ме екен-ай, а?! Рақатай, рақат! Басында бір шайнам миы жоқ Беріктастың «быдыбыдысы» өзіне, ал әке-шешенің ыстық демінен жаралмаған жерің қайсы? Жып-жылы көрпенің астына үн-түнсіз кіріп барасың, кіріп барасың... Әй, мейлі, өстіп ойлап жатудың өзі неге тұрады?! Әрине, ыстық демінен жаратылған соң ғана сөйтесің.

	Бітті, бұдан арыға кешігуге болмайды. Өзі бір кішкентай-ақ шаруа. Әке-шешісінің бір төсекте бас түйістіріп жатқандарын көреді де қайтып келеді. Бар болғаны сол, сосын, мейлі, шелектеп жауын төпелей ме, бүкіл Қараой алқабын қар басып қала ма, онан кейін қалаға жаяу тартатын күн туа ма, оған бәрібір. Қиналмайды, шынтуайтына келгенде, әлгі көріністің өзі-ақ мұның шынашақтай денесін жерден тік көтеріп әкететін бір құдіретті күшке ұқсамай ма? Соны айтам-ау, өзі де шаршады. И-и, ішін ит жегір-ай, аяқ-қолдары серейіп-серейіп, аспаннан сол күйлерінше түсе-түсе қалғандай, үлкендердің балаға бала деп бергі жақтарымен немкеттілеу қарайтындықтары несі екен, а?! Жеті қараңғы түні есіне қайбір онды теңеу түсуші еді? Мұны бір-ақ сөзбен де былш еткізуге болады. Бірақ Нұрқанат әке-шешесінің ыстық демдерінен жаратылған бала ғой. Жұдырықтай жүрегі бар дегенді де онша құп көрмейді. Жұдырықтай жүрегі түскір анау-мынауға илікпейтін шығар-ау деп те ойлайды. Өзін жер-көкке сыйғызбай мақтайыншы дегеннен аулақ, әйтсе де әлі қауашағы аршылмаған ақ мақта болады ғой. Қалай дегенде де өзінің жүрегі осыған ұқсас болуы тиіс. Мәселе былай: мұнан кейін Нұрқанатты қай төбенің басына отырғызамыз десеңдер де өздерің біліңдер. «Жердің жігінен шыққан жалмауыз», «Ақырзаманның баласы»... Оу, тағы не дейсіңдер?! Жо-жоқ, Нұрқанаттың жүрегін нәп-нәзік етіп туған өздерің ғой. Жаңа кроссовканы аяғына ілді екен, ләңгі қағып, тіпті ісі сотта қаралғалы жатқан қоймашы әкесінің қандай күйге түскендігімен де шаруасы жоқ шалықтап жүре беретін Беріктастай жаратсаңдар қайда қалдыңдар, а?! Апырым-ай, бұл таусылмайтын не деген ой және қайдан шығып жатыр? Жүрегі, әй, бүйткен жүрегі бүгін неғып жарылып кетпейді? Осыдан қалды бәлеге!

	Шешесі тым ажарлы адам еді. Сөз болғанына! Осыны да тауып айттым деп тұр-ау, ә! Мылжыңбас! Анасын тастай алмай жүрген адамды тауып көрші, кәнеки! Сондықтан жер бетіндегі барлық аналардың сұлу болмауларына қақылары жоқ. Сұлу... Жә-жә бопты! Тағы да романтиканың жалына жармаспақшымысың? Нұрқанаттың басын дәл қазір шауып алсаң да, айтылар әңгіменің тоқетері сол: шешесіне мықтап ренжулі. Ту-у, айтпасқа қоймадыңдар-ау, әлгі қалай еді?.. Е, тілінің ұшына тіреліп-ақ тұр.

	Мейлі, енді Нұрқанатты онсыз да ағаш атқа теріс мінгізіп қоятындарың белгілі ғой... Шешесі баяғыда біреумен уәде байласқан ба, қалай?.. «Бірге өмір сүрейік, бай болып, барша мұратымызға жетейік» деген секілді... Содан соң аралары онша жақсы болмаған. Мұның шешесі әлгіге өкпелеп, ауылға кетіп қалған. Өй, сүмелек, өз жөнімен жүрген адамның соңынан сүмеңдеп келіп несі бар десеңші! Жуықта әлгі мықтысы осы маңнан бір шаң беріп қалған көрінеді-міс. Естіген құлақта жазық жоқ, мұның шешесімен ебін тауып кездесіп тұрады-мыс...

	Жерге түскен әкесінің шолақ тонын көтеріп алса қайтер-ау?.. Шешесіне қыр көрсеткен түрі ғой. Іңір қараңғысында келіп, «тоңып қалармысың» дегендей, жұқа көрпешенің сыртынан жауып тастамақшы болып еді, бұл қыңырайды да, аяғының ұшымен теуіп жіберді. Жаман тонды теуіп тастағанда не тұр? Шешесінің де түгі кеткен жоқ «өлмесең өмірем қап» деді де, әкесінің арт жағына барып қисая кетті. Жүрек дейді, жүрек емес мұнікі, үлбіреген ақ мақта!

	Орнынан оқыс ұшып тұрды. Табанын қарып бара жатқан сызды топырақты да елеген жоқ. Бір, екі, үш... Еппен басып алға жылжыды. Кенет әлдене гүрс ете түсті. Бәлкім, жолдағы шәйнекке сүрініп кеткен шығар, бос шелекті қағып кеткен болар. Тәңір-ау, онда тұрған не бар? Ал өзіне бейне бір тау құлап түскендей елестеді. Тастай түнек. Басы айналды... Жұрттың жел сөзін ұрғаны бар ма?! Әке-шешесі бір төсекте бас түйістіріп жатыр, әне! О несі-ай, осыған бола түнімен дөңбекшіп шыққандығын айтам да. Тастай түнек, басы айналды. Аяғына бір нәрсе оралғандай болған. Мысық, тышқан аулайтын тарғыл мысық. Әп, бәлем, өлген жерің осы шығар! Тарғыл мысықты мойнынан тас қып ұстаған күйі сыртқа қарай лақтырып жіберді. Шешесінің аяғы ауыр кезінде де алдынан шыға келген осы мысық болмасына кім кепіл?!

	Су ішкісі келді. Су толы бөшке іргелікте болатын. Әке-шешесінің бас түйістіріп, бір төсекте жатқан-жатпағандығына назар салмасқа енді амалы да қалмап еді.

	Сәскеге тақау бір-ақ оянды. Ия, ия ол жөнінен мүлде қателеспепті. Таңертеңгілік тұра салып, тыртың-тыртың жаттығулар жасайтын бұл тақтай еденді интернаттың үйі емес, әкесінің қара шаңырағы. Сондықтан қашан тұрғысы келсе де еркі. Тіпті ыстық сүтті осылай жатып-ақ өңештен өткізіп жіберуге болады. Оу, Нұрқанаттың жаңа оқу жылы басталғалы ат ізін салып тұрғаны осы ғой. Қайдағы еркелік, еркелететін әке-шешеңнің сиқы анау. Түндегі... бұларды ма, бұлармен шаруасы енді болсын! Етекжеңі қырқылған жаман тон болса әлі де жерде жатыр. Шешесіне көрсетілген «ультиматум» сол. Ал әкесіне не жорық? Пай-пай, жуырда аудандық газеттің бірінші бетіне суреті басылып еді.

	«Озат сиыршы Күнберген Қожағұлов биыл да берген сертінен шыға білді...» Түсінікті ғой, әрине, берген уәдесіне шыққасын ғана суретін басып отыр. Ту-у, бәтшағар, сондағы сол сурет үшін Нұрқанаттың жерге кірердей ұялғандығын айтсаңшы! Ай, төбеңді көрмегір суретші, сонша жасандылықтың керегі қанша еді?! Әр түрлі мерекелерде алған значоктерін қоңыр костюмінің өңіріне қаздай тізіп тастаған әкесі сиыр қораны аралап жүр... Оу, береке тапқыр-ау, мынаусы шып-шылғи өтірік қой. Бірақ бұл айқайыңды кім естуші еді? Сосын түстік астан кейін әлгі әкесінің суреті басылған газетті мыжғылап-мыжғылап қолының майын сүртуге көшкен тәмпіш қараға да тәйт деген жоқ. Бәлкім, соның буы шығар аяғын жер-көкке тигізбей әкетіп бара жатқан. Жә, қойшы соны, суретке қалай түссе, олай түссін. Әбдіғаппардың жүйкесін өстіп бір жұқартайын десе де өзі біледі. Оу, Әбдіғаппардың шүпірлеген қара домалақтарындай балалары толып жүр ме еді соншалық?! Ер адамдарға жараспайтын мінез ғой десе, шешесінің көзінше өліп-өшпей-ақ, былай шыға арбиған саусақтарымен қапсыра құшақтап, бауырына басып-басып алуына болады ғой. Болады, әрине! Бұларды ма, бұларды! Сүлгімен басын таңып алып, өпөтірік жөтеліп бір берсе. Тұңғыш рет, әйтсе де соған тәуекел жасап көрсе қайтер еді? Ұядай интернатта тұрып үйреніскен бала, міне, айдалаға келді де, табан астынан суық тиіп, ауырып қалды. Жаман тонды жамылмай, аяғымен теуіп тастағандығы және бар. Сенімді. Керек екен, сандырақтап, аузына келгенді көкіп-көкіп жіберуге де шамасы келеді. «Ой-ой, басым!.. Ақ мақтадай үлбіреген жүрегіңді ұрып қойдым!.. Тарғыл мысық, тышқан аулайтын тарғыл мысық, енді қайтып көзіме көріндің бе, әкеңді танытып, атып тастайын!» Және бұлардың бәрін сиыр қорадан шыққан әке-шешесі тура үйдің іргесіне жақындай бергенде сұңқылдатады ғой. У-ах, у-ах! Осылай жатып-ақ ыстық сүтті өңештен өткеріп жіберуге әбден болады-ай!

	Шешесі зыр жүгіріп, қазандықтың астына от тамызады. Алақанына сексеуіл томарының жаңқасы кірді ме, өкшесін қолпылдаған керзі етік қажап тастады ма?.. Е, жайрағыр-ай, ол жараны емдейтін уақыты кәне?! Жалғыз жапырағының өлі мен тірінің арасында жатысы мынау. Ыстық сүтке бал қосып берсем ем болар еді-ау дейді. Әдіре жегір, осы үйдің бір жерінде тостаған толы бал болуға тиіс еді. Іздегенде таптыра ма? Содан қобдишаның ішін, жинаулы жүктің арасын түк қоймай тінтіп шығады. Жоқ, енді қайтеді? Не істерін білмей, қолын алдына және сыйғыза алмай, сасқанынан қызғыш мұртының ұшын тістелеп, есік алдында состиып тұрған әкесіне бас салады:

	–Жалғыз балаңнан бір қора сиыр артық сен үшін! Өкіметтің меншікті малын тапсырып, орталыққа көшейік деп Құдайдың зарын қылғанымда құлағыңа қыстырдың ба?! Қай қатын-балаңды асырай алмай жатқандығыңды қайдам! – Шешесі көсеумен жерді салып-салып жібергенде, өңкиген әкесінің таудай денесі бір шұқым боп, мойнын ішіне тартып төменшіктей береді, төменшіктей береді. – Есіңнен ауысқан кісіше неғып тұрсың?

	– Қайда барайын?

	Ыстық сүттен екі-үш ұрттаған Нұрқанат «әлсіреп барып» төсегіне сылқ ете түседі. Ол күткен сындарлы сәт әлі де алда болатын.

	– Әнеукүнгі жартылықты қайда қойдың?

	– Қайдағы?

	– «Қайдағы?..» Жаныңның барында тап деген соң, тап! Баланың денесін арақпен сылап тастаған дұрыс.

	Әкесінің құлағына дейін қып-қызыл. Бүйткенше өліп кеткені жақсы еді-ау! Ой, жосылт, пәлен еді, түген еді!.. Баласының ауырып қалатындығын қайдан білсін. Анада іші пысып жатты да, Қаншайымның көзін ала бере қағып салған. Енді, міне!..

	– Өй, атаукереңді ішкір!

	Ия, қатынның аты – қатын, шаршап-шалдығып қояр, әйтеуір, бір кезде. Ал шамасы жетсе қарғай берсін. Бәрінен бұрын мына баланы айтсаңшы!

	– Қой, бүйтіп тұрғандығым жарамас, Әбдіғаппардың үйіне жүгірейін.

	– Аларсың!

	– Екі есе бағасына, әрине!

	Әкесінің үйден шығуын үздіге күтіп жатқан Нұрқанат қолдыаяққа тұрмай, одан әрі «безілдеп» бір берсін-ай! Ара-тұра шешесінің күреңіткен жүзіне де ұрлана қарап қояды. Әдірә жегір, әлгі шелекті ары ысырып қойса қайтер еді? Асып-сасып, сүрініп жүрген кісіде қайбір ес қалды дейсің, аяғы шалынысып кетеді де, шешесі байғұс етпетінен құлай жаздайды. Күлкілі-ақ, қайтіп күлерсің? Сәл шыда. Ол күткен оңтайлы сәттің де сағаты соғуға таяу. Сондықтан жасанды рөлін жалғастыра түскені жөн. Сандырақтаудың да түбін түсірер-ай! «Тарғыл мысық, тарғыл мысық, енді көзіме көріндің бе, әкеңді танытып, атып тастаймын!..»

	Қанша мықты болғанымен, шешесі де одан әріге шыдамас. Отқа жақындап жүрелеп отырған күйі көкірегіндегі түйдек-түйдек ащы запыранды армансыз ақтарып салар! Қас қылғанда бір құты балдың қайда тұрғандығын таба алмаған соң не сұрайсың? Айттыайтпады, Құдай оңдырмай-ақ қарғаған. Алтын асықтай баласы мынау, байы анау, кімнен кем? Не киемін, не ішемін деген жері жоқ. Өзі би, өзі қожа. Сөйтіп жүрсе де бұған, әйтеуір, бір нәрсе жетпей жүрген секілді болады да тұрады... Сақал-шашы ұйысқан сол албастыны аяп, иек қағып несі бар еді? Оу, ондай-ондай кімнің басында болмаған? Жастықтың желігі, тағдырдың тайғақ жолы, турасына көшкенде, күлтелектейтін дәнеңесі жоқ, баянсыз махаббат оның аты... Баянсыз махаббат! Әлдеқашан сөніп қалған ошақ көмейіндегі қоламта!..

	Орнынан әрең көтерілген шешесін сүйемелдеуге, аузына су тамызуға Нұрқанат та құстай ұшып жетпес пе еді, әттең, «ауру», қозғала алмайды. Жә-жә, осымен бәрін жылы жауып қоймасқа неге болмасын? Әлгі сақал-шашы ұйысқан албастысы кім еді? Бәлкім, сымдай тартылған сырбаз кісі шығар. Ондайлардың талайын кинодан көрген. Басында дөп-дөңгелек ақ қалпақ, ақ костюм және құлап қалатындай қолдарына жіп-жіңішке ақ таяқ ұстап жүретіндерін қайтерсің? Періштеден бір мысқал кемдігі жоқ. Ал көкіректерінің не деп сұңқылдайтындығын естідің бе?.. Тарғыл мысық, тышқан аулайтын тарғыл мысық! Ал Нұрқанат оны өткен түнде-ақ сыртқа лақтырып жіберген.

	Жамбасын сыздатып қашанғы жатады? Мүйіз шықса өңешін күйдіріп ыстық сүтті де өлгенше ішкен. Арман дегені, әне, баласының ептеп «беті бері» қарай бастап еді, әке-шешесі арадағы ит-ыржың тіршілікті мүлдем ұмытып, өмірі бір-біріне тәйт деспеген кісілерше түсінісіп шыға келді... Нұрқанаттың аяқ астынан «сырқаттанып» қалғанының өзі сондықтан еді. Қолымнан келгенінше татулықтың дәнекері болайын-ақ деген. Болды. Енді басын көтереді.

	Қайдағы ауру, ауру құрысын. Мұның қалай дегенде де бүгін кешкілік орталыққа жетуі керек. Күтіп тұрған шаруа қанша?! Тіпті бар-ау, Күнберген Қожағұловтың бір табын сиыры ығып кетсе де аялдайтын мұршасы жоқ. Жұрттың бәрі аудандық газеттің бірінші бетіне суреті басылғандарына мәз болып, дүниені төңкеріп тастағандай күмпиіп жүретін Нұрқанаттың әкесі ғой деймісің? Мәдениетті демалады. Мәселен, бүгін – ауыл шаруашылығы қызметкерлерінің мерекесі. Орталық клубтағы дайындық жұмыстарының қалай жүріп жатқандығы Нұрқанатқа бес саусақтай белгілі. Қазір баяғыдай екі-үш сағатқа созылатын жиналыс жоқ. Оған бөлінген уақыт – бар-жоғы он бес-ақ минут. Сосын мектеп көркемөнерпаздар үйірмесінің көмегімен ұйымдастырылған әрі жан-жақты қамтылған жанрлық бағдарламасы бар концерт басталады. Сол концертте Күнбергенов өлең оқиды. Және кімнің өлеңдерін дейсің ғой. Мағжан Жұмабаевтың! Тұп-тура табандап бір ай дайындалды. Мағжанның табиғат лирикасы. Эх, несін айтасың, жетекшілері – өзінің әдебиеттен сабақ беретін апайы Гүлсан. Нұрқанат айнып кетер дей ме қайдам: «Шашың маңдайыңа қобырай түсіп, сенің де Мағжан атаңнан айнымай қалғаныңды қарашы!» – дейді және. Кім білсін, ұқсаса ұқсайтын да шығар. Содан, сол апайы еді бәрін бүлдіріп жүрген. Соңғы дайындық болатын күні ғой деймін, мұны жекелеп шақырып алды. Әкесінің аудандық газеттің бірінші бетіне басылған суретін ол кісі де көргенау, шамасы. Содан әңгіме тиегі ақтарылып бір берсін. Малшылар қауымының бір жылғы сүргін жұмысы, олардың тұрмыс-жағдайы, ең арғысы – майшамның жарығымен тамақ ішетіндігі, қойшы, әйтеуір түгі қалған жоқ. Оу, сахна төріне шығып, маңдайына төгіле қалған шашын әнтек сілкіп тастап, Мағжан өлеңдерін соғып тұрған баласын көрмейтіндей Күнберген Қожағұловтың не жазығы бар? Оның үстіне жай сиыршы емес, озат сиыршы.

	Айтып отырмын ғой, Нұрқанаттың жүрегі жүрек емес, үлбіреген ақ мақта. «Мейлі, мың жерден шақыру қағазын жіберсеңіз де, әкем келмейді» деп өзінің де басын қатырмай, апайын да әуре-сарсаңға салмай, тоқетеріне бір-ақ көшейін деп қомданып отырған. Түкке түсінсе бұйырмасын, үні шықпай қалды. Ойбай-ау, аудандық газеттің бірінші бетіне суреті басылған кісінің, сөз жоқ, алдыңғы қатардан орын алатындығы белгілі ғой. Кең залдың шаңырағын Мағжан өлеңдері тік көтеріп тұр. Жиналған жұртшылық аң-таң, қою шашы мандайына төгілген ақын балада тоқтау жоқ, тура өз жанынан шығарғандай-ақ сұңқылдатады-ай кеп! Артқы жақтан біреудің күңкілі естілсін: «Мынау кімнің баласы, ей?» Міне, әкесінің де күтіп отырғаны осы ғой, жанындарыларға алма-кезек қарағыштап, қопаң-қопаң етеді.

	«Танымасаңдар танытайын, бұл – біздің бала, сиыршы Күнберген Қожағұловтың ұлы – Нұрқанат!..» Сөйтіп, әкесінің төбесін көкке бір-ақ жеткізейінші деп еді. Орталықтан шыға бере көлік те табыла кетті. Келді, келуін келді ғой, әу бастағы бұйымтайы да осы болатын. Кенет шақшадай басын қайдағы бір жаман ойлардың жаулап алғаны. Несі жақсы дейсің, алдымен әке-шешесінің бас түйістіріп, бір төсекте жатқандығын көргісі келген. Тағы не, Құдай-ау, тарғыл мысық... Сақал-шашы қаулап өскен сүмелек!.. ЬІстық сүт... сандырақ...

	Ертеңгі шай үнсіз ішілді. Жоқ, кешегідей емес, әкесінің де әжептәуір жуасып қалғандығын аңғарды. Босаған кесені сүлесоқтау ғана шай құйып отырған шешесіне қарай ысыра салады.

	– Қайтамысың?

	– Қайтамын.

	– Тағы бір түнесе балаңа қой сойып бермекші ме едің? – Шешесі өзіне жараспайтын ұшқалақтау мінезбен үлкен көздерін жыпылықтатып, әкесінің иі түскен қабағына ұрлана қарап қойды.

	Сырттан сиыр мөңіреді. Қасқыр аулауға шыққан «охотсоюздың» инеліктей тікұшағы айналаның апшысын қуырып, олай бір, былай бір ұшып өтті. Алыс қонған Әбдіғаппардың үйі жағынан да әлдекімдердің самбырлаған дауыстары естіледі. Бала жылады, ит үрді. Шешесі ортаға қойылған темір пеш үстіндегі шәйнекті қайта демдеді. Әкесі де бұған дейін босаған кесесін екі-үш қайта жүгіртіп үлгерген-ді. Кепкен құртты тілінің астына тастаған Нұрқанат бүгін болатын концертті, жұрт алдына қалай шығарын әрі әдебиет пәнінен сабақ беретін Гүлсан апайын ойлап отырған-ды.

	Бір нәрсе айтқысы келді ме, қайдам, әкесі тамағын кенеді, жөтелді. Сахнаға тақау отырып, жалғызының өнерін тамашалауды да бұйыртпады оған. Аянышты, ә! Аянышты-ақ! Кешегісін осыны Гүлсан апайға айна қатесіз жеткізіп барар ма еді?! «Бір қора сиырға шамам келмей, арқа етім – арша, борбай етім борша боп жүргені мынау. Шақыру қағазын беріп, құрметтеп концертке шақырасың. Мазақ қылғаның ба бұл мені?! Осы тірлікті көрмей жүрсең бір сәрі. Онесі, ей?!» Аудандық газеттің бірінші бетіне суреті басылған сиыршымен енді өзіңіз сөйлесіңіз...

	Қаймақ қосылған қою шай жан дүниесін жібіте түсті білем, әкесі тағы да тамағын кенеді.

	– Сен менің тілімді қышытпай, жайыңа отыр, жайыңа! Ерегістірсең сиыр сойып тастаймын, сиыр! – Бос кесе шешесінің алдына барып дік ете қалды.

	– Қойдық, ойбай, қойдық! Баласының жігіт болып қалғандығымен де шаруасы жоқ. Керзі етікпен салып қалсаңшы онан да!

	– Асықпа.

	Үнсіздік. Нұрқанаттың кәдімгідей мерейі өсіп қалды. «Е, о бастан өстіп тәрбиелеу керек еді ғой!» Туған шешесіне алтыншы сыныптың оқушысы айтатын-ақ сөз емес! Сақал-шашы қауғадай болған әлгі сүмелек әкесінің тырнағынан садаға. Көзге де түспейтін жарқанат бір жүрген.

	– Сен маған ренжіме, құлдығым. Апайыңа да түсіндіріп айт. Мені сыйлаған екен, өзін Құдай сыйласын. Жолым түскенде мектебіңе соғып, рахметімді де айтып шығармын. Бір жолға солай боп қалды дегейсің. Жұмыс көп, сиырлардың қысқы күтімі деген бар.

	– Әлгі сойған сиырыңның жарты етін апарып берсеңші!

	– Жайыңа отыр, шырақ, онан да мына баланың керек-жарағын салып бер сөмкесіне.

	Ашық қалған есіктің саңылауынан әкесі әлсін-әлі далаға қарағыштай берді.

	– ...Цемент құдықтың жанынан өткен соң, тура үлкен жолға бұрыл. Сол жерде шағын аялдама бар. Қаратереңнен қайтқан шолақ автобус сол жерге тоқтайды.

	Әкесінің ашық далаға қарағаны сол қараған.

	– Тоңып қалма. Орталыққа баратын кез келген мәшинеге қолыңды көтере бер. Сиыршы Күнбергеннің баласымын десең, бәрі алып кетеді. Әкетпегендерін ұмытпай, нөмірлерін жаттап ал!

	–Әкең міністір ғой, – деді шешесі.

	Әкесі жүрелеп отырып қолын созды да, кереге басына ілінген қайыс қамшыны жұлып алды. Нұрқанаттың көзі атыздай боп, бұ жолы қалай дегенде де шешесіне ара түспекші еді...

	– Арам қатқыр, Әбдіғаппардың бір табын сиырының біздің күдеге қарай жайылып бара жатқандығын қарашы, ей! – Ұшып тұрды да сыртқа атылды.

	***

	Жас тергеуші алдына жайылған ақ қағаздың бетіне бір нәрселерді түртіп қойып, сиыршы Әбдіғаппардан жауап алып отыр.

	– Бұрын-соңды шекісіп қалған жерлеріңіз жоқ па еді?

	– О не дегенің, құлдығым-ау, тату-тәтті-ақ өмір сүргенбіз. Осы Қараойдың жері екі сиыршыға емін-еркін жететін еді. – Әбдіғаппар екі қолын ербеңдетіп, өзінше ойнап отырған кенжесінің қайызғаққайызғақ маңдайынан емірене иіскеді. – Осы сиыры түскір жетер біздің түбімізге. Сиыр, сиыр, қайдағы сиыр, тіпті былайғы кезде де бір-бірімізге сен деген жеріміз жоқ еді. Орталыққа жолым түсті ме, алдымен артынып-тартынып интернатқа баратынмын. Міне, өтірік айтсам, нан ұрсын! Ол иттің Нұрқанатын өз баламнан бір мысқал кем көрдім бе екен?!.

	– Не дейсің, әй?! – Ауыз үйден нан илеп жатқан әйелі аш бүйірін таянып бері жақындайды. – Қайным-ау, бұл алжыған албастының сөзін қайтесің, аузына келгенді ойланбай соға береді. – Қонақтың көзінше күйеуі не дей қойсын, іштей күйініп, тісін қайрайды. – Алдымен кімнің алдында отырғаныңды түсінсеңші, кісінің арына, жеке басына тиіспей, дұрыстап сөйле. Итің не, қай ит?! Сорлы-ау, статьямен айдалып кетіп жүрме!

	– Бар-бар, саған қалған әңгіме жоқ! – Әбдіғаппар кіршеңдеу дастарқанның бір шетін былайырақ ысыра салды да, көсеудей аяғын созып жіберіп, тергеушіге қарай ысырыла түсті. – Қара мұның пысық бола қалуын. Күнбергенге ол аз, оу, көзіміз соқыр емес, Нұрқанаттың кешкілік осында келгендігін де көріп отырмыз. Әбдіғаппар ағаңа сәлем беріп кел десе аузы қисая ма? Кімнің кім екендігі осындайда білінеді. Көрерміз әлі.

	Жас тергеуші көзәйнегін бір шешіп, бір киіп әрі жейдесінің өңірінен төс жүні бұрқырап шығып кеткен мына бейтаныс кісінің аңқылдаған көңіліне де қарайлап, түк тауып айта алмады.

	«Қайран, дала перзенттері-ай» дегісі келді ме, немене, әйтеуір соған жақындау бір сүйіспеншілік сезімге бөлене кетті. Кіршеңдеу дастарқан, қатқан нанның қиқымы, күн иісі, жер иісі әлде қи иісі ме, әйтеуір жаттығы жоқ бір тәтті иіске тұтқындалып қалғанын да енді-енді ғана аңғарғандай еді. «Дала перзенттері-ай» демей не дерсің, арыз тексеруші емес, үйіне туған нағашысы келгендей, ашылып-шашылған тірлігі мынау. Қоярда-қоймай қазан көтерді. Соны сезгендей шофер жігіттің де табан астынан жұмысы шыға келді. «Сіз шаруаңызды бітіремін дегенше, көрші ауылға барып қайтайын...» деп өлгенше қиылғаны. Ал мақұл...

	– Қара мына жаманның статьямен қорқытуын! Күнберген ит болмаса баласын жүгіртіп жіберсе қайтер еді? Естимісің, ай, осы үшін айдалып кетсем көрермін! Онан да тамағыңды тездет.

	Әбдіғаппар желкесін қасыды:

	– Жас та болсаң, үйге шақырып келтіре алмайтын қонағымсың, шырағым. Сиыршының үйінде шыны тұрмайды. Бір-екеуі кереуеттің астында домалап жатушы еді. Осы жуырда мына жаманның екі жасқа толуын атап өткенбіз. – Маңдайы қаспақ-қаспақ кішкентайының құйрығынан қағып-қағып қойды. Сосын екі иығы селкілдеп бір рақаттанып күлді-ай. – Соны да жалғыз жайратсам екен-ау, Күнберген екеуміз қатқан құртпен ермек қыла тұрайық дегенбіз. Бір қарасам, қорадағы сиырлардың қарасы көбейіп барады, көбейіп барады...

	Тергеуші жігіт әдейілеп қабақ шытқан.

	– Мынаны жазған сіз бе?

	Оқушы дәптерінің екі бетіне сықита жазған айбақ-сайбақ жазу көзіне оттай басылды.

	– Мен!

	– Ағайынгершілікпен қоя салатын тіршілік екен-ау. Арыз аудандық сотқа тіркелген. Ал айта беріңіз...

	– Не айтам? – Әбдіғаппар сасып қалды. Міне, дастарқан үстінде отыр ғой, істің аяғы бүйтіп насырға шабар деп ойламаған. Күнбергеннің құйрығын кішкене бұрап-бұрап қойсам деп еді. Жоқ, әлгі иттің өзінен де бар ғой.

	Шындығында аудандық сотқа арыз жазу деген пәле қайдан шығып еді? Қыртыс-қыртыс маңдайын ысқылады. Е... бір бөтелкені қылдай бөлісіп ішетін Күнбергеннің соншалық қатты екендігін қайдан білсін, келер, кешірім сұрар деп дәмеленді бұл. Әлгі аудандық газеттің бірінші бетіне суреті басылатын күн. Бұл сормаңдай Күнбергеннің ондай биік мәртебеге ие бола қалатындығын қайдан білсін. Содан қора жөндеуден ауысқан тақтайларын сұрап алайын десе, әй жоқ, шәй жоқ, көршісі бұған қырын қарайды. «Оу, не боп қалды, көкешім?» Құдай оңдағанда Қаншайым сол күні орталыққа кетер ме, үйде екеуден-екеу еді.

	«Нағыз кәззәп екенсің», – деді Күнберген. «Не жазып қалдым, Құдай-ау?» – деп бұл шынымен екі алақанын жайғыштады. «Ішіңе қанжар бойламайтын қусың, кішкене қуанышымды да көре алмайсың. Сендей тасжүректен танымайтын қаймана қазақтың өзі артық». Күнберген болса мұның ит терісін басына қаптаған. Алдына аудандық газетті тастай салды. «Көкем-ау, көрсем көзім шықсын», – деп ақталады ғой Әбдіғаппар. Күнберген, сірә, ептеп жұтып алса керек, үсті-үстіне жүдемелетіп, мұның жер-жебіріне жетті-ай! Әсіресе, Әбдіғаппардың көзін бақырайтып қойып, қызғаншақсың деп кінәлағандығын айтсаңшы! «Көре алмайсың, тіпті Нұрқанаттың грамота алғандығын да көре алмайсың», – деп әбден жүйкесін жұқартты ғой.

	Нұрқанатын көре алмаса, артынып-тартынып интернатқа барған Әбдіғаппар өз балаларын былай ысырып қойып, алдымен Күнбергеннің баласын шақыртып алар ма еді? О несі-ай, Әбдіғаппардың жон арқасын әлдене осып өткендей болды. Күнберген көкитін жерінде көки берсін, бұған келгенде ары таза. Ойбай-ау, әріптесін әдейі құттықтамайын деген ниеті болса арам қатсын! Жоқ-ау, кісінің жанын осынша қорлап не керек, а?! Газеті түскірді көрді екен, ала жүгірмейтіндей пәлесі бар ма?

	– Іштіңіздер ме?

	– Іштік, Күнберген бір жартылықты төсектің арасынан суырып алды.

	– Түсінікті.

	– Жоқ, әлі түсінген жоқсың, қалқам. Кішкене бойым жылынды ма қайдам, сол айыбымды жуайын деп Күнбергеннің екі бетінен сүйіп-сүйіп алғаным және бар.

	– Ол не істеді?

	– Тұрды безеріп.

	– Сосын?

	– Сосын сол... Тағы да бір жартылықтың тығынын аштық.

	– Жә-жә! – Тергеуші жігіт көзәйнегін сүрткілеп, қайта киді. – Сонан соң таяқ ала жүгірген болды ғой сізге.

	– Қайда асығасың, қалқам? Мәшинең келгенше тамақты да ішіп үлгереміз. Осы жерге сәл тоқтала кетейін. Оу, мен де адаммын ғой, аудандық газеттің бетіне суреті басылды екен деп, аяғына жығылуым керек пе? Кешірім сұрап, бетінен сүйдім, одан артық не істеймін?

	Сенің-ақ айтқаның болсын деп, азарда-безер бәйек боламын және де. Оған тоқтайтын түрі жоқ. «Машина аламын, депутат боламын...» Ішкендіктің арқасы ғой. Былайғы күндері Күнбергеннің бір сөзін сатып алармысың? Менің де қайбір құдай сүйер қылығым бар? Сол жолы отырсамшы артымды қысып. Өлердей өкінгенімді-ай, тіпті ер адам араласатын да шаруа емес. Өзім ілгеріде-ақ Күнбергенге бір нәрсенің ұштығын сездірсем бе екен деп жүргем. Менікі таза адамгершілік. Кім біледі, міне, нан ұрсын, айтқанымнан бас тартып жын ұрып па?! «Машинаны қайтесің, алдымен әйеліңе ие болсаңшы!» деппін. Бар болғаны сол...

	– Бірден таяқ ала жүгірді ме?

	– Бірден. Таяқ деп жазыппын ба, қателескен жерімді қара, оқтаумен!

	– Оқтаумен! – Тергеуші қағазына бір нәрселерді түртіп қойды.

	– Соны жазбай-ақ қойсаң, қайтеді,қарағым. Әбдіғаппардың назары төмен құлады. – Адамгершілік тұрғысынан біраз жайды түсіндірейін деп едім. Алған рахметім сол. Өзің ойлап қара, көршіңнің әйелі сөйтіп жүрсе қайтер едің? Күнберген, Қаншайым – бәріміз бірге оқығанбыз. Менің әйелім-ақ болсын дейтін сұлу еді ғой пәтшағар! Оның үстіне әжептәуір ән салатын. Арызымның ішінде бұлар жазылмаған, әрине. Айта берейін бе?

	– Айта беріңіз, – деді тергеуші.

	– Қаншайым оқу оқимын деп астанаға кеткен. Біздің маңдайымызға бұйырған кәсіп осы болды. Сағыздай созбай, қысқартып-ақ айтайыншы. Күнберген болса, Қаншайымға өлердей ғашық. Аспандағы айға секіріп, аяғыңды сындырып алма деп айтып қоямын ара-тұра. Хат дегенің астанаға күн сайын ағылды да жатты. Сұңғыла сұлу жаман сиыршыны қайтсін. Астанада да Қаншайымды алақанына салып жүретіндер табыла кеткен-ау, сірә. Өзі бір көп оқыған жігіт екен дейді, ұшақ жасаған ба, қалай? Ол батырыңды кім көріпті дейсің. Жұрттың гу-гу әңгімесін естиміздағы. Біздің Қаншайым да анау-мынаудың етегінен ұстайтын қыз емес. Бір күні әлгі мықтысының семьясы барын естиді. Сол, сол-ақ екен, бәрін тастайды да, ауылға тартып кетеді. Көп ұзамай Күнберген екеуінің үйлену тойын жасадық. Бірінші бөлімі осымен бітті. Екіншісінің өзі де соншалық көңілді емес. Қаншайымның жолында өлейін де тірілейін деп жер тепкілеген мықтысы осы маңға сүмеңдеп қайтып келген көрінеді. Қайтіп ұшақ жасағандығын кім білсін, мұндағылар оған сырқылдаған жаман мәшинесін әзер қиыпты деседі. Қаншайымға да өкпем қара қазандай. Оу, кімнің басында не болмаған?..

	Ауыз үй жақтан әйелі шап ете қалды:

	– Не дейсің, ай?!

	– Жәй-жәй, бұзау жамыраса естімес еді, саққұлағын көрдің бе жеңгеңнің?! Өтті, кетті, сол енді кімге керек деймін ғой баяғы. Үндемегеннен шығады үйдей бәле. Күнбергеннің де ашуы жаман. Соны айтып түсіндірейінші десем, о несі, ай?! Қызталақ! Тура желкемнен оқтаумен періп кеп жібергені. Мұрттай ұштым. Жазығым не? Балаңның кімнен туғанына анық көзің жете ме десем, табанда атып тастағандай екен!..

	Күн екіндіге ауған шақ. Нан илеген дөңгелек үстелді алдына өңгеріп алған Әбдіғаппар қаламұшын сиясауытқа малып-малып алып, аудандық сотқа екінші рет арыз жазып отыр: «Жолдас... сиыршы Күнберген Қожағұлов туралы шағымымды қайтып беруіңізді сұраймын...»

	***

	Цемент құдықтың жанына жақындай бергенде құлақшынының бауы салбыраған тәмпіш мұрын қара бала бізді көрді де, тас жолдың жиегіне жетіп келіп, іле-шала қолын көтерді.

	– Ала кетейік, – дедім шофер жігітке.

	Біртүрлі қиналыс білдіргендей, ол болар-болмас қабақ шытты да, біраз өтіңкіреп барып әзер тоқтады.

	– Тоңған жоқпысың?

	– Жо-ға! – Көнетоз пальтосының қырқылған жеңінен сорайып шығып тұрған қызылшақа білегін лезде кеудесіне тыға қойды.

	«Көңіл сыйса...» демекші, тар кабинаның іші үшеуімізге тарлық ете қойған жоқ. Ендігі жерде аузына су толтырып алғандай, тымырайып отырған шофер жігіттің қыңыр мінезі өзіне. Совхоз басшылары «Жас тергеушінің тақиясына тар келмес, бір жолға осыған шүкіршілік етсін» деді ме, әлде шын жанашырлықпен жұмысын тездетіп бітірсін деді ме, әйтеуір, Қараой алқабының жықпыл-жықпылын жақсы біледі деп осы жігіттің мақтауын келістірген. Обалы нешік, мен іздеген сиыршы үйінің төбесінен түсірді.

	– Атың кім?

	– Нұрқанат.

	Баланың бойы жылынды. Бір жағынан жолымыз қысқарсын деп сұрақты да үсті-үстіне төпеп келемін. Жауап дегеніңіз таптұйнақтай. Кісі жатырқа-майтындығы былай тұрсын, өзінің ақжарқын мінезі, жан дүниесінің тазалығы, тілінің тәттілігімен де кез келген ортаға сіңісіп кете беретін айналайын ауыл балалары-ай! Мен – жүрген бір бейтаныс жолаушы, оны елеп-екшеп жатқан бала қайда? Биыл алтыншыны жалғастыру үшін амалсыз орталыққа келгендігін, интернатта жатқандығын, тіпті әдебиет пәнінен сабақ беретін Гүлсан апайын жақсы көретіндігіне дейін бүкпесіз айтып салды.

	Мәшинесі түскір бір шоқалақтан ырғып өткенде екеуміздің шекеміз соғылып қала жаздады.

	– Сіз не істейсіз, аға?

	– Тергеушімін.

	– Ым... – Нұрқанаттың ойлы көздері ойнақшып, іші-бауырыма кіріп барады. – Өткен жылы қаладан келген біреулер бұзаулы сиырымызды көзбе-көз ұрлап кетті.

	– Арыз бердіңдер ме?

	– Кім берсін... – Ойына әлдене оралғандай бетіме қарады. – Аға деймін, біздің сыныпта Беріктас деген бір бұзық бала бар, соны тексеріңізші, а.

	– Қыздарға тиісе ме?

	– Ой, онысын қойшы, сабақтан нөл, ал кісіні мұқатқанда бар ма...

	– Қайтіп?

	– Мені көрді ме, бітті, қояншығы ұстайды да қалады. «Ал, Күнбергенов, сен данышпансың ғой, кәне, мынаған жауап берші! Адам қайдан жаралады?» Оу, бұған несіне бас қатырмақпын? Өзіңіз ойлаңызшы, аға, бала деген екі адамның ыстық демінен жаратылмай ма?! Мысалы, мен әке-шешемнің ыстық демінен... Сіз де...

	– Дұрыс, әрине!

	– Жоқ, сүйтсем де болмайды, әлгі Беріктасың тырқ-тырқ күледі келіп, күледі.

	Орталыққа да жақындап қалдық.

	– Сіз жақсы адамсыз?!

	– Қой-ау, оны қайдан біле қойдың?

	– Білем, білген соң айтып тұрмын да.

	– Жә, мақұл.

	Нұрқанат әкесіне аздап ренжіп келе жатқандығын жасырмады.

	– Мағжан Жұмабаевтың табиғат лирикасы деймісің?!

	Ол қуанғаннан құлақшынын жұлып алды. Аспанға лақтыратын шама жоқ, кабинаның ішіндеміз.

	– Бір сағат, бар-жоғы бір-ақ сағат. Алдыңғы қатарда отырып, концертімізді тыңдайсыз. Әкемнің шаруадан қолы босамады, сондықтан ағамды ертіп әкелдім деймін. Сізді көрсе Гүлсан апай да қуанып қалар еді.

	Келістім, бір қарасам, Нұрқанат басын менің иығыма қойып, ұйықтап кеткен екен.

	– Мынау нағыз жертесердің өзі ғой, – деді шофер жігіт алғаш рет мырс етіп.

	Біз Мәдениет сарайының маңынан түсіп қалдық.

	Арада екі жұмадай уақыт өткен-ді. Бір күні ойда жоқ жерден кабинетімнің есігін қағып, Нұрқанат жетіп келді. Өңі солғын.

	– Баяғы бізді әкелген сарғыш мәшиненің шоферін танисыз ба?! – деді жұлып алғандай.

	– Қай мәшинені айтып тұрсың, жаным-ау?!

	– Сүт таситын сарғыш мәшинені. Түкке түсінсем бұйырмасын.

	– Танымаймын, – дедім ағымнан жарылып.

	– Өтірік айтасыз, танисыз!

	Бұрылып алды да, тайып тұрды. Ізінен еңкілдеп жүгіріп келемін, жүгіріп келемін.

	– Нұрқанат, тоқташы, ол шофер сенің кімің еді, а?! Кімің еді?!

	– Сіз танисыз оны, танисыз, бірақ танымаған боласыз. Ол оңбағанды ма!.. Оның ұшақ жасайтындығын ұрғаным!..

	Ол тоқтайтын емес.





ЭКСПОНАТ




	«Келетін бопты» дейді. Келсін. Қонақ келмей жүрген үй ме еді?! Әбдіғаппар басы шабылған түйетауықтың мамық жүнін жұлуға кіріскен келініне біртүрлі сұраулы кейіппен қарады. Әбіржулі ғой өзі. Жанында сексеуілдің томары үйіліп жатқанына қарамай, жерошақ көмейіне бір құшақ қамысты сырғыта салды. Кепкен қамыс қазан қайнатушы ма еді?! Жә, жә, онысын қойшы, есіктің маңдайшасына басын соғып ала жаздағанын айтсаңшы! Адам-ау, күніне мың сан мәрте кіріп, мың сан мәрте шығып жүрген жолынан қапелімде кісі адаса ма?! Не дейсің енді? Бауырсақ пісіргенде де саусақтары дірілдеді. Ал мына тіршілігіне де, жүдә, кісі күлерлік. Есті адам алдымен жүн салатын дорбасын даярлап алмас па? Аядай қораның ішін лезде мамық басып кетті, әнеки.

	Әбдіғаппар азық қоймасының майланбаған ауыр есігін әдейілеп, ойбайлатып ашты. Балтасының қан-қан жүзін жейдесінің жеңімен сүрте салып, кез келген жерге қоя салуына да болар еді ғой. Жоқ, бірден қоймаға кірді. Онысы еріккендік емес, әрине. Келінінің кішкене ойы бөлініп, атасының тырп-тырп басып, осы манда жүргендігін сезсе, сәл де болса, бәлкім, өз-өзіне есеп берер деген дәмесі еді. Бәли, онысын елең қылса не дейсің? Әбдіғаппар да ет пен сүйектен жаралған пенде. Пенде болған соң ашуланады және жасының ұлғайған шағында тілін түрткен тіркесті айтып сала алмай, әлдекімге жақпай қаламын ба деп жалтақтық танытқаны қандай өкінішті. Сүйегіне сонысы батады бәрінен. Біреудің алақанға салып, бағып-қаққан үрпек ауыз балапанындай мына баласына не дерсің енді?! Келінім бар ғой деп өзін іштей жұбатқаны болмаса, Әбдіғаппардың да келін жұмсап жетіскені шамалы, қолын ыстық суға салып, ішкені алдында, ішпегені артында, қалқарази тірлік кешкені шамалы. Бәрінің ішін ұрғаны!

	«Шырағым-ау, бұлай болмайды ғой, ендігәрі бүйтіп жасама» деп көкейіндегіні төгіп салмаған соң, былайғы кездегі үлде мен бүлдеге оранғаны көк тиын!

	Қойманың сыз қабырғасына арқасын тіреп, шөкелеп біраз отырды. Өлі тыныштық. Дел-сал. Бұрынғылардың әрбір сөзі нағыз құйма қорғасын екен-ау! «Тең – теңімен, тезек – қабымен». Паһ, айтады-ау жазғандар! Көңілі кәдімгідей қоңылтақсып, әлдекімді іздеді... Мына бір түкке тұрмайтын көрініс қабырғасын қақыратып, еріксіз Айкүмістің жүріс-тұрысын еске салғаны. Оу, осы маңда маңдайы жарқырап Айкүміс жүрсінші, титтей жазығы болмаса да бұл уақытқа дейін біраз «сыбағасын» алып үлгеретін еді ғой. Келіні үшін тап бүгін Айкүміс «таяқ» жер еді ғой. Ыңғайын тауып Әбдіғаппар бәрібір тиіседі. Жеті қат жер астына кіріп кетсе де, тауып алып әдейі тиіседі. Ашуын біреуден алуы керек қалайда, тұла бойын жайлаған ашу жүйкені зақымдауы кәдік. Мертігіп қалса қайтеді? Біреудің бір нәрсесі қисая ма, теңіз түбіндегі балдырлардың арасына барып жантәсілім етуді, яғни ақ өлімді пешенесіне жазбаған байғұс шал енді кімге барып шағынбақ? Аяқ астынан қан қысымы көтеріледі де, міне, өстіп отырған күйі тілі салақтап, ана дүниеге аттанып жүре береді. Жылап-сықтап, бірді-екілі ағайыны жаны ашығансып дауыс салар. Сосын бітті. Бүгінде басы бүтін мұсылман қалды ма? Жаназа үстінде үлестірілетін бесон теңгені қалтаға салып қайтеміз дейді ғой баяғы. «Сабраз» жасап екі-үш шөлмек «самапалдың» түбін төңкерген соң, Әбдіғаппарды да «мұратына» жеткізгендей талтаңдап үйлеріне тарасар. Ішкен адамнан не сұрайсың, ақырында ілік іздейді. Аяғы төбелеске ұласып, көпке күлкі болмағанды айтыңыз. Жамбасы жерге тиертиместен боқтықтың астында қалмағанды айтыңыз. Несіне күлтелектейді, дені дұрыс мұсылман қалмады бұл ауылда. Кімде-кім «самапалдың» шөлмегін шығарса, соның құлы, итке сүйек лақтырғандай сүмеңдейді. Ал соларына қарамай саясат төңірегіндегі әңгімеге келгенде білектерін сыбанып, ақиланып шыға келетіндерін қайтерсің бұл сорынды ұрайындардың?! Сол түбің түскірден титтей пайда көрсе екен-ау. Жоқ, қызылкеңірдектесіп және айтысады. Алты мұхиттың арғы жағындағы Америка президенті нелерін алғаны екен бұлардың? Со неменің қойнына өз қолдарымен ұрғашы салып бергендей немесе Көнебөгеннің бір балықшысы Ақ үйдің терезесінен сығалап қарап тұрғандай қиюластырып соғады ғой және де! Шетінен ішеді, әйелдеріне дейін ұрттайды. Бастары әңкі-тәңкі өңшең зәнталақ сосын түкке татымайтын қысыр әңгімелерге үйір. Зіңгіттей жігіттері күні бойы шөп басын сындырмайды. Шөре-шере тіршілік. Арғысы аруақ сыйламайды, бұтының арасы көңірсіп жүріп, өлікті жерде ыздиып намазға жығылады. Енді жынданбай көр, екі қолыңды төбеңе қойып, мына дүниеден баз кешіп кетуге әрекеттенбей көр!

	Айтты-айтпады, Әбдіғаппардың төңірегі, міне, осындай кәкіршүкір адамдарға толы. Өңшең топастар деуге соншалық дәті де шыдамайды. Олай дейін десе өзінің де мықтап ұйыққа батқаны. Терең ұйыққа... Не? Не оттап отыр өзі?!

	Әлдекім жағынан тартып кеп жібергендей, орнынан ұшып тұрды. Үсті-басын қаққыштады. Жұтынды, жұтқыншағы орнында, басы-көзі, аяқ-қолы дін аман. Қойманың сынық терезесінен ішке кірген бармақ басындай көк шыбынның ызыңын да ап-анық естіп тұр. Иіс сезгішін. Қан жұтқысы келеді, таза қан табыла бере ме бәріне? Әбдіғаппар – тумысынан қаннан қатты қаймығатын адам. Пайғамбар жасынан асса да солай. Қан көргісі жоқ, қанға саусағы тисе-ақ аза бойы тік тұрады.

	Ал бүгін де түнімен ұйықтай алсашы. Ертемен тұрып, түйетауықтың жанын жаһанамға жібермекші-тін. Байғұс түйетауықтың жазығы жоқ-ты. Жазығы – Жасұланжанның қаладан ауылға шұғыл телефон соққаны: «Үйге қонақ апарамын. Клара, дайындал, көкеме айт, бір тауығын қисын. Ұятты кісілер еді. Және түйетауықтың ғана бұрыш қосылған сорпасын ішеді...» ...Ой, атаңның гөрі, түйетауықтың ғана сорпасына жерік болған қандай Құдай ол?! Және «бұрыштап» дегенді қосақтайды. Жайма базардағы қолдан үйітілген құнан қойдың еті тамағына тұрып қала ма екен? Жағалаудағы сіңірі шыққан ел ерігіп отыр дейді-ау, шамасы. Қонақ деген қойдан жуас болмас па, бергеніне алдыраз болсын айтып, шын пейілімен ризашылығын білдірмес пе? Міне, басқа секіру, міне, өктемдік! Біздің сорыңды ұрайындар да әлгі «түйетауықтың сорпасын бұрыштап ішкіштің» алдында қоғадай жапырылған шығар. «Хош келіпсіз» деп құрдай жорғалаған шығар. Әбдіғаппар түйетауық өсіретін құс фермасының ыздиған бастығы ма екен соншалық?! Құлқы болмады. Бірақ келіні бар болғыр іштей жалынғанын жасаураған көзінен аңғартып, есіктің қыр көзінде мөлиіп тұрып алған соң амалы құрыған. Онысы Жасұланды жақсы көргенінен шығар, кәделі қонақтың алдында мерейім өсіп қалсыншы дегені шығар.

	Несін айтатыны бар, сосын балтасының өткір жүзін баптаған. Лыпып тұрса да шарға тағы бір салып алды. Ойы мінсіз орындалды. Лып еткізді әншейін. Көзді ашып-жұмғанша түйетауықтың басы ағаш діңгектің астында домаланып жатты. Айтқаны айтқан, қолын қанға тигізбеді. Кіді ғой жаман шалың, кіді!

	Адам-ау, айт жоқ, той жоқ, әлгі Айкүмістің бүгін неғып еске түскендігін айтам да. Рас, мұндайда Әбдіғаппар Айкүмістің ит терісін басына қаптар-ды. Кінәсі болмаса да Клара үшін тиіседі.

	«Келінің неге олай, неге бұлай?» ғой мұның табан астынан тызылдайтыны. Айкүміс үндемейді, үйдей бәледен үндемей құтылады. Апыр-ау, неткен төзім, неткен шыдам, а?!

	Әбдіғаппар сыз қабырғаға арқасын тіреген күйі ойланып қалды. Бүйтіп ойланбайтын және мынадай апақ-сапақта, қонақ келейін деп жатқан тұста. Сол шарболаттай шыдамды әйелдің түбіне жеткен өзі болып жүрмесін-ау... Не деді, ей?! Қайтала, тағы қайтала! Өмірі өзін бүйтіп кінәлі санамайтын. Тұңғыш рет! Боқтан өзгеге өре түрегеліп, жүйкесін жұқарта бергесін «менің жер басып жүргенімді көп көрсең, қарамды батырайын» деп жүріп кетпесе неғылсын; «менсіз сенің де жетіскеніңді көріп алайын» деп ана дүниеге асығыс аттанып кетпесе неғылсын? Тілегі қабыл болды. Ақ өлім бұйырды... Осындай түс мезгілі ғой деймін, «Сақинам ұстады ма, басымның сұққылап шанышқаны несі?» – деді де, ішкі бөлмеге кіріп жастыққа қисайған. Содан тұрмады. Бір жұмадан соң, Әбдіғаппар ал кеп, үйдің астан-кестенін шығарған. «Мүмкін емес, – дейді ішінен, – мүмкін емес қой. Ойындағысын, аманаттап айтатынын хатқа түсіріп, әлдебір қуысқа жасырып кеткен шығар. Адам ғой. Адамның тірліктегі арманы түгесілуші ме еді? Ең құрығанда қайда жерлеу керектігін айтпай ма? Жасұланға, келіні Клараға бір нәрсе тапсырып кетпеді деймісің. Немере сүйе алмадым-ау десе де орынды. Сол немеремді қолынан жетелеп, мейлі, қашан болса да басыма апарып топырақ салғызыңдар десе де жарасымды. Қырық жыл отасқан Әбдіғаппарды да ұмыт қалдырмас. «Мінезі доғалдау әкелеріңе дұрыстап қараңдар, оның да өмір бойы тілегені ақ өлім еді. «Дауылды күні теңізге шығам да, балдырлардың арасына барып шым батам. Менің мәңгілік мекенім – балдырлар» деуші еді. Онысы енді жүзеге аспас. Теңіз тартылды.

	Қайдағы балдыр, қайдағы дауыл?! Әбдіғаппар ішқұса боп ауырып қалмасын, сендерге масыл боп бастарыңды ауыртпасын...» Тағы сондайларды маржандай жазуларымен тізіп шығуы мүмкін ғой.

	Өкініштісі, Әбдіғаппар төңірегін тінткілеп ешнәрсе таба алмады. Алтын іздегендей шарқ ұрды. Ұраға да түсті, кебеже-сандықты да аударып-төңкерді. Жоқ, жоқ дүниені енді жерден қаза ма?.. Бертінірек келгесін ұмытты. Әлде ұмыттырды. Шынтуайтына келгенде, нағыз бірбеткейдің өзі Әбдіғаппар емес пе еді. Ендеше, бүгін неғып үгітілді, шаршайын деді ме, шау тартайын деді ме? Кері шегінгені несі? Ылғи алға ұмтылумен келе жатырмын дейтіні қайда, а? Түйетауық.... түйетауықтың арғы тегі – жұмыртқа. Тірі қалғандарын бұйыртса да... Е, енді тапты, әне, айтып отырмын ғой, Әбдіғаппардың да ит терісін басына қаптайтын адам жоқ. Түйетауықтың өсіп-өнуіне Айкүміс еңбек сіңірмеді деп кім айтар? Кирелеңдеп жүріп жем таситын, су беретін, арыққа шомылдыратын. Ал сонан келгенде бір түйетауықтың қанын шығарып, құран оқыту, дұға бағыштау деген Әбдіғаппардың қаперіне кіріп те шықпайды. Әділдік пе осынысы? Көрегендік пе осынысы? Көрсоқырлықтың нағыз өзі! Бәсе, қайдан пірәдар бола қалды деп еді-ау! Бұл емес, Айкүміс екен ғой елестеген: «Мені ұмытуға айналдыңдар ғой, – деді.– Көздеріңе тағы бір көрінейінші, – деді. Бәлкім... соңғысы, ең соңғысы!»

	Әбдіғаппар орнынан тұрды. Кеткісі келді бұл жерден. Бойын әлсіздік биледі. Алдымен өзін, сосын баласын боқтады: «Түйетауықтың сорпасына бұрыш қосып ішетін қонақ шақырғышын және рациямен хабарлайды. Ал мешіттің молдасына дәм татқызуға құлқы жоқ, ниеті жоқ. Итпіз шетімізден! Айкүмістен ұят болды. Дәмететін шығар, артымда байым қалды, балам қалды дейтін шығар. Жетістірді екеуі де! Күтіп жүрмісің? Күтпе! Мен бәрібір, балдырлардың арасына барып, батып өлемін. Кіші Арал көтеріліп келеді. Үміт сонда...»

	– Ата, аташка! – деді келіні.

	– Е, не болды?! – Даусы біртүрлі жағымсыздау естілді. «Айкүмістен ұят болды ғой!»

	Кларасы жіптіктей боп киініп алыпты. Жүрісі нығыз, қазан қайнаулы, дастарқан жаюлы.

	– Жасик...

	– Не боп қалды тағы, екіншісінің басын шауып берейін бе?

	– Жоқ, әлгіде және хабарласты... – Келінінің жебе кірпіктері жер сызды. Әбдіғаппардың күреңіткен жүзінен әлдебір жайсыздық сырын аңғарды білем, сылқ етіп тез басылды. Әдемі ақ туфлиі өкшесін қажағандай салмағын бір аяғынан екіншісіне ауыстырды. Көңілі су сепкендей, ауланың ортасынан не ары, не бері жүре алмай абдырады да қалды. Бір жағынан Жасұланға өкпелі. «Өтінішіңді айта алмаспын, – деп өлгенше жалынды ғой. – Ши шығарып алсам арты ыңғайсыз болады» деп ескертті ғой. Дөңгеленіп келе жатқан шаруа орта жолда шарт ете қалса, одан соңғысы не болмақ? Өзеуреп, айтқанға көнді ме? Әкесін жаңа көрді ме екен? Кез келгенге иіле салатын әлдебір можантопай деді ме екен? Ескінің адамы аңқаулау, қожанасырлау келеді дейтіні қайда? Алақаны ашық, барын үйіп-төгіп алдыңа тастай салады дейтіні қайда? Масқараның көкесін қырсық шал енді көрсетпесін. Шетелдік бизнесменмен келісілген келісімшарт қырық күн шілдеде үсік шалған өсімдіктей қурап түспесе сол-ақ деңіз! Клараның жүрегі бүгін бір пәлені сезгендей. Қараптан-қарап қолаяғының дірілдегенінен қорқып еді, маңдайын есіктің қырына соғып ала жаздағанынан секемденіп еді. Жасұланның қоңыр даусын естігенде есінен танатын әдеті ғой қашаннан. Оның үстіне күйеуі бүгін тым қуанышты-тын, рацияның ішіне түсіп кетуге сәлақ қалып тұр. Шаруаның аяқ астынан сәті түскен білем, сірә! Аудан орталығына шетелден бір мықты бизнесмен келіпті-міс. Сирек кездесетін металл сынықтарын сатып алатын бір фирманың дөкейі екен. Көңілі құлаған тауарды қолма-қол сатып алады. Және өңшең көк қағазбен қолма-қол есептеседі.

	Жергілікті радиодан құлақтандыру бергізеді: «Бір тоннасы – пәленбай доллар!» Естігендердің етегі жасқа толады, тіртінектеп жинағандарын ауыл арасының коммерсантсымақтары қағып кетті емес пе. Соларға жем болды емес пе. Көктен түскен мына майшелпекті қалай көздері қиып текке жібереді? Құдай шынымен сорлатты деген осы! Түк жоқ, айнала түгелмен тып-типыл. Байқоңырдың тікенек сыммен қоршалған зонасына әке дегенде енді маңайлай алмайсың, күзет күшті. Және екі елдің әскерилері шыбын жолатпайды. Көзге түссең ұсталасың. Түрме. Аяушылық дегенді атама, құтылып кету атымен жоқ. Тұйықталған тіршілік.

	Көнебөгеннен аудан орталығына өз шаруасымен барған ауылдық кеңестің төрағасы Жасұлан Әбдіғаппарұлының бұл жаңалықты естімейтіндей не жыны бар? Құлағы саңырау емес. Жекешелендіру департаментіндегілер де мұны көргенде әйелдері ұл тапқандай қуанады. Маладес те маладес! Жасұланның әкесі Әбдіғаппар Жұмасұлтанов баяғы «Авангард» кемесінің төрт жұлдызды қарт капитаны болатын. Әбекең қазір қартайды. Өзіне жетерлік пенсиясы бар, азын-аулақ тіршілігі бар. Әгәрәкім, мына шаруалары сәтімен аяқталар болса тағы үстемелейді. Кемпірі қайтыс болғалы нағыз үндеместің өзі болып алған деп жүр ғой біреулер. Әйтеуір, түйетауықтың санын көбейтумен әлек. Ертелікеш ермегі сол. Бір ғажабы, осы күнге дейін «Авангардқа» тірі адамның тырнағын тигізбепті. «Кіші Арал көтерілсе теңізге қайта шығамын, арманым – ақ өлім, балдырлардың арасына барып жан тапсырсам, екі дүниеде өкінішім болмас еді» дейтін көрінеді. Шал шаршайын деген ғой. Ақ өлімі несі, балдырлары несі?!.. Оның бер жағында заң бар, закон бар. Мемлекеттің дүниесі өзінің жөнжосығымен жекешеленуге тиіс. Комиссия шығады, іс қағаздары даярланады, протокол толтырылады, мүшелері қол қояды. Бірақ, қалай дегенмен де, қарт капитандікі ерлік, нағыз ерлік! Патриот қой бұрынғылар! Теңізге қайта шығар, шықпас, ақ өлім бұйырар, бұйырмас. Бірақ «Авангардтың» жасау-жабдығы тұтасымен тұла бойында, дін аман. Жүрек жұтқандардың өзі Әбекеңнен қаймығады екен сырттай. Сұсты екен жаман шал! Бағана бастарына шығып, құдайдың тапа-тал түсінде электр сымдарын баудай түсіретіндердің неғып «Авангардқа» жақындай алмайтындықтарына таңы бар. Міне, керемет! Біздің шалдардың негізі осындай болуы тиіс. Төрт жұлдызды капитан Әбдіғаппар Жұмасұлтанов та кейде қызық.

	«Авангардты» сырттан иеленіп жүргендігі болмаса, қолында дәлел келтіретіндей құжаты жоқ, аргументі жоқ. Жеме-жемге келгенде қырық жыл капитан болған кісіден аяп қалатын не бар? Жекешелендіру департаментіне келіп, тілдей өтініш жазған болса, табанда шешілген болар еді ғой бар мәселе. Енді кеш. Енді ептеп пенсиясына ғана үстеме алуы мүмкін. «Авангардты» ұры-қарыдан сақтағандығы үшін, дініне берік, төңірегіне үлгі-өнеге көрсеткені үшін!..

	Шетелдік бизнесменге жекешелендіру департаментіндегілер тілмаш арқылы бар жайды толығынан түсіндіреді. Тілмаш та осы ауылдың қызы. Еркін аударма жасауға шебер екен біздің мұғалім.

	«Авангардты» сваркамен бөліп, жіліктеп, пойызға тиеу мәселесі бөлек шешіледі. Бір состав керек болар шамасы. Ақшаның датын жалаған әлгі пәлесі пұлын тауарды көріп алып бергенім жөн болар деп қиқаяды. Дұрыс қой онікі, көрем десе көрсін, бүгін-ертең «Авангардты» жел ұшырып әкетпес. Жатыр, әне, құм қауып!.. «Күн тәртібіндегі» мәселе дау-дамайсыз шешілген-ді. Қалай дегенде де, Жасұланға жіліктің майлы басы бұйырғалы тұр. Әкесінің қырық жыл кеме айдағаны бар, күзеткені, түремдегі сирек металдарды шашау шығармағаны, кім көрінгенге рәсуа қылмағаны... бәрі... бәрі! Сондықтан Жасұлан Әбдіғаппаровтың тәубе деуіне негіз бар. Клараның осындайда бір шаршағаннан несі кетеді?

	Келінінің даусы құмығып естілді:

	– Айтпайын-ақ деп ем, Жасұлан ғой қоймаған...

	– Дастарқан қымбат коньякқа толып тұрсын деді ме?

	– Жоқ.

	– Сорпаға қыл түсіп кетпесін деген шығар.

	– Жоқ.

	– Ал сонда не?

	– Ордендерін тағып, әкем дұрыстап жүрсін деді.

	– Бәли! Қатын әпере ме екен?

	– Білмеймін, білмеймін, білмеймін!..

	Айтқандай, түс әлетіне тақау бір топ адам сау ете қалды.

	– Ассалаумағалейкум, аға!

	– Жағдайыңыз қалай, ауырмай жүрсіз бе?

	– Есенсіз бе, Әбдіғаппар Жұмасұлтаныш?

	– Түу, қолыңыз қандай қарулы еді. Қайратыңыз қайтпапты әлі.

	«Жағыңа жылан жұмыртқаласын, пәтшағар!»

	– Түйетауықтың санын жүзге жеткіздіңіз бе? Міне, нағыз еңбек, біздің шалдар Әбекең секілді пайдалы шаруамен айналысса, аудан экономикасы баяғыда-ақ гүлденіп кетер еді ғой. Өзгелердің іштерін билік тескен, өңшең қырт. Кадр саясатына араласады. Не керек сол?..

	– Салық төлейсіз бе?

	– Қойсаңызшы, Серік Прәлиевич, Әбекең қалжыңға жоқ, істің адамы ғой қашаннан. Үйіңізді таба алмай қалып жүрмеңіз. Сізге бір әңгіме айтайын, – деді сәлем-сауқаттан соң жылтыр қара қасындағы қамытаяқтың иығына қолын асып жатып. – Естуімше, Әбдіғаппар Жұмасұлтаныш – өмірі мал бауыздамаған адам.

	– Қойшы, ей!

	– Міне, сенбесеңіз, өзінен сұраңыз. Бұл кісінікі тек балта, шот балта. Түйетауықтың басындай ғып керегін домалатады да тастайды лезде.

	– Астапыралла! Дұға бағыштайтын шығар ең болмаса...

	– Ай, білмеймін...

	– Қысыр әңгіме неге керек, – деді Әбекең зәудесін, – үйге кіріңдер, бұйырған дәмнен ауыз тиіңдер.

	Көбісін жыға танымады. Ауыздары ауыздарына жұқпайтын зуылдақтар. Орден тағылған қоңыр костюмін кимегеніне қатты қуанды, осыным оңды болды-ау деді ішінен. Не үшін шіренбек?! Соны айтам-ау, ендеше Жасұландікі не деген көтензорлық? Неге желпілдейді, несіне жетісіп желпілдейді? Жасандылық, көзбояушылықтың тар шеңберінде жүріп әкесінің ит болғаны аз ба еді?!. Өкпесі өшті. Жүрегі аузына тығылды. Сыртынан қарауыл қарағандар адамды қуыршаққа айналдырудың нағыз қас шеберлері атанды, көбіне-көп солардың дегендері болды, асықтары алшысынан түсті. Өлтірмеді. Кеңес Одағында адам шығыны болмасын деген заң бар. Тегіннен-тегін өле салу ұят-ты.

	Қуат-күшіңнің соңғы селі таусылғанша қамытқа жегілесің. Мойның қажалады, белің бүгіледі, көзің жасаурайды, басың айналады, енді болмаса тырапай асатын ең... Кішкене демалдырады, әл шақыртады. Ауруханаға салады, ем-домын жасайды. Жәрдемақысын төлейді. Тегін, тегін, тегін барлығы! Жаныңа не керек? Ура-ура!.. Ес жиып алған соң, Құдайым салмасын, қайдағы бір ұят деген сезім алға қарай дедектетіп ала жөнеледі. Дүлей күш! Оның неден және қайдан пайда болғандығын ойлап жатуға сен байғұста енді дәрмен жоқ. Екі көзің қанталап, өлермендікпен алға жылжығанды ғана тілейсің, қатардан қалмасам дейсің, өзгелердің назарына іліксем, біреулер мені мақтаса дейсің. Әуелі ыңғайсыздау сезінесің, сосын етің үйренеді. Ақыры мақтау естімесең ішіңе ас тұрмайтындай халге жетесің! Миллион мақтау естісең де мыңқ демейсің, құлағың – құрдым. Мақтау-марапаттау... қоғам осы қоңыраумен оянады, түнделетіп, әлсіреп, демі құрып осы ыңқылыңырсумен төсегіне қисаяды. Ертеңіне тағы сол. Даңғыр-дүңгір... даңғаза! Сөйтіп жүргенде бір күні орден аласың. Береді. Бергізеді. Бірінші, екінші... үшіншісіне сол дақпырттың өзі-ақ жетеді. Паһ, бақытты өмір! Солай ма? Мұнан тірідей құтылудың жалғыз ғана жолы бар. Дауылды күні теңіз тесіндегі дәу толқындармен алысып келе жатасың да, «Авангардтың» палубасынан ұшып түсесің. Баратын жерің – балдырлар, мұп-мұздай денеңе мамықтай тиетін пейіш дегеніңіз, әне, сол! Теңіз түбіндегі ну орман – балдырлар әлемі сені мәңгілік тербейді де жатады. Жер бетіндегі өлімнің өзі де мазасыз ғой әрі мағынасыз. Бірнеше орденің болған соң саған міндетті түрде кесене тұрғызылады. Тағы бәсеке. Ананыкінен бір мысқал аласартсаң да – әңгіме, бір мысқал биіктетсең де – әңгіме. Біліп қойыңыз, яғни тыныш өлім атымен жоқ! Оның үстіне Жасұландарды да әбігерге саласың. Артына қарамай тыраштанады бұл бала. Қыш кірпіш іздейді, ұстаға жарты мәшиненің құнын төлейді, күмбезді күнге шағылыстырамын деп әлектенеді. Солай, әйтпесе мына зәнталақтар күледі. Мысқылдайды, намысына тиеді. «Әкеңнің қырық жыл кеме айдағанынан, теңіз төсіндегі толқындармен алысқанынан не пайда, артында не қалды?!» дейді. Құлақ түбінен күбірлеп, жүйкеге тиіп, тағы қайталайды, қайталай береді.

	Әбдіғаппар қонақтардың келгеніне емес, орден таққан костюмін киіп және сонысына іштей қуыстанып, қолдары дірілдеп, бейшараның күйін кешпегені үшін шексіз қуанып тұрды. Клараға болысып, түйетауықтың сорпасын тұздықтап, ауланың ішінде зыр жүгіріп жүрген Жасұланды да шынымен аяды. Жасандылық мұның да буын-буынын жалмап үлгерген екен. Оны ана ауылға өзімен бірге әкете алмайтын болды Әбдіғаппар. Бұл не деген шымшытырық дүние?! Сұрақтан-сұрақ, ал жауабы атымен жоқ.

	Әлгі сынаптай сусылдаған жылтыр қара Әбекеңді әңгімеге тартқансиды, үлкенге ізет көрсеткен, сыйлаған сыңай танытқансиды. Бірақ бәрі шикі, бояма. Әбдіғаппар көзін аулаққа салып әлек. Тіктеліп қараса тағы бір арамдығының үстінен түсермін деп қорқасоқтайды. Өзі қиналады сонан соң.

	– Жол түсіп...

	– Жөн-жөн...

	– Жол түсіп тұрып сізге сәлем бермесек, біздің азаматтығымыз қайда?.. Қазына-байлығымыз – сіздер!

	– Дұрыс, дұрыс барлығы... тамақтарың суып қалмасын, әйтеуір.

	– Бірге болыңыз.

	– Мені қайтесіңдер?..

	Көп отырмады. Астан кейін өре түрегеліп, бәрі сыртқа шықты. Теңіз жағалауына барып қайтпақшы. Шайды сосын ішерміз деп келіскен сыңайлы. Іштеріндегі ата қаздай мойны сорайған, қапсағай қауға сақалды – шетелден келген мейман екен, кейін білді. Тілмаш қыз аты-жөнін айтып еді, лезде ұмытып қалды. Әлгі түйетауықтың бұрыш қосылған сорпасына жерігің осы болар, сірә?!. Сыртынан қарасаң соншалық күй талғайтын адамға ұқсамайды. Киім киісі де олпы-солпы. Турасын айтқанда, Әбдіғаппардың мұндайларға іші жылымайды. Түйетауықтың бұйырған сорпасын ішсін, іше берсін. Шпион ғой дейді ішінен. Мәселе шешпейді, құрғақ тамсанады, тартылған теңізді, құм басқан ауылды, жүздері жүдеу, еріндері жарылып, күнге тотыққан көнебөгендіктерді сырттай мүсіркейді. Экзотика бұлар үшін! Жүздеген делегация келді, келіп жатыр. Әлі де келер. Арғысы БҰҰ-дан, бергісі Берлиннен. Киноға түсіреді, суретке тартады. Балаларға сағыз, үлкендеріне шылым, орта мектепке әжік-күжік әріптері түсініксіз, оқуға қиындау газет-журнал, ескілеу компьютер сыйлайды.

	Сонымен қош. Мына қауға сақалды да нені қиратар дейсің.

	Баяғы әуен.

	Келіні көңілді, шайдың жасау-жабдығын даярлаған болып, ыңылдап өлең айта ма-ау, өз-өзімен күбірлеп сөйлесе ме-ау, күлеме-ау... Туған нағашысын күтіп жатқаннан әрі.

	Қораның есігінен бір бала сығалады. Түйетауықтарына жем шашып жүрген Әбдіғаппар мұны да жыға танымады. Осы ауылдың түлегі болар, әйтеуір.

	– Ал кел, жоғарыла, кімнің баласысың, қай елсің?

	– Сағынайдың.

	– Бәли, Сағынайдың дейсің... Сенің айтып тұрғаның сонда қайСағынай? Саздыдағы шошқа бағатын Сағынайдікімісің, әлде?..

	– Бергі беттегі Сағынайдың.

	– Бәсе, солай болар. Шошқа баққан Сағынайдың баласына ұқсамайсың.

	Бала ойланып қалды. Екі езуі көбіктеніп, сағыз шайнап тұр. Резина ғой бұлардікі. Бояма, дүниенің бәрі бояма. Немесе жартылай қоспа. Бүтін емес. Бүтінді теңіз түбіндегі балдырлардың арасынан іздеу керек шығар, әсілі!

	Әбдіғаппарға көди-сөди әңгіме керек. Үндемей жүріп те шаршайсың кейде.

	– Дұр-ы-с! Е, бергі беттегі Сағынайдың баласымын де. Үлкенімісің?

	– Жоқ.

	– Сонда қалай?

	– Өзім, жалғызбын.

	– Тек! Еңгезердей болып Сағынайдың мұнысы несі? – Өзі де іштей ыңғайсызданып қалды. – Жөн-жөн, үйге жүр. Шай ішесің. Әлгіде шетелден қонақ келген біздің үйге.

	– Білем.

	– Қайдан білесің, білгішін мұның!

	– Көрдік қой. – Бала сағызды шар тәрізді үргілеп, аузынан шығарып біраз тұрды. Аузына қайта тықты, қайта шығарды. Сірә, әлгі мырзаның базарлығы шығар. Тері шалбарының екі қалтасы тырсиып тұрған. Аясын ба болмашы дүниені?!

	– Шай ішпейсің, енді қайттік?

	– Асығыспын. Жасұлан көкем жіберді. Түремнің кілтін сұрап әкел деді.

	– Немене?! «Авангардтан» басқа баратын жерлері құрып қалып па?! Неғып жүр өздері? Иісшіл иттер құсап!.. – Әбдіғаппарбейтаныс балаға көзәйнегінің үстінен таңдана қарады. – Айт, түгел айт. Ал сосын не болды? Түремнің кілтін сонда ғана аласың.

	– «Авангардты» бір айналды, бәрі жабылып екі айналды. Палубасына шықты. Жасұлан көкем секіріп шықты алдымен, сосын бірін-бірі қолдап тартысты. Рехардқа кезек соңынан келді.

	– Е, неғып, оның қонақ емес пе?

	– Мінейін деп жатыр еді, әшкиі түсіп қалды. Мен әпердім. Жайбасар біреу екен өзі де. Асықпайды, әшкиін сүртіп, жарты сағат тұрды. Бір нәрселерді айтып былдырлайды.

	– Рехард... Дюсельдорф... Германияның шығысынан ба, әлде батысынан ба?

	Бала білмеймін дегендей иығын қиқаң еткізді. Жайбасар... жайбасардың көкесі нағыз Әбекеңнің өзі емес пе?! Қойманың сыз қабырғасында ілулі тұратын шүберек бауы әбден кірлеген добалдай кілтті әперудің орнына әр нені сұрағыштап, әбден діңкелетті ғой кісіні. Ойын баласының дызақтауы түсінікті. Түйе-тауық баққан сараң шал – Әбдіғаппардың әңгімесі де, түр-түсі, қимыл-әрекеті... түк қызық емес. Күнде көреді, жалыққан. Ал әлгі шетелдіктің көзәйнегін сүрткіштеп, күн көзіне ақшаңдап қарағаны, «Авангардтың» тот басқан темір тетіктерін ұстап көріп, арбаңдап алға жылжығанына дейін қызық.

	Қоймаға алдымен Әбдіғаппар кірді. Түремнің кілтін қолына алды, алақанына салды. Ойланды, күрсінді. Күректей саусақтарымен сақалын тарақтады.

	Жоғалтып алмаймысың?

	– Алтын емес қой. – Баланың шыдамы осыған әзер жетті.

	– Не дедің?.. Дұрыс, алтын емес!.. Айналайын, сен ренжіме, жазатайым жоғалтып алсаң, мынадай кілтті қайдан таппақпын? Өзім, өзім-ақ апарып берейін. Әлгілердің «Авангардтың» астыүстіне не тығып қойғандарын өз көзіммен көрейін. Жолың болсын, жүре бер, артыңа қарайлама.

	Қойманың сықырлауық есігі бір құшақ шаңды бұрқ еткізді.

	–Шақар ғой мынауың. Қара мұны, алтын емес қой деп мені оқытады және де! Бала неме кілтті байқаусыз құмға түсіріп, жоғалтып алса қайтемін? Қой, онан да өз аяғыммен апарып бергенім олжа.

	...Үш айдан соң төрт жеріне мұқияттан төрт түсті пошта маркасы жапсырылған ерекше пакетті Көнебөгенге аудандық ішкі істер органының қызметкері арнайы папкіге салып, Ан-2мен алып келді. Сыртында шет тілінен сабақ беретін орта мектеп оқытушысының аты-жөні жазылған. Пакетті ашу салтанатты жағдайда өтті. Оған мектеп директоры және оның шаруашылық жөніндегі орынбасары, оныншы «а»-ның озат оқушысы, ауданнан келген өкіл түгел қатысты.

	«Аса ардақты Салиха Ақшолақовна! Аздаған бұйымтайым шаруаңызға кесірін тигізіп, уақытыңызды алғандай болсам алдын ала ғафу етіңіз... Сол күні біз теңіз жағалауындағы «Авангардты» көріп шығамыз деп уәде байластық қой. Сіз қолым тимейді, сабағым бар еді деп соңына дейін еріп жүрмей, орта жолда қалып қойдыңыз. Қызық болды! Мұндай ситуацияға мен тұңғыш рет тап болдым. Жасұлан Әбдіғаппаровичтің әкесі түремнің кілтін өз қолымен әкеліп берді. Әкеліп берген жоқ, құлыпты өзі келіп ашты. Шындығында да мен іздеген дүние құм астында жасырынып, бұғып жатыр екен. Сол жерде, яғни палубаның үстінде тұрып екіжақты келісімшарт жасастық. Әрине, сіздің орныңыз үңірейіп тұрды. Жеткілікті дәрежеде қызметіңіз үшін ақы төлейтін-ақ едім ғой. Департаменттің кіші қызметкері Дәулеткерей Үрметовичтің де неміс тілінен аздаған сауаты бар екен. Кездесе қалсаңыз сәлем айтарсыз. Қарт капитан қасымызда елеусіздеу ғана әңгіме тыңдап тұрған секілді еді. Бір қарасам, жанымдағылардың бәрі ойбайларын салып, палубаның үстіне етпеттеп жата-жата қалысты. Түсінбедім. Қосауыз мылтығын кезеніп, капитан бізге қарай жақындап келе жатты. Өңі сұсты. Қателеспесем, көз алды ісіңкі. Жылап алған секілді көрінді. Маған тиіскен жоқ. Департамент басшысын құйрықтан ыңқ еткізіп бір тепті. Ыңғайсыздау, әрине! Қалғандары бастарын сауғалап, бет-бетіне зытып отырды. Мылтық аспанға үш дүркін атылды. Мәселенің мән-жайымен кейін таныстым. Жүрегім ауырды. Кеңес Одағы кезінде «Біз қарттарымызды алақанға салып құрметтейміз» деп ұрандатушы едіңіздер ғой. Кешіріңіз, сіздердің ішкі істеріңізге рұқсатсыз қол сұғып кетсем тағы да кешіріңіз. Кейбір сұрақтар мені әлі күнге дейін мазалайды. Оқыған, білімді, сауатты жігіттер Жасұланның әкесіне «осылай болғалы жатыр» деп неге алдын ала ескертпеген? Бар өмірін «Авангардтың» үстінде өткізген қарт капитанды сыртқа лақтырып тастау не үшін керек болды?! Ұят емес пе? Адам құқын қорлау ғой мұның аты. Адам құқын қорғау жөніндегі халықаралық хаттаманың 19-бабын қараңыз. Егер қарт капитан ашу үстінде біреуді атып салған болса, мен бәрібір барымды салып, Жасұланның әкесін қорғап қалған болар едім. Абырой болғанда аяғы тыныштықпен тарасты. Сол кеште бірге келгендерден жырылып қалдым да, қарт капитанмен ұзақ сырластым (Дәулеткерей Үрметовичтің шолақ аудармасы арқылы, әрине)... Балдырлардың арасына барып өлсем дейді. Тазалықты қараңыз! Сирек кездесетін деталь! Сіздердің ішкі шаруаларыңызда жұмысым жоқ. Бірақ Жер-Ана бәрімізге ортақ, яғни біз – бір адамның баласымыз. Цивилизация – ортақ игілігіміз. Сіздерде сирек кездесетін әрі жоғалып бара жатқан аң-құстардың есебін жүргізетін «Қызыл кітап» деген бар екен. Жөн. Турасына көше алмай күмілжіп отырғанымды енді сезген шығарсыз. «Тартылған теңізден қалған жалғыз ескерткішэкспонат – «Авангард» кемесі еді» дейсіздер. Ал ыңғайы келсе, оның өзін бөлшектеп, аспантау асырып, сатып жібергілеріңіз келеді. Менің түсінігімдегі экспонат мүлде бөлек, нағыз экспонат – әне, Жасұланның әкесі! «Авангардтың» қарт капитаны! Сіздің елге барғанда тапқан басты пайдам осы! «Қаржы жоқ та қаржы жоқ!» Қаржы өздігінен келе ме? Аяқ астындағыны көрмейсіздер. Осы идеяны ертең осындағы біреуге сатайыншы, бұрынғы Кеңес Одағына барған жол қаражатым ақталып шыға келер еді. Жәй, әншейін, штрих үшін айтып жатырмын. Ондай құндылық сатыла ма, сірә?! Тағы да қателестіңіздер-ау, «Қызыл кітап». Түкке түсінсем бұйырмасын... Объектісін өзгерту керек мүлдем...180 градусқа!..

	Салиха Ақшолақовна, ептеп болса да ой астарында не жатқандығын түсіндіңіз бе? Материалдық игілік жағынан мен қолы ұзын адаммын. Қарт капитанның ендігі өміріне қажетті барлық шығындарды өз мойныма алсам деймін. Дәрі-дәрмек, демалыс, курорт... Айтқандай, Жасұланның әкесі Ұлы Отан соғысында Дрезденге таяу жердегі деревнядан кері қайтыпты. Яғни, ол кісінің біздің де әкеміз болғаны ғой. Түсінесіз бе, бұл менің шын сөзім. Бұл кісіні ғайыптан жоғалтып алуға болмайды. Бәрімізге ортақ. Өте сирек бітім. Қолымыздан келсе бәріміз жабылып ғұмырын ұзартуға тырысайық. Жеке клиникам да жоқ емес. Менің бұйымтайымды сабырмен, әдемілеп, абайлап жеткізіңіз. Ашуландырып алмаңыз. Өте сақ болғайсыз. Мінезі өзгермеген, анасынан туған қалпында сақталған, керемет адамды кездестіргеніме аса қуаныштымын!

	Тағатсыздықпен жауабыңызды күтемін (Әлдекімдердің намысына тиетін тұстары болса, оны менің арыма жүктеңіз).

	Сәлеммен, Рехард Гейдельберг, 19.10.199... жыл, Дюсельдорф металлургия комбинатының менеджері».

	Кеше теңіз тартылғалы бері Арал өңірінде бұрын-соңды болмаған, секундына отыз метр жылдамдықпен тәулік бойы қара дауыл соқты. Кіші теңіз ұлтанына жиналған ағын су құдіреттің күшімен Көкарал бөгетін жырып өтіпті.

	Қарт капитан содан бері төсек тартып жатып қалыпты деседі...





БАЛМҰЗДАҚ САТУШЫ




	Апыр-ай, тағы бір пәлесіне ұшырап қалмаса нетті?! Түкке түсіне алмады. Жо-жоқ, былайша қарасаң керзі етігінің қисық өкшесін тротуарға тік қадап, осынау алаңға жиналған танысбейтаныстарымен бас изесіп қана амандасып, өз жөнімен тартып бара жатқан-ақ секілді. Шындығында солай ғой, әне, көрмей тұрмысың?! Өз ауанымен шыр айналған баяғы тіршілік. Шөп басындағы таңғы шықты тілімен жалап, әлсін-әлсін бой тіктеген күн сәулесі. Балқарағайдың балағына жармасқан ақтиіндердің қимыл-әрекеті мойын бұрмасына қоя ма ит жегір?! Ай, бұл қу тамақ дегенді қойсаңшы, жол жиегіндегі қалған-құтқан тамақ қалдығын үзіп-жұлқып титімдей ұртына тыққыштап алады да, сол ізімен құйрығын сүйретіп кері бұрылады. Жан-жағында жақсылы-жаманды адамдар жүр-ау, өкшесі қисайған керзі етігімен тротуарды тырп-тырп басып Әзекең келе жатыр-ау деп қаперіне алса не дейсің?!

	«Жұлдыз» кафесі жағынан әлдекімдердің даусын естіп қалды.

	«Өй, өңшең сабаздарым-ай!» Әкесі келсе деалдымен тамақтарын «жібітіп» алмай қолдарын жұмысқа тигізе қоймайтын жалдамалы-бозымдар баяғы әдеттеріне басып алған екен де. Жә-жә, шалықтап қалыңдар, шалықтап! Әлгі кафесі түскірдің алақандай төбесін сарғыш қаңылтырмен қаптаймыз дегендеріне де тура бір жарым ай уақыт болған шығар. Ал бұлар болса әлі күнге дейін тамақтарын «жібітумен» әлек.

	Көздеріне көрінбейін деді де, онсыз да төмен қарай зырлап келе жатқан қоларбасын қаттырақ жұлқып қалып, алға қарай оздырып жіберді. Әзекең де қарап жүрмейді. Жұмыр басына көк тиын пайдасы жоқ қайдағы-жайдағымен ілінісіп несі бар-ай десеңші! Жоқ, өткен жұмада ма екен, әлде жексенбінің түс әлетінде ме екен, Әзекең де бір кездері үлкен-үлкен қызметтердің басын қайырып, дәл қазір пенсияға шыққан осы қаланың өңдері жүдеу, қушиған иықтарына қолпылдатып ақ жейде киіп жүретін шалдарына еліктеп, немересін ертіп, ара-тұра кептерлерге ала шыққан кепкен тарысынан шым-шымдап шашып, қаннен-қаперсіз жүрген. Нем бар түге деп әрі ойланды, бері ойланды. Кішкене ашу шақырса бітті, саусақтары дірілдеп, жүдә, ие бермеуші еді. Ондайда Әзекең екі қолын құйрығының астына басып, ағаш сәкінің үстінде тапжылмай отырушы еді. Айтары жоқ, қазір бәрі тыныш, бәрі жеткілікті, ал Әзекендердің түкке тұрмайтын кәкір-шүкірге бола жүйке жұқартатындықтары несі, а? И-и, жасағыр-ай, мықты болсаң мына сайтандардың тірлігіне көз жұмып қойып өте шықшы, кәні! Құдайдың тапа-тал түсінде бұл не масқара?!

	Оу, төрт құбылам түгел екен деп, бас жоқ, көз жоқ, дүниені беталды шаша беруге бола ма? Кафе төбесіндегі шиферлар да жапжаңа әрі әлдекімдер иқы-жиқысын шығарып, қисық қаққан болса бір сәрі ғой. Тура қыздың жиған жүгіндей-ау, қыздың жиған жүгіндей!

	Кішкентай немерем секем алып қалар деп, Әзекең алғашында секектей бастаған саусағын шибарқыт шалбарының қалтасына сүңгіте салған-ды. Содан, қойшы, әйтеуір, өз-өзіме келіп, сабама түсейін деп ойлаған. Төбеден қалықтап ұшқан шиферлардың асфальтқа түсіп, быт-шыты шығып жатқаны анау. О, Жасағанай, адам өстіп те тозып бітеді екен-ау. Бастарына ши қалпақ киіп, жартылай жалаңаштанып алған мына шіркіндердің тозып бітпеген нелері қалды? Оу, таза шиферларды қолдасып түсіріп, ең құрыса бір пақырдың сауабын алармыз деп, былайырақ жинастырып қойса қайтеді? Тіпті бір-екі жартылыққа-ақ айырбастап жібер. Кімнің таласы бар? Соған ақылдары жетпеді дегенге кім сенеді? Дүрс-дүрс, шарт-шұрт. Әлде осы араға жиналып алып, ара-тұра өткен-кеткеннен әңгіме соғатын шалдардың қытығына тию ме мақсаттары?!

	Бір кездері көкшіл теңіздің адуын толқындарымен алысқан қарт капитан бұған шыдай алмады:

	– Шырақтарым-ау бұларың не?! – «Бұларың не бассыздық?!» дегенді тілінің астына бүгіп қалады. Бәлкім, түсінісер. Қойшығарасының құрдастары Әзекеңнің атақты теңізші болғандығын білмесе де басын, ағарған шашын сыйлап, бұл істерінің жөнжосығын баяндар деп дәмеленген. Шиферларда дамыл жоқ, шартшұрт, дүрс-дүрс...

	– Дачаңызға қажет болса ақы-пұлсыз-ақ ала беріңіз, – деді бір дудар бас.

	Сынған шиферлардың жаңқасы тиіп кетпесін деп, немересін кеудесімен қалқалаған Әзекең әлгінің «әзіліне» аса кешірімпаздық танытты.

	– Дачаны қайтем, дегенмен біреу-міреудің қажетіне жарар еді де!

	– Мұның құны жоқ, бұған бас ауыртып қайтесіз? – Өзіне де сол керек! Бұлардан, сірә, жөні түзу әңгіме ести алмаспын, әкелерінің құны қалса, шиферларды сындыра беріңдер деп кері бұрылмақшы еді. Ойына ілгері уақыттағы жастық шағы оралды ма-ау, кілт тоқтап қалды... Теңіз жағалауындағы балықшы ауылдың айбынын асырып тұрған ыстау цехының төбесін жаба алмай, жабуға шифер таппай, сыртына майы шыққан қаяздарын көзбе-көз шірітіп алғанды. Содан кеме капитаны Әзберген Қожамсейітовтің мәселесін аудандық бюрода қарады-ай! Қазіргідей «қызметтеріңді алсаң, ала бер!» деп безірейіп тұратын заман ба? Әзекең портты қалаға жеткенше мың өліп, мың тірілген. Е, сенің жарапазаның керек еді оларға. Қолма-қол ақшаға сатып алатын шифер таба алмадым дегеніңе сенсін бе? Ала жаздай теміржол бойындағы бекеттерді аяғынан сарсылып аралағандығы да, арғы беттегі ағайындарға барып, бір қадақ шиферға бір қайық балық айырбастайықшы деп жалынғандығы да еленбеді. Бет қаратпайтын бюро со жолы Құдай оңдап имандылық танытқан, «Қызметіне жауапсыз қарады» деді де, капитандықтан түсірді де тастады...

	Асфальтқа түскен шиферлар шыныдай шағылады. «Ақсақал, мұның құны жоқ» деген қоңқақ мұрын адам екен, тәйірі, мына тамашаға іштей мүжілген Әзекеңнің көңіл күйін андады ма, жүгіріп келіп құлағына әлденелерді сыбырлаған. Әзекеңнің де мерейі өсіп қалды. Шектен тыс секектеген қолын енді қалтасына сұқпай-ақ жүре беруіне болады. Немересі болса кепкен тарыны кептерлерге шашып жүріп, атасының жүзіне ұрлана қарап қояды.

	«Е, шынымен құны жоқ екен, қап, ақымақ болған басымай, текке арамтер болыппын...» Әзекең шырт-шырт сынған шиферлардың даусын енді елемеуге тырысты. Бір жағынан ызадан булығып, күлкісі де келді, «жылағысы да келіп еді» деп күнәкер болып қайтеміз. Сөйтсе, жағдай былай екен: бір мықтының басы тым қатты жұмыс істеп кетеді де, Батырлар паркін қайта жөндейміз деп үндеу көтереді. Әй, найсап, сондағы ойлап тапқан бастамасының сұрын қарашы! Өзі қандай болса, ісі де сондай. Орыс шіркеуінің жалтылдаған қаңылтыр күмбезі бар емес пе, «Жұлдыз» кафесінікі де тура солай болсын депті. Еліктегішін бұлардың!

	Міне, сол кафенің тұсынан Әзекең ылдым-жылдым өте шықты. Бір есептен асықпаса да болар еді. Баяғыдай қушиған иығына жапжаңа жейде киіп, қалтасына тары толтырып алып, немересін ертіп келе жатқан Әзекең жоқ. Аяғында өкшесі қисайған керзі етік, үстінде көнетоз костюм...

	Апыр-ай, тағы бір пәлесіне ұрынып қалмаса нетті! Өмірі өтіп бара жатқандай тым асығыс. Ертең де не онан арғы күні де тіршілік бар, өстіп қоларбамды сүйретіп тротуардың бойымен келе жатпаймын ба деп мүлде ойламайды. Бүгін істелуге тиісті шаруаны ертеңге қалдырмасам екен дейді. Дейді де, қалталары қара бақыр тиынға толған көнетоз костюмін умаждап-умаждап қоларбаның қоқыс салған бір бұрышына атып ұрады да, жанығып жұмысқа кіріседі. Балмұздақтың сандықшасын жол жиегіндегі арықтың мұздай суымен айнадай жалтыратып жуып тастайды. Ертеңгілігі, кешкілігі бәрібір, өзі иемденген жерде бір жапырақ қағаз қалдығы қалмауға тиіс. Сыпырады не балмұздақтан қалған қағаз қорапшаларды жерден мың еңкейіп, ерінбей-жалықпай жинап алады. Балмұздақ таситын шофер жігіттің де осал тұсын тауып алған. Байқамағансып жүз теңгелікті алақанына қыстырып жібереді. Ол да бір Құдайдан тілеген адам, не азсынбайды, не көпсінбейді. Балмұздақ толы сандықшаны алдымен Әзекеңе әкеліп береді.

	Міне, кешегі уәде бойынша Әзекең де балмұздақтың сандықшасын паркке кіре беріс қақпаның маңынан ертелетіп алып кету үшін жанығып келе жатыр. Күн кіндіктен көтерілді дегенше аптап шіркінің айналаның апшысын қуырып ала жөнелетіні белгілі. Әзберген балмұздағын сатып үлгергенше бұлттың тасасына жасырына тұрайын деуші ме еді? Оның бер жағында қаздай тізіліп тұрған жұмыс дегенің шаш етек. Өңшең қара бақырдан жиналып, қалта толтырған дүниені бөксесіне жүк қылып қайтеді, жиналғанын жиналған сәтінде кассаға өткізіп тастайды. Көшекөшенің бойында тәтті су сатып тұратын кемпір-сампырларға Әзекеннің бұл пысықтығы мүлде ұнамайды. Шындығына келгенде атарға оқтары жоқ. Аяғы-аяғына тимей жосып жүретін қара шалды, әй-дөй, талай сыртынан «сойып» та салған. Бірақ оған қисая қалатын қария қайда?! Қайта онан сайын өжеттеніп, онан сайын жылдамдығын үдетіп барады. Оу, олар көрінгенге жеккөрінішті болып, қайбір еріккеннен жүр дейсің?! Жеккөрінішті болмауға мүмкіншіліктері жоқ. Салқын квасты сіміріп-сіміріп алып, ыңшыңсыз жүре бергендерге не дауа? Оларға алдымен рахметті өзің айтасың. Ал кейбіреулер кекиіп тұрып, ықылық атқанша жұтадыжұтады да, қалғанын аяқ астында кілем жатсын мейлі, көк шөп өсіп тұрсын мейлі, былш еткізіп төге салады. Ой-бай-ау, олай жасауға болмайды, болмайды ғой деп жатып кеп жер тепкілейсің. Бірақ оған құлақ қоятын пенде бар ма? Рахмет пе саған?! Тоқтай тұр, кері бұрылып бетіңе бажырая қараған күйі қолын бір-ақ сілтейді. Аса жақсы көрмегендігі шығар.

	Ащы ішектей шұбалтатын несі бар, түптің түбінде сол қапсағай қара шалдан қалады бастары пәлеге. Бәрін бүлдіріп жүрген сол, алда-жалда алақанға түскен аздаған ақшаны түк көрмегендей, со заматында кассаға тапсыру деген не сұмдық?! Оу, сол күні тапсырмаса қалтасын тышқан тесе ме? Бұлар тіпті айды-айға созып та тып-тыныш жүре беруші еді. Өткенде тәтті су, балмұздақ сатушылардың шағын жиналысы болған. О-хо, шір-кін-ай, бас бухгалтердің аузы сәл қисайыңқырап қалған екен. Белгілі ғой, көзге шұқып көрсеткен жоқ, әйтсе де:

	– Ақшаның күн сайын айналысқа түскені дұрыс екен, – деп соғып тұр. Қап, мына қақпастың қырсығы-ай! Енді қала-қала ма, сен де кирелеңдеп барып, түскенін түскендей кассаға құюға тура келіп тұр.

	– Ой, әззәмәт! – деді Әзекең, уәденің аты – уәде.

	Паркке кіре беріс қақпаның алдынан фургон машинаны көріп қалды. Қоларбасын жұлқи тартып, тағы да құрық тастам алға қарай оздырып жіберді.

	Балмұздақты бүгін қайда апарып сатқаным дұрыс деп кішкене тоқтамға келді. Қаперінде өтпей қала ма дейтін қорқыныш жоқ. Оның бер жағында, күнің болса күйіп тұр. Әйтсе де Әзекеннің осы бір түкке тұрмайтын шаруаға бола құрбандыққа шалатындай уақыты да шамалы еді. Балмұздақ салған сандықшаны жуыпшайсымен кассаға, одан балабақшаға тартады. Саусақтары дірілдей бастағаннан сау ма, түбің түскір?!. И-и, кішкене қабақ шытты ма, әне, сөйтеді. Балабақшаға соғып немереңді алып қайтасың деп тәртіп беріп жатқан тірі жан болсайшы. Үйден шығарда бір нәрсесін ұмытқан кісіше күйбеңдеп, бірде балконға, бірде ваннаға кіріп, керзі етігімен паркет еденді олай-былай ойқастап жүріп алар еді. Ой, бұл үміт дегенді қойсаңшы. Келіні мен баласы жатқан арғы бөлменің маңына да әлденеше барып қайтады. Күнде ертелетіп қарамды батырған соң, олар мені қайдан тапсын-ай деп, бар кінәні өз мойнына аудара салады да, сыртқы есіктің кілтін бұрап тұрып та тың тыңдайды. «Ата, Қанатжанды бүгін сіз алып келіңізші, біз қонаққа баратын едік» десе, Әзбергеннің айы оңынан туа салмас па еді?! Әзекеңнің де жауабы дап-дайын: «Қонаққа барасыңдар ма, командировкаға барасыңдар ма, еріктерің!» Салмағын бір аяғынан екіншісіне ауыстырып қашанғы тұрсын... Ұйқылы-ояу керілген келінінің де манаураған даусы естіле қоймайды.

	Біреулермен ұрысып қалған ба, әлде «азын-аулақ айлықтарыңды кәкір-шүкірге беталды шаша бергенді доғарыңдар!» дейтін енесінің адуын айқайынан қаймыға ма, әйтеуір олар соңғы күндері қонаққа баруды да сирексіткен. Артынша ауыр есік солқ ете түседі. «Е, осы қылықтарыңмен Әзбергенді шауып аларсыңдар! Немересін сағынбайтын қария бола ма? О несі-ай, ұрдым бәріңді, білдіңдер ме, ұрдым!»

	Қанатжан екеуі бір-біріне кәдімгідей үйренісіп қалған. Екеуі күн көтеріле қалталарына кепкен тарының екі-үш уысын салып алып, «Динамо» дүкенінің үстіндегі кірпіш үйдің үшінші қабатынан қауқылдасып түсіп келе жатыр еді. Парк дегенің тиіп тұр. Орыс шіркеуінің алдындағы алаңқайға әне-міне дегенше жетіп барады. Ал Әзекеңдер қашан келер екен деп, бұлардың жолдарын тосып жүрген көк мойын кептерлер қаншама! Әне, көрмеймісің, бір қорасы бұлардың бері бұрылғандығын байқады да дүр ете көтеріліп, орыс шіркеуінің жалтылдаған қаңылтыр күмбезіне қона-қона кетті. Әзекеңдер бір жайлы жерге жайғасқанша күтіп отырады да, Қанатжан қалтасына қол сала бергенде-ақ бірі қалмай жетіп келеді. Содан өзі де, немересі де бір жұмақ әлемнің қойнына сүңгиді де кетеді. Мәшине қағып кете ме деп Қанатжаннан да қорықпайсың. Қалтасындағы тарысы түгесілгенше құлдыраңдап жүргені сол. Таусылса атасында тағы бар. Үгітіп, ұнтақтап әуреге түсетін қатқан нанның қиқымы емес, тарының аты тары ғой. Алақанынды ашып кеп жібересің, көк мойын кептерлердің бірінің үстіне бірі мініп, таласып жатқаны. Бір-бір немересін жетектеп, әр тұстан Әзекеңнің тұстастары да жинала қалатын. Әңгіме шіркіннің тиегі... оу, сосын бір ағылар-ай! Ал асарын асап, жасарын жасаған қарт кісіге мұнан артық рақатты, мұнан артық тыныш өмірді қайдан таппақсың?! Сөйтіп, немересімен қаннен-қаперсіз қызыққа батып жүрген Әзекеңнің мұнысын Құдай көп көрді ме, қайдам, апыл-ғұпыл аяқ астынан жұмысқа шықты да кетті.

	Оу, немересін сағынбайтын қария бола ма?! Сағынбаса оның анық шайтан боп кеткені. Келіні туласа туласын, бүгін ертелетіп барады да, Қанатжанды балабақшадан алады да кетеді.

	***

	Мейрам-мерекесіз парктің ішіне қара құрым халық жинала бермейді. Әзекеңе сонысы ыңғайлы. Ескі таныстары яки ауылдан келген ағайындардың бірі болмаса бірі көріп қала ма дейді. Көрсін, көргенде басын шауып ала қоймас. Әйтсе де жүгіртпе сөзден аулақ болғаны жөн-ау. Зәуде бір өкшесі қисайған керзі етігімен тротуарды тырп-тырп басып келе жатып, мырс етіп күліп қоятыны да бар. Мына түрін кім тани қоюшы еді? Иығына ілгені көнетоз костюм, басында мыжырайған ши қалпақ. Оның үстіне, іздегенге сұраған деп, сақал-мұртын да жібере салып еді, нәрлі топыраққа түскен арамшөп секілді қауласын да кетсін. Сондықтан үйлену тойы алдында Мәңгілік алау басына келіп, гүл шоқтарын қойып кететін бір шоғыр жастардың не арагідік кездесіп қалатын туристердің арасына арбасын сүйретіп кіріп кеткенде тұрған не бар? Көзді ашып-жұмғанша балмұздағыңды да сатып үлгересің.

	Әзекең ұрысқа кірісетін жауынгер секілденіп, бұл жолы да алақанын ысқылап жіберіп, қоларбасын сүйреді де кетті. Енді қоларбасы да өздігінен жүре қоймайды. Балмұздақ толы ап-ауыр сандықшаны өрге қарай жылжыту үшін де әжептәуір күш керек. Парк іші әзірге тып-тыныш. «Отырар» қонақүйінен шыққан бір қауым ел орталыққа қарай жылжи ма екен деп аз-маз аялдап еді. Түк көрмегендей қақпа алдындағы ескі пулеметті айналсоқтап қалды да қойды пәтшағарлар! Өкінетін несі бар, Әзекеңнің балдай тәтті балмұздағын оларға бұйыртпады. Кетсінші әрі! Шетелдіктерің де шетінен жүрген бір кіді, жердің жігінен шыққандай кірпияз. Шөптесіннің үстінде ұшатын қаздай қоқиланып отырған екі-үш қыз баланың сұлбасы қарауытады. Жә-жә, олар алдымен оқуларына түсіп алсын! Балмұздақ, балмұздақ сатушы Әзберген шал қайда қашар дейсің.

	Үйреніскен әдет. Балқарағайдың балағынан өрмелей түсіп, жол жиегіндегі қалған-құтқан тамақ қалдығын титімдей ұртына тығып алған күйі құйрығын сүйретіп, кері жорғалап бара жатқан ақтиіні түскірді қызықтап, біраз тұрып қалыпты. Олар балмұздақ жемейді бәрібір, сосын не тұрыс? Ілгері жылжыды. Орыс шіркеуінің көлеңке тұсына балалар да, көк мойын кептерлер де, өзінің баяғы серіктестері де әжептәуір жиналып қалған екен. Өзегін өкініштің жезтырнағы осып өтті. Солардың арасынан өзін және кішкентай немересі Қанатжанды көре алмады. Ағы мен қарасы аралас қауға сақалын егеудей саусағымен бір сипап өтті. О, жолың болғыр, анау шәниіп тұрған Өтепберген сығырдың өзі-ау, ә? Көкірегінің сырылдай бастағанымен шаруасы жоқ, моншаға барып арқасын үзіп берген келіншектерге «Исфахан» иісмайын сыйлайтын көрінеді. Біздікі де емес, Сириядан шыққанын. Көзәйнегін бір киіп, бір шешіп, соның арасынша оңды-солды әңгіме соққан Қоныс құрдасына маңайлатпай қойған бұл таскерең тағдырға не дерсің?! Әзекеңнің жаны темірден жаратылған емес, темірден жаратылса да тозатындай уақыты болды ғой. Өмірінің жартысынан көпшілігін теңіз үстінде өткізді. Теңіз тартылған бойда балаларының көптеп көмектеуімен осында көшіп келген. Жаман болған жоқ. Алғашында қалай қарап отырайын деп, 1 Май фабрикасының филиалында, үйдің тура астыңғы қабатындағы «Динамо» дүкенінде қарауыл боп істеген. Әйтеуір өзімен-өзі. Көпшілік топырлаған орыннан бойын аулақ ұстайды. Обалы нешік, мына есік алдында тұрған

	«Арасан» моншасының басшылары да «Қаласаңыз, бір жарым айлықка дейін көтерме төлейік, билет жыртушы боп орналассаңыз жетіп жатыр» деп өтінген. «Қазақ сүтті сиырын тегін сата ма» дегеннің кебі ғой, жақсы жұмыс болса кім көрінген жүгіріп жетпей ме?! Бәріне қолды бір сілтеп, ендігі қалғаны Қанатжан екеуіміздің қол ұстасып бірге жүруіміз ғана шығардеп ойлаған.

	– Ата, балмұздағыңыздан қарасасыз ба?– Қасы-көзін сылқита бояп алған сырықтай сары келіншек алдын орағытты.

	– Тәйт әрі, балмұздақ, қайдағы балмұздақ?! – Әзекең сандықшасын сүйрелеген күйі ілгері ентелей берді. Асфальтқа үйкелген кішкене доңғалақ зар жылайды, бірақ Әзекең тоқтамайды.

	Айтты-айтпады, ендігі тіршілігінің мән-мағынасы соған тіреліп-ақ тұр. Қанатжанды адам қатарына қосатын едім деп тым асылық айтып қайтеді? Әкесін жеткізгені аз ба? Ендігі жерде оның рақатын өздері-ақ көрсін. Оу, «ата, аташка» деп құлдыраңдап алдыңнан жүгіре шыққандығының өзі неге тұрады?! Содан осы жылдың көктемінде кенжесі – Сандуғаш жүріңкіреп-жүріңкіреп барып тұрмыс құрған. Күйеу баласы да үндемейтін монтиған біреу. Сірә, құдалар жағынан келетін суық хабардың да реті жоқ еді. Бәрін бүлдіріп жүрген кемпірі: «Көзімнің тірісінде Сандуғашымның дүниесін артынып-тартынып апарамын», – деді. Қойау, шамамызға қарайық та десең, шалқасынан түседі. Кемпірінікі бар-ау нағыз тыртыңбайдың тірлігі. Санасаң, жүдә, шашыңның түгі жетпейді. «Мебіл-себіл, Құдай, төбеңді көрмегір, өзінің біздің үйдің босағасын жалғыз шыт көйлегімен аттағаны есінде жоқ. Енді кеп, міне, қайдан тапсаңдар, онан табыңдар, қызымның дүниесін апарам деген соң апарамын!» – деп, аш бүйірін таянып безеріп отыр. Айлыққа қараған күн белгілі. Қойшығара мен келінінің тапқаны қай жыртықты бүтіндейді? Әзекең бір күні балкондағы ыбырсыған дүниелердің арасынан өкшесі қисайған керзі етігі мен көнетоз костюмін тауып киді.

	...Әлгі келіншектің ізіне ерткен баласы бар ма, бәтір-ау?! Шынымен дедектеп қайда барады?

	– Әй, қарағым, бері кел. – Қол бұлғап шақырып алды.

	– Айыпқа бұйырма, саудамды бірден көпшілік жиналған жерге барып жүргізсем бе деп едім.

	–Бәсе, сізден ондай мінез күтпеп ек.

	 «Мына пәтшағар мені шынымен танитын болғаны ма? – Әзекеңнің қабағы кіртиді. – Сақал қойдым, мұрт қойдым, енді не істеуім керек?»

	– Жиырма бірін санап беріңіз.

	– Оның бәрін қайтесің?

	– Шахмат клубындағы мектепаралық жарысқа оқушылар алып келіп ем.

	– Дұр-ыс, – деп әндете дауыстады Әзекең. Сандықшасын сүйретіп, орыс шіркеуінің оң жақ бұрышына қарай ойысты. Тәтті су сататын кәрі-құртаң кемпір-сампырлар есебін тауып әйтеуір, Әзекенді аяқтан шалуға құмар-ақ:

	– Жүз кило балмұздақты шай қайнатымға жеткізбей сап қылатын сенің не пәлең бар осы?!

	Пәлесі сол: көнетоз костюмнің жағасын көтеріп ал да жүгір, жүгіре бер. Жан-жағыңа алақтама. Кішкентай фонтанның маңына үйірсектеген бала-шағаның тиын-тебенін қағып алдың ба, енді парктің ана басын бір айналып қайт. Жауын жауа ма, үйіріліп бұрқасын тұра ма, шаруаң не?! Тоқтама! Бір кезде кіршеңдеу қалтаңды керіп жіберген ап-ауыр заттың тізеңе соғып келе жатқандығын аңғарасың. Өз ырғағымен қоларбаң да зыр қағады. Міне, мұның бар құпиясы сол!

	Әзекеңнің қарасұр өңіне күлкі шуағы жүгіреді. Мұндайда қауға сақалын жауып тұратын қоңыр көйлегінің қатырма жағасын көтеріп қоюды да ұмыт-пайды. Сосын жанындағыларды әп-сәтте үйіріп әкететін Өтепберген құрдасына еліктеп, әңгіме шертсем қайтер еді дейді. Тыңдайтын құлақ табылар-ау, бірақ оңды-солды ойқастап әңгіменің түбін түсіретін Әзекең қайда?! Жүз кило балмұздақты шай қайнатымға жеткізбей сап қылатыны секілді, әңгімесі де әне-міне дегенше шолтаң ете түседі. Өтепбергенге еліктегенімнің алды-арты осы болсын дейді бала секілді бұртиып. Тегін адам келіншектерге Сирияның «Исфахан» иісмайын сыйлай ма?!

	Бұған дейін Әзекеңнің де біраз шаруасы ыңғайланып қалған. Сандуғашының ең сүйікті деген дүние-мүлкін сатып алды. Қазір кемпірінің де сәлем-сауқаты түзу. Баяғыда ұмтылып кеткен жаман «ырымды» шығарып, ертеңгілік шай-суын да әзірлеп беретін болып жүр.

	– О, сормаңдай, менен безіп қайда барасың? – Әзекеннің әзілдескен түрі. Анау да есесін жібермейді:

	– Күйектей сақалынды күзеп, жіпсерияға өткізсеңші!

	– Күз түссін, күзем басталсын.

	Әзекең шындығында екі нәрсеге бой үйрете алмаспын деп еді. Жә-жә, сақалдың саудасы жеңіл, қыркүйектің жиырмасында табелін таптырады да, жұмыстан босанады. Уәде солай. Сол күні бұйырса сақалмен де қош айтысады. Сақалдың Әзекеңе, Әзекеңнің сақалға өкпесі жоқ. Бірін-бірі демеп, жақсы ма, жаман ба, әйтеуір бірер ай өмір сүрді. Екіншісін ойласа, төбе құйқасы шымырлайды. Адам тозаққа да шыдайды дегені рас екен. Ту-у, пәтшағар-ай, жүрек жоқ өзінде, жүрек жоқ! Тіпті саусақтары да секектемейді. Әзекеңнің клиенттері – өңшең балалар. Қауға сақалды қариядан қамыға ма, қайдам, қашан қолдарына балмұздақ тигенше көздері жәутеңдеп, мөлиеді де тұрады. Әзекеңде де иман жоқ, мүйізгек басқан күректей алақанын дамылсыз алға созады. Алақанға түскенін түскендей шылдыр еткізіп, қалтасына тастап кеп жібереді.

	Әзекең бүгін тағы бір тосындау оқиғаға тап болды. Құдай-ау, мынау үріп ауызға салғандай кешегі кезіккен қыз бала ғой. Е, қауға сақалдының табан астынан қажет бола қалғаны. Ақшасы бар, бала емес, бойжеткен. Өзі жеді ме, әлде қоқыс салған жәшікке лақтырды ма, әйтеуір үш-терт мәрте оймақтай аузын жыбырлатып, балмұздақ сатып әкеткен. Және қайырған тиындарын да санап жатпады. Айт жоқ, той жоқ, біреу бетіңе тесіле қарап тұрса не істер ең? Әзекеңнің де жон арқасы жыбырлайды, іштей қуыстанады.

	Біреулермен шатастырып жүрмесе қайтсін. Офицерлер үйі маңынан жолықтыра кетті де, соның ізінен бір елі қалмай ерді де отырды. Сандықшасын сүйретіп, тротуардың бойымен ілгері-кейін жүре бастаса, әлгі қарағым да сөйтеді. Әзекеңнің ақыры шыдамы түгесілді. Ағаш сәкіге құйрығын қойып, әлгі «құйыршықты» жанына шақырып алды.

	– Ал, сөйле!

	– Ата, айып болмаса бір өтініш айтсам ба деп ем. – Бейтаныс қыз сөмкесінен қолорамалын алды. «Өтініш айтқыш адам өстіп төмен қарап отырып өтініш айта ма?!»

	– Айт, тыңдайық, әйтеуір қарыз ақша сұрамайтын шығарсың.

	Қыз жымиды.

	– Көркемсурет училищесін биыл бітіремін.

	– Жақсы екен, сосын не істейсіңдер?

	Әңгіменің әзірге сәттілеу басталғандығына қыз қуанып қалды.

	– Театрларды, мәдениет үйлерін көркемдейміз.

	– Айлығы көп пе?

	– Істегеніңе қарай... – Үнсіздік. – Дипломдық жұмысыма әзірленіп жүр едім.

	– Ал, ия?

	– Сіздің кескен-келбетіңіз қайран қалдырды мені!

	– Қалжыңдама, шырағым!

	– Жоқ, шыным, ата, бұл үшін не сұрасаңыз да тауып беремін. Әкем осы маңдағы бір совхоздың директоры. – Әзекеңе қарай жақындай түсті. – Болмайды дей көрмеңізші. Сақалыңыздың өзі неге тұрады... Келісім берсеңіз бітіп жатыр. Дипломым дайын.

	Әзекең миығынан күлді. «Біздің үйдегінің басы жұмыс істемейді, сақалыңды күзеп таста, күзеп таста...»

	– Менің не істеуім керек, шырағым?

	– Сіз бе, сіз осындағы бір орындықтың үстіне отырасыз тапжылмай, жо-жоқ, тапжылмай дегенде... олай емес, екеуміз әңгімелесіп отырамыз. Ары кеткенде екі күн, екі-үш сағаттан. Әрі жұмыстан соң. Мен сіздің суретіңізді салатын боламын.

	– Менің суретімді ме?

	– Әрине. – Қыздың даусы қатқылдау естілді. – Гонорарын төлеймін.

	– Не?

	– Гонорарын деймін.

	...Айтқандай, екі-үш күннің ішінде сурет те дайын болды. Әзекең бұлай болар деп ойламап еді. Өзі, айнымаған өзі! Алғашында балмұздақтың сандықшасымен қоса сала ма деп қауіптенген. Тіпті қолдарының білеу-білеу тамырларына дейін айнымайды.

	– Ресторанға барамыз ба, ата?

	– Не үшін?

	– Мынадай суретті атап өтпейміз бе?

	– Ресторан немді алған...

	– Онда мейліңіз. – Қыз сандықшаның үстіне екі-үш мың теңгелікті қоя салды. – Гонорарыңыз.

	Алла тілеуіңді бергір-ай! Енді суретші қызды тоқтата алсашы.

	Ізінен емпеңдеп жүгіріп келеді:

	– Қарағым, мені сыйласаң мынауыңды қайтып ал! Қап, мұныңды білгенімде келісім беріп нем бар еді. Өзің бір қызық екенсің! Кішкене аялда!

	Суретші қыз көзді ашып-жұмғанша қалың тобырдың арасына кіріп, ізім-ғайым жоғалды да кетті.

	Қалтасына «гонорарын» қаттап салып алған Әзекең ертеңіне де паркке ертелеу келді. Фургон мәшине күтіп тұр. Асығыс. Енді бұйырса екі-үш күннен соң жұмыстан босанады. Ал қарыздан қайтіп құтылады?! Бәли, қарыз емей немене, беті былш етпестен талай бүлдіршіннің қара бақырларын қағып алған. Сондықтан бар балмұздақты бүгін тегін үлестіреді. Балалардың көп жиналған жеріне барады да, сандықшаның қақпағын ашып тастап, өзі кетіп қалады. Бір жағынан суретші қыздың бұрылмағандығы да жақсы болды. Өстіп қарыздан құтылсын дегені ғой!

	Сандықшаны қашанғы сүйрелейді, жетер. Фонтанның суына шомылып, мәз-мейрам боп жатқан балалардың жанына келді де, көнетоз костюмін шешіп алып, қоларбасының бір бұрышына атып ұрды. Әп, пірім! Біреу... екеу, үшеу... он... он жеті.

	– Келдіңдер ме, сәлем қайда?! «Ассалаумағалайкүм» деп хормен қайталап жіберіңдерші, кәне!

	Балалар аң-таң. Бір-екеуі кимелеп ақшаларын ұсынып еді, алмай қойды.

	– Тегін, әйтеуір тамақтарыңа абай болыңдар, шешелерің ұрысып жүрмесін маған.

	Сандықшаның қақпағын ашты да, өзі қақпаға қарай бұрылды. Күлді, артына қараған жоқ. «Кепкен тарыға үймелейтін көк мойын кептерлер секілді жабылып жатыр-ау, ә!..» Тым-тырыс, Әзекеңнің әдеттегіше жон арқасы шымырлады.

	– Бұларың не, балақандар-ау, тегін дүние ғой, көк тиындарыңның қажеті жоқ! Тегін дүние, тегін дүниеден қашқандары несі бұлардың?!.

	Кері қайтты. Күлгені не жылағаны белгісіз еді.





ТАС ҚҰДЫҚТЫҢ ТҰНЫҒЫ




	Шолақ тонының өңірін қаусырмалап алған Шуақ жел өтіне тура қараған күйі құлдыраңдап жүгіріп келеді. Жазған танауға тыным жоқ, ей, қойшы, оны кім көріп жатыр? Бетін үсітіп алмаса бүгін сол олжа. Кәдімгі түкірігің жерге түспейтін ақ шұнақ аяз. Бұлт арасынан жылт ете қалар күн көзінен қайран шамалы.

	«Жаурап қалсаң жүгіріп-жүгіріп ал!» Бұл сөзді баяғыда тракторист Мырзахмет көкесі айтқан. Ой-бой, жаңалық ашқан түрін қарай гөр! Жердің тартылыс күші туралы заңдылықты және Маяковскийдің сатылап жазылған өлеңдерін жатқа соғатын Шуақты шынымен қорлау еді мұнысы! Алтыншы сыныптың оқушысына да кісі өстіп ақыл үйрете ме? Шуақ ондайда мұрнын бір тартып, көзінің астымен көкесінің бұжыр бетіне ұрлана қарап қоятын.

	Міне, қылдай қиянаты жоқ, тура бір минут, соған дейін демін сыртқа шығармай шыдайды. Күтеді, күткенде қандай! «Тап әтесіне нәлет, осыдан қара да тұр, осы ұжымшардың жұмысы менсіз қирап қалса көрерміз. Мына Құдайдың құтырған аязды күнінде бес шақырым жерден қатынап оқу оңай ма? Жазым болсаң қайтемін? Айтқаным айтқан, Шуақжан, екі араға енді сені трактормен қатынатамын!» Көкесі осылай деп айтып қалса Шуақтың жүрегі жарылып кетер ме еді, қайтер еді! Қой-ау, одан әрі тұншығып өле ме, ішінен күрсініп, басын көтереді. Ал көкесінің сол баяғы маңқиған қалпы: быртиған саусақтарымен «Чапаев» мұртының шалғысын ширатады, үнемі ұстарамен қырғызып алып тастайтын жалтыр басын сипайды. Болмаса «мен кішкене мызғып алайын» дейді де, дастарқанның шетін жинап, пыр етіп ұйқыға кетеді. Әкелік қамқорлықтың әсері ме, қайдам, алғашқы қорылдан-ақ оқыс шошып оянады: «Ал енді, Шуақжан, тоңып қалма, жаурасаң жүгіріп-жүгіріп ал!..»

	Шуақтың ашуы мұрын ұшына тіреледі. «Қамысты» ұжымшарын тіреп тұрған, сөз жоқ, көкесі! Онсыз қыстауға шөп тасылмайды, жолдың қары аршылмайды. Сөйтіп жүрсе де өңірінде бір орден жоқ. Ұжымның жалпы жиналысында да мақтау сөз көп айтылмайды, сірә! Сыныптасы Қарасайдың көкесі оның қасында қайда... «Құрмет тақтасында» суреті тұр. Құм тасбақасы секілді алгебралық теңдеуге келгенде тұралап қалатын Қарасай жарбиып Шуақтың қасында отыратын еді. Бұл әдеттегі «бір бала, бір қыздан отыруға тиіс» дейтін «заңға» байланысты емес, турасына көшкенде, шефтік көмекке алған сүйретпе. Ал қайтесің, кейде о жаманның қырсығып тыңдағысы келмейді. Ойнақшыған көзінде «Жаман тракторшы Мырзахметтің қызынан-ақ басым пәлеге қалды-ау!» дейтін арамдық бар.

	Тоңып қалмас үшін, әрине, жүгіру тиімді. Ауылға жеткенше әлі біраз жер. Шуақ сіресіп, қатып қалған аяғындағы арзанқол жылтыр етігіне мұңая қарап келе жатыр. Интернатта жатып оқитын сыныптарын есіне алды. Эх, шіркін, солардың өмірін айт! Қазір ұядай жылы асханаға кіріп, сорпа сораптап жатыр-ау жазғандар! Ауылдағы бастауыш мектепті бітірген соң, Шуақ та интернатта жатып оқиын деп талай рет жалынған. Қасарысып көкесі көнбей қойды.

	«Ал, ендеше, ашық аспан астында үсіп өлейін!» Өлмейді бәрібір, себебі жүгіріп келе жатыр.

	Аяқ асты сықыр-сықыр, жыңғылды төбелердің ығын ықтаған суық торғайлар шырылдайды. Қыраулы телеграф бағаналары ән салып тұр. Сауын фермасы жақтан сиыр мөңіреп, мал қораларының ашық қалған терезелерінен бу бұрқырайды.

	Қалай дегенде де, көкесінің енді ойланғаны дұрыс шығар. Қате қайдан тап келді деуге бола ма, жолдағы жабайы жиденің арасынан бір арлан қасқыр атылып шыға келді дейік, мұның басына кие салатын қызыл телпегі дайын тұр ма?! Және баяғының қасқырлары да аңқау болған деседі ғой, қазір өмір өзгерді, жер бетіндегі қыбырлаған жан иесі уақытқа тәуелді. Тісі ақсиып, іші-бауыры қабысқан қасекең де сенімен есеп айырысып жатпас! Сосын, шу, қарақұйрық, механизатор Мырзахметке сәлем де! Бірақ, «Құрмет тақтасына» суреті ілінбесе де, Мырзахмет көкесі мұның ешқайсысына сенбейді, сенбейтін себебі – көп оқиды. Көп оқыған кісінің білмейтіні жоқ. Аптасына бір келетін бір бума газетжурналдың басынан аяғына дейін түк қоймайды. Шуақтың шешесі де талай рет ұрысты-ай, тіпті адамның арына тиетін де қаттықатты сөздер айтты: «Сен де бір, жылқы баздағы шөп турайтын агрегат та бір, талғам жоқ, қолыңа не түссе соған үңілесің!»

	«Соңғы сөзіңді қайтып ал, қатеке! – Көкесі быртиған саусақтарымен «Чапаев» мұртының шалғысын ширатып отырып, кеңккеңк күледі. – Анау қауқиған басыңды ауырсынбай көтеріп жүрген мойныңнан ұялсаңшы!»

	Мейлі ғой, бұл араға Шуақтың килігетін реті жоқ. Ол – өздерінің шаруасы, дегенмен көкесінің жан-жағына қарамайтындығына қапалы. Өзіндей құрдасы Қайберген не істеп жүр? Қайберген де бір кездері көкесі секілді тракторист болған, қар тазалаған, шөп тасыған. Құрдас, ал құрдас адамдар қалжыңдаспаған соң несі қызық? Шуақтың кішкентай кезінде бұлар өте тату-тәтті тұрды. Қайбергеннің де Шуақпен жасты Әли деген ұлы бар, екеуі бір сыныпта. Үйме-үй кәдімгі туыстарша араласатын, Әлидің ала мысығы Шуақтың үйінде, Шуақтың қызыл айдарлы қоразы Әлилердің ауласында тауықтарын қуалап жүре беретін. Шуақ та, «қыз бала пысық болады» демекші, біраз жайды ішіне бүгіп жүретін. Әсіресе, қыс айларында көкелерінің шектен тыс қыдырымпаз боп кететін әдеттері: бес-алты кісі қораланып бірде Әлидікіне, бірде бұлардыкіне келеді. Әуелі бір-екі кесе ыстық шай ішеді, апасы қазанға ет салады, сосын қонақтар карта ойнайды. Ұтылғандар тырысып, ұтқандар: «Мә, ертең кәмпит алып жерсің», – деп Шуақтың қалтасына екі-үш жүз теңгелікті сұғып жібереді. Шуақ оған аса қуана қоймайды, себебі апасы: «Бұ да болса Құдайдың бергені шығар», – деп кісілер тұрар-тұрмастан қағып алады. Кей-кейде ақша берген қолы ашық кісілердің ауыздарынан да «жаман» сөздер шығады: «Қайберген мен Мырзахметтің мың жылдық құда болулары үшін алып жіберейік!» Шуақтың қабағы кіржиеді.

	Мырзахмет көкесі ондай мінез көрсетті ме, көрсетпеді ме қайдам, ал Әлидің әкесі Қайберген кішкене жұтып алса бітті, бәтеңкесінің бес елі батпағына қарамай, оюлы киіздің үстін басып жүре береді. Анасы амалсыздан өп-өтірік күледі, «құдасына» қатты сөз айтуға батпайды-ау, сірә!

	Шуақ пен Әли содан бірінші, екінші, үшінші, төртінші сыныпқа бірге барды. Бір күні сыныптастарының ойламаған жерден «сауаттарының» ашылып-ақ кеткені. Кез келген жерде бормен баттитып жазылған жазу: «Шуақ + Әли». Партаның беті, үйдің қабырғасы, дарбазаның маңдайшасы, тіпті әлгі жазу жаңбыр тамшыларынан салтақ-салтақ болған водовоздың бүйірінде де кетіп бара жататын. Жұрттың аузына қақпақ болу қайда! Әлидің бетін тырнап қайтіп өш алмақшысың?! Шуақ кейде көршінің ала мысығын өкпеден бір теуіп өтеді.

	Өткен жылы бір қызық оқиға болды. Шуақ қуанды, шешесі шынымен қызғанышты рай білдірді, көкесі баяғыша «Чапаев» мұртының шалғысын ширатып отырып, кеңк-кеңк күлді: «Көрерсің әлі, тесік шелектің түбін қанша бітесең де су тұрмайды».

	Тракторы от алмаса бітті, аспаны құлағандай қапаланатын, көкесінен көмек сұрай келетін Қайберген көрші «сырттай техникум бітірдім, диплом жуайық» деп ыржалақтап келіп тұр. Шуақтың шешесі «диплом жуу» тойына әдейі бармай қалды, кешкілік сиырын сауып келген бойда үйдің бір бұрышында үюлі тұратын газет-журналдарды олай лақтырды, былай лақтырды. Шақырыспадан көкесі көңілді әрі ыңылдап өлең айтып келді:

	«Тесік шелектің түбін қанша бітесең де су тұрмайды бәрібір».

	Келесі айда бұрынғы завферма пенсияға шықты да, оның орнына «орта білімді маман» Қайберген тағайындалды. Паһ, сол-ақ екен, Қайберген үйінің тіршілігі тоқсан градусқа бұрылды да кетті. Шуақтармен арадағы қатынас шорт үзілді, ең аяғы ала мысыққа дейін бұлардың ауласына аттамай қойды. Қызыл айдарлы ақымақ қораздың тұла бойын кернеген қандай күш десеңші! Ал ендеше, бір күні шешесі қатты қапаланды да, қыштан қаланған қап-қараңғы тауық күркесіне қамады да тастады.

	Әлгі Әлиге не жоқ, ақсүйектің баласына ұқсап баққан түрін қарай гөр! Бұрындары «сутегінің формуласы қалай жазылушы еді?» деп ала мысығы аяғына оратылып жүгіріп келетін. Қазір келмейді. Завферменің баласын химия пәнінің мұғалімі ерекше қамқорлыққа алған.

	Шуақ бұған кәдімгідей қуанып қалды. Завферменің баласымен келеке ететіндердің аралары сирексіді, бөлімшедегі ескі үйлердің қабырғалары қайтадан әктелді, баяғы жазулар біртіндеп азая бастады. Оның үстіне Әли мектепке мәшинемен қатынайды. Шофер жігітке Қайберген қатты тапсырған және Әлиден басқа кабинаға адам алғызбайды. Әйтпесе оның жанынан Шуаққа да орын табылар еді ғой. Бөлімшеден қатынап оқитын екеуі. «Әй, мейлі, алмаса алмасын!» Шуақтың да алдан күткен үміті бар. Мырзахмет көкесі де трактор айдағанына мәз болып, дым білмегендей тымпиып жүре бермес, «Әтесіне нәлет, сен не, Қайбергеннің боқмұрынынан кемсің бе, Қайбергеннің менен қай жері артық, давай, Шуақжан, енді сені екі араға трактормен қатынатамын» дейді әлі! Қайбергеннің мұрынбоғы, шындап келгенде, Шуақтың тырнағына тұра ма?! «Аузы қисық болса да бай баласы сөйлесін» дегеннің кебі әлгі.

	Әкесі завферме болғалы жұрттың көбісі Әлиге борыштар болып қалды. Ең аяғы буфетші Күнімхан апайға дейін үлкен үзіліс кезінде Әлиді артқы есіктен ішке кіргізіп алады... Қойшы әрі, көкесі айтпақшы, біреудің барын қызғанып не керек?!

	...Мырзахмет көкесінің қатты ашуланғандығын Шуақ тұңғыш рет сонда көрді. Екі үйдің арасында ауыз су үшін қазылған шегендеулі кішкене ғана құдық бар еді. Бір демалыста Қайберген көршісінің бес-алты жұмысшыны ертіп келіп, әй жоқ, шай жоқ, әлгі құдықтың суын сарқып, бетондай бастағаны:

	– Әй, көрші, мұның не тағы?– деді көкесі.

	– Мүмкіндікті пайдаланып қалайын, – деді Қайберген, – құдық түбін бетондаймын, қақпақ орнатам, құлып саламын.

	– Оу, біз не істейміз?

	– А-а, ол жағын қайдан білейін... Жыңғылсайдағы бұлақтан жұма сайын бір водовоз су құйдырып тұрамын. Дәрігерлер кермек су ішпе, асқазанға тұз жиналады дейді.

	– Ол дұрыс қой енді, біз қайтеміз?..

	– Ол жағын өзің біл, денсаулық керек болса, Жыңғылсайдың суын тракторыңмен тасып іш.

	– Көңіліңе келсе де айтайын, көрші, жүрген жеріңе шөп шықпайтын нағыз кәз-зәпсің! Тас құдықтың тұнығын ішкенде жетіскеніңді көрерміз!

	– Ай-ай, мына жігіттердің көзінше культура сақта, кісіні аскарбит етпе, Мырзахмет!

	– Сенің бүйткен культураңның ішін!..

	Қайбергеннің көзі шарасынан шығып, көкесіне қарай ұмтылды. Шуақ көзін жұма қойған. Жоқ, күректің басы ортасынан қақ бөлінді. Быртиған саусақтар оның қыртыс-қыртыс жуан мойнын одан әрі қылқындырып бара жатты. Жігіттер араға түсті.

	– Көзіңнің еті өсейін деген екен, кешікпей жолдастық сотқа түсесің, көрші! – Қайберген қан аралас түкірігін жігіттерге түгел көрсетіп шықты.

	Әйтсе де жолдастық соттың ұзаққа созылатын түрі бар. Жергілікті комитет төрағасы Жандәулет куәгерлерден жазбаша түрде әлі тілхат жинап жүрген көрінеді...

	Жел барған сайын қатая түсті. Қандай суық болса да беті тоңбайтын Тұздыкөл күн сәулесімен шағылысып, алыстан жалтырап көрінеді. Қамыс орған қырылдауық агрегаттардың дауыстары апанық естіледі.

	Мына жолдың ащы ішектей шұбатылып, жеткізбей қойған қырсығын қарамаймысың! Шуақ бір нәрсесін жоғалтып алған кісіше, жан-жағына алақтап қарап келеді. Кенет жыңғыл томары түбінен шидей аяқтарын бауырына қысқан бір байғұс торғайдың көзіне шалыныса кеткені. Алғашында өліп қалған шығар деп еді, жоқ, тірі, кірпіктері қимылдады, әне. Сосын қолғабын шешіп, өзінің де жетісіп келе жатпағандығын елемей, әлгі «мықтыны» қойнына тықты. «Қалай, тоңып қалдың ба, е, несіне қарайсың, танымай тұрсың ба? Кішкене жылынып ал, әлі қайда, жазға дейін қанша бар! Әй, батыр, осы жерден олай-былай өткен көкемнің қызыл тракторын көрген жоқпысың? Шамаң белгілі болды, қайдан көрейін деп едің?!»

	Торғай шынымен тоңып қалған еді. Міне, кішкене жан кірейін деді. Бір ықтасындау жерге алып келіп, сөмкесінің түбінде қалған нан қиқымын алдына шашты да, адымдап ілгері жылжыды.

	Көкесі Көнеарықтағы қыстауға шөп алып кетті ме, қамыс тасып жүр ме, әлде орталықтағы өмірі жылынбайтын моншаның пешін салысып жатыр ма? Әйтеуір, жылы жерде апасы екеуінің жайласып шай ішіп отырмағандығы белгілі. Көкесіне ренжігенінің алдыарты осы болсын. Екі араға жаяулап-ақ қатынайды, шындығына келгенде, оқу кім үшін керек? Ал көкесінің өз білімі өз басына жетіп артылады. Көкесі туралы бір жаман сөз айтты бар-ау, ендігі жерде шешесін де аямайды!

	Көкесіне деген дәл бүгінгі ризашылығын өмір бойы ұмытпас! Ал Қарасай! Қалай екен, ә?! Әкемнің суреті «Құрмет тақтасында» тұр деп төбеңнен қараушы ең, үнің өшті ме?! «Тесік шелектің түбін қанша бітесең де су тұрмайды».

	Тура үшінші сабаққа кірер жерде ғой, үш-төрт мұғалімнің таныс есім жайында тәп-тәуір әңгіме айтып тұрғандарын құлағы шалып қалды. Ізінше лып етіп су жылытқының тасасына жасырына қойды.

	– Әңгіменің шыны керек, Мырзахметтен ондай ерлік күтпегеніміз рас еді.

	– Ал, интеллигенция, сендер не бітірдіңдер?!

	– Сойып салды және дәлелдемелері қандай, ә?!

	– Бәрінен бұрын әкімнің қуанғандығын айтсаңшы!

	– От, міне, тіпті қағазға қарамай жосылтты ғой сабазың!

	– Әлгі Қайберген сорлының үкіметтің сонша дүниесін шығындап, құдық түбін бетондағандығын айтам да!

	– «Мұрның барда бір сіңбір» деген.

	– Біздің жанымызды да алып қалған Мырзахмет қой!

	– Біреуіміз болған шындықты Мырзахметшілеп айтып бере алар ма едік, а?! Ай, қайдам, кішкене күмәнім бар. Жарайсың, Мырзахмет!

	Шуақ директор ағайдан бұрын келіп, орнына жайғасты. Ұзын бойлы арық қара кісі балалармен көңілді сәлемдесті.

	– Мырзахметова, бармысың?!

	Бір оқушы артқы жақтан саңқ ете қалды:

	– Бүгінгі кезекші Үйсінбаева.

	– Иә, бопты, отыра ғой, айналайын, менікі тек әншейін, жожоқ, айтсам да артықтығы болмас, мана ертеңгілік демократия мәселесіне арналған орталық клубта үлкен жиналыс болды. Ауданнан бірінші хатшының өзі келіп, қатысып отырды. Сол жиында мына Шуақтың әкесі, қарапайым механизатор – Мырзахмет Көпбаев жолдас көсіліп бір сөйледі ғой! Міне, көп оқыған деп соны айтыңыз! Біз әншейін... жә-жә, үйге қандай тапсырма беріліп еді, балалар? Үш жүз алтыншы есеп, теңдеу ме?.. Тіпті бір мүдірмей соқты да тұрды ғой батырың! Ал саясат дегеніңді жатқа біледі. Саяси сабаққа қатыспаса да тым жетік екен. Мырзахмет Көпбаев жолдасқа рақметтен басқа не айтамыз?! Заман рухына сай өмір сүре білген!.. Үйге берілген қай есеп дедіңдер?.. Тас құдық, құлып... Пантелей Прокофьевичтің құрдасы Иван Авдеич... ал енді сабаққа кірісейік...

	Шуақ та еңсесін көтеріп, жанындағы Қарасайдың айбақ-сайбақ жазуларына біртүрлі жеркенішті қарады.

	Мырзахмет көкесін осы тұстан көре алмағандығына кәдімгідей іші ашып келе жатыр. Құлағында әлгі әңгіме және оны кім айтты десеңші! Көп сөйлемейтін, түсі суықтау, дыңдай директордың жүзін жылытарлық әрі оны ерекше сезімге бөлейтіндей көкесі не тауып айта қойды екен, ә? Тоңғандығын, өкшесін қажаған арзанқол жұқа етіктің азабын да ұмытып кеткендей еді. Енді ме, енді, апасы көкесіне бір ауыз сөз айтып көрсін! Сыртынан да тіл тигізбейді. «Әкеңнің тірі жүргендігіне шүкіршілік, әйтеуір, әйтпесе Қайберген істеген мың шаруаның біреуі де қолынан келмейді. Үнді шайын үріп ішетін Қайбергеннің мыртық қатыны озды ғой бізден!..»

	Үйреншікті әуен. Стоп! «Үнді шайын әперетін Қайбергеннің үйіне-ақ бара ғой» дейді. Мейлі, «Мына бар болғыр қайтеді-ай?!» деп ұрысса – ұрыссын! Үйден қуып шығу қайда, көкесі ала көзімен жақтырмай бір қарасыншы, жым болады. «Әкеңді жаңа тапқан екенсің ғой» деп мидың түбін шұқи берсе, оған беретін жауабы да дап-дайын: «Сізге керегім болмаса Жыңғылсайдың жұлымына батып кетейін!»

	Қап-ай, қазір көкесін кездестірсе ғой, ешбір ойланбастан бұжыр бетінен сүйіп-сүйіп алар еді. «Біз не дейміз, Мырзахмет Көпбаев жолдасқа рақмет!» Мұның сыртында «Шуақ Мырзахметова, саған да рақмет» дейтін директордың ризашылық көңілі тұр еді. Не болса о болсын, көкесі әйтеуір, айды аспанға бір-ақ шығарған болды ғой! Арт жағынан жүк мәшинесінің гүрілдеген даусы естілді.

	Кім дейсің, мықтаса әлгі Қайбергеннің баласы шығар шайқатылып келе жатқан. Асықпайды, біреу қуып бара ма, химиядан қосымша сабақ беретін апай оны өлсе де жібермес. Ол кісінің екіүш бұзаулы сиыры осы ферманың қорасында. Міне, айттым ғой, апасының жеңіл аузына бір тыным жоқ, әйтпесе осының бәрін Шуақ қайдан біледі? Мәшине жылдамдығын бәсеңдетіп, екі-үш мәрте сигналдатып еді, Шуақ бұрылған жоқ. «Ой-бой, бүгін неғып кішіпейіл бола қалған?! Әне, үйреніскен жолың, адаспай тарта бер, ауылға аман болсам бір жетермін!»

	Көк қорапты мәшине бір шоқалақтан ырғып өтті де, алдын орағытып тоқтай қалды. Кабинадан домалап жергілікті комитет төрағасы Жандәулет түсті. Шуақтың іші соншалық жақсы көрмейді. Білдей ферма меңгерушісін, Қайбергенді боқтағаны үшін көкесінің үстінен жолдастық сотқа материал жинап, куәлардан жазбаша түрде тілхат алып жүрген дөкейің осы!

	– Сендерді кім оқытады а?! – деп кішкене кейістік мінез танытты. – Манадан бері бебілдетеміз келіп, бебілдетеміз, мынадай суықта мәшиненің әкімүләторы отырып қалса қайтесің?! Оның үстіне жасым үлкен, о несі-ай, а?!

	Шуақ үндеген жоқ. Әлгі кісі қорбаңдап, түлкі тымағының құлақ бауын байлады. Кішкентай қыздың суық сорған жүзіне тура қараудан тайсақтайтындай түрі бар.

	– Тоңып қалдың ба, интернат деген тұр әне, маған не дейсің, бәріне кінәлі әкең!

	Шуақ үндеген жоқ.

	– Дегенмен, Мырзахмет Көпбаев жолдас бүгін жарады, жігітақ екен! Көкетай, міне, былайырақ, мәшиненің ығына қарай жүрші өзің! – Жандәулет Шуақты арқадан қағып, көк қорапты мәшиненің жанына алып келді. – Үйіңе де барам ғой, ал сенің кездесе кеткендігің жақсы болды. Бірінші сұрағым – әкеңнің анаумынау түртетіні жоқ па? Күнделікті газет-журналдарға мақала жазбай ма?

	–Білмеймін! – Шуақ басын шайқады.

	– Білмейсің, жақсы. Ал газетті күнде оқи ма, әлде үш-төрт күнде жинап бір-ақ оқи ма?

	– Жұмыстан келген соң, демалып алып оқит та! – Шуақ кішкене даусын қатайтты.

	–Мақұл, солай-ақ болсын, сонда қандай газеттер оқиды?

	–Бәрін!

	– Бәсе, манағы сөзі тегін адамның сөзі емес, құйылып тұр! Бәрімізге мінездеме берді, тұп-тура! Жалтарып қаша алмайсың! Мырзахмет Көпбаев жолдас енді бізбен сәлемдеспейтін шығар. Әкімнің өзі келіп, қолын алды. «Мырзахмет Көпбаевтан үлгі алыңдар» деді. «Шындықтың көзіне тура қарайтын нағыз азамат!» деді. – Ім-м... біразға дейін бір нәрсені жеткізе алмай, қипақтаумен болды. – «Сол Көпбаев жолдастан үлгі алыңдар» деді бізге. Адамның жолы болайын десе сол ғой, бір-ақ күннің ішінде Мырзахмет Көпбаев жолдас кісі болып шыға келді. – Жандәулет шынымен тұмауратып жүрсе керек, қалтасынан кір шалған орамалын алып, сіңбіріп жіберді. – Көпбаев жолдасты мұнан былай үлгі тұтамыз, әрине! Ойбай-ау, Көпбаев жолдастың қандай газет-журнал оқитындығын сенен сұрап не Құдайдың ұрғаны?!

	«Қайдан білейін» дегендей Шуақ сүлесоқтау ғана басын қисайтты.

	– Ал, кәне, ол мықтының қандай газет-журнал оқитындығын қарап кеп жіберейін. – Сырт еткізіп сұр папкасының ілмегін ағытты. Темекінің ұнтағы жабысқан көзәйнегін киді. Көп қағаздардың ішінен керегін әзер тапты. – Міне, міне, мен оқып шығайын, сен қалқам, оқығанын оқыды, оқымағанын оқымады дегейсің. – Жандәулет судырата жөнелді. – «Правда» – бір, «Каз. правда» – екі, «Соц. Қазақстан» – үш... «...әйелдері» – төрт... – Оқып жатыр, оқып жатыр.

	«Шындығында мұның бәрін көкем қалай оқып жүрген» деді ішінен Шуақ.

	– «Геология». Бұл не пәле? «Металлургия...» – Жандәулет кілт іркіліп қалды. – Міне, қызық! – Сосын дауыстап шофер жігітті шақырды. – Тілепалды, бері келсеңші, немене, шегеленіп қалдың?!

	– Аманшылық па, Жәке? – Кең иықты, кетік тіс жігіт бермен қарай жақындады.

	– Өткен күздегі баспасөзге жазылу науқаны кезінде сен дәу менімен бірге жүрген жоқ па едің?

	– Ал жүрдік.

	– Тәңір-ау, мұнысы не, дауыстап оқышы, кәне, көзім бұлдырап түк көретін емеспін.

	Тілепалды Жандәулеттің бармақ тұсындағы жазуларды дауыстап оқыды:

	– «Акушерство и гинекология».

	– Оу, Көпбаев жолдасқа мұның неге керегі бар?

	–Айжарықтың келіншегіне келген журнал еді, олар күзде қалаға көшіп кеткен соң, «Көпбаевқа бәрібір» деп, Мырзекеңнің атына сырттан жаздыра салғансыз!

	– Қой, қой, бала!

	Шуақтан жөні түзу әңгіме шығара алмаған соң, ашулы Жандәулет кабинаға секіріп мініп, кері бұрылды. Әудем жер жүрген соң, алау-далау қызарақтап, Шуақтың соңын жаяулап тағы қуып жетті.

	– Қалқам, бір өтінішім бар еді, бірақ қырсық әкең маған жөнін айта ма?! Әлгі қайта құруға арналған үлкен жиналыстың үстінде сенің әкең «Біздің Жандәулет те Пантелей Прокофьевичтің құрдасы – Иван Авдеичтің нағыз өзі!» деді. Жұрттың бірсыпырасы миығынан күлді. Сонда не дегені, мені кімге теңегені, Авдеич дейді, ол кім, әскери қолбасшы ма, әне, сол кісінің кім екендігін сұрап берші!

	Кешкілік жұмыстан шаршап-шалдығып Шуақтың көкесі Мырзахмет Көпбаев жолдас келді. Шуақ та көкесінің аты-жөнін түгел атағанды жөн көрді. Үйдің ішіне солярканың иісі тарады. Етігін шешті, сосын оттың аузына жақындап, «Чапаев» мұртына жабысқан мүз сүңгілерін быртиған саусақтарымен үгіте бастады.

	– Мына күн, жүдә, құтырынып кетті! – Шуақ химия сабағына дайындалып жатқан.

	– Қызың қол-аяғыңды жер-көкке сыйғызбай келді ғой, оу?! – деді апасы. Шешесі Шиелідегі корейлер көп араласқан ауылда туып-өскен ғой, бұрыштап көкси пісіргенде айтпа! Бір тостағын көкси ішкен адам қырық градусқа мыңқ демейді. – Бізге де айтсаңшы!

	– Не айтам?

	– Оу, қайдам, кімге сенеміз енді, қызыңның көзі отыр, міне, мектеп директорына дейін Мырзахмет Көп... Құдай-ай, атамның атын атап қойыппын ғой... рақмет айтты дей ме? Сонда немене, Нұртуған жыраудың термесін айттың ба?!

	– О, қойшы, – көкесі түрегеліп, киім ауыстырып киді, – көксиің бүгін пісе ме, жоқ па?.. Үлкен жиналыс үстінде жан-жағыма қарасам, бәрі бүрісіп отыр. Әкімнің «Бұл ұжымшарда проблема жоқ, бәрі дерлік қайта құрылған» деп тілімді қышытқаны. Күйінбеймін бе, мә саған қайта құру, мә саған шындық, мә саған проблема! Көрген-білгенімді айтып шықтым. Бірін қалдырғаным жоқ. Баржоғы сол. Әуелі Қайберген көршімнен бастадым, себебі әкімнің өзі айтқан «Менің кемшілігімді байқасаңдар да іркілмеңдер, сынаңдар, шындықты көзге айтқанның айыбы жоқ!» деп. Оның қасында Қайберген кім?

	– Құрыс-тырысың бір жазылған екен ғой!

	– Олай деме, қа-те-ке, бұл – бүгінгі күннің басты талабы!

	– Баласының мектепке мәшинемен баратындығын да айттың ба?!

	– Айттым!

	– Дауы көп тіршілік екен, тегі, құдыққа құлып салдырғандығын ше?..

	– Айттым... бюрократтарды олар өз ошағының басында тәрбиелейді. «Каз. правданың» алдыңғы күнгі санын оқыдың ба? Қой, сені әңгімеге айналдырмайын, көксиің пісті ме?

	Тамақтан соң апасы қоңқылдады:

	– Қайберген бізді көшіріп жібермесе болды ғой...

	– Артына қарасын!

	– Енді үнді шайын да бәріміз бөлісіп ішеміз бе?

	– ...

	Шуақ ертеңгі сабаққа дайындалып болған соң, күндізгі ойын жүзеге асырды. Көкесінің бұжыр бетінен шөп еткізіп сүйіп алды.

	– Иван Авдеич деген кім, көке? – Көкесі кеңк-кеңк күліп алды:

	– Әлгі Жандәулет сорлы ма сенің басыңды ауыртып жүрген? Тесік шелектерден қалдық пәлеге! Әне, айттым ғой, ол да бір жүрген суайт, уәдешіл. «Тынық Донда» Пантелей Прокофьевичтің құрдасы Иван Авдеич дегеп суайт кейіпкері бар. Сол кітапты ерінбей қайта оқып шықсын, бірінші том, жетінші бөлім. Қайберген, Жандәулет бәріміз бір мектепте оқығанбыз. Ол сорыңды ұрайын ылғи Григорий мен Аксиньяның кездесетін жерлеріп теріп оқыған ғой...

	Айтқандай, «Қамысты» ұжымшарында келесі күні үлкен өзгеріс болды. Әли мектепке жаяу барды, химия пәнінің мұғалімі ферма табынындағы сиырларын қорасына айдатып алыпты. Сүт таситын сары мәшиненің шофері цистернаның ішіне кішкене баласын түсіріп, әбден дәрілетіп жудырыпты. Кендебайдың келіншегі Пістегүл райынан қайтып, дүкен қабырғасына келген қымбат заттардың тізімін іліп қойыпты.

	Шуақтың апасы жүн түтіп, өзімен-өзі іштей әндетіп отыр еді. Әлдекім терезе қақты. Қараса Қайбергеннің әйелі, қолында бір бума кілт.

	– Құрдас-ау, қалайсың?.. – Даусы сынық. – Біздің отағасыға өкпелеп жүргеннен саумысыңдар?

	– А... неге?

	– Мына кілттің бірін сен ал, құдықтың бір кілті менде болсын. Құдайға шүкір, тас құдықтың тұнығы екі үйге молынан жетеді ғой. Біз бар-ау, біз, түбі оңбаймыз! Қайбергеннің асқазаны емес, жүрегі ауырады екен, жүрегі!

	– Тас құдықтың таза суы асқазанына ем болмауға қарады де!

	Апыр-ай, ә?

	Көршісі ұсынған кілтті тастай салуға біртүрлі іші қимай-ақ тұр.

	Қалай дегенде де Жыңғылсайдан су тасып ішу оңай ма?

	«Дегенмен, ендігі шаруаның бәрін Мырзахмет Көп... жолдаспен ақылдасқан дұрыс шығар».

	Көк қорапты мәшине Шуақты баяғы жерден күтіп алды.

	–Қалай, қалқам, білдің бе? – деді Жандәулет.

	–Иван Авдеич деген бір суайт екен!

	– А-а, не дедің, суайты несі, Авдеич дегенге мен бір мықты ма деп жүрсем! Мырзахмет Көпбаев жолдастың мұнысы не, бірге оқыған жоқ па едік, а?!.

	Үйге келген Шуақ аң-таң. Міне, қызық, тас құдықтың қақпағы шалқасынан ашық жатыр...





АЙЫҢ ТУСЫН ОҢЫҢНАН...




	Айың тусын оңыңнан,

	Жyлдызың тусын солыңнан...



	Ой-дөйт, өле алмай жүріп ән айтқышын мұның! Лезде іркіліп қалды. Қойшы соны, қайбір жетіскеннен дейсің, кішкене көңіл сергітейін, бой жазайын дегені еді... Оу, ән айту үшін жұрттың Рымбаева болып тууы міндетті де емес шығар. Е, соны айтам-ау.



	Хабарсыз кетсең тым yзақ...



	Келіспеді. Келіспеген соң қоя салмай ма жоқ деп, бір Қыз Жібек пен Төлегеннің тағдыры, екеуінің «бай болып, барша мұратына» жетуі, яки жетпеуі Жарылқапбердінің тарғылтарғыл жаман даусына қарап қалғандай тамағын кенеп сонша өзеурегені. Әп, бәлем, маңдайшадағы дөңгелек айнаға көзі түсіп кеткені сол еді, Құдайым салмасын, тұла бойы шым ете қалды. Кабинаның арқалығына жапсырылған үлкен суреттегі Роза қарындасы болса мұның желкесінен тесіле қарап тұр. Ай, жолың болғыр Жарылқапберді! Трактордың руліне кеудесімен құлап, тапжылмастан біраз жатты. Зәудесін барып беті бері қарады. Әйелдер мерекесінің қарсаңында Қаратүбектегі қайын атасыныкіне бара жатқаны, кішкентай қызы шырқырап болмаған соң, Сұлубикенің дәл шлюздің үстінде тұрып емізіп алғаны, сонан әйелінің жол бойы ләм-мим жақ ашпастан тымырайып отырғаны еміс-еміс еске түсе бастады. Біреуге бәлен дейтіні жоқ, өзінен де бар ғой, оу, сонша шіренетіндей Сұлубикені ай аралатпай әкешешесінің үйіне алып келіп, алып қайтып жүр ме еді?! Ондай сергелдеңді Сұлубике де қаламайды. Ендеше, тоқтат деген жерінде тоқтатып, жүр деген жерінде жүріп, бір жолға соның дегеніне-ақ көне салмай ма?!

	Асты суланды ма, әлде дария бойының шоқалақ жолына шыдамады ма, әлгі Жазирасының қолды-аяққа тұрмай шырылдағаны. Бұған келгенде Сұлубикені кінәлаудың керегі не, ол анасы болса, бұл – әкесі. Жолдан табылған бала емес. Ана жерге аялдар, мына жерге аялдар деп іштей тістеніп-ақ келе жатқан. Жарылқапбердінің құлағы тас бітіп қалғандай, қарайлайтын түрі жоқ. Оу, шыдамның да шегі болар, шырағым! Сұлубике күйеуінің бүйірінен нұқып қалды. «Тоқтат!» Әйелінің айтқанынан шықпай, лып ете қалатын боркемік бөріктіні тапқан екенсің! Жарылқапберді де қасарысты, газды басып-басып жіберіп, басқа жол құрып қалғандай құшақ-құшақ қою шаңдақты бұрқылдатып, тура шлюздің үстіне келгенде дік етіп тоқтай қалды. О, соры қайнағыр, бұл қыңырлығының соңырағы күні алдынан қырсық болып шығарын білсейші. Тар кабинаның ішінде сығылыспайын деп, бір жағынан тракторыма су құйып алайын деп секіріп жерге түскен. Қайтып келсе, қайран Мона Лизаның орнында желімінен ажырамаған алба-жұлба қағаз қиындылары ғана қалған екен. Ой, несін айтасың, тұлдыр жалаңаш деймісің, жартылай жалаңаш деймісің, Жарылқапберді онан кейін де көздің жауын алатын талай бикештердің суреттерін кездестірді ғой. «Жасымыз болса жер ортасынан ауды, бұл тыртаңбайларға аузымыздың суы құрығаны ендігі жерде бекер болар» деп «Модалар» журналының әрбір бетін қорқасоқтап парақтайтын гараж меңгерушісі Қайберген кім, Жарылқапберді кім? Сұлубике де шамасына қарасын, ерегескенде бар ма, «Америка» журналындағы небір сұңғыла актрисалардың суреттерін жамыратып жапсырады да тастайды бұл көкең, о несі, ей?! Сонан Жарылқапберді болса суреттерін жинап жүре берсін. Қап деп бармағын тістеді. Бір күні, әй жоқ, шәй жоқ, гараж ұжымы мұны есеп беру-сайлау жиналысында кәсіподақ комитетіне мүше етіп сайлап жібермесі бар емес пе? Шаруа тәмам деген сол. Дыңдай кәсіподақ комитетінің мүшесі бола тұрып, енді жалаңаш әйелдерге қайтіп қарарсың? Ал Роза қарындасының жөні бөлек.



	Айың тусын оңыңнан...



	Қой, қоя ғой, құлдығым! Құс фермасынан құрыса бір қапшық жем ала алмай, салпақтап кері қайтсаң, әне, әннің көкесі сонда! Дөңгелек айнада жазық не, арасына бармақ сыймайтын бұйра шаш тарақ көрмегелі қай заман?! Көз кеткен кіртиіп. Кіршеңдеу көйлектің қатырма жағасы қылдырықтай мойныңды жұта салуға дайын тұр. Қолп-қолп. Ал көңіл шіркіннің шағаладай шарықтауын!. Ән салғысы келеді, жүдә!

	Іріңдеген көздерін уқалап жіберіп, жан-жағына қарады. Тыптыныш. Атасының басы, қайдағы тыныштық?! Қайда барсаң да Қорқыттың көрі! Бос тележканың қоңырауын қағып, шоқалақ жолмен шоңқаңдап, Жарылқапбердінің көк тракторы келе жатады. Бәрекелді, мына сұмдықты көрген де арманда, көрмеген де арманда. Ал жол шығынын, жанармайдың есебін жан қалтаңнан төлеуге дайындала бер, шырағым! Мақұл ғой, бәріне мақұл, әйтеуір бос графиннің шынысын мыртық саусақтарымен шертіп отырған басекең «Бала, трактордың, кілтін бері әкел» демесе болды да. Дәлелдемеңді басыңа жақ, сонша жерден салпақтап бос келгенің рас па – рас. Бітті!

	Шіркін-ай, бұл үміт дегенді қойсаңшы, қанша үгітілгенімен, бір жарық сәуле алыстан, ту-у алыстан қос өкпесін қолына алып жүгірген аңқау баладай әне-міне дегенше жетіп келетін секілді болды да тұрды. Былай қарасаң, қиялыңды құрбандыққа шалатындай да дүние емес. Әншейін-ақ шаруа. Оу, бұл бекетке сәлем бермей өтетін жүк поезы бар ма десеңші! Түгел тоқтайды. Сол поездардың біріне ілесіп, Тоқабай Саржанычтың өзі келе қалса қайтеді? Қайтсін, Жарьшқапбердінің шаруасын да табанда тындырып береді. Ех, Тоқаң, Тоқаң... Тораптың стансасы, депосы болмаса да бір бекеттің Құдайы ғой, сондықтан табаным жерге тиді ме, тимеді ме деп әлдебір әпенділер секілді үйіне қарай тұра жүгірмейді. Шпалдардың арасындағы майсіңді жерлерден аттапаттап өтеді. Сабырлы. Жолай қарауындағы теміржолшылардың бірі көзіне шалынса, саусақ ұшымен іліп шақырып алады. Қабағын түйеді не ұрысады, әйтеуір мақтамайды. Шүкір, қолына кішкене қызыл жалауша ұстап, жүрдек поездарды аман-есен олайбұлай жөнелтіп салғанына мәз болып шырт-шырт түкіріп, ісініп жүретін Тоқаң, Тоқабайың бұл емес! Бұған бола бекет бастығы болып керегі не? Су айдайтын насос, бірлі-жарым жолаушының билеті, тұйық жолдағы қаз-қатар тізілген қоймалардың кілті, тіпті көрші стансалармен телефон арқылы байланысудың өзі Тоқабайдың қолында. Олар баяғыда көрінгеннің меншігінде болатын, белорустықтардың әдісі деген бір пәле шықты да, адам күші қысқартылып, әлгідей биліктің бәрі бір-ақ күнде Тоқабайдың еншісіне айналды да шықты. Ал Тоқаң да «Тоқабай Саржаныч» деген бөгделеу фамилияға бір-ақ күнде көшіп үлгерді.

	Жарылқапберді добалдай қолдарымен кабинаның оң жақ қабырғасын дүңк еткізді. Оңбайды! Бұл – өмір. Ал кітап беттеріне үңілсең, ылғи бастықтар жаман. Оу, осы әділеттілікке жата ма? Көрінген поезға жалтақтап Тоқаң қашан келер екен деп, өзінің иненің ұшында отырғанымен шаруасы жоқ. Сөйтеді де баяғы таптаурын жолға түсіп жортақтай жөнелмекші. Ақыл-есі бүтін адам қайта Тоқабай Саржанычтың қайырымдылық қасиеттерін сөз етпей ме? Бұл бекеттің жағалаудағы Көнебөген ауылына қарап қалған күні жоқ. Атам заманнан солай. Түрксіб тартылғаннан бері осы. Оңды-солды ағылған поездар. И-и-и, несін айтасың, Тоқаңдар нағыз біртуар азаматтың өзі ғой. Теңізі тартылып, шаңдағы бұрқыраған Көнебөген ауылына мұрнын шүйіргісі келсе, кімнен қорықсын, шүйіреді. Заңға тарта алмайсың. Бекет пен балықшылар ауылының тағдыры жер мен көктей. Көнебөгендіктер көршілігін, бір жағынан ағайынгершілігін араға тықпалап, жылапсықтап келген екен, көпті көргеннің аты көпті көрген ғой! Обалы нешік, «Ой, құс фермаларыңмен бірге неге құрып кетпейсіңдер, алдымен шпалдарымды жаңалап алайын» дегенді Тоқаң байғұс айта алмады. Екі қоймасын жарым-жартылай босатты да берді. Құс фермасына деп алыстан келген қап-қап жем қазір Тоқаңның қоймаларында тығулы.

	Су тартатын насостың сорайған құбыры, қызыл кірпіштен салынған теміржолшының үйі, әр жерге шашырай қоныстанған стандартты тамдар. Бекеттегі бар көзге сүйеніш осылар. Поездарға дамыл жоқ, әлдебір қағаз қиындыларын, жол бойы шашылған шөп-шаламды дауыл тұрғызған екпінімен ілестіріп әкетеді де, көзді ашып-жұмғанша ақырғы вагон зу етіп өте шығады. Сосын тағы да тың тыңдайсың. Құлаққа ұрғандай тыныштық. Жұмсақ орындықты жүрдек поездағылардың мазағына қалмаңдар деп шешелері әдейі үйретіп қойған ба, әлде бекеттегі бұйығы тіршілік жалықтырып біткен бе, асық ойнап не доп қуып, айқай-сүрең ауылды бастарына көтерген балалар да көп көзге шалынбайды.

	Қарны шұрқырады, ылдым-жылдым секіріп жерге түсті. Ертеңгілік Сұлубикенің қоярда-қоймай қойнына тығып берген азынаулақ тамағы қалай дегенде де жүрек жалғауға жарады, құс етін ауызға салғысы келмеді. Сол құс фермасына қайбір еңбегім сіңіп еді дегені шығар. Қойшы, құрысын, ауылға жеткенше аштан өлмес.

	Қайшыласып екі поез бір былай, бір олай өтіп кетті. Тоқаң жоқ, ар жағына ел қонған адамның жасы бар, жасамысы бар, бәрінің тіршілігі осы. Жарылқапбердінің де жағы жыбырлады. Әйелін ауруханаға көрсетер күнді таңдап алуын әлгі қамытаяқтың! Шынымен жаны ашыған болар, көптен сырқат, одан әрі кешіктіруге болмаған шығар деуге шамасы келмеді. Ұрдым бәрін! Құс фермасының меңгерушісі, өзінің тікелей бастығы Садық Қаражановты да боқтап жіберді.

	Оу, әкесінің басына қоятындай, бар дүниені сонша бұлдайтындығын айтам да. Былтыр келген үш рацияның біреуін Жарылқапбердің тракторына орнатып берсе, немене, есебінен жаңылып, тағынан түсе ме? Тоқабайдың ауданға кеткендігін, екі көзі төрт болып сарсылып отырғандығын айтып, алдын ала істің тігісін жатқызып қояр еді де.

	Жұлқынып кабинаға кірді. Бос тележка даңғыр-дұңғыр. Алыстан тағы бір жүк поезының түтіні көрінді. Жарылқапберді кідірген жоқ.

	***

	Құс фермасының меңгерушісі Садық Қаражанов үстіне ақ халатын іле салды да, ат шаптырым ауланың ана басы мен мына басын түгел аралап шықты. Жүрісі маңғаз. Жұмыртқа цехындағы қыз-келіншектердің түскі астарынан ауыз тиіп, кішкене тоғымды басайын деген ниетпен табалдырықтың қыр көзінде талтайып тұрып, байғұс бас инженердің шылымын тұтата бергені сол еді! Мә, безгелдек, басекеңді қара! Тұра жүгірген. Сәдекең анадайдан емеурін танытты: «Керегі жоқ, шаруаңды істей бер!»

	Түс әлетінде апы кіріп, күпі шығып жататын қайдағы шаруа? Құдай-ау, не жазып қалды? Бас инженердің сорайған жұтқыншағы үсті-үстіне жыбырлады. Алас-қапаста оттығын қайда жоғалтып алған, ит жегір?! Жалтыр шекесіндегі шып-шып тер тамшыларын сүртіп тастағаннан кейін барып ес жинады. Жожоқ, түлен түртетіндей түк те болған жоқ. Жоспар орындалған, жұмысшыларға там-тұмдап жалақы да берілген. Шақшадай басы жұмыртқа шайқайтын аппарат тетігіндей сартта-сұрт сайрап тұр. Күні кеше ғана екі машина құс етін ауданға жөнелтті. Өзімізге деп орталық дүкенге түсіргендері және бар. Жә, жә, басекең де ерігеді әншейін, ерігеді! Қапелімде шалық шалғаннан саумын ба деп, арлы-берлі басын шайқап көрді. Орнында. Ендеше, айдыңкүннің аманында түстіктен соң жарты сағат мызғып алуды әдетке айналдырған Сәдекеңнің мына жүрісі қай жүріс?

	Сең соққан балықтай не ары, не бері жүре алмай орта жолда қалт тұрып қалған қызметкерін бір жағынан аяса да, екінші жағынан жек көріп кетті. «Өмірдің мән-мағынасы жұмыртқа санау ғана ма? Жан-жағыңа жітілене қарасаңшы, қарағым!» Әлгі әрекетіне іштей риза болып ілгері жылжыды. Адамның абыройы да титтей нәрседен жоғарылап жүре береді де! Ау, бұл араға кімдер келіп, кімдер кетпеген? Біреулер дорбасының түбі қарайса, соған мәз. Екінші бір топ бар. Асылы, солармен дәм-тұзыңды жарастырмай-ақ қойсын! Өлердегі сөзін айтып, өзіңді де төрткүл дүниенің төбесіне бір-ақ шығарып, әке-көкелеп аларын алар ғой, артынша әлгі жылмаң мінездерін аяқ асты ұмытып, тұла бойыңнан тінткілеп кемшілік іздей бастайтындығын қайтерсің?

	Қазіргі уақытта кемшіліктің өзі түр-түрге бөлінген. Жеңіл мәшинеңе салып жиырма құсты күйеу балаңдікіне жөнелт, шарбақ тоқитын сым темірді, астауға деп әкелінген тақтайларды тағы бір таныстарыңдікіне апарып таста. Көп жұрттың бұған келгенде үндері шықпайды. Себебі кәсіпорынның өз еркі өзінде. Жауап беретін біреу. А-ха, болмайтын жерге пышақ ұрып қайтсін. «О, соқыр неме, аяқ-қолын жер-көкке тигізбей жүрген Садықтың сәуір самалы соққанымен жұмысы жоқ, қарауындағыларды қасқабағымен жасқап, әлі күнге дейін ескілікті басқару механизмінен қол үзбей жүргендігін көрдің бе?»

	Тәк-тәк, ожарланып артына қарады. «Дұрыс, өз шаруаңды істей бер. Жандайшаптық жараспайды, құлдығым, қарапайым болайық...»

	Тауықтар бір бөлек, үйректер бір бөлек. Әрі қора деп қорлайтын да дәнеңе жоқ, айналаң тап-таза. Жем шашып жүрген әйелдермен ашық-жарқын осы күнгінің қарапайым басшылары секілденіпақ амандасайыншы деп еді, тұтқиылдан тұрған «бастаманың» шынымен кестесін келістіре алмады ма, әлде жіптіктей киінген басшының алдында салтақ-салтақ жұмыс киімімізбен қалай селтиіп тұрайық деді ме, олар әр нәрсені сылтауратып жөндеріне кетті де қалды. Сірә, өзінен де бар-ау, оқтау жұтқандай қақияды да жүреді. Оу, көзің көрмегенмен құлағың естиді ғой, қазір жоғары қызметтегілердің арасында қарапайымдылық дейтін жалған бәйге жарияланыпты деп жүрген жоқ па? Обкомның хатшысы жұмысына жаяу келеді екен, орталық асханадан түстенеді екен. Баяғы үлде мен бүлдеге оранған әйелінің соры қайнап, ертелікеш ет дүкенінің кезегінде тұрғаны анау. Сен, сенбе, жағдай осы! Асау дарияға құлап түскен сәбиді құтқарып алған жайсаң жігіттің ерлігі ауыл-үйдің әңгімесіне айналды да, жұмысына жаяу келетін хатшының жалған қарапайымдылығы қиял-ғажайып ертегідей, ауыздан-ауызға тарап кете барды. Жақсы ма, жаман ба, әйтеуір Садық та осындай әңгімелердің тірі образына айналғандығын іші жек көрмейді.

	Тынысы тарылып, басы айналғандай ма, Тәңірі-ау! Шыдашыда! Құс фермасындағы жүз қаралы адамның көздерін шел қаптап кетпесе, осы жолғысын көрер ғой. Қолқаны қабатын сасық иісті елемегенсіп, аула түпкіріндегі қоқыс үйілген жерге дейін жаяулап барып қайтты. Онан ұтылмайды. Ішін ит жегір, бұл қайдан сап ете қалған пәле?! Екі-үш мәрте түшкіріп жіберді. Орамалмен танауын тұмшалады. Түһ, заһарын! Өліп қалмас. Ұпайы тең. «Бастығымыз өз аяғымен құстың қиын да кешіп жүріп аралайды». О-хо, құлаққа жағымдысын шіркіннің! Осының ескі баламасы қалай еді? «Бастығымыз жастардың үйлену тойын сөз сөйлеп тұрып ашып берді». Алдыңғысынан мықты емес.

	Кесірінен сақтасын. Күллі тіршілігін өз көзімен көріп шықты. Жамандауға дұшпаны кеміс. Кеңсесіне қарай жылдамырақ жүрді. Шыбын жанының «мұрын ұшына» тіреліп, жанығып жүргендігін әйелі қайдан білсін. Дайындаған тағамы таусылып ішілсе, оған сол олжа. Рациямен хабарлап мән-жайды түсіндіреді.

	Кенет, жон арқасынан әлдекім дырау қамшымен осып жібергендей болғаны! Сақтан, сақтансаң сақтармын! Құс фермасын тексеруге ауданнан бір қора адам келе жатыр. Тексеру комиссиясының төрағасы – аудандағы әтібірлі жетекші маманының бірі. Тырнақ астынан кір іздегісі келсе, сенің түстікке бармай табандап, аула ішін аралағандығың, тұңғыш рет болса да аузы-басыңды тұмшалап, қи сасыған қораға кіре шыққандығың – көк тиын. Және тексерушілердің осал тұсыңды тап басуға шебер келетіндігін қайтерсің?! Оу, Садық та адам, адам болған соң алжасады. Оның үстіне құс фермасының қыруар есеп-қисабын бір қолдан өткізуге шамасы келе ме? Шекесі тырысты.

	Кеңсеге кірді де, рацияның қатар тұрған бірнеше тетігін басыпбасып қалды:

	– Жиналысқа!

	Мына суыт хабарды әркім әр саққа жүгіртіп, әйтсе де артының жақсылығы болғай деп, ресми түрде айтқанда құс фермасының бас мамандары түгелге жуық әп-сәтте жиналып үлгерген-ді. Терезеге қарап тұрған Садық оқыс бұрылды да, дереу іске кірісті.

	– Әркім өзінің міндетті жұмысына бекем болсын! – дегенді де қысқа қайырды. – Өкіл келе жатыр, – деді сосын. Шыбынның ызыңы естілмейтін өлі тыныштық. Манағы «өшін» осы жолы қайтарғысы келді ме, қайдам, артқы жақтан бас инженердің шіңкілдеген даусы естілді:

	– Түу, Сәдеке-ай, алдымен заманның ығына жығылып сөйлесеңіз қайтеді, өкіл, қайдағы өкіл?! Отыз жыл бұрын өліп қалған сөзді қайта тірілтіп...

	– Енді қалай деп едің, шешенім?

	Терісіне сыймай тарс ете қалатын Садықты бұл жолы жалған қарапайымдылық жеңіп кетті. Шектен тыс сабырлы болуға тырысты. Шаң-шұң айқайдан шығатын мүйіз болса несін айтасың... Жә-жә, осы жолы байғұс бас инженердің-ақ дегені болсыншы!

	– Атында тұрған не бар, өкіл ме, тексеруші ме, әйтеуір бізге орден алып келе жатпағаны анық. Даттау да, мақтау да бәрімізге ортақ. Илегеніміз бір терінің пұшпағы болған соң, өздеріңмен алдын ала ақылдасқан жағдай менікі!

	Бас инженердің жанары төмен құлаған. Қап, мына Сәдекеңнің майдан қыл суырғандай, әр сөзінің тігісін жатқыза сұңқылдауын! Жарайды, жеңілдім. Тексеруші келсе де түгіміз қисаймайдыдеп тілін түртіп тұрған цифрларды қоздатып жібермекші еді, іркіліп қалды.

	***

	Жарты сағаттың ішінде талай мәселенің басы қайырылған. Құстарды қораға сорттап қамау жағы технологке тапсырылды. Техникаға жауапты – әлгі «шешен», іс қағаздары кадр меңгерушісінің мойнында. Ұрлық жасап жатыр ма, кімнен қаймығады? Алыстан келген әтібірлі қонаққа дастархан жайма деген кімнің шығарған заңы? Алда-жалда олардың «қонақүйге түсейік» дегенінен сақтасын. Жан дүниесі алай-дүлей тулағанымен, бас бухгалтер қайда қашады? Қаша алмайды, сегіз бөлмелі дағарадай үй салып алғанын өзінен көрсін.

	Садық қос алақанын үсті-үстіне ысқылап жіберді. Мұнысы ақыл болды. Келген кісілердің көзінше қайда түстендіреміз деп іштей тыпырлап жатса, қайбір жетіскен шаруа дейсіз. И-и-и, ішін ит жесін-ай, о дәурен енді түсіне кірер, талай тексерушілерді қақпаның сыртында тұрып-ақ ың-шыңсыз шығарып салған.

	Қайтадан қабағы кіртиді. Мына келе жатқан мықтыңыз «өткен дәуірдің» адамына ұқсамайды. «Жариялылық, демократия!» деп тастай қатып қалатындардың сортынан-ау, шамасы. Әйтпесе, тиесілі «сыбағасын» алып, құс фермасының ат шаптырым ауласын жүрдім-бардым аралап, тайып тұрса, кәнеки! – ...сөйтіп келе жатыр, – деп сөзінің соңын әндетіп аяқтады Басекең. «Бұған сендер не дейсіңдер?» деген ойы да осының ішінде еді.

	– Көлеңкесімен жау жапырып келе жатқан кім өзі? «Бас инженердің шыбындаған ешкідей қыстырылыпқоймауын».

	– Атамұратов па, әлде Атақұлов па?

	– Е, енді белгілі болды, өзіміздің ағамыз екен ғой! Сәдекеңнің сұйық кірпіктері қайта-қайта жыпылықтап, қысық көздерінен жылы шырай от ұшқындады. «Осы иттің-ақ білмейтіні жоқ».

	Жаудың бетін қайтарып тастағандай бас инженер орындықтың арқалығын сықырлатып, шалқалай құлады.

	– Жарылқапбердінің немере ағасы ғой.

	– Жарылқапбердің кім, ей?!

	– Бәсе, кім?

	Қап, мына сығырдың жоқ жерден кісі бола қалуын, Жарылқапберді – Шөмішкөл бекетінен күні кеше салпақтап бос қайтқан можантопай тракторист. Тоқабайдың әйелі сырқаттанып қалыпты деді ме-ау, күні бойы аяғым сарсылып күттім-күттім, бірақ келмеді деді ме-ау, әйтеуір әкесін танытып дүниеде жоқ сылтауды үйіптөккен. «Сылтауың жанармай болмайды. – Садық та шарт кетті. – Жүрген жолдың ақы-пұлын қалтаңнан төлейсің және кәсіподақ комитетіне мүше екенсің, мәселеңді кейін қарармыз».

	Сол можантопай трактористің есімін екінші рет еске түсіруге мәжбүр еткен шұнақ құдай-ай! Шекесі дыңылдады, маңдайын ұстап еді, сұп-суық екен. Мыналардың көзінше дабдырап, сыр алдырғаным жараспас деді зәудесін. Шегінерге жер жоқ әрі пенсиясының да ауылы алыс емес. Тырнақ астынан кір іздесе, кімнен болмасын кемшілік табылады. Жасы жер ортасынан ауғанда алақан жайып, енді кімнен барып қызмет сұрайды? Көнеді бәріне. Комиссиясының жетекшісі әлгі жаман трактористің анық жақын ағасы болып шықсын деңіз, соның тілеуін тілеңіз!

	– Қарағұлов Жарылқапберді, солай ма? Ау, басың неге салбырап кеткен?

	Кадр бөліміндегі шикіл сары селк ете қалды:

	– Солай басеке, Қарағұлов Жарылқапберді, үйленген, партияда жоқ, білімі ортадан төмен, тәртіпті, сөгіс алмаған, жұмысына тиянақты...

	– Қарағұлов болғаны сәл түсініксіздеу. – Сәдекең графиннің қалың шынысын шертіп қалды. «Шіркін-ай, Атағұлов болғанда қатып кететін еді» дегенді ішінен күбірледі.

	– Бұған басыңызды қатырмаңыз, Сәдеке, Қарағұл мен Атағұл бір әкеден туса, одан артық не керек? Бізге сенбесеңіз Қожан шалдан сұраңыз. – Бас инженердің мына түсіндірмесін қабылдауын қабылдаса да, сұйық кірпіктерін жыбырлатып, көзінің астымен біртүрлі жақтырмай қарады.

	– Жетер, басқа шаруам жоқ, Атағұл мен Қарағұлдың бір әкеден туғандығын анықтау ғана қалып еді маған! – Орнынан шошаң етіп ұшып тұрды да, қолын артына айқастыра ұстап, жігі ажыраған тақтай еденді олай-былай кезгілеп жүріп алды. – Боссыңдар, өңшең шешендерім, боссыңдар!

	«Атағұл мен Қарағұл – бір туған, бір туған». Жүзіне қан жүгірді. Тексерушілерге көз қылу үшін ғана бірді-екілі қатталған қағаздың тігіндісін көрсетіп, жол дорбаларына қолдан үйітілген түйетауықтың бір-бір қоразын салып беріп, баяғыша ауладан аттандырып салатындай көрінді. «Түстік астарыңды алаңдамай менсіз-ақ іше беріңдер», – деді әйеліне. Қорқатын түгі де жоқ, келетін комиссия келе берсін! Жігі ажыраған тақтай еденді тасыр-тұсыр алшаңдай басып, олай жүрді, былай жүрді. Шикіөкпе бауырын тастай алмай жүрген кім бар? Жаман трактористің, дегенмен, бағы бар екен. Ойбай, сонысына қарамай батыр, ей! Қамытаяқ Тоқабайдың тап сол күні әйелін ауданға алып кеткеніне зығырданы қайнады. Сосын тарақ көрмеген дудар шашын бір сипап: «Мақұл, жанармайдың құнын қалтамнан-ақ төлейін», – деді жігерленіп.

	«Төлемейтін жаққа шықтың, шырағым, теңгең қалтаңды тесіп бара жатпаған шығар». Садықтың сұйық кірпіктері қайтадан жыбырлады. Ау, комиссияның жетекшісі де Құдайдан үміті бар, жұмыр басты пенденің бірі шығар. Атағұл мен Қарағұлдың бір туғаны рас болса, «Әп, бәрекелді, мұныңыз азаматтық бопты» демей қайда барады? Көрінгеннен сөз естіп, ала шаңдандықтың арасында көзі кіртиіп жүрген інісін аппаратқа алып, адам қатарына қоссам, мұнан артық атасының басы керек пе?! Бір технологтің орнын былтырдан бос ұстап келген. Әй, дегенмен, ертеңін ойлайтын басшының тірлігі емес пе-ау! Ой, шіркін-ай, алпысты алқымдап қалған адам өмірді текке сүрді ғой деймісің. Міне, өстіп күндердің күнінде бір ыңғайының келетіндігін білді ғой. «Ертеңнен бастап трактордан түсесің, жаман бала!» Ағасына айтылатын әңгіменің шет-жағасын да жұптап қойған. Садық тірі жүрсе інісінің білімін де көтерер, «бір техникумға түсіп алайын, аға» десе, құс фермасының қолдан үйітілген тауықтары-ақ жалынсын!

	Апыр-ай, тағы не болып қалды? Әлде жас келгендіктің белгісі ме, әйтеуір, болмайтын нәрседен секем алып, күдіктене қалады. Атағұл мен Қарағұлдың бір туғандығына толықтай сенім білдіретін кім бар? Күзет бөлмесіндегі Қожан шалмен байланысқан. Трубканың арғы құлағындағы елпекбай Жарылқапбердінің атын естігенде, түкірігіне шашалып, тіпті бүгежектеді де қалды.

	– Садық-ау, өз маңдайымен бұйырған несібесін тіртінектеп теріп жеп жүрген бір пақыр бала ғой. Бір жолғы тапсырманы орындамадың деп тым суық келіп қайтесің...

	Онсыз да ұяттан кірерге тесік таппай жүр. Тракторымды қайтып алатын шығар деп өзінде де зәре жоқ.

	– Болдың ба?

	– Болдым.

	– Сенің жарапазаныңды тыңдап отыруға уақытым жоқ, алдымен мынаған жауап бер.

	– Ләппай!

	– Жарылқапбердінің әкесі Қарағұл мен анау аудандағы мықты Атағұловтың бір туғандығына күмәнің жоқ па?

	– О не дегенің, бір аяғымыз жерде, бір аяғымыз көрде, өтірік айтып сенен шапан киеміз бе дейтін дәмеміз және жоқ. Атағұл мен Карағұлдың арғы аталары – Өтенияз, Өтенияздан – Ақнияз, Ақнияздан – Байнияз, Байнияздан – Сайлау, Сайлаудан барып Шәңгерей...

	– Ой, сұқит-ау!

	– Сұқитатын несі бар, солай. Күмәнің болмасын. Ал енді Шәңгерейден тарайтын тұқым-жұрағатты санап шығайын ба?

	– Жетер!

	Трубканы тастай салып, рациямен әйелін шақыртып алды:

	– Көп шабылудың да қажеті бола қоймас, осы ауылдың жігіті. Бірақ қонақтың аты қонақ, ар жағын өзің біл. Жұмыстан соң тікелей үйге тартамыз...

	***

	...Әне тұрамын, міне тұрамын деп қопаңдап отырған Жарылқапберді талай уақыттың өте шыққандығын абажадай бөлменің шамы жанғанда барып бір-ақ аңғарды. Өзіне салса сол қаракөлеңкесі қолайлы еді. Ұят-ай, майысып тұрған мол дастарханның біраз жері тақырланып-ақ қалған екен. Оу, мына Сәдекеңдер секілді пүліш жабылған жайдақ столдың үстінде қақайып отырса бір сәрі ғой. Ертеңді-кеш алқын-жұлқын жұмыс істейді, қара жұмыс істеген соң тәбетің тартпайтын тағам жоқ. Үйіне кіріп, кішкене жуынып-шайынып, таза жейде киіп әрі бастықтың қонаққа шақырғандығын айтып, Сұлубикенің алдында ептеп қыр көрсетіп дегендей, дайындалып келуіне қаратты ма? Тракторды гаражға қояр-қоймастан Сәдекең келді де іліп әкетті. Өлген жерім осы шығар деді. Мойнын ішіне тығып алып, үн-түнсіз еріп келе жатыр, еріп келе жатыр. Кілемімді қағып, құдығымды аршып, тіпті тауық күркенің төбесін шым топырақпен жауып бересің десе демейлі еді. Алақанына жұғып қалмайды, қапыда көк тракторынан айырылып қалса, әне, әңгіменің көкесі сонда!

	Бұл не сұмдық?!. Бір қараса, шетел хабарларының тұсына келгенде болар-болмас мүдіріп қалып, ал «Америка» журналындағы әйгілі актрисалар туралы айтқанда басекеңнің де аузынан суын шұбыртып, ой-дөй, сылқытып соғып отыр.

	– Изабелла Росселинаны білесіз бе?

	– Оның кім, құлдығым-ау?

	– Мэрилин Монроны ше?.. Ех, интеллигенция, кезінде Биағаңды бір, Шукшинді екінші рет өкпелетіп алдыңдар.

	Қабырғаны қақ бөлетіндей есікті тарс жауып, басекеңнің әйелі бөлмеден шығып кетті.

	– А-а-а? – Жарылқапберді лезде есін жинап, әңкі-тәңкі басын добалдай жұдырығымен қойып-қойып қалды. – Кешір, аға, тормыз жоқ бізде, тормыз жоқ...

	Сүйретіліп орнынан тұрды. Аяқ киімін, ауыз үйдегі май-май комбинезонын әзер тауып киді. Қадірлі қонағын Сәдекең дарбазаның сыртына дейін шығарып салды. Жарылқапберді шылым тұтатты.

	– Технолог, қайдағы технолог? Сіз де айтасыз-ау, аға. Тракторыма бір рацияны орнатып берсеңіз болды... Міне, былай... түймедей тетікті басып кеп жіберемін... «Алау-алау, Сұлубике, Сұлу...» Аха-ха... Ғажап!

	– Үйіңе жете аласың ба?

	– Саспаңыз.

	Шынымен күн кешігіңкіреп қалған екен. Баяғы теңіз жағалауына қоныстанған үркердей ғана шағын ауыл сонау СанФранцискодағы сағат сайын болып тұратын шым-шытырық оқиғалармен де, тіпті осынау өңірдегі белгісіздеу бір нүктелерден ұшып шығатын Жер серігі туралы әлемдік жаңалықтармен де шаруасы болмай, мәңгілік жаңылмайтын өз әнінің қайырмасын қайталап, иттің үргеніне, балалардың ақсүйек ойнағанына, әлдекімнің бойжеткен қызын дауыстап шақырғанына мәз-мейрам болып, тып-тыныш түннің қойнына маужырай кіріп бара жатты.



	Айың тусын оңыңнан,

	Жyлдызың тусын солыңнан...



	– Міне, өзін енді тапты! Ау, ән айту үшін жұрттың Рымбаева боп тууы міндетті де емес шығар. О несі-ай? Жолай кранның мұздай суына басын жуып алды. Бір үйдің бұрышынан өте бергені сол еді, қарсы алдынан үлкен қызы шыға келді.

	– Оу, бұл не жүріс?

	Қызының бота көздері жасаурап, әкесінің кеудесін қаусырмалады.

	– Апам сені асыға күтіп отыр.

	– А-а... не болып қалды?

	– Ертең Сұлтанбек көкем келемін депті.

	– Ал, иә, келсін. Құс фермасын тексеретін шығар, тексерсін!..

	Қызы иығын қиқаң еткізіп, көнетоз бешпетінің жағасын көтеріп қойды...

	– Апам көрші үйдің бір тоқтысын қарызға сұрап алды.

	– Оны не істемек?

	– Көкем келгенде...

	Жарылқапберді қора-қораның арасымен үйіне жеткенше асығып келе жатыр.

	– Ол қарыздан, Құдай салмасын, енді қашан, оу, қайтіп құтыламыз?..





МЫЛҚАУ




	Тартылған теңіз жағалауында қаладағыдай ішісырты жұтынып тұратын әдемі мектеп үйі қайдан болсын! Дегенмен құм төбе басына қоныстанған бұл «ыстық ұяның» да ертеңгі күні талайлардың сағынышына айналары анық. Солай болса екен деп тілейді. «Ыстық ұя» дейтін қазақы ұғымды өз тұстастары айта ма, айтпай ма, бірақ оған тіреліп тұрған қандай шаруа. Өзіне ұнайды. Әлде бұл былтыр онжылдық бітіріп кеткен Ақберген ағасының қайдағы бір қияли әңгімелері арқылы санаға сіңіп қалған түсінік пе?! «Сыныбымызды сағынатын шығармыз» дегенді бір орайы келгенде. Сағынып жүр ме, сағынбай жүр ме, о жағын кім біліпті? Қазір білдей студент, басқа қалаға бауыр басқанына да бірекі жыл. Өз басы сағынар болса, о жағын кейінірек көріп алар. Оған дейін қай заман? Алдымен мектеп бітіріп алсын.

	Ауласы да жұпыны. Мұнда теледидардан күнде көріп жүргендей көз жауын алатын сан түрлі ойын алаңдары жоқтың қасы. Әйткенмен, шүкіршілік, секіруге де, жүгіруге де, белтемірге тартылуға да мүмкіндігің мол. Мүмкіндігің мол дегені немене, спортпен айналысамын десең еркің. Шыдамың жетсе шыныға бер! Сондықтан Шымберген сабақ аяқталысымен тозақтан құтылғандай, сыры ұшқан тақтай еденді тасыртұсыр тепкілеп, әлдекімдермен алысыпжұлысып, үйге қарай тұра жүгірмейді. Бір нәрсесі ұмыт қалғандай жұрттың аяғын күтеді. Мектептен де елдің соңынан шығады. Үйге барғанда дүниені төңкеріп тастай ма. Күртешесін бөренелердің біріне іле салады да жолбарыстай атылып түрнекке тартылады. Бұлшық еттері білеуленіп белтемірге бірнеше дүркін иегін тигізеді, аяғымен аспанға шаншылып, демі жеткенше біраз тұрады. Басымен төмен еңкейеді... Бұл не пәле?! Осы қылығына бір жағынан күлкісі де келеді, бір жағынан ұялғандай да кейіп танытады. Одан гөрі оқыс бұлт етіп, дөңгелек шығыршық бойымен тынымсыз айналатын ақтиын секілді тосын жаттығулар жасап үлгермей ме? Оған шамасы келеді ғой әзірге. Білмеймін, бұл қайдан тап болған тосын мінез?! Мінез, мұнысы шынымен мінезге жата ма? Құрып кетсін бүйткен мінезі! Десе де көзінің қиығын айырмай, математикадан үнемі мұның дәптерінен көшіріп алатын Жандәулетке қыр көрсеткендей ұзақ, ұзақ ашулана алмайды. Тұла бойын әлдебір әдемі әсер билейді. Басын төмен салбыратқан күйі біреуміреу сол «ұрлығының» үстінен түсетіндей демін ішіне тартып, аула жаққа қараған сынып терезесіне өлгенше үңіледі. Перденің арғы жағынан Балшайым қарап тұрғандай іштей қысылатындығы несіей, а?! Балшайым, сол Балшайым, алдыңғы партада отыратын Балшайым ше? Кірпіктері де жебедей. Кейде кеудеңе тұптұнық қоңыр көздерін қадағанда жаныңды қайда қоярыңды білмей, қарадайқарап қара терге малшынасың. Бақытты ғой Балшайым! Сенің түрмеге түскендей азаптанғандығыңмен шаруасы жоқ, тіптік өкшесін тақтай еденге тік қадап, өз жөнімен кете барады. Эх, оған не айтарсың енді?! Ал сол Балшайым саған байқатпай перденің арғы қалтарысына жасырынып, сенің әрбір қимылқозғалысыңды қалт жібермей тесіле қарап тұрса!.. Әне, масқараның көкесі сонда! Сен әскерге жарамсыз әлжуаз бозбаладай аяққолыңды әреңәрең тырбаңдатсаң. Шымбергеннің желке тұсы шым ете қалады, одан сайын сымдай тартылады.

	Ақ тер, көк терге түсіп жатқанда жанына мысықтабантап жақындаған бейтаныс кісінің қалай және қай тұстан сап ете қалғандығын аңғармай да қалды. Басы белтемірдің төменгі жағында. Алдымен жылтыраған сүйір тұмсық шетелдік аяқкиімі назарға ілікті. Ұзын бойлы, ашаң жүзді, көздері мейірімге толы. Ол да еңкейіп Шымбергенмен күле амандасты. Қол алысып, төс түйістіретіндей Шымбергеннің қолдары бос еместі. Қап, бұл кім еді?! Мұндай кісіні бұл маңнан бұрынсоңды кезіктірмегенді. Мұнан кейінгі жаттығулардың сәні келер ме, Балшайымға да сәлем де! Екі аяғымен топыраққа дік ете түсті. Қайтіп амандасудың да ыңғайын келтіре алмады. Әңгімені кім бастайды. Шымбергенде шаруасы болса сол кісіақ сөйлесін. Алақанымен маңдайындағы шүпірлеген тер тамшыларын сүрткіледі, үстібасын жөнге келтірді.

	– Мен сені баяғыдан бері бақылап жүрмін, – деді бейтаныс кісі,– Баяғыдан... мектеп басшыларына айтпастан. Өзім. Іздегенімді таптым білем ақыры. Ендігісі сенің келісіміңе ғана қарап тұр.

	Бәли, Шымбергенге тіреліп тұрған ол қандай тосын шаруа? Бір жағынан мына кісінікі не жұмбақ, жау тылына шпион аттандыратындай бұл тұспалына жол болсын. Екеуі иық түйістіріп, мектеп ауласындағы айқышұйқыш орнатылған бөрене ағаштарының арасымен олайбылай кезгіледі. Шымбергеннің әкешешесі, ағайынтуғаны, Ақберген ағасының үлкен қалада оқып жатқаны, тұрмысдәрежелері, өзінен кейінгі ініқарындастарының қай сыныпқа барғандығы, қойшы әйтеуір, қорадағы мүйізі сынық бұзаулы сиырдан басқасының бәрі сұралды. Және мына кісі соның бәрін үлкен ықыласпен үнсіз тыңдады. Бәріне риза. Сонан кейін өзін таныстырды. Мәскеуден білім алғандығы, Қазақстанға келіп екіүш көркем фильм түсіргендігі, олардың халықаралық байқаулардан жүлделі болғандығы, күшқуатымен шығармашылық жұмысқа енді ғана бел шеше кіріскені, алдағы жұмыс жоспарларының қомақтылығы, жоғары билікпен байланысы, қаржыдан таршылық көрмейтіндігі... қыздықыздымен ана тілін шорқақтау білетіндігін де бүкпесіз жайып салды. Соңғы жағына сәл ыңғайсыздық танытқандай оң иығын қиқаң еткізді:

	«Сезіп тұрсың ба, оны да ептеп жөнге салып келе жатырмын, мінекей!».

	«Жақсы сөйлейсіз, жүдә мүдірмейсіз!» Танымайтын кісінің алдында шешендік танытқысы келмеді. Шымберген үшін де біраз мәселенің түйіні шешілген. Тоқтай тұрыңыз, сәл шыдаңыз, міне, міне «Менің фильміме түсуге қалайсың?» деп қолқа салады қазір ақ. Шымбергенді соған бола сыртынан бақылап жүрген болды ғой.

	– Әкешешеңмен келісу керек болса оған да дайынмын.

	«Келісу керек, әрине! Балалар үйінде тәрбиеленіп жүрген адам емеспін ғой бір жағынан?!»

	– Мұндай мүмкіндік кез келгеннің маңдайына жазыла бермейді.

	«Білем, білгенде қандай! Не дейсіз енді, ура, мен киноға түсетін

	болдым деп көрінгеннен сүйінші сұрауым керек пе?! Бәрінен бұрын Балшайымнан ұят емес пе. Балшайымың кім дейсіз бе? Біздің сыныпта оқитын дүкенші Шамша ағайдың қызы ғой. Туһ, «Киноға Балшайым екеуің бірге түсуге қалайсыңдар?» дей ме десем!..».

	– Бұл өзі орайынан келген тірлік болды! – Бейтаныс кісі тау қопарып тастағандай желпінді. Тамақ түймесін ағытты. – Тегін атқарылатын жұмыс бар ма бүгінде. Рөліңнің табиғи шығуына байланысты гонорарыңды аласың.

	«Мұныңызды толықтай түсіне алмадық».

	Соны аңғарғандай режиссер ағасы рақаттана, кеудесін кере ауа жұтып тағы желпінді:

	– Оған тірі адамның таласы жоқ. Еңбегің, адал еңбегің. Мектеп оқушысы бол, атағы дүрілдеген кино жұлдыз бол, еңбекақы рөліңнің шынайылығына байланысты төленеді. Киімкешек аласың ба, әкешешеңнің қолына ұстатасың ба, әлде басқа мақсаттарға жұмсайсың ба, ешкім бөгет болмайды, бола да алмайды... Әкең қайда жұмыс істеуші еді?

	– Балық зауытында күзетші.

	– Гонорарың сол кісінің бір жылдық жалақысына жуықтап қалар. Келістік, мәселе толықтай шешілді. Мен жүрейін. Бір айдан соң түсіруді бастаймыз. Осы маңнан. Тартылған теңіз төңірегінен. Бір жағынан сенің жағдайыңды ойладық, бұл өңірдің таутасы саған таныс қой ежелден. Сценарийді тастап кетемін. Өз рөліңмен асықпай танысасың. Ең бастысы, жүрексінбе, қолыңнан келеді. Массовка, кастинг дегендер болмайды. Сен біз үшін дайын актерсің әм олжасың. Қимылқозғалыстарыңды сырттай бақылап, кешелі бері сондай тоқтамға келдім.

	«Дайын актерді таптыңызау!»

	– Спортшы баланың рөлін ойнаймын ба сонда?

	– Жоқ, мылқау баланың рөлін. Мылқау баланың рөлі. Ниет болса, ол рөлді де мінсіз орындайсың. Егер сенімім алдамаса...

	* * *

	Сценарийдің Шымбергенге тиесілі тұстары қызыл сызықпен белгіленіп қойылған екен. Мылқау бала. Диалог дейтін диалог жоқ, мылқау баланың рөлі сөз емес, таза қимыләрекеттен тұрады, онысын әпсәтте жаттап алды. Жан қинайтындай жұмыс еместі...

	«Тартылған теңіз жағалауында туыпөскен ойын баласы құмға батқан кемелердің арасында әлденелермен айналысып жүреді. Осы сүреңсіз көрініс күн сайын айнақатесіз қайталанады. Құм суырған айнала, өлі тыныштық, тілдесетін тірі адам көрінбейді. Жағалаулық жерлестерінің барлығы басқа өңірлерге қоныс аударған. Кенет төңіректі басакөктеп ақбас толқындар дүлей екпінмен жөңкіле көшіп келе жатады... Сол солақ екен, қайдан тап болғаны белгісіз жағалауда жалаң аяқ, жалаңбас жүрген баланың (Шымбергеннің) көзі аларып, есі ауып, мына тосын көрініске не қуанарын, не қорыққанын аңғарта алмай, қас қағым сәтте бейшара қалыпқа түсіп, тілаузы байланады да қалады»... Фильмнің ауырлық нүктесі осында. Режиссердің алғашқыда не айтпақ болғандығын түсіне алмай біраз жүрді. Тысы ескіріп, қолданқолға өтіп, әбден ақжемі шыққан қолжазбаны бәлкім қырық, әлде елу мәрте қайталап оқыған шығар. Бастапқыда байқалмағанымен оқыған сайын кейбір тұстан бір жаңалық жылт етеді. Дереу оған Шымберген де шап береді. Соған лайық қимыләрекеттерін де өзгерте қояды. Ой, сұрамаңыз, көздерін жыпылықтатып, аузы басын қисаңдатып, саусақтарын көкке соза ербеңдетіп, құдды мылқау баланың кейпіне түскенде өзгеден бұрын өзі таңғалады. Айна алдына келіп «ойнағанда» аратұра өзі де ыңғайсызданады. Тілін шығарып, әлденелерді әлдекімдерге табиғи қалпында түсіндіре алмаған сәтте екі шекесінің қан тамырлары шодырайып, түкірігіне шашалып «қиналған» сәтін көрсеңіз! Шымберген емес, нағыз мылқаудың өзі. Қылдай айырмасы болсайшы! Келісім беріп, барыңмен кіріскен екенсің, рөліңді барынша шынайы шығаруың керек. Басқадай жол жоқ! Бір жағынан айналасы айға жетпейтін уақыт ішінде осынша өзгеріске ұшырағандығына өзі де қайран. Түптің түбінде мылқау бала рөлінен құтыла алмай жүрмесе болғаны. Бұл өмірдің көпкөрім құпия сырын кім білген. Режиссердің шаң беретін межелі уақыты таяп қалды. Шымберген де дайындықты одан сайын үдетеді. Сабаққа да селқос. Мектеп директорының бұл жаңалықтан толықтай хабары бар ма, әлде мұғалімдерге тапсырма беріп қойған ба, кім білсін, Шымбергеннен кез келгені баяғыша қадалып сабақ сұрап жатпайды. Баршасының жүзінен өзіне деген жылы қабақ байқалады.

	«Мектеп мақтанышына айналған кино жұлдызды тапты ғой аяқ астынан». Түнде шырт ұйқыда жатқанда да шошып оянады. Оянған екен баяғы Шымбергеншілеп, аспанға, не терезе пердесінен қиыс түсетін ай сәулесіне тесіле қарап, қайдағы бір қиял әлеміне шомып, құр бекерге уақыт өлтіріп жатпайды. Жанжағына алақ жұлақ қарап, төсегінен әлдебір тылсым құдірет лақтырып жібергендей ұшып түрегеледі. Қимылына көз ілеспейді, байқамай сылақ қабырғаға оңбай соғылатын сәттер де кездеседі. Жеті қараңғы түнде есіктен бе, терезеден бе шығып кетуге әрқашан дайын. Рөліне шын берілген Шымбергенді ешбір күш орта жолдан тоқтата алмайды. Жолбарыстай қимыл танытпаса және болмайды...

	«Әне, көрдіңіз бе, түйе толқындар құм жағада қаңсып қалған қайықтарыңызды басыпжаншып, ауыл іргесіне қарай дүлей екпінмен сырғып келе жатыр. Цунами, цунами дегеніңіз жолда қалар мұның қасында». Ойпырай, режиссер ағасының да ойлап таппайтыны жоқау?! Әрине, кейбір эпизодтары Шымбергенге де соншалық ұнамайды. Шындық ауылынан тым алыс жатыр. Ал шындық атаулыдан алыс жатқан штрихтар май ішкендей кілкіп жүрегіңді айнытпай ма, құсқың келіп, мазаңды алмай ма? Сірә, түсіру процесі кезінде әлгі «олжа» тапқыш ағасы екеуі ақылдасып, бір тоқтамға келер. Әзірге Шымбергеннің айтқаны жүріп тұр. Бәрінен бұрын «дәу толқындардың дүниені жайпап тастайтындай, ақырыпшақырып тарпа бас салатындығы жаман да». Осы аралықты сәл жұқартуға тура келер. Болады, болғанда қандай! Кіші теңіздің Көнебөген жағалауына жетуіне әлі де үштөрт жыл бар. Әзірге айналаның бәрі құм суырған сүреңсіз өңір.

	Түнге қарай қиналадыақ. Қиналмайды, несіне қиналады.

	Қиналатындығы бар, киноға түсемін деп неге келісімін берді. Киноға түсетін Шымберген секілділер құрып қалыпты ма?! Әрі гонорарын жақсылап төлесе, әкесінің жыл бойғы қаражатындай ақша алады және де. Әй, өзінің де ит терісін басына қаптайтын адам жоқ. Қанша «мылқау» болса да аузын тығындап жүре алмайды. Ақша жұмсайтын тесік табылады ғой әрқашан әрі ақшаны жек көретін кім бар. Со түбің түскірді басқасы басқа, нақ әкесінің құлағына қыстырып несі бар еді десеңші! Балық зауытында күзетші болып істейтін әкесінің жағдайы белгілі ғой, гүмпілдеп, көкірегімен көк тіреп «Шымбергенім әжетке жараған соң бізді құдай өлтірсін бе?» деп онысын тірі жаннан жасырмай, бір рулы елге жайғыштап үлгерген шығар дәу де болса...

	Анасын аяйды. Сонда ол кісінің де түні бойы кірпік ілмей Шымбергеннің әрбір қимылын аңдып жататын болғаны ма. «Түйе толқындар бірінебірі дем беріп, кимелеп, басыпжаншып тастауға әрекеттеніп, өршеленіп келе жатыр, әнекей!..» Қашу керек, құтылу керек! Табиғат деген жарықтық адамдардың бір кездері өзіне жасаған жауыздығын беттеріне басу үшін, кек қайтару үшін жонданып келе жатыр, әнекей!.. Ұлы теңіздің тамағын кептірген адамдар ғой. Бұл дүниеде еш нәрсе ізтүзсіз жоғалмайды. Бәрінің реті келеді, табиғи тепетеңдікті аспаннан бақылап отыратын бір құдіреттің күші бар. Жердің тартылыс күші жолда қалады оның қасында! Сол тылсым күш жер бетіндегі жұмыр бастылардың әжікгүжік әрекеттеріне бірден қылыш ала жүгіріп қайтсін. Он жылдап, жиырма жылдап, тіпті жүз жылға созылар... әйтеуір, жанартаудай атқылайтын уақытты аса сабырлылықпен, аса ұстамдылықпен күтеді. Табиғат жарықтық біз емес қой, боқтан өзгеге шыпжыңдайтын, боқтан өзгеге күйіппісетін.

	Сценарийдің осындай психологиялық құйтырқыларына ітей келісіп, іштей таңтамаша болғаны да рас. Асылық айтып қайтеді. Бір жағынан тұла бойын әдемі әсерге бөлейді. Тартылған теңіз тағдырын майдан қыл суырғандай өстіп суреттемесе бола ма! Адамдар өзгеріп кетті ғой біртүрлі. Бас жаққа барып қайтеді, құм жағаны мекендеген кішкене ғана мына Көнебөген ауылының адамдары да солай. Қаталдау, мейірімсіздеу! Бұрынғылардың жыр қылып айтатын ертегі тәрізді әңгімелеріне мүлдем ұқсамайды. Сол құбыжық бұл жағалауға қайдан тап бола кетті?! Міне, мәселе қайда?! Айдыңкүннің аманында көз алдарында шалқып тасып жатқан көк теңіз тартылып еді, жәжә, адам тұрғысыз құм басқан өңірдің жалаңаштанып бара жатқандығын қойшы, теңіз шағалаларының басқа өңірлерге бауыр басып кеткендігін қойшы, бәрінен бұрын жерлестерінің біртүрлі... тым ашуланшақ, тым күйгелек болып кеткендігін айтсаңшы! Ал көз алдарында шалқар айдын күн нұрымен мың сан түске құбылып, шалқыптасып жатса жағалаулық жерлестерінің жүректері де тек жақсылық жағына қарай дүрсілдей соғып тұрмас па?! Эх!..

	Бұл неткен сезімталдық, неткен елгезектік?! Арғы бөлмеде жатқан анасы Шымбергеннің түннің бір уағында шошып оянғандығын қалай сезе қояды, жарағырау? Әлде бұл тұста да көзге көріне бермейтін құпия бар ма? Кереуеттің бас жағында, не қабырғаға арқасын беріп селтиіп тұрған Шымбергенді құшақтай алады. Басынан сипайды, арқасынан қағады. Еміреніп бауырына қысады, анасының жүрек дүрсілін естігеннен артық бақыт бар ма туған перзентіне! Шымбергеннің де көкірегі көтеріліпбасылады, бір нәрселерді ишарамен айтып түсіндіргісі келеді. Ойпырай, кейіпкердің күллі болмысын көшіріп ал дегенде өстіп көшіріп ала ма екен, а?! Бұ дүниеде Шымбергеннен артық «мылқау» болмас. Барымен берілгендігі соншалық, тіпті түн ішінде де анасымен кәдімгі адамша, баяғы Шымбергенше шешіліп әңгімелесе алмайды. Екі қолын ербеңдетіп, аузыбасын қисаңдатып, аратұра түсініксіз тілде дауысын шығарып жер тепкілейді. Он саусағына да тыным жоқ, дәп бір мылқаулардың оқуын оқып келгеннен әрі. Көздерін ойнақшытып, отырыптүрегеліп, саусақтары билеп ала жөнелгенде қарадайқарап өзің қорыққандайсың. Анасыда сондай күйде. Шымбергеннің «мылқауға» айналуының бар себебін жақсы біледі. Бәлкім, сондықтан да мазалағысы келмейтін шығар. Одан гөрі өзінің көбірек сөйлегені ыңғайлы болар.

	– Сені тым қинап жібергеннен саумыз ба? Келісім беріп неміз бар еді! Киноға түспегендер өліп жатыр ма. Күйінемін ғой өстіп! Әлде бәріне рақмет айтып, алаңсыз сабағыңа кіріскенің жөн бе екен, а?! Құрып кетсін, бүйткен киносы! Ақшасының да берекесін берсін, сонан байып кетпеспіз?! Бұрын қалай өмір сүрсек, мұнан кейін де солай өмір сүрерміз!..

	Шымберген «мылқаудың» бұған қайтарар «жауабы» белгілі ғой. Он саусағын сабалап, үстіүстіне кеудесін ұрғылайды: «Сіз неге үрейленесіз, мылқаулық деген рөл ғой, рөл әншейін. Рөл. Кейіннен бәрі жөнге түседі. Орта жолдан кейін шегінсем, режиссер ағадан ұят емес пе?! Менің сыртымнан сонша уақыт бақылағанда! Сенімді ақтауым керек өлсем де! Рөлді табиғи әрі шынайы түрде ойнауға тиістімін».

	Әне, бұған қайтіп күйінбейсің! Мылқау, айнымаған мылқау.

	Тіл жоқ, тек аяққолдары ғана тынымсыз қимылдайды.

	* * *

	«Мылқау» уақытының көбісін теңіз жағалауындағы құмға батқан кемелердің арасында жападанжалғыз өткізеді. Сценарийде солай жазылса қайтеді енді... Теңіз жағасындағы баяғы балықшылар ауылы. Баржоғы онон бес шаңырақ. Ал бүгінгі «атақты актер» туған Көнебөген ауылы осы киноға таптырмайтынақ нысан. Сірә, Шымбергеннің бірден назарға ілігуі де бекер емес шығар... Ертең Шымберген басты рөлде ойнайтын киноны тамашалайтындай күн туса, Көнебөген ауылын экраннан көріп шалқаңыздан түспеңіз! Теңіз тартылған соң естияр азаматтардың дені басқа мекендерге қоныс аударып, бұл маңнан үдере көшіп кетті ғой... Бәрі сценарий бойынша. Неге екендігін кім білсін, осы бала ғана құм жағада қалып қояды. Ұзақты күні жалаң аяғы тілімтілім болып, құм жағаны олайбылай кезгілейді де жүреді. Құмға батқан кемелердің қаңқалары сорайыпсорайып көзге де қораш көрінеді. Құм төбелердің арасынан ирелеңдеп өтетін бұрқасын бейне бір айдаһарға ұқсайды. Жел гулегенде тұла бойыңды тітіркендірер жағымсыз үн естіледі. Желдің екпіні одан сайын үдейді. Төңірек құм борасынның астында қалған. Жағалаудағы қираған кемелер де, төбе баурайына жапсарлай қоныстанған жатаған үйлер де көзге шалынбайды. Қаңғыркүңгір көбейе түседі. Сәлден кейін құм дауыл ішін тартады. Қам кірпіш үйлердің кіркір терезелері соқыр кісінің жанарындай кіреукіленіп емісеміс күн сәулесімен шағылысады. Әлдебір тұстан құм басқан үйдің есік топсасы шыңғырып ашыла бастайды. Желіден босанып кеткен аруана өркеші алдыңғы жағына қисайған күйі айдалаға маңып барады. Тағы бірде құм арасынан сойдиып шыға келген крест қағылған ескі мүрде сонадайдан көзге сұсты көрінеді. Бәли, енді мына қызықты қараңыз, сол ауыл маңайынан төңірегін отжалынға орап, құм борасынды одан бетер өршітіп, бейне бір ақырзаманның хабарын жеткізгендей дәу зымыран орбитаға ұшып шығады. Аулақтан үлкен қалашықтың сұлбасы қарауытады. Қалашықтағылардың аспанды бастарына көтерген дарақы күлкілері құлаққа түрпідей тиеді.

	Құмға батқан кеменің тасасынан үстібасын қаққыштап «мылқау» бала тұрып келе жатады. Көзінде мұң. Төңірегіне ойлана назар жығады. Жан түршігерлік баяғы айқайсүрен басылған. Тып типыл, құлаққа ұрған танадай өлі тыныштық. Ілгері қарай аяғын ілбіп бір басады, екі басады. Үшіншісінде жанарын тіктеп, артына отжалын бүркіп өткен зымыранға қарап жұдырығын түйеді, қалашықтағылардың қылығын жақтырмағандай тілін шығарып, көзін ойнақшытып, құлағын бұрап, адам шошырлық мылқаудың қарсылық кейпіне көшеді. Ойхой, арғы жағын ежіктейтін несі бар, мылқау бала басты геройға толықтай айналып үлгереді мұнан былайғы жерде. Екі қол, он саусақ, бүткіл дене қозғалысқа түседі. Баяғы кеудені ұрғылағаны ұрғылаған ба, мылқау баланың шыбын жаны көзіне көрініп, қолдыаяққа тұрмай бебеулей түседі. Ішкі түйсігін, жан арпалысын тек қимылқозғалысымен ғана түсіндіруге, ұғындыруға тырысады. Адамдарға арыз айтады. Туған жерді тулақтай тоздырып, жұмақ өлкелер іздеп, бастарыңның ауған жақтарына қарай лағып кеттіңдер дейді, мұндай сатқындықтарың үшін не істерімді білмеймін деп, көнетоз жейдесінің өңірін қақ айырады да топыраққа аунай кетеді. Кілт бұрылып, экранға жақындап келіп сұқ саусағын шошайтады. Мүмкін, адамдарға айтқан өкпеназы, әлде лағнеті шығар. Баяғыда... баяғыда не болмады дейсіз бұл жағалауда. Балықшы кемелер қаздай тізіліп ағаш портқа тұмсық тірейтін. Әкесі жұмыс істейтін балық зауытында қан қыздыратын шаруалар жүзеге асырылатын, солардың бәрі ертегіге айналыпты деседі бүгінде. Режиссер ағасының да ойлап таппайтыны жоқау, табиғатқа шын жаны ашитын мылқау бала арқылы адамдардың айуандығына қарғыс айтқысы келген ғой. Теңіз жағалауындағы күллі тіршілікті тамыршыдай тап баса білетін мылқау бала Уақыт атты керуен көштің де тірі куәгері. Оқиғаны қалай жымдастырған! Сюжет желісі де мылқау баланың ісәрекетіне тіреліп тұр, фильмнің жақсыжаман шығуы Шымбергеннің шеберлік танытуына байланысты. Міне, осынша жауапкершілікті құттақандай жүрек сүзгісінен өткізе білген Шымберген қайтіп жалғандыққа бара алады. Мүмкін емес, мүлдем! Соңғы кездері тіпті «мылқау баласыз» өз әлінше өмір сүре алмайтындай дәрежеге жеткен. Дастарқан басында жайбарақат тамақ ішіп отырып та «мылқау» екендігін айнақатесіз сездіріп қояды. Мектепке барғанда да әлдекімдермен баяғыша алысыпжұлысып ойнамайды, уақытын өлтіріп белтемірге де көп асылмайды. Үйге келіп бірқауым әлденіп алған соң, теңіз жағалауындағы құмға батқан кемелерге қарай тартады. Киноның түсіру алаңы сол жерде. «Табиғи, табиғи шынайылық керек!» дегенді режиссер ағасы өткенде. Ал табиғи, шынайы рөл өздігінен туа қоя ма. Шүмектеп терлеген, әйтсе де рөлін әлі ширыға түсуден қашпайды. Күн сайын бір жаңалық ашқан секілді болады. Бәлкім, тер төгудің түпкі мақсаты да осында жатқан шығар. Әнебір адамдардың дарақы күлкілеріне жұдырығын түйіп, көздері жасаурап, кеудесін сабалап, көнетөз жейдесінің өңірін қақ айыратын тұсы барау... Өзіне кейбір тұстары әлі де солғындау түсіп жатқандай сезіледі. Негізгі эпизодтың өн бойына әлде де қан жүгірте түсіп, былай өзгертсе ме екен, а?!. Оу, мұнысымен режиссер келісе қоя ма? Несін айтасыз, Мәскеуіңізден оқу бітіріп, күллі әлемді аяғынан таусылып аралап жүрген сұңғыла режиссеріңіз қаншалықты қолға түспейтін «олжа» болса да мылқау баланың «түзетулеріне» қол көтере қойса... Жәжә, келісе ме, келіспей ме, Шымберген оған бола несіне бас ауыртады. О жағын режиссер ағасы да мойындаған. Тартылған теңіз тақырыбын алақандағыдай дөңгелетіп Шымбергеннен артық бейнелейтін пенде жоқ. Табылар, бірақ бүйтіп діттеген жеріне жеткізіп суреттей алмайды. Сондықтан, топыраққа жүрелей отырып, ақшыт аспаннан рақым тілегендей көкке қарай қол созып, адамдарға көрсеткен қарсылығы ретінде жейдесін қақ айыратын тұсы сәл әлсіздеу. Динамика жетпей жатқан тәрізді, ой мен қимыл бірінбірі түсінісе алмай жатқан тәрізді. Мұндай эпизодтарды шарықтау шегіне жеткізу керек, әрине. Ал өлтіріл, Шымбергеннің мылқау баласы ешкімге ұқсамауы тиіс. Құмға батқан кемелердің арасынан алаудалау жүгіріп шығады да, сол екпінімен құм үстіне аунай кетіп, екі бүйірі солқылдап үнтүнсіз күйде біраз ойланып жатады да, оқыс ұшып түрегеліп, ашық аспанның қансөлсіз жүзін тырнағымен осып алардай айбат шегіп, қос қолымен көнетөз жейдесінің көкірегін қақ айырады. Міне, міне, енді жөнге келген секілді. Осы биіктен төмендемеуі тиіс қалайда...

	* * *

	Кино белгіленген уақыт аралығында түсіріліп бітті. Режиссер ағасының қуанышында шек жоқ. Студияға барған соң да талай мәрте қайталап көріпті. Мамандардың да талқысына ұсыныпты. Көргендер ауыздарынан суы құрып, тартылған теңіз тағдырын мұнан артық бейнелеу мүмкін емес деп, қайтақайта ыстық ықыластарын үстемелей түсетін тәрізді. Мылқау баланың рөлін ойнаған Шымбергенді қайдан таптыңыз деп, бас шайқасып таңдай қағатын көрінеді. Киноның түсаукесері болатын тұста сөз жоқ, басты геройды Астанаға шақыртады. Көрермен алдына шығарып, көпшілік атынан ризашылықтарын білдіреді. Сыйсыяпаты екібастан. Сосын фильм мұхиттың арғы жағындағы халықаралық байқауларға жол тартады. Адамдардың табиғатқа жасаған жауыздығын мұнан артық шынайы бейнелеу мүмкін емес! Бәрі шынайы, титімдей жалғандығы жоқ, тартылған теңіз тағдыры дөңгеленіп көз алдыңа келеді. Бұл сөз жоқ, кино әлеміндегі керемет табыс!

	Сонан бері Шымбергеннің көңілі де қоңылтақсып қалғандай. Құм жағаны дүбірге бөлеп, күндізтүні тынбай жұмыс істеген түсірушілер тобы бір сәтте апылғұпыл жиналып, ылдымжылдым аттанып кеткен. Жағалау баяғыдай. Тыныштық, өлі тыныштық. Ешқандай қызық қалмаған. Ең ғажабы, Шымберген де әу бастағы, рөлге айналмай тұрған шақтағы шымбергеншілеп жағалаулық жерлестерімен еменжарқын сөйлесе алмайды, сөйлескісі келмейді. Біртүрлі, ендігісінің барлығы бекер тіршілік тәрізді. Бір жағынан осынысы тиімді, осынысы әсерлі. Ішкі түйсікпен осынау жер басып жүргендерге деген ренішін үнсіз ұғындырғаны қандай ғажап! «Соныңды түсінетіндей көкірегі ояу бір пендені ұшыратсаң, кәнекей!» Жәжә, сіз, сіз тіпті... дүниені қарасуға ағызып, қапелімде ақырзаманды жақындатып жібердіңіз ғой! «Е, өзі де солайау, сөйлегенде не айтарсыз, не тауып айта қоярсыз мына ағайынға! Бірбіріне сырттай алакөзденіп, сырттай жауласып жүретін ағайынға?!» деп аратұра бұрқылдап ашуланып қоятыны да бар.

	Оңаша жолығысқан сәтте Балшайыммен ғана азынаулақ сөйлеседі. Онда да әлденеге Балшайым қызығушылық танытса ғана...





ӨГЕЙ




	Қойшыей, шынымен солай ма?! Біреулер Мөңкебайды да іздейді екенау, ә?! Оо, іздегенде қандай! Іздегенде де кәдімгідей, ауыздарын толтырыптолтырып бұйымтайларын айтады. «Сіз қайда жоғалып кеттіңіз?» дегенді де араарасына әдемілеп қиюластырады. Бәрінен бұрын «Сіздің орныңыз ол жақта да үңірейіп тұрр» деп етбауырыңды елжіреткенде бар ма, кісі бұған әзер шыдайды екен ит жегір! Көзінен бірекі тамшының қалай ытқып шыққандығын өзі де аңғармайды. Саусақтары дірілдейді. Арлы берлі жұтқыншағы жыбырлайды. Телефон трубкасын орнына қойып жатып, «қап, әттегенай!» деп бармағын тістелейді. Әлгі мың болғырдың атыжөнін жазып алсашы! Сірә, көргентүйгені мол білем, Мөңкебайдың да халжағдайын сұрап біраз орағытты. Бүгінгі жастар үлкенмен қалай тіл табысудың ретін таппай қиналады ғой, сөйтіп өзін де, өзгені де әуресарсаңға салады. Ал әлгінікі жібектей есіліп тұр. Көптен бері мұндай оқиғаға тап болмаған сорлы басы не айтарын білмей әбден сасқалақтады. Түкке түсінсе бұйырмасын, сол тұста жүрегі түскірінің атқақтап, тура аузына тығылғаны. Айтатыны жоқ, әлемтапырық күй кешті. Мөңкебайды сырттай бақылап тұрған біреу болса «Ақсақалдың мұнысы несі?!» деп миығынан күлер еді. Күлетіндейақ жағдай. Жаңағы төтенше шақыруды біреу естіп тұрғандай, не болмаса Мөңкебайды біреу сонау жер түбіне жібермей қоятындай барыншы сыбырлап сөйлеп, емен есіктері жабық тұрған ұлы мен келіні жатқан түпкі бөлмеге жалтақжалтақ қарай бергені несі, жазған ау?! Бүгін демалыс, ұйықтасын, олардың ұйқыларын бұзатындай соншалық кім еді Мөңкебай?! Немерелеріне де кесірін тигізбес. Кейде жексенбіден шатасып, үлкендерін байқамай оятып алатыны барды.

	Қалай дегенде де бүгінгі шаруаның оңтайынан келе қалғандығына қуанды. Бәрінен бұрын телефон трубкасын өзінің көтере қойғандығын айтсаңшы! «Сендер байқаңдар, Мөңкебай тірі тұрса әлі талай жерге барады» деп ішінен бір мырс етті. Көңілі енді орнына түсті. Өкінетіндей де түгі жоқ. Бір жеті дегеніңіз өтіп болатын уақыт па, әлі де талай хабарласар.

	Қоқыс салған қытайы ала қалтаны алып, сыртқа беттеді. Беттегенін қайтейін, асыпсасып жүріп кілтті де ұмытып кете жаздапты. Ұзын баулы бір бума кілт ылғи киім ілгіште ілулі тұратын. Ал соны жадынан шығарып алса қайт дейсің?! Мә, безгелдек, ендігі көрмегені осы еді. Бұл адамды алжастырайын десе қапелімдеау, күніне мың сан мәрте кіріпшығып жүрген жерге біреу әдейілеп Мөңкебай тайып жығылсын деп, жылтырақ еденнің бетіне су сеуіп қойды ма. Аяғыаяғына шалынысып, омақаса құлайтынақ тұсы еді, бірақ абыройы бар екен, тізесін оңдырмай соғып алғандығы болмаса өзгесі дін аман.

	Қайда және неге асығатындығын өзі де анық аңғара алмады. Әйтеуір бүгін біртүрлі. Жепжеңіл, керек десеңіз қанат байлап ұшуға да қайлы. Күнде жоғарытөмен зырлап тұрған лифтісі түскірге бүгін бір пәле көрінді ме, токтан ажырап қалды ма, әлде тоғыз қабатты үйге біреулер көшіп келіп жатыр ма? Күтуге шыдамы жетпеді. Темір қаңылтырын бір тепкісі келіп тұрды да, жасының егде тартып қалғандығы енді еске түскендей, цемент басқышпен төмен құлдилады. Адамау, ата сақалы аузына түскен үлкен кісінің бүйтіп жеңілтектікке салынғаны ұят емес пе. Кең қолтық көйлегінің етегі көтеріліп басылып, кәдімгі ұшатын құс қанатына ұқсады. Бұрындары алтыншы қабаттың өзі әжептәуір алысты.

	Қаракөлеңкелеу тұсты аңғармай қалды ма, әлде әдейі істеді ме, жоғары көтеріліп келе жатқан әлдекімдерді иықтан қағып өтті.

	– Абайлаңыз, көкесі?!

	– А...а, кешір, айналайын...

	Бір жағынан осынысы дұрыс. Әлгі сезінші қабатта тұратын бұжырбет семіз қара. Әукесі салбыраған дәу төбет ертіп жүруші еді ылғи да. Үренсүренін танымаса да сырттай кіржиіп, кірпідей жиырылатын. Бүгінгі тіршілігіне бүтіндей риза. Тілкөзден сақтасын, бәрі де орынорнымен дөңгеленіп келе жатыр. Иесінің үстіне шыбын қондырмайтын әукесі салбыраған дәу төбетпен кезіктірмегеніне шүкір. Қасындағысы әйелі ме, танысы ма, Мөңкебайдың оған бола басының іскені не. Қаңғыргүңгір:

	– Мына шал қайтедіей, бір нәрсе жұтып алғаннан сау ма?

	– Кім білсін.

	– Танимысың?

	– Алдабергеннің әкесі ғой.

	– Алдабергенің кім еді?

	– Ой... анау, алтыншыда тұратын мұғалім ше? Тарих пәнінен сабақ береді. Шікірейіп қалған біреу.

	– Мейлі, әкесі жігіт секілді ғой, жүдә?!

	– Балықшы, өмір бойы теңіз жағасында өскен, шыныққан.

	– Жүгірісін... ал біз?

	«Ертеңнен қара кешке дейін ауыздарың тамақтан босамаса, семірмей қайтесіңдер!»

	Тысқа жүгіріп шықты. Жоқ, бәрі аман екен әзірге. Кейде қоқыс тиейтін мәшиненің бұл үйден шығамын дегенше көшенің ана басын айналып, тоңқаңдап кетіп бара жататыны бар. Үш жылдан бергі мықтап айналысатын жалғыз ғана шаруасы – қоқыс шығару. Таңдап алған екенсің, енді мінсіз орында. Темір жәшіктің төңірегінен мойнын созып әлдекімдерді іздейді. Сеткідегі бос бөтелкелерді тастай салуға көзі қимайды. Көзі қимай ма, әлде біреулерге болысқысы келгені ме, жан баласын көре алмаған соң онысын іргелікке қазқатар қойып, дереу келген ізімен кері бұрылды.

	Әй, өзінен де бар. Ал оқтау жұтқандай сіресіп жүрген қалай екен? Бұрынсоңды көршіқолаңмен еменжарқын әңгімелесіп, араласып тұрса, бүйте ме. Шырағымау, әлгі қуанышты хабар жайлы бір пендемен сыр бөлісе алмау деген не сұмдық?! Ішке сыя ма, ұмытып не ұмыттырып жіберетіндей ол жүрдімбардым жаңалық болса бір сәрі ғой. Міне, ғажап! Ал бұған не дейсіз?! Білсеңіз, баяғы озат балықшы Мөңкебай Сәрсенбайұлын сонау Арал өңіріндегі жағалаулық жерлестері әлі күнге дейін ұмытпапты. Әлі күнге дейін Мөңкебайдың есімін қадір тұтыпты. Оу, мұнан артық құрмет бола ма кісіге?! Қарашыей, әдейілеп телефон соғады. Және әдресінен жаңылмайды. Яғни, Мөңкебайдың есепте тұратын болғаны ғой, біреулердің іздеп жүретін болғаны ғой. Ал мына дүниеде ізтүзсіз жоғалып кететіндер қаншама. Жоқ, Мөңкебай олардың сортынан емес екен.

	Және жәй іздеп қойса бір жөн ғой. Шақыру болғанда қандай!

	«Арал теңізіндегі Көкарал бөгеті құрылысының сәтті аяқталуына байланысты салтанатқа қатысыңыз» деп, аудан орталығына әдейілеп шақырады. Ал керек болса! Күн сайын Көкарал бөгетінің құрылысы не болып жатыр екен деп, теледидардың алдын бермейтін Мөңкебай бір жұмадан соң сол кереметті өз көзімен көріп қайтпақшы. Көкарал бөгетінің не үшін салынып жатқандығы жалпақ жұртқа белгілі. Үкімет Кіші Аралды сақтап қалайық деп ірілік танытқан. Кіші Арал – Мөңкебайдың күллі ғұмыры. Оның бүгешүгесін жіліктей бастаса шашының түгі жетпес. Ой...й, несін айтатыны бар, Мөңкебайдың теңіз жағалауындағы өмірі бір бөлек те, қалаға көшіп келгендегісі бір бөлек. Таразыға салсаң теңеспейді. Неге теңеспейтіндігі жұмбақ. Ондайда жел шайқаған айдын бетіндей Мөңкебайдың көңілі де астаңкестең, әлемтапырық күйге түседі. Бірде күңіренеді, бірде шағаладай шалықтайды. Айналып келгенде сол ойлардың бәрінен Мөңкебай қашып құтыла алмайды бәрібір. Бәрін үнсіз қабылдайды. Үнсіз қабылдамағанда қайда барады. Жер басып жүрген пенденің бәрі сол. Әркім маңдайға жазғанын көредідағы. Осы шүкіршілік, осы кісілік көп пенденің бойынан іздегенде табыла қоймайды. Сосын ғой, қайдағы жоқ пәлені тілеп алатыны, жөнжосықсыз бастарын таутасқа ұратыны.

	Бүгін төңірегіне де басқаша, мүлдем басқаша көзқараспен үңілгісі келді. Бірақ аяқ астынан не өзгере қойсын, баяғы өмір ағыс. Баяғы күйбең тіршілік. Жұрт Мөңкебай секілді туған елден шақыру алып жатыр ғой деймісің! Мөңкебайлар ілеуде біреу немесе жалғыз!.. Күліп жіберді. Сәл артықтау кеткендігін өзі де сезе қойды, дегенмен ептеп көңіл көтеруі керек қой мұның да.

	Ән салғысы келді, құлағына шағала шаңқылы талып естілді. Ой дегеніңіз ұшантеңіз. Түк те таңғалатындығы жоқ, кешегі Мөңкебай мен бүгінгі Мөңкебайдың айырмасы жер мен көктей. Аратұра немерелеріне ілесіп лифтісіне сүйретіліп мінетін кешегі Мөңкебай бүгін алтыншы қабатыңды пішту деместен ортекедей орғып өткен жоқ па, қазір де дем алмастан жаяу көтеріледі. Көрсін көршілері Мөңкебайдың кім екендігін.

	– Бүгін немене, сол жамбасыңнан тұрғанбысың? – деп қағыта сөйледі дүкеннен келе жатқан жуан сары орыс кемпір көршісі. Мөңкебай өзінөзі қинап күлді:

	– Бері кел, ақылдасатын шаруа бар, – деп былайырақ ысырылып, жанынан орын ұсынды.

	– Ал?..

	– Сен қалай қарайсың, Аралға жүргелі жатырмын. Кәделеп шақыру жіберіпті.

	– А...а, – деп кәдімгідей таңданыс білдірді,– Аралға?!.

	– Иә, Аралға!.. Немене бұрынсоңды Арал дегенді естімеп пе едің?

	– Естуін естідік қой, бірақ Арал тартылып қалғалы қай заман.

	– Тек! Ой, жағыңа жылан жұмыртқалағыр неме! Аузыңа жөнді сөз де түспейдіау сен сайқалдың!

	– Әй...әй, байқа, бүгін тіпті төбемізді оятын түрің бар ғой.

	– Енді... сен де жас емессің, сапар оң болсын, шақырған екен барып қайт десең, немене аузың қисайып қала ма, тағыңнан түсемісің?!

	– Ойбой, сен шындап барасың ғой, жүдә. Оған шамамызды келтіріп жатсың ба...Қоя тұр, талай сөзді естірсің тірі тұрсаң...

	– Өлсең өзің өле бер, біз әлі қайда! – деп тұмсығымен аспан тіреді. Мөңкебайдың тұмсығымен аспан тірегені – алтыншы қабаттың балконына назар жықты. Үйдегілер ұйқыларынан оянса, мына «кескен томармен» мылжыңдасып қайтеді. Әңгімелерінің үйлеспейтін сыңайы бар. Үйлеспейтіндігі – Аралды білмейді, теңіз жайлы түсінігі суқараңғы. Кіші Арал туралы екібастан. Жастары шамалас. Оның үстіне Алдабергенмен түйдей құрдас мұның да жалғыз ұлы бар. Аратұра «Әкешешеміздің басын қосайық, екі жарты бір бүтін болсын, сосын туысқан боп шыға келмейміз бе» деп те қалжыңдасып қоятын көрінеді. Ал сызылып тұрған «қалыңдықтың» түрі мынау. Шылым шегеді, күркілдеп жөтеледі.

	Сонысына қарамай Мөңкебайды мұқатқанда да пәледей: «Мөңке, мөңкеңіз әлгі сазанның шылауына жетпейтін қылағай ғой».

	– Арал тартылып қалды деуге қалай дәтің барды, пәтшағар ау! – деп көршісінің жүзіне кәдімгідей ашулы кейіппен үңіледі Мөңкебай. – Тасташы, мына пәлеңді түтіндетпей!

	– Маған үйленсең көретінің осы.

	– Тоқтай тұр!

	– Тоқтамағанда қайда барамын.

	– Міне, мұның жөн. Алдымен Аралға барып келейін.

	– Мені де ала кетсеңші.

	– Сені... сендей үрген қарынды Арал қайтуші еді. Аралға мына біз секілді сыптай жігіттер керек.

	– Жігіт! Пах!

	– Қой, үйге барайын. Сен мені түсінбеуге қарадың.

	– Тоқта, тоқта деймін, Мөңке, Мөңке...

	– Өстіп, мөңіреп қалғаның қалған...

	Ұшып түрегелді. Деніқарны сапсау. Лифтісін ұрып қойыпты. Құдай төтеннен қуат сыйлаған екен, ендеше көрсін сол рақаттың қызығын. Цемент басқышпен жоғары өрледі. Артына бұрылып қарағысы да келмеді. «Алдымен Аралға бір жетіп алайын». Көкірегі күбіркүбір. Әлдебір құдіреттің күші Мөңкебайды еркінен тыс сөйлетіп тұрғандай: «Қайтып келемін бе, келмеймін бе, ол жағын бір Алла біледі». Оу, бұл қайдан тап болған батылдық? Күректей алақанымен жүрек тұсын сипалады, трактордай дүңкілдеп соғып тұр. Әлгісі не сандырақ? Бұрын соңды ойға оралмаған тосын, жүдә тосын пікір. Дегенмен жаттығы жоқ, жылы. Жоғары қарай біреу артынан итеріп келе жатқандай. Алқынатын түрі байқалмайды әрі жігерлі.

	Ауыз үйдегі ертеңгілік шай әдеттегідей үнсіз ішілді. Алдабергеннің үйреніскен дағдысы сол, бір бума газетті алдына өңгеріп алып, шұқшиып оқып отырмаса ішіне ас батпайды. Соқыр кісіше кейде қарманып, үстел үстіндегі кесесін де әзер табады. Дастарқаннан бөлектеніп, өзіменөзі болған бұл сорыңды ұрайынға не дерсің! Арлыберлі тамағын кенеп, жөтелген секілді рай танытқан. Ең болмаса бері қарай мойнын сәл бұрса несі кетеді.

	Келіні кішкентайымен әуре. «Түнде көрпесі ашық қалып суық тигізіп алыпты» деп, соны біраз әңгімеледі. Әлде... қой, пенде шіркіннің кейде иіні келсінкелмесін бас білмеген бұқадай айдалаға ала қашатындығы несіей, а?! Мөңкебай мені соған кінәлап отыр ма деп те сәлпәл іштартып қалды. Дұрысау, келіндікі дұрыс. Қырып тастаған шаруасы жоқ, түннің бір уағында аяғын ұшынан басып, бүйірдегі бөлмеде жатқан немерелерін бір байқап қайтса қайтеді. Көрпелері ашылып қалса қымтасын, тіпті түзге шығарсын. Қолына жұға ма. Тегін ішкен тамағын сүйтіп ақтамай ма андасанда. Тағы жөткерінді. Тымтырыс...Бір жетіден соң Мөңкебайдың Аралға жүретіндігі бұлардың қаперіне кіріп шықса не дейсің.

	– Қарлығаш,– деді биыл бесіншіге баратын үлкен немересіне, – еш нәрсе естіген жоқпысың? Иә, оны қайдан естиін деп едің. Тек саған ғана айтайын. Мыналардың құлақтары онсыз да керең ғой. Атаң Аралға жүреді бұйырса...

	– Қашан?

	– Бір жұмадан соң. Шақырады, «Келіп қайтыңыз, Арал орнында, теңіз толып келеді. Сіздің орныңыз бұл жақта да үңірейіп тұр» деп құдайдың зарын қылады.

	– Ендеше барып қайтыңыз.

	– Міне, ақыл! Осыны ести алмай діңкеледім емес пе манадан бері. Қайтамын... әрине, мені ол жақта кім ұстап қалар дейсің.

	Суып қалған шайды бірден басына көтерді. Кесені жайдақ үстелдің бетіне сүлесоқтау итере салды. Онысы өзінше «әндетті».

	– Қызық!.. – Алдабергенге жан бітті.

	– Түк те қызығы жоқ, шақырады, шақырған жерге бару керек шығар.

	Келіні төмен қарады.

	– Тегін, жол қаражатының бәрі тегін,– деді Мөңкебай,– арнайы вагон жалдап апарады. Жәй, сендер де біліп жүрсін дегенім ғой. Солай..– Тізесіне түскен нан қиқымдарын саусақ ұшымен теріп алды.

	* * *

	Аралға жақындағанда қызық болды. Қызық болғанда да адам түсініп болмайтын шиыршатпақ. Бірде жүрегі алабұртып үсті үстіне сұққылады, бірде көзінің алды тұманданып, көңілі босады. Жұмсақ орындықты келіскен вагонның қуықтай дәлізімен олай былай кезгілеп жүрді. Әлдекімдер қарсы жолығысса, кесірімді тигізбейін деп бір шетке ығысып жол ұсынды. Біреулер Аралдың байырғы балықшысын шынымен тани ма, әлде үлкен кісі ғой ізет көрсетейікші дей ме, әйтеуір қос қолын ұсынып, жөпелдемеде жапатармағай амандасып жатады.

	Ал мұндайда не істеу керек? Жұрт құрақ құшады Аралдың байырғы балықшысына. Оқтау жұтқандай кекірейіп жүрудің азабын бір адамдайақ тартқан. Ендігісі не кісімсу? Аратұра әңгімелесу үшін қоқыс салған темір жәшіктің төңірегінен де адам қара іздемеуші ме еді. Кезбе, бомж деп сол соры қайнағандарды несіне кемсітеді. Оу, олардың кезінде қандай адам болғандығын кім біліпті. Оқтау жұтқандай сіресіп жүрейін деп жүре ме. Бәрінің себебі бар. Келіні тік мінезділеу. Мұнысы да адам баласына сездірмеген сыры еді. Амандық болса Аралға да жетер, кішкене жеңілденгісі келеді мұның да. Ақ ниетпен келе жатқанда жүрегінің анау мынаудан тазарғаны дұрысау. Періште қалпында кездессе кәнекей, кәрі теңізімен! Екеуі де қартайды... Тек! Не, не дедіей! Жағы қарысып қалмайдыау Мөңкебайдың! Ұлы теңіздің кенересі толса жасарғаны емес пе?! Соған да ақыл керек пе екен? Келін дейді, келіні кірпияз болса Алдабергеннен айырып ала ма? Екіүш қара домалақтың басы көрінді. Келінді несіне кінәлайды, қалаға көшіп келгендеақ ескерткен. Жөн, ақылға сыяды. «Көршілерге ашылыпшашыла бермеңіз». Үйге тіркете алмайтындығын сыпайылап солай жеткізді. Біреулердің «Алдабергеннің әкесі есепте жоқ, бұлар пәтерақыны аз төлейді» деп түтіндетпесіне кім кепіл. Сонымен Мөңкебайдың жұрттан жырылып, саяқ жүруі де заңдылық. Ал темір жәшік төңірегінділермен сырласқысы келетіні, сірә, олардың да біразы есепте жоқ болар.

	– Ассалаумаәлейкүм, аға!

	– Әлейкүм!..

	– Қай баласың, осы вагонмен келесің бе?

	– Бірге шықтық қой Алматыдан.

	– Сөйтіп шақырумен келе жатырмын де...

	– Солай.

	– Жөнжөн. – Мөңкебайды ар жағынан кекесінді күлкі қытықтайды. «Адам іздеп жүрсіз ғой, ал сырлас, өңкей жерлестерің...» Шашын тіптік етіп қырғызған көзәйнекті жігітті жеңінен тартып тоқтатты.

	– Қай ауылдансың, шырақ?

	– Бөгеннен.

	– Қой әрі!

	– Рас.

	– Бөген екеу еді ғой, мәселен мына жаман ағаң – Кіші Бөгеннен.

	– Мен – үлкен Бөгенненмін.

	– Неге бөлінесің, арасы жеті шақырым емес пе еді?

	– Өзіңіз ғой...

	– Не өзіңіз, жә, мақұл, сонда кімнің баласы болдың?

	– Сүйінқараның.

	– Қой әрі, Сүйінқарадан осындай ұл туушы ма еді?

	– Туғызды ғой...

	Бір ауылда дүниеге келсе де, әрі ойланып, бері ойланып Сүйінқараның кескінкелбетін көз алдына елестете алмады. Қартаю деген осы.

	– Сізді білеміз...

	– Қайдан?

	– Балық зауытының құрмет тақтасында суретіңіз әлі тұр.

	– Бәли...

	Аяқ астынан көңілденді.

	– Әкеңе сәлем айт.

	– А...а, әкеміз өткен жылы қайтыс болған.

	– Қапай, а?! Иманды болсын! Әкең жақсы адам еді, – деді сәл бөгеліңкіреп барып.

	Жүрдек поездың жүрісіне көз ілеспейді. Тіпті Аралға жақындаған сайын басын жіберген арғымақтай жұлқынады. Бәрі таныс, қарайған қара бұтаның өзі көзіне соншалық ыстық. Теміржолға бірде жанасып, бірде алыстап кісі бойы қамысымен көз тартатын Қамбаш көлі жатыр күнге шағылысып. Қараған сайын көз арбайды. Мөңкебайлар талай қыс осы көлден балық аулағанды. Ау салады, жылым тартады. Қалаға да жақын, шаруаға ыңғайлы. Үйге барса екіүш күнді өлтіретінін білген соң, балықшылар маусымды мейлінше пайдалы өткізуге тырысатын. Ал Көне Бөген Қамбаштан алыс емес, тиіп тұр десе болғандай.

	«Ішкиімдерің кірлеп кеткен шығар» деп, бірде түйе шанамен артыныптартынып Ақшабақ жететін. Содан ертеден қара кешке дейін Мөңкебайдың жанында. Аудың құлағын ояды, шыжымын тартады. Балық сорттайды. «Ұят болады, қайт, үйге қайт» дейтін еді Мөңкебай міңгірлеп. Бірақ Ақшабақтың жанында болғандығын іші жек көрмейді. «Қатын құмарын» деп бір қылжақбас әзілдеп жүре ме деп содан қысылады. Әйтпесе, Ақшабақтың не ауырлығы бар. Ақшабақ келген күні шайы қайнаулы, оты жағулы. Жіптіктей ғып киіндіреді, үстібасын күтеді. Ақшабақтың қуырған балығын айтсаңшы!.. Ақшабақ марқұм да Мөңкебайдың туған жерге табан тірегендігін бүгінақ сезер. Сезер де бір аунап түсер жарықтық! Ертең міндетті түрде басына барып құран оқиды. Артықтығы болмас, тағы да араздасады. Қияс кеткен тұстар болса кешірім сұрайды. Ақшабақтай әйел қайда?!

	– Терезені жабыңыз, – деді жолсерік қыз, – суық тиіп қалса...

	– Туған жердің желі жібек емес пе, құлдық!

	Мөңкебай купеге кіріп, онымұнымды жинастырсам қайтеді деп бір оқталды. Бірақ қайда асығады. Тіркемелі вагон бүгін Аралдан ағытылып қалады.

	Қамбаш көлінің қызыл жалын боп айдынына түскен күн сәулесін қызықтаймын деп, жанына жақындаған жас жігітті аңғармайды.

	– Келіп қалдыңыз, ары кетсе жарты сағат.

	– Қай баласың, қалқам?

	– А...а, не дейді?! – деп шар ете түсті жолсерік қыз. Үлкен көздері әлсінәлі жыпылықтады. Мөңкебай мен бейтаныс жігіттің жүзіне жалтақжалтақ қарап, соның арасынша «Ақсақал, мұныңыз қалай, бұл кісіні танымағаныңыз анық ұят болдыау!» дегенді де аңғартып үлгерді.

	– Рас, танымадым, – деп кінәлі кісіше даусын сәл бәсеңсітті Мөңкебай.

	– Аға, үйіңізге телефон соққан мен едім ғой, ұмытып қалдыңыз ба? Атым – Әділжан, әкемнің аты – Қаражан.

	Мөңкебай самсоз. Табан астынан не тауып айтарын білмеді.

	«Құрғақ рақметтің қажеті не?!» Бұрынсоңды таныстығы жоқ.

	«Әкешешең аман ба?» дей жаздап барып тілін тістеп қалды. Осы елпекпайлығынан әлгіде мықтап «таяқ» жеген.

	– Айналайынай! – деді бар болғаны. Бар пейілниетін осы сөзге сыйғызуға тырысты. Мөңкебай қателеспеген екен. Соған қуанды. Көргенді жерден шыққандығын сол алғаш телефонмен бірлі жарым сөйлескендеақ аңғарған.

	– Туған жерге деген борышымызды өстіп өтемесек...

	Бірінің аузына бірі түкіріп қойғандай жолсерік қыз да қапталдасып қояр емес:

	– Әділжан Қаражанович үлкен фирманың президенті, іскер, бизнесмен. Арнайы вагон жалдап, сіздерді өз қаражатымен әкеле жатыр.

	– Жөнжөн, қызметің Алладан қайтсын. Біздің қираттым дегеніміз арқадан қағу.

	– Сол да жетеді, аға... Ал енді іске көшейік, – деді Әділжан. Қойнынан әлдебір қағаздарын шығарып, бірекеуіне өзінше белгі соқты. – Охо, кеме жөндеу зауытының қамқорлығында екенсіз. Сізді солар күтіп алып, шығарып салады. Ертең арнайы тікұшақпен Көкарал бөгетіне ұшамыз. Арғы күні аудан орталығындағы салтанат. Содан соң сіздердің құрметтеріңізге қонақасы...

	– Не, не дейсіз, құлдық?! – Мөңкебайдың жон арқасынан әлдекім таспа тіліп өткендей болды. – А...а, иә....иә, жөнжөн... Мақұл, әрі қарай...

	– Бірбір ат мінгізіп, бірбір шапан жапса да зауыттағылардың мырзалықтары біледі.

	– Шапанды қайпекпін, не үшін, не үшін?!

	– Қызық екенсіз, – деді жолсерік қыз,– күнде келіп, мазаларын алып жатқан жоқсыз ғой. Сіз секілді ардагерлер де көп қалған жоқ.

	– А...а, иә, иә...– Мөңкебай сасқалақтап одан әрі не айтарын білмеді. Саусақтары дірілдеді, арлыберлі жұтқыншағы жыбырлады.

	– Аға, – деді Әділжан, – Сізден сұрайтын бірақ өтінішім бар.

	– Сұра, несіне қысыласың, сұра!

	– Көпшілік. Бірбірімізді таба алмай қайтарда азанқазан болып жүрмейік. Байқаймын, сіз тәртіптің адамы секілдісіз. Айтылған сағаты, минутында вокзал басынан табылайық. Поез бізді күтіп тұрмайды ғой.

	– Иә...иә, солай. Солай, – Мөңкебай ілезде іші бүріп ауырған кісіше алға қарай боларболмас иіліп, купесіне кіріп кетті.

	* * *

	Шамалауынша арнайы вагонмен келе жатқандардың «осы қалайы» жоқау. Өңшең академик, өңшең оқымысты, өңшең міністір. Қозғалулары қиын, сәлемдесулері салқын. Мейлі, мың жерден шікірейсін, Мөңкебай да олардың алдында есеп бермес. Не де болса ішінде. Өкпебауырын солқылдатып, жүйкежұлынын кемірсе де өзіменөзі. Кейде «Осыным оңатын кісінің тірлігі емесау» деп те кейін шегіншектейді. Жожоқ, жалған сөйлесе атабаба топырағының киесі ұрар. Ар жағынан аласат дауыл қайта көтеріледі, қайтақайта саусақтары дірілдейді, арлыберлі жұтқыншағы жыбырлайды. «Оу, мұсылмандарау, бұларың қалай?! Кешегілеріңді кешірейік бір жолға». Кешегі күні де Мөңкебайдың мазасы болмады. Жайлы, жұмсақ төсекке жантаюын жантайды, бірақ бір жарым сөтке бойы кірпігі ілінбеді. Сәл мызғып кеттім дегенше, әлдебір құдіреттің күші Мөңкебайды әдейі түртіп қалғандай, шошып оянады. Шошып оянады емесау, гүрзідей жұдырық оң жанбасына оңдырмай тиетіндей, тиіп қана қоймай, қабырғасын қақыратып жіберетіндей. Өң мен түстің арасында есеңгіреп жатып, сығырайтып көзін ашады. Төңірегі жапжарық. Албасты басып, тал түске дейін ұйықтағаны несі?! Келіннен ұятай! Темір жәшіктегінің бәрін сыпырыпсиырып қорабына тиеп алған қоңыр мәшинесі түскір тоңқаңдап, көшенің арғы басымен кетіп бара жатқан шығар. Жожоқ, құдай шебер ау, жолда келе жатыр екен ғой, жолда... Жүрдек поездың рельс түйгіштеген мың сан доңғалақтары бір тынбайды.

	Купенің топсасыз есігі бір бүйірге ысырылып ашылды. Алдына алжапқыш байлаған даяшы қыз арбасын сүйретіп тағы да жетеді ентігіп. Арбаның үсті толған тағам:

	– Алыңыз, алыңыз!..

	Мөңкебай бір стақан сұйық айранға ғана қол созады. «Маған ұрысады ғой, алыңыз, алыңызшы!» деп мұңаяды әлгі түбің түскір. Тәбеті шаппаса қалтасына құя ма. Жанжағына қарайды. Купелесі... әлгі Алдабергеннің сегізінші қабатта тұратын көршісі барау, соның әукесі салбыраған дәу төбеті барау... Теңеуі дөп түсті. Сол, соның өзі. Алғашында бір көрінген, содан жоқ. Сірә, бір жерде карта соғып жатқан сыңайлы.

	Адамау, мына жұрт шынымен жынданғаннан сау ма?! Төңірегі гугу, дарақы күлкі, гүрілдеген дауыстар. Тойға бара жатқандай. Әжікгүжік әңгімелеріне де аратұра құлақ түріп қояды. Естіген сайын аза бойың тік тұрадыай! Теңізанамыз әл үстінде жатқанда аузына су тамыза алмадықау деп, кәдімгі адами жанашырлық танытатын бірі жоқ. Өңшең көкмылжың. Арақтың буы ма, әлде бірбірімен жарысқа түсіп, бедел асырғылары келе ме, уәждеріне қарадайқарап қарның ашады. Біреулері қыздықыздымен космоспен байланыс жасағандығын да айтып қалды. Космостан берілген сигналдың арқасында теңіз екіге бөлінген екен. Дарияның теңізге құяр азғантай суын сол жақтан есептетіптіміс...

	«Қыртыпсың!» – деді Мөңкебай мақта толтырылған тып тығыз жастықты бауырына қысып жатып. ООНнан, одан бергі мәртебелі мінбелерден Аралды бір мезетте суға толтырмақ болғандардың уәделері айдалада қалды. Халықаралық қорлар да көмек қолдарын созған секілді еді. Бүгінде бәлдубәлду бәрі өтірік. Теңізді сақтап қалған Мөңкебайдың ежелгі жағалаулық жерлестері. Алдымен асарлатты, теңіз табанындағы шеге құмнан бөгет тұрғызды. Аралдың солтүстігіне тамтұмдап су жиналды. Көлемі ай сайын, күн сайын кемелдене түсті. Оу, космостан байқағыштар сонда не қып тілдерін тістеп қалған? Космостан берілген сигналыңыздың білмейтіні болушы ма еді. Теңіз ұлтанына там тұмдап су жиналғандығын байқаған байғұс байырғы балықшыларда не ес қалды дейсің! Ал шағаланың қайта оралғаны тіпті керемет болды. Күнге қақталған жүздеріне қан жүгірді. Сәл шыдап, аяғын күтулері керек еді ғой жарағырай! Космостан хабар алатындай құдіреті болмаса да, анда жүріп Мөңкебайдың да шығарға жаны қалмаған. Құрданқұр тілекші, артының берекесін бергей деп, құдайдан жалбарынып соны сұраған. Айтып айтпай не керек, ұлтанға жиналған мол судың лықсып келіп, құм бөгеттің тасталқанын шығарғандығын бірақ естіді.

	Жол үстінде келе жатып өтірік айтудың керегі не? Оның бер жағында біреу кеңірдегіне кездік қадап тұр ма. Өлгісі келді, кәдімгі бір құлаш арқанға асылып қалғысы келді. Сондағысы да түкке тұрмайтын балдырбатпақ: «Солардың жандарында жүрсем ондай болмас едіау»; «Алдын ала ауылдастарымды сақтандырар едімау»; «Әлімнің жеткенінше көмектескен болар едімау»... Дегенмен өлмегені оңды болған. Мөңкебай өліп қалса мына иесіз купе ертоқымы сыпырылған тұлпардай айдалаға лағып, бос кетіп бара жатпас па?!

	Атақты жерлестеріне жоламауға тырысты. Өңшең академик болмақ түгілі жер тіреп тұрған құдірет болса да ұрып қойыпты! Әне, ұялмайқызармай ұлы теңіздің кешегі бастан кешкен бар тауқыметін ұмытып, тойлағалы келе жатыр. Кейбіреулерінің атшапан дәмететін де сыңайлары бар. Ертең көрерсің, шіреніп сөйлейді, тост көтереді. Не, не үшін?!. Сұрауы болмай ма мына дүниенің?! Қысылыпқымтырылмай ма мына шіркіндер! Еріндері кезеріп, көздері қызарып, күн астында жүрген жағалаулық жерлестерінен кешірім сұраудың орнына, со пақырлардың табан ет, маңдай терімен тапқан ауыз жарымас несібелеріне ортақтаспақшы. Сыйлық дәметеді, сыйқұрмет дәметеді. Төрге шыққысы келеді. Есік аузындағы құрдай жорғалап, үлкен жерден келгендерге табақ тартып, иіліпбүгіліп құрмет көрсетіп жүргендерге шекелерінен қарайды. Не, не үшін?! Сұрауы болмай ма мына дүниенің?! Эх, не айтары бар, жағалаулық жерлестерінің бір айбат көрсететін тұсы осы еді ғой: «Жұмақ жер іздеп, тартылған теңіз жағалауына бізді тастап, үдере көштіңдер! Енді не беттеріңмен келіп тұрсыңдар?!» Бірақ оны айтатын адам қайда?!

	«Сонау алыстан бір вагон болып, жерлестерің келе жатыр туған жерін сағынып... Ал кәне, әндетіп, термелетіп, құрақ ұшып күтіп алыңдар!..»

	Рельс түйгіштеген темір доңғалақтар құм жағаға жақындаған сәтте барып тыныс тапты.

	* * *

	Ертеңгі түс әлетінде екі әскери тікұшақ Алматыдан келгендерді Көкарал бөгетіне қарай алды да жөнелді. Мөңкебай Көне Бөген тұсынан ұшып бара жатқандығын дөңгелек терезеден көріп отырды. Бұ жолы саусақтары да дірілдемеді, жүрегі орнында, арлыберлі жұтқыншағы да жыбырламады. Маңғаз, ұстамды. Сол баяғыша жұртпен еменжарқын шүйіркелеспейді. Саяқ. Әлденеден қашқақтайды, қуыстанады, бөтенсиді. Бірде болмаса бірде бір жүрек жұтқан: «Немене, туған жерің еді есіңе түсті ме?!» деп дүңк еткізетіндей. Қарсы жолығысқанның бетжүзіне тіктеліп қараудан да жасқаншақтайды. Андасанда «Мұнан өткен сатқындық болар ма екенау!» деп те өзінөзі жерлеп бітеді. Саналы түрде елден көшіп кетті. Сылапсипайтыны жоқ, саналы түрде сатқындық жасады. Осы айыбын немен өтейді? Ал мұнан құтылудың жолы қайсы?.. Опоңай өле салуды да жантәнімен құп көрмейді. Өлу деген ерлік емес. Түсінбейтіні – адам о дүниеге аттанған соң одан әрі не болмақ? Мөңкебайдың жан дүниесіне осы сұрақтар аяусыз тырнағын батырады. Осы сұрақтарға тынымсыз жауап іздеген кісі төңірегіндегі тіршілікпен санаса ма, әлдекімдердің көтеріңкі көңіл күйлерімен есептесе ме, ағылтегіл астатөк дастарқанға мән бере ме? Бұйығы, кіді, кірпияз...

	Атшаптырым бөгеттің ана басы мен мына басын жаяу аралады. Сол аралықта алматылықтардың қатысуымен үлкен митингі болып өтті. Туған өлкенің дәмін аттамай, арнайы ат басын бұрғандары үшін талай адамдарға сыйсияпат көрсетілді. Мөңкебайдың да аты аталды. Зерлі шапан, бөгеттің кішкене макеті және тұздалған бесалты шабақ салынған көгілдір пакетті иесіне тапсыратын болып, мектеп директоры қабылдап алды.

	Бөгеттің бүйірін соққылаған майда толқындарды қызықтап біраз отырды. Жанынан думанды топқа қарай асыға жүгірген бір жерлесін қоярдақоймай жолай тоқтатып алды:

	– Айналайын, сәл сабыр.

	– Ағаау, үлкен жерден үлкен кісілер келіп жатқанда...

	– Мен де сол поезбен келгем... Анау не, құлдығым? Көзімнің жетпей тұрғаны. Шамалауымша маяк секілді ғой.

	– Дәл таптыңыз, кемелерді бағыттап тұратын маяк.

	– Күзетшісі бар ма?

	– Ту...у, маякке күзетші табылушы ма еді мына заманда.

	Айлығы да ауыз жарымайды.

	– Оны кім шешеді?

	– Бастық...

	– Бастығың қайда?

	– Қазір жолыға алмайсыз. О...ой, сіз де қызық екенсіз, үлкен кісілер келіп жатқанда... маякқа күзетші іздеуші ме еді?! Кейін табылар. Табылмаса... теңізге кеме түскенше қай заман.

	– Жарайды... Бастығыңды көрсең сәлем айт, маякқа күзетші табылды дегейсің... Өле өлгенше...

	Мөңкебай теңізден соққан саф самалға кеудесін тосып ілгері жүрді. «Адам өледі, иә, бәріміз өлеміз. Сонымен өмір түгесіле ме? Одан кейін не болмақ?!» деп ішінен күбірлейді.

	* * *

	Екі күннен соң Атырау – Алматы бағытына қатынайтын жүрдек поездың соңына арнаулы вагон қайта тіркелді. Вокзал басы ушу, әндеткен, сырнайлатқан тойдуман. Қадірлі қонақтарды шығарып салу салтанаты тым ұзаққа созылды. Жұрт жапатармағай поезға отырды.

	Мөңкебайды тірі жан іздемеді.





АҚМОЙНАҚ




	Тұмсығына анасының оттай ыстық тілі тигенде барып, бүкіл тұла бойы балбырап сала берді. Ғажап! Бұрынсоңды көріп білмеген таңғажайып әлем құшағында тербетіліп, тағы да біраз жатты. Бір, екі, үш... Бітті. Апырау, осыақ па?! Бұған тиесілі рақаттың осымен шектелгені ме? Неге бұлай? Жарық дүниедегі көрер қызығының бәрі әлден таразыға салынып, әлден өстіп өлшеппішулер болса сол тар құрсақтың ішіндеақ жата бергені жөн емес пе еді? Бірінбірі аздап итеріскені болмаса, бәріне де жайлы еді ғой сол құрсақ.

	Ал енді не болды? Әлгіндей ыстық лепті жоғалтып алғандығына ызалы. Ол соншалық жан қинайтын да шаруа еместі, мойыннан жамбас тұсқа дейін асықпайаптықпай бір жалап өтсе несі кетеді? Денедегі қанжыннан тазартса одан соңғысын көріп алардағы. Қайда қашады? Енді ешқайда қаша алмайды... Әрине, кәрі қаншықтың ойлау қабілеті кенеттен іске қосылып, төңірегіндегі толайым тіршілікке басқаша көзқараспен үңілетіндей сезім құшағында жатса әрі мың жерден әулие болса да әлі көз ашпаған мына күшіктің тым өзімшілдігін байқап қалса, «Эх, эгоист!» деп шолақ құйрығымен бір періп өтер еді ғой. Бірақ бұл сорлының адам аяғандай қазіргі ахуалын кім түсіне қойсын. Қас қылғанда, өзге жер құрып қалғандай тура темір жол вокзалының өкпе тұсындағы көмір баздың іргесіне келіп күшіктеп қалмасы бар ма?! Не айтары бар, діңкелеп осы араның өзіне әзер жеткен. Жамбасына ыңғайлы төсеніш те іздеп жатпады. Ойда жоқта көзінің алды тұманданып, дүние дөңгеленіп бара жатқан соң алдыңғы екі аяғын ішке бүгіп, бөксесін сызды топыраққа аса сақтықпен төсеп жіберді де жантая кетті. Олай өткен, былай өткен жүрдек поездардың рельс түйгіштеген ауыр доңғалақтар дүрсілін ғана емісеміс естіді. Бір жағынан сонысы дұрыс болды! Ауыр составтар жер тітіркендіретін. Жер тітіркенген сайын толғағы түскір де ішібауырын бүріп, шыбын жанын көзіне көрсетеді. Баяғыдай күшіктерді бірінен соң бірін ытқытып жіберіп, ұшып түрегелетіндей күш жоқ. Шаршаған. Бұл тағдырдың қырын қарауын қойсаңшы!.. Қарны қабырғасына жабысқан кәрі қаншық бәрінен баз кешіп, өзі өмірге әкелген күшіктерімен де ісі болмай, қашан ажал тырнағына іліккенше өстіп күнелте тұрайыншы деп, темір жол бойындағы осы бір көмір баздың іргесіндегі қалғанқұтқанды талғажу етіп, ілініпсалынып аяғына әзер мініп жүргенді. Қанша рет күшіктегендігі де есінде жоқ, енді күшіктемес. Көзінің түбі іріңдеп, бөксесі кирелеңдеп, сәл болмаса құлап қалатындай сүйретіліп кетіп бара жататын сықпытының өзі аса сүреңсіз еді ғой. Ал ендеше!.. Оу, мазақ қылғанда төрт аяқты мақұлықты өстіп мазақ қыла ма екен, а?! Желкесі күжірейген дәу төбетпен кездейсоқ ұшырасты да, басының анық пәлеге қалғандығын бірер айдан соң бірақ білді... Енді міне, мына шүпірлеген пәлекеттерді елсізсусыз жерге ұмыт қалдырып, басыңның ауған жағына қарай қайтіп тайып тұрарсың. Өкпе бауыры солқылдап қанша бір шыбын жанын көзіне көрсетсе де, дәл осы тұрғанда тұмсығын көкке шаншып армансыз ұлыпұлып алғысы келді. Бәлкім, өмірге деген лағнетін, ендігі ғұмырының да оңай болмасын, ал әріберіден соң дәл қазір демі үзіліп кетсе де өкіне қоймайтындығын сол көкірегін жарын шыққан жалынышты дауысымен айтып салмаққа бекінгенді. Бірақ тамағына әлдене кептеліп қалғандай үні шықпай қойды. Басын оқыс көтеріп алды. Әне, әне!.. «Жоқ, өлуге болмайды, онан да жөнге келіп, жанжағыңа қарасаңшы!» дейтін бір үміт алыстан, ту алыстан сәуле себезгілейді. Бәлкім ол да емес... Несіне жасырады, кімнен жасырады? Бүгін... таң алдында, көзінің қарашығы тұманданып жатып, мыналардың әкесі қай маңайды шиырлап жүр екенай деп бір түйіп қойған. О, ол батырың бір берекелі үйдің ауласында қалайы табақшаға құйылғанын құйылғандай қағып салып, керіліпсозылып алаңсыз ұйқы құшағында жатпасын.

	Кәрі қаншықтың көрген күні осы. Мына пәлекеттердің тар құрсағын тепкілегендері аздай, қазірақ ауыздарын ашып бәрі жабылып шандыр емшекке жабысар. Жаныңды көзіңе көрсетер сын сағаттар әлі алда. Жәжә, бәрінің реті келерау, шандыр емшекке де сүт жиналар. Мыналар да аяқтанып кетер. Бір арманы орындалмай қала ма деп, тек содан ғана қауіптенеді. Иә, екі аяқтылар әнге қосып айтатындай дүние кең ғой, сол кең дүние бұған келгенде қапелімде бір шұқым боп тарылып қалмас. Желкесі күжірейген сол дәу төбетпен ақырғы рет бір жолықтырса, шіркін ай! Жожоқ, көрген бетте бірден иттігіне басып, азу тісті жамбас тұсқа ала жүгірмес. Одан дөңкиген неменің қылы қисаяр деймісің, түгі де кетпейді. Алдын орағытып қақпайлап, бір ыңғайы келгенде төрт аяқты қара жерге қазық қылып қағып, жан алатын әзірейілдей қалшылдап, тура тұмсық тұстан бір сүйкерау! Міне, кездесу деп осыны айт!.. «Ал сөйле, жырауым, мұның қалай? Сарыдым бітті, бәлдубәлду бәрі өтірік деп, ең болмаса артыңа бір мойын бұрып қарамайтын сен қайдан шыққан әулиесің, а?! Шаранасын жарып шықан бір жапырақ қызылшақаның жолына бәрін бағыштап, үстіне түсіп өліптірілетін адаматаның қасиетінен садаға кет, садаға кеткір! Бізге адам болу қайда?! Адам баласы ешқашан ұрпағын далаға тастамайды. Оу, өзімізге түртұрпаты ұқсас ең құрыса, қасқыр құрлы бола алмаған не сорлылығымыз?! Арлан қасқыр қаншығын қараусыз қалдырмайды. Күшіктеріне де жан жуытпас. Ал біз?...» Құдайау, ең болмаса... ең болмаса өз қанынан жаралған мыналардың ауыздарына дәм әкеліп салмасын, иісін сіңдірмесін, ал бәрінен бұрын бұл араның қолайсыздығын сезініп, тасалау жерге көшірісуге аздап қол ұшын берсе қайтер еді? Ертең көре қал, көмір баздың темір қақпасы ашыларашылмастан арқырапгүркіреп, жердүниенің апшысын қуырып жанжақтан жамырап жетіп келетін ауыр мәшинелер төңіректі түгелдей ала шаңдақтың астына алар. Иә, кәрі қаншықтың күшіктегені керек еді оларға!

	Қанталаған жанары жұмылып барып, қайта ашылды. Сілекейін ашқарақтана жұтты. «Обал, обалдағыай! Бұлардың тумай жатып, шаңға көмілетіндей кінәсі не?» Мың жерден діңкелесе де енді амалы бар ма. Күн кешкірер, адам аяғы саябырсыр. Оған дейін өзі де әл шақырар. Мейлі, соңғы күшін жинаса да бір орайын келтірер. Күшіктерін бірбірлеп, желкеден тістелеп, тасалау, қаға беріс ыңғайлы орынға көшіріп алмаса болмас. Тек соған дейін бір жерде қисайып қалмай, аманесен демінің жеткенін айтсаңшы!..

	* * *

	Тапқан екен! Анасының ыстық деміне булығып жатпақ қой ертеңді күнін кеш қылып. Ұяластары да шетінен мазасызды. Бірінің үстін бірі басып, әлжуаз сирақтарымен бірінің қабырғасын бірі мыжғылағанда бар ма, жаның тырнақ ұшына тіреледі. Осы арпалыстан бір нәтижеге қолдары жетсе сөз бар ма?! Әйтеуір тырбынып қалайық дейтін құр жанталас. Ал кәрі қаншықтың қабырғалары ырсиып, тілі салақтап, көздері кіртиіп сол жатқаны жатқан. Бауырына таласатармаса бас қойған күшіктерінің әрекетқимылдарына да селт етпейді. Шандыр емшекті түтіп жесе де көңілі баяғыдай.

	Мұның денесі тоңазыды. Боларболмас сілкініп бойын жылытты. Анасына үстібасымды аз жалап қойдың деп өкпелегені де бекер екен. Ол байғұс қайсысына жетеді? Бәрі де соның ыстық деміне зәру. Бірақ ыстық дем жуық маңда сезіле қоймас. Сірә, ендігі жерде әркімнің өз беттерінше тірлік жасауларына тура келер. Бұл не? Түсінсе бұйырмасын. Сырт әлемнің дене тітіркентер мұншалық суық екендігін кім білген. Неге асықты, неден құр қаламын деп асықты? Өкпек жел өңменінен өтерді. Мапмайда түктері мақтадай үлбірейді. Кірпіктері бірбіріне желімденіп қалған ба? Алдыңғы сирағына тұмсығын үйкепүйкеп жіберіп, көзін әзер дегенде сығырайтып ашып алды. Ашты да ілезде жұма қойды. «Бәли, жарық дүние дегені осы ма, сонда мұның қызық шыжығы қай жерінде?» Өз еркінен тыс арлыберлі қозғалақтап, сосын түрегелуге қам жасады. Әп пірім деп, кеудесін жерден боларболмас көтере бергені сол еді, тұмсығымен топырақққа шаншыла құлады. Басының денесінен ауырлығын қайдан сезсін соры қайнаған! Бір, екі, үш... Жоқ, манағыдай емес, ептеп беті бері қарады. Шоқиып отыруға да мүмкіндік тапты. Айтқандай аузын ашып, үздіксоздық ауа қармады. Қарны шұрқырап тамақ іздеді. Басқадай айлаамалды көріп тұрмаған соң тоңқаңдап барып, шандыр емшекке қайта жабысты. Боларболмас бір жылымшы сұйық тамақ жібіткендейді. Екіүш мәрте сорды, үшіншісінде су татыды.

	Күні бойы көмір баздың іргесіндегі қуыстан алыс ұзай алмады.

	Түнімен барлығы анасының бауырына тығылысып тыныш ұйықтады. Артық қимыл жасауға ешқайсының құлқы жоқты. Күздің қара суығы сәл бас көтерсең түтіп жейтіндей. Ал тұмсық түйістіріп өстіп ұйлығып жатқан ыңғайлы.

	Іргеліктен шар табақтай болып күн көтерілді. Төңірегін тітіркендіріп тағы бір ауыр состав жүйткіп өтті. Көмір баздың топсасы майланбаған темір есігі екі жаққа қарай ойбайын салып, әзер дегенде аңқайып ашылды. Күзетшісі де бәкене бойлы, шағын денелі шатақ шал еді. Шатақ дейтіні таң атпай жатып, дүниенің бәрін тілдеп бітті. Әлденеге ашулы.

	– Ішін ит жегірдің мүлкіай! – деп керзі етігімен темір қақпаны бір тепті.– Әлгі сболш Сәдуақас бар тапқанын қатынының қалтасына салудан басқа не білуші еді. Есігі өздігінен ашыпжабылатын електір тетігі бар құлып салуға неге болмасын!..

	Сөйтті де бері жақындады. Темекі тұқылын түкіріп тастап, қақырынып түкірінді. Сырмақ шалбарының ауын ағыта алмай біраз әуреленді. Үздіксоздық тамшыдан саз топырақтың беткі қабаты ғана бір бүлк етті. Әлденені сілкіпсілкіп кейін шегіншектеді. Қаншықтың ыңырсығанын естігенде барып кілт бұрылды.

	– Бәли, о батырдың тұқымы, ішіңді бір босатып алған екенсің ау ақыры! Мықтысың, мықтысың деймін, нешеуін домалатқансың, шырағымау?! – Күскүс қолдарын созып, күшіктерді бір бірлеп санап шықты. – Бір, екі, төрт... мықтағанда екіүшеуден аспас деп жүруші едім. Соңғы күшімді бір байқайын деген екенсің ғой. Маладес!..

	Ізінше күзетшінің үйшігіне жүгірді. Керзі етігінің табаны тиген май топырақ борпборп. Көп айналмай қайтып келді. Қалайы құтыға құйылған балықтың суық сорпасын кәрі қаншықтың аузына тақады.

	– Бәсе, бәсеау, түнімен алақаным өртеніп шығып еді. – Өзін өзі қинап күлді. Сәл іркіліп барып, сосынғы ойын былайша жосылтты.

	– Түбі жаман болмаспын, екеуін қалдырамын... тұқым үшін. Екеуін Төретамдағы кәрістерге сатып жіберемін. Ахаха! Тастай алмай жатқан тегін дүние бола ма? Саудаласамыз әрине, сірә, әр қайсысы үш жүз теңгеден кем болмас. Үш жүзді екіге көбейтеміз, бәли, әлемнің ақшасы ғой, құдай шеберау!

	Соның артынша көмір тиеуге келген дәу мәшине салдыргүлдір етіп қақпаға жақындады:

	– Жәке, Жалмұрат көке, қайдасыз?!

	– Осында, осында!.. Артың жыртылғанша айқайлағаның не, түге?! – Әлдекім көріп қалмасын дегендей қаншықтың үстін қамыспен қалқалап кетті. – Ал, кәне... дәбернесің қайда? Мөрі, айыкүні дұрыс па? Қанша тонна?

	– Бес.

	– Бопты. Қайтар кезде қол қойдырып ал міндетті түрде.

	– Қазірақ қойып берсеңізші, – деп жалынды дударбас жігіт,– бүгін не болған сізге?..

	– Не болушы еді, тәртіп... десеплена, ал кәне, шагом марш! Содан солақ екен, көмір баздың төңірегі азанқазан айқайшуға толды да кетті. Жылымшылау болса да балық сорпасынан кейін боларболмас жан шақырды. Аяғына мініп, төңірегіне назар жықты. Тұмсығын көтеріп, төңіректен тыныс тартты. «Әлгі жаман шалдың дәмесін қарай гөр! Тапқан екен майшелпекті!» Атылып төбе басына көтерілді. Одан төмен құлдилады. Олай былай төңіректі кезгіледі. Жаны тырнақ ұшында. Күзетші енді бір сағаттан соң кезекшілігін ауыстырады. Қайтар жолда дорбасының түбіне бірекі күшікті тастай салса несі кетеді.

	«Иә, пірім! Қуатыңды аяма!» Кәрі қаншықтың қос бүйірі солқ солқ. Асығыс келді де бір күшікті желкеден тістелеп, көз ілеспес жылдамдықпен ілді де әкетті. Екіншісін де солай істеді. Мұның кезегі үшіншісінде келді. Қызық, төрт аяғы салақтап жерден біртіндеп көтеріле берді, көтеріле берді. Бейне ұшып бара жатқандай. Еш жері ауырмайды. Төңірегі ғана шыр айналады.

	* * *

	Кештің қалай батқандығын аңғармады. Шандыр емшекке жиналған болмашы сүтті жапатармағай жабылып, барлығы теңдей бөліскен. Анасы да рақат сезім құшағында. Енді не істейді, қолынан келгенді аянған жоқ. Әлі де бұйырған несібені бұлардың ауыздарынан жырып қалмас. Бойындағы бары осылардікі. Күні бойы нәр сызбағандікі ме, әлде әлсіздіктің белгісі ме, ауыздары аққа тиісімен күшіктердің көздеріне ұйқы тығылды. Кәрі қаншық та солай боларын сезгенді. Манадан бері бұларды бауырына басып, аяқ суытатындай мүмкіндігі болды ма. Сүрнігіп жүріп жаңа қонысқа әзер көшіп алды. Қалай дегенде де көмір баздың іргесі аса қауіпті еді. Әлден ақшаға кеңірдектеп келмекші болған күзетшіңіз анау, оған жүргізушілердің бірекеуі қосылса... тұқымын тұздай құртар. Мына жер ұядай. үлкен қалаға жылу беретін үлкен тұрбаның іргесі, жылу бірден бүйірге соғады.

	Апырай, екі аяқтылардан, сірә, құтыла алмайақ қойдыау!

	Әдейі аңди ма, әлде жолдары осылай түйісе ме, тағы да күбірлескен екеу мұнан басқа барар жер, басар тауы құрып қалғандай қауқылдасып келіп, бұлар жатқан үлкен тұрбаның үстіне жалп етіп отыра кетті. Бұл ілкі сәтте басын көтеріп алды. Еңгезердей екі көлеңке алғашқыда бірбірінен алшақтап отырған секілді еді, қазір бір денеге айналған. Күледі, күбірлеседі, сүйіседі. Ал кәрі қаншық үшін мұның титімдей жаттығы жоқты. Еріккендерден не сұрайсың. Іштері толып, екі қолдарын алдарына сыйғыза алмаған соң, уақыт өткізудің амалына көшеді. Темір жол вокзалындағы мейрамханаға жиналып алып, өздерінше шер тарқатысады. Шарап ішеді. Ми солқылдатар желікпе музыканың ырғағымен тыртыңтыртың билейді. Бұған шыдамағандары жүгіріп сыртқа шығады. Серуендейді, жұптасап жүрген жақсы ғой қашанда. Мыналар да солардың сортынан. Аздап сырласып, көңіл көтерген соң жөндеріне кетер. Темір тұрбаны көтеріп әкете алмайды бәрібір. Соған шыдамай мына бар болғырдың шошаң етіп, бас көтере қалғандығы. Кәрі қаншықтың ызасы келді: «Үніңді шығарма нәлет жауғыр, әйтпесе өзімақ буындыра саламын!» деп ырылдады. Бұл жым болды. Мамық жүндерінің арасына тұмсығын тығып, ұйлығып жатты да қойды.

	– Ақмоншақ, шыныңды айтшы, міне, түн жамылып отырмыз ғой, мені шын сүйемісің?

	Қыз қылымсыды:

	– Сеніңақ ашық ауыздығыңнан діңкеледімау! Ылғи сұрайсың.

	«Сүйесің бе, сүймейсің бе?» Сүймесем, саған еріп шығам ба?!

	– Кешір, кешірші, күнім! – Жігіттің үні құмығып естіледі. – Енді мұнан бұлай сұрамаймын.

	– Арманда кетерсің, тағы нені білгің келеді? Сұра, сұрай бер. – Қыз өкпелеп қалған секілді. – Сен сол, баяғы... онжылдықты бітіретін жылғы Мұратханнан аумайсың! Көкірегің толған арман, құрғақ қиял.

	– Енді не істе дейсің?!

	– Өмірге икемделмес пе адам деген...

	– Қайтіп?!

	– Оны сенен менің сұрауым керек емес пе... Өстіп жүре береміз бе? Бақытты шағымыздың бәрін тұрбаның үстінде өткізіп...

	– А...а...– Жігіт ойланып қалды да жерге секіріп түсті.– Келші, бермен келші , армансыз бір сүйейінші, ақылдым!..

	– Үйге барған соң да үлгіресің ғой...

	– Сенімен өткізген әрбір минут қымбат мен үшін, соны түсінемісің, Ақмоншақ?!

	– Түсінемін, түсінбегенде...

	– Аспанға қарашы, жұлдыздар қандай тамаша!

	– Туһ, сенақ шаршамайды екенсің! Жұлдыз санайтын жастан кеткен жоқпысың?!

	– Жожоқ, олай демеші Ақмоншақ! Жұлдыздарға ғашық болғандардың махаббаты баянды.

	– Қайдан оқып жүрсің?

	– Кітаптан.

	– Әлі де кітап оқимысың? Құдай көрсетпесін, баяғы әдетің қалмаған екен де... Осы бастан ескертейін, енді ондай қияли тірлікпен қоштасасың.

	– Қалай?

	– Солай! Есі дұрыс адам кітап оқуға уақыт өлтірмейді бұл күнде.

	– Айхой, Ақмоншағым менің! Дұрыс, дұрыс айтасың, жаттанды дүниені ежіктегенше, онан өзім жазбайым ба сол кітапты.

	– Құдая тоба, тағы нені көңірсіттің? Жетіспегені сол еді, қой, бүгінше осы да жетер, үйге қайтайық... Тойдың қамына кірісейік...

	– Той, тойды... сәл тоқташы, Ақмоншақ! Мына қызықты қарашы! Тамаша! – Жігіттің жүрегі қуаныштан жарылардай болып, айқайлап жіберді. – Біздің жолымыз болады екен, Ақмоншақ, бері, бері келіп мына қазынабайлыққа назар салшы!..

	– Ол немене, тығып қойған көмбең бар ма еді?!

	– Көмбенің көкесі осы емес пе?!

	Қыз кәрі қаншықтың бауырына жабысқан күшіктерді көріп, кіржің ете қалды:

	– О, құдай шеберай!..

	– Таңда, бұл жолғы таңдау сенікі, сенікі! Кез келгеніне ен сала бер, пародасы жақсы. Атын да ойлап қойдым, сенің атың – Ақмоншақ. Мұның аты – Ақмойнақ! Қалай ұқсайды, ә? – Жігіт әй шайға қарамастан мұны жерден көтеріп алып, костюмінің қойнына жып еткізді. Кәрі қаншық үнсіз, ең болмаса «Оу, бұларың қалай?» да деген жоқ.

	– Ақмойнақ, естимісің, сенің атың – Ақмойнақ!

	Түн қараңғылығында қалбалақтаған екеу ауыл шетіндегі бәкене үйге бұрылды.

	* * *

	Ақмойнақтың қазіргі жағдайы жақсы. Ертеңдікеш қаймағы алынбаған шикі сүттің бір тостағанын тастап алған соң, құйрығын қайқайтып аулаға шығады. Жүрген жүрісі де қорбаңқорбаң. Екіүш ай өтерөтпесте жоны жылтырап шыға келді. Желке жүні қалың, қалыңынан бұрын мойны тұтасымен ақ жолақ. Сірә, Мұратханның ит таңдауға келгенде бөлекше сиқыры бар білем, дүние жүзіндегі ит атаулының тұқымжұрағатын жатқа соққанда кісі жаңылдырады. Ғылыми дәлелі де орнықты. Әлемнің әлдебір қиыр шетінде тұратын ақсүйектер әулетіндегі иттің шығу тарихын айтқанда аузыңның суы құриды. Ақмойнақтың да келешегінен үмітті. Қазақтың жүйрік тазысының таза қанынан да құралақан емес...

	Ақмойнақ та қу болып алған. Мұратхан мен Ақмоншақтың ертеңгі шай үстіндегі көңіл күйлерін әжікгүжік сөз саптауларынан ақ сезе қояды. Мұратхан қалай дегенде де үй шаруасына мығым жігіт. Жетім өскендікі ме, әлде жаратылысы солай ма, артық дүниені текке шығындамайды. Бәрі орныорнымен. Мамандығы – теміржолшы, машинист. Екі күн үйде, екі күн түзде. Сол екі күн демалыс қырсық бұларға. Шамалауынша, Ақмоншақ осындағы орта мектеп директорының қызы. Не киемін, не ішемін деместен шолжаңдау өскен сыңайы бар. Көңілді ортаға бейім, жүріптұрған. Бір киерін иығына іліп, би алаңдарынан бір бой көрсетіп қалатын қайран күндерін жылап тұрып еске алатындай. Айттыайтпады, осы күнгі өмірі өзіне салғанда – тас түрме. Жақынжуық ағайынын аралап, жоқтыбарды бөлісіп, жарқылдап өткізбеген ғұмырдың несі қызық?! Өмірге екі келетіндей құдіреті болса асығатын несі бар, жанығатын несі бар?! Тірі болсам үлгірермін бәріне деп, осы үмітімен алданып жүре бермес пе. Жоқ, ондай кереметті маңдайға жазбаған соң қиналады, кейде қыздықыздымен неге күйеуге шықтым екен деп те бармағын тістелейді. Әлі де жүре тұруына болатын еді ғой. Осындай можантопай машинист түбі бір табылатын еді ғой. Иә, жүре тұруына болатын едіау! «Жоқ болмайтын еді» дейді құлақ түбінен күмбірлеген бір дауыс. Осы дауысты бүткіл болмысымен жек көреді. Естімей, естігісі келмей, басының ауған жағына қарай лағып та кеткісі келеді. Сұмдық қорқады. Күндіз әр нәрсені бір шұқылап, алданып жүруге болар. Ал бәрінен түнге қарай қиын. Жастыққа басы тиді екен, әлгі сұмырай дауыс бірден қоңыраулатып жетіп келеді. Ұйқың шайдай ашылады. Олай дөңбекшіп, былай дөңбекшіп ақыры болмаған соң жынды адамдай орнынан ұшып түрегеледі. Есік терезені қымтап, тырдай жалаңаш шешінеді. Үйде жалғыз. Мұратхан рейсте. Үлкен бөлмедегі айна алдына келіп, алдымен талтайып тұрады. Отырып түрегеледі. Қырын қарап қарнын сипалайды. Апырай, дәл осынша... оның көзді ашыпжұмғанша сезіле қоятындығын кім білген. Жаман есебі бойынша әлі де бұғып, қарынның бір бұрышында жасырына тұруға тиіс еді ғой. Әлде ол тіршілік иесінің де мезгілді күні туғанда еш нәрсеге мойын бұрып қарамайтын болғаны ма? Жолындағының бәрін жайпап, баса көктеп, тар құрсақты кеулеп, үлкейіп келе жатыр, әнекей! Алдыртып тастауға енді кеш. Біледі, білінеді, тірі болса ертеңақ төңіректің бәрі құлақтанады. Сосын жаманатты хабардың қауға тиген өрттей үдеп ала жөнелетіндігі белгілі емес пе. О, жаратқан дүниеау, қайдағы жаманатты хабар! Бәрі ретімен, табиғи заңымен денеге біткен нәресте болса, бұнан асқан бақыт болар ма?! Мұнан асқан тойдуман болар ма?!

	Мұратханның екі күн сыртта болатын уақытын пайдаланып өлгенше ішіп те көрді. Мас болды. Есіктерезені қымтап есірік музыканы барымен қойып, жын соққандай есі ауғанша, қуатдемі таусылғанша секектеп билеп те көрді. Би емес, бақсының жыны еді мұныкі. Тақтай еденді өлгенше тепкіледі... Бірде қабырғаға, бірде темір пешке арқасымен соғылып, жерге аунап, құйрығымен жорғалап, ойына не келсе соны істеп бағадыай. Тек сірке суын іше алмады. Жүрексінді, тағы да Мұратханнан жасырып жүрген дәрідәрмегі барды. Пайдалануға дәрігерлер үзілдікесілді қарсы. Олардың зияндылығы сондай, жатырды түгел күйдіріп жіберуі мүмкін еді. Сонда Ақмоншақтың ұтары қайсы? Біреуінен құтылар, бәрібір екіншісіне тұтылады. Түптің түбінде нәресте көтермейтін бедеу әйелге айналады. Ал Мұратханды кәкіршүкір сылтаумен иландыра алсаң, кәні! Тұрғанымен мықшеге. Бір нәрсеге күмәнданса, оның аққарасына көз жеткізгенше тыным таппайтын мазасыз. Ертең көре қал... Ақмоншақ білетін Мұратхан болса енді бірекі айдан соң әйелін дедектетіп, дәрігерден дәрігер қоймас. Өзі де тексерілер, Ақмоншақты да тексертер. Ақыры ұрлықтың беті ашылады.

	Кейде құдайдың әділдігіне де күмәнданады. Сонда өзі әділ ме, Ақмоншақ әділ ме?! Осы тұсқа келгенде морт сынады. Көздерін қайтақайта алып қашса да, ауыз үйдегі ошақ қасында жататын кездік арқанға бәрібір бір қарап үлгереді. Жүрегі алыпұшып аузына тығылады. Сірке суын ішіп, іші бұратылып, әбден ит әуреге түскенше бір кездік арқан шыбын жанын бірден жаһаннамға жібермес пе. Мойынға бір орап ал да, бағана ағашына асыл. Өлуге тәуекел жасаған екенсің, енді кімге қарайлайсың? Мейірімің түссе Мұратханға бір жапырақ қағаз қалдыр да, қалған шаруаңа кірісе бер. Екіүш минуттың ішінде тілің салақтап, о дүниеден бірақ шығасың. Ендігісі рақат! Басыңды тауға ұрып, тасқа ұрып азаптанбайсың. Жожоқ, атама, атамаңыз! Кездік арқанды далаға атып кеп жібереді. Әлгі Мұратханның шығарып жүрген пәлесі ғой.

	«Мен рейстен келгенше отын сүйрелеп қайтесің» дейді де бір арқа сексеуілдің томарын белінен тас қып байлап, ауыз үйге кіргізіп кетеді. Кездік арқанды көргісі келмейдіай!

	Түннің ұзақтығын Ақмоншақ сонда ғана білер еді. Таң атып болмайды. Сыртқы есікті сәл ашса, тыстағы тіршілік әуенін естіп, боларболмас көңілі жай табады. Клуб жақтан музыка үні естіледі. Жеңіл ырғақпен дөңгелене билеген қайран қызық дәурен ай! Кірпігіне кілегейленіп жас іркіледі. Қыз біткеннің көріктісі еді ғой Ақмоншақ. Балға үймелеген шыбындай жігітжелең де Ақмоншақты төңіректейтін. Ойхой, ондайда Ақмоншақтың аяғы жерге тиер ме?! Көкте ұшып жүреді қалықтап. Жұлдыздарға жетіп қалады андасанда. Бидің де түбін түсіредіай! Талғаммен киінетін. Көкірегі аспан тірейді. Сондайда үстінен май иісі аңқитын тепловоз машинисіне пішту деп мойын бұрар ма. Сүйгені алыстатын. Жоғарғы оқу орнын бітірген. Шетелде қызметте. Ал қырсық қылғанда қайтерсің, оның басы бос емес. Үйлібаранды. Бала шағасы бар. Ана жолы сол жүгірмектің туған жерге ұрын келмесі бар ма. Оңтүстік өңірдегі бір бейтаныстау шетелге іссапарға шығып бара жатып, туған жердің үстінен қалай өте шығайын деп әдейі бұрылыпты. Перзенттік борыш әрі жібермегенау әсілі. Екі үш күн армансыз қыдырыстаған. Ақмоншақтың есі ауып қалды. Еш нәрсені сезбейді, білмейді. Тек... тек соның дегені болған. Сүйіспеншілік сезімінің қайта оралғандығына шексіз қуанышты еді. Шекара сызығын аңдамай қалды. Әңгіменің ашығы сол – бала соныкі...

	Ауланың ішін арлыберлі кезгілейді. Жалғыз жарым би алаңына жетіп барса мыңмиллион көздер Ақмоншақты бірден нысанаға алар. «Е, Мұратханды рейске жіберіп, өзі бір сайран салғысы келген екен ғой жарықтық!» дер. Жүгіртпе сөзге шебер ғой бұл ауыл, өте шебер. Біреу қуып келе жатқандай ағылғұпыл асығып үйге кіреді. Ақмойнақты бауырына қысады, тұмсығынан сүйеді. Желкесінен иіскейді.

	Ақмойнаққа да бұл мейірім ұнайды. Жылы құшақта оның да тұяқ серіппей үнтүнсіз жата бергісі бар. Бір қиналатыны, сөйткен Ақмоншақ енді бірде екі иығы селкілдеп жылайды. Ащы тамшылар Ақмойнақтың тіліне тиеді. Ащы болғанда да тіл оятындай. Ащы, тым ащы...

	* * *

	Шайды ас үйдегі жайдақ үстелдің үстіне әзірлейді. Мұратхан кейде ерте, кейде кеш келеді.

	– Ішім жарылатын шығар,– дейді Ақмоншақ.

	– Қойшыей! – Мұратхан екіүш кесе ыстық шайдан кейін ғана жан шақырады. Ақмоншақтың сұлу жүзіне де сосын барып назар жығады. Иыққа төгілген қолаң шашын сәл кері ысырып, мойнына тұмсығын тақайды. Добалдай қолдарымен маңдайын сипайды.

	– Ақмоншағым! – дейді шын нетімен. – Осы ше, Сексеуіл стансасына жеткенше дегбірім қашады. Адамау, бұрынсоңды ол арасын неге байқамағам. Көзді ашыпжұмғанша жетіп баратын секілді едік. Қазір жеткізбейді. Алыс. Сөйтсем, саған жеткенше асығады екенмін ғой. Қайтар жолда да тура иненің ұшында отырғандай күй кешемін. Кейде тепловоздың жылдамдығын үдетіп кеп жібергендігімді де байқамаймын. Қасымдағы серігім ұрысады. Оныкі дұрыс, әрине. Темір жолдың тәртібіне бағынбасаңыз бітті, апатқа ұрынасың. Қарсы келе жатқан поезға соғыласың, сүйегіңді таба алсаң жақсы ақыр соңында.

	– Құрысын, құрып кетсін, жайырақ айда. Бізді жау алар деймісің, отырмыз ғой омалып.

	– Жаным менің, күнім менің! – Мұратхан Ақмоншақтың белінен айқара құшақтап өзіне тартады.– Сірә, шыдамаспын, жүрші төргі бөлмеге...

	– Ұят емес пе?

	– Кімнен?

	– Кімнен дейсің... Ақмойнақтан.

	Ақмоншақ та әдейі қылымсиды. Оған ендігі жерде баяғыдай ашылыпшашылып жүру арман. Күн санайды, ай санайды. Мұратханмен болған әрбір сағаты өтіп болмайтындай. Мүмкіндігінше баяғы нәпсі құмарлықтың бәрін қолдан тізгіндеуге тура келер. Қайдағы жоқты айтып Мұратханды алдарқатқысы келеді. Бірақ Мұратханның адам ішіндегісін тап басып біле қоятын, сезе қоятын бір пәлесі бар. Ай, сірә, мұнан құлан таза құтылу тым қымбатқа түсер. Ұстайды, ұсталады түптің түбінде. Оның ақырының оңай соқпасын да жүрегі құрғыры сезеді ептеп. Кімге айтарсың, кімге шағынарсың мұңшеріңді? Дүние түгелімен тұйықталған. «Өз қолыңмен істегенді өзің көтер!» деп ышқынады тағы бір бейтаныс дауыс. Қайда қашады, өзі көтерер ғой шамасының жеткенінше. Бірақ соған жете алмай қаламын ба деп қорқа соқтайды. Сын сағаты мысық табандап жетіп келген секілді. Япыр ай, бұл пәлекеттің екпіні сонша қатты болар ма! Бұдан қалай және қашан құтылады? Құтылар еді...

	Шай құйып отырып кесесін қолынан түсіріп алды. Көзінің астымен Мұратханның көңілді кейпіне ұрлана қарап қояды. Мынадай арам ойға қалайша барып қалғаным деп, өзі де шошып кетті. Содан біразға дейін өзөзіне келе алсашы... Шайды да немкеттілеу сораптайды. Тіпті далаға шығып кетсе тәуір болар еді. Иә, күні ертеңақ бұл жұмбақтың сыры ашылады. Ауылаймақ түгел құлақтанады. Бәлкім, Мұратханды іштей аяйтындар да немесе сыртынан ернін шүршитіп әжуалайтындар да көп болар. «Өзіне де сол керек, мектеп директорының қызын көп шығынданбастан қолға түсірдім деп ақиланып кетіп еді»... Айтады, айтақтайды, одан қалды біреудің қайғысынан ләззәт алатындай алақандарын ұрғылап рақатқа бөленеді.

	Артықтау айтса құдай кешірер, жылдамдығын үдете түскен тепловозы бар болғыр темір жолдан былайырақ ұшып түссе қайтер еді деп тілейді... Мұратханның одан жаны шығып кетпес. Азар болса ауруханада екіүш ай жатып, аяғына мініп кетер. Оған дейін Ақмоншақ та құрсақтың бір амалын қарастырар. Әлде шындықтың көзіне шөп сала алмаймын деп, болған жайды бастан аяқ Мұратханның алдына өзіақ жайып салса ма екен, а?! Иә, төрелігін өзі айтсын, шабамын десе бас, міне!

	Ақмойнақ ас үстелінің аяқ жағын тырналап, қыңсылап, «Мұратхан көке, мені неге ұмытып кеттіңіз» дегендей белгі береді. Быршып терлеген Мұратхан ақ сүлгімен мойнын сүрткілейді де,

	«Қап!» деп төмен еңкейеді. Ақмойнақты бауырына басады. Жауырынын сипалайды. «Мұндай ақылды итке қолы жеткен де арманда, қолы жетпеген де арманда» деп өзінің де мықтылығын іштей дәлелдеуге тырысады. Ақмоншаққа қара болып жүрген осы. Үйге танымайтын тірі жанды маңайлатпайды. Тірсектен алады, дауысы да ірі, нық.

	– Мен бір амал ойлап таптым,– деп қуақылана жымияды Мұратхан, – білем, үйде отырған жалғыз адам шынымен зерігеді.

	– Енді не істе дейсің?

	– Не істейтіндігіңді айтайын, түйе жүнінен шұлық тоқы. Дайын тауарыңды менақ өткізіп беремін. Ақысы қолмақол.

	Мұратхан Ақмоншақтың белінен қапсыра құшақтап өзіне тартты.

	* * *

	Мұратхан үйге кіргеннен Ақмойнақ ағаш кереуеттің аяқ жағын ыңғайлай бастайды. Қызғанбайды, жұмсақ, жайлы төсек екі адамға арналған екен, ендеше рақатын да өздері көрсін. Турасын айтқанда Ақмойнақтың үй иелеріне иненің жасуындай өкпесі жоқ. Мынадай терезе тырналаған қара суықта қораның бір бұрышында жатса көрер еді бүрісіп. Үй иелері де Ақмойнақтың нәті ит қой деп, шеткері ысырған емес. Тамақты да өздерімен бірге ішеді. Әрине, бөлек табақпен. Біреу үстіне түсіп өбектеп жатса, түк көрмегендей әр нәрсеге мөлиіп, көз сатудың қажеті қанша? Бәрі рет ретімен, мөлшермен. Қарыны аш емес, аш болып та көрген жоқ. Қомағайлықпен артығырақ сілтеп қойғаны өзіне жау. Түннің бір уағында тысқа шығуына тура келер. Ауызүйдің зіл батпан ауыр есігі өздігінен ашылмайды бәрібір.

	Үй иелері ассуларын ертелеу ішті де, бүгін ертелеу жатып қалды. Ақмойнақ денесін бір шұқым қып жиды да, ағаш кереуеттің астына қарай жылжыды. Жайсыз жағдайдың түбі бір болмай қоймайтындығын күні бұрын сезгендей. Еш нәрсені естігісі жоқ, үй иелерінің арасына түсіп төрелік айта алмаған соң, күні бұрын құйрығын қысып тыныш жатқан абзал.

	– Бәли, шертиген мына қарыныңа жол болсын,– деді Мұратхан түннің бір уағында бөлменің жарығын жарқ еткізіп,– екіүш айдың ішінде мұны қайдан тауып ала қойдың? Маған сыйлаған сыйлығың тым қомақты көрінеді ғой! – Дауысы зілді әрі мысқыл әжуа аралас.

	– Солай... солай, – деп міңгірлейді Ақмоншақ,– құдай берейін десе...

	– Иә, құдай берейін десе тас төбеңнен тастап жібереді. Бірақ бұл жолғы мырзалығының мәнісін түсіне алмай тұрғаным.

	– Өзіңнен...

	– Пах, алғашқы күнненақ пайда болған еді демексің ғой. Айтасыңау, шыбыным!.. Ал санайық, ақпан – бір, мамыр – екі...

	Әлдене тарс ете қалды. Ақмойнақ бар денесін бауырына жиып, дірдір етіп тыныштық болғай деп тәңіріне жалбарынады.

	– Сөйле?!.

	– Сөйлейтін несі бар?

	– Ішіңдегі кімдікі?

	– Өзімдікі!

	– Рас, өзіңдікі... мен әкесін сұрап тұрмын. Әкесін! – деп айқайға басты Мұратхан. – Жә, белгілі, бәрі белгілі, ұрысыпталаспайық... Құдайымай! – Үстіүстіне маңдайын тоқпақтады. – Не жаздым?! Неге қорлайсың, Ақмоншақ?! Саған деген көңілім ақ қағаздай кіршіксіз еді ғой, Ақмоншақ! Әлде қастығың бар ма еді? Бұрын... бұрын неге айтпадың мұныңды! Мені масқаралағың келген екен, мұнан басқа да айлатәсілді ойлап табуға болатын еді ғой!.. Жәжә, ендігісін өзің шеш, мен болдым!..

	Сыртқы есік солқ етіп қатты жабылды.

	* * *

	Қазір екеуі екі бөлек үйде тұрады. Тек Ақмойнақ қана екі үйдің арасына ертеңдікеш алмакезек қатынайды.





САТҚЫН




	Шүкір, шүкір ғой бәріне. Сүзектен тұрғандай көзі кіртиіп жан жағына қарайды. Ауыр күрсініп, еңсесін тіктейді. Қара көлеңкелі бөлме суық әрі үрейлі. Тұла бойы тоңазыған соң, жейдесінің алқамсалқам өңірін түймеледі. Арлыберлі мойнын, иығын қозғап көреді. Түгел, түгел екен барлығы. Тіпті қоңыр костюмінің төс қалтасына қыстырған бір тал раушан гүліне дейін дін аман. Оу, сонда... сонда қалай? Ал манағы думанды топтың сол жынойнақты пышақ кескендей тыйып тастап, үйдіүйлеріне ыңшыңсыз тарап кеткені ме? Сенімсіз, түс секілді біртүрлі. Балконның іргелес жақтауындағы терезе пердесі жел үрлеген қарындай кеулеп барып, қайта төмендейді. Кейде ауаға ілініп қалған көбелек қанатындай дамылсыз дірілдейді. Мұндай суретті Өмірзақ былайғы тірлікте мың мәрте көрген де шығарау. Елемеді, әлде елегісі келмеді. Неге өйтті екен, жарағыр?!.

	Осы тұсқа келгенде қызыл пүлішпен тысталған үлкен диванның қыр ағашына иегін оңдырмай соғып алды. Қалғып кеткен ді жазған басы. Зәудесін барып есін жиды. Тамағы кебірсіді. Охо, шүкіршілік жасайтындайақ бар екен, қалған екен бір нәрсе! Кекесінді түрде миығынан күлді ме, тістерін қышырлатып жұдырығын түйді ме. Арғы жағын ажырата алмады. Е, бәсе, солай болуға тиіс еді ғой. Осымен мүлдем, тырапай асқан шығармын дегенді. Жожоқ. Мидың мың қатпарындағы қаптаған клетканың бірер талшығы манағы «сойқансоғыстан» қалайша аман қалған десеңші! Бейшараай! Әне, тірі жан, тізесі дірілдесе де ілгері қарай әлпектәлтек аяғын басады, адам боп кетуге талпынады. Лайсаң жауын астында қалған жабайы күшік көрінгенге жалтақтап, сүмірейіп, көше бұрышында өстіп шоқиып отырар едіау. Со секілді... әзірге осы теңеудің өзіақ жетіпартылады. Бетінің бері қарағаны емей немене, әу бастағы өлермендікпен кебірсіген таңдайын жібітпек боп, үстел үстіндегі иқыжиқы сыра қалбырларына қол соза беріп еді... о, жаратқан, әлсіреген денедегі бұл қайдан тап болған бұла күш?! Жүйке тамырлары дір ете қалды. Стоп! Дірілдеген саусақтар сылқ етіп тізесіне құлады. Таңдайы таңдайына жабысса да, енді қайтіп қолы көтерілмеді. Қаңылтырдағы қанжылым сыра жүрек айнытқаннан басқа қай бір шөл қандырушы еді. Үйелегендей орнынан тұруы мұң болып отырғанда ол запыранды қай қалтасына құйып алады, қарағымау! Ищіай, лоқсығанда бар ма, қолқаңды қоса қабат жұлып әкететіннен әрі. Атама, атамаңыз, дәмі қандай заһар еді зәнталақтың!.. Жә, мақұл, әупірімдеп түрегелсінақ, сосын тәлтіректеп қайда барады? Мына көрдей бөлменің ішінен, сірә, кісінің аяқжолын тауып жүруі мүмкін бе. Қайбір ылдым жылдым, дені сау күнінде де оңайлықпен бөксесі көтерілмеуші еді. Әлденеге сүрініп кетіп, кескен томардай гүрс ете түскенше... өзіменөзі өстіп жасырынбақ ойнағаны тиімді.

	Раушан гүліне иіліп, танауын тақады. Бұрқырауын шіркіннің!

	Бұрқырамаса да солай қабылдады. Ал шындығында француз коньягі мен қымбат сигарь түтініне ысталған танау хош иісті қайтіп ажыратушы еді. Ойхой, «Тұма бұлақтың мұздай суынан бір сімірер ме еді» деп армандайды және де. Әдеттегіше құлақ түбінен әлденелер күбірлейді, көз алдынан танысбейтаныс бейнелер үздік создық жүгіріп өтеді.

	* * *

	Ас үйдегі ыбырсыған ыдыстарды жинастырып жатқанды. Кенет... телефоны бар болғырдың шар ете түскені. Зибагүлдің атқақтаған жүрегі аузына тығылды. Қобырап, маңдайға құлаған шашын маймай саусақ ұшымен сілкіп тастап, ал кеп жүгірсін. Ұятай, ұят болғанда жылтырақ еденге тайып жығылып, мұрттай ұша жаздады. Құламаса да есік жақтауына аңдамай тізесін соғып алды. Телефонға алыпұшып жеткендігін қайтейін, трубканы оқыс көтеріп, «Алло, Өмірзақпысың?» дегенше ар жақтағы тілеуіңді бергірдің тілге келместен үзіп кеп жібергені. Самсоз. Бөрене түбіртегінен ойып жасалған жанындағы аласа орындыққа сылқ ете түсті. Мұнысы несі, адам деген өстіп те жеңілтек боп кете меау?! Айтты не , айтпады не, мына Зибагүл ол Зибагүлге мүлдем ұқсамайды. Жарты қабырғаны алып тұрған айна ішіндегі Зибагүл бөтен, басқа. Қарсы алдындағы айдай жарқыраған айнадағы сөлекеттеу түрін көргенде одан бетер қысылып, төмен қарады. Кірпігіне жаққан қара бояу еріперіп, толықша беттің біраз бөлігіне белгі салып үлгеріпті. Үйге кірісімен төбеге үйіп тастайтын жұдырықтай бұрым ұйпатұйпа. Үстіне іле салғаны да ескіқұсқы бірдеме. Ішкі бөлмедегі үлкен кереуеттің аяқ жағында ілулі тұратын ақ жібек халатына жете алмаған тәрізді. Тізесін көгертіп алғандығын да айнадан көріп отырды. Адамды алжастырайын десе аяқ астынанау, сабырлы, салмақты, жер қозғалса қозғалмайтын Зибагүлдің мына тірлігіне кісі күлерліктейді. Не болды, неге елегізиді? Алты бөлмелі абажадай пәтердің күллі берекесін біреу көзбекөз ұрлап әкеткеннен сау ма. Неге үрейлі? Айналайынау, әріберіден соң бұл «өз үйі – өлең төсегі» емес пе. Өлең төсегі болғанда да, шашылып, шашау шығып жатқан бөгде дүние болсайшы. Мұнтаздай. Жиһаз атаулының бәрін Өмірзақ қайдағы бір адам түсініп болмайтын стильдер арқылы өз қолымен жасап шыққанды. Таңғаларлық құпия тірліктері көп қой Өмірзақтың! Кейбір көңілді сәттерінде саусақтарын ербеңдетіп, тілін шығарып, бетаузын жыбырлатып, Зибагүлге талай әңгімені өз «тілінде» түсіндіріп берер едіау. Махабатты да, сүйіспеншілікті де, әйелді құрметтеуді де тек осы төңіректен іздеңіз. Ал бәрінен бұрын қолына алғаны Зибагүлдің көңілінен шығып жатса тым алақай!

	«Менің жұмбағымды толық түсінгенше өзің де кемсеңдеген кемпір боларсың! Бәрін жасадым. Бәлкім, саған арнаған ТәжМахалым да осы үйдің бір бұрышында тығулы жатқан шығар. Мықты болсаң, тауып ал...»

	«А....а, не, не дейсің?! Құдай үшін қайталашы бір рет»...

	Айнаға қарауға да жүрексінгендей. «Осынша әлем сиятын айнаның неге керегі болды екен?» – деп Зибагүл тұңғыш рет өз өзіне осы жолы ғана сұрақ қойғанды. Бұрын, бұған дейін үй тіршілігіне шынымен бас ауырпағаны ма. Жұмысқа барады, жұмыстан келеді. Бәрі дайын. Өмірзақ күндізтүні үйінде. Жанға керектіні біреу түптүгел үйіптөгіп тастаса, Зибагүлдің қолының қышығаны не. Оның үстіне Өмірзақтың қалжыңы қандай! Кісі өлтіреді. Өмірзақтың қалжыңы. Әгәрәкім, мына айнаның ішкі жағына шайтанның бейнесін жасап қойса ше. Сәлпәл оңға, не солға қарай бұрыңызшы, әйтеуір бұрыштан бір нәрсенің сопаң ете қалары анық. Және дәлелі де кісіні тыпыр еткізбейді. Өмірзақпен айтысып жеңіске жетуің екі талай. Ол үнемі жеңеді, не тең түседі. О, құданың құдіреті!... Баяғыда, бәлкім кенжесі дүниеге келген жылы ма, әлде одан ілгеріде ме, әйтеуір сандырақтап отырып, Өмірзақ бір бет қағазға айбақсайбақ бірдемелерді жазып, мұның ақ халатының жан қалтасына асығысүсігіс сүңгіте салғанды. Оу, одан бері де он жылдан астам уақыт өткен шығар санамалай бастаса. Өтсін, өте берсін, не өтпей жатыр бұл қу тіршіліктен?! Адам ау, түк таппағандай со шіркіннің тап бүгін кеп еске түскендігіне таңғалады ғой бұл Зибагүл! Енді өкінгеннен не пайда, Зибагүлден басқа бір ұсынықтылау әйел болғанда сол бір бет қағазы түскірді күндердіңкүнінде керек болар деп, бойтұмардай сақтап жүрмес пе?! Өзін өлердей сүйетіндігін одан артық қайтіп дәлелдейді Өмірзақ. «Саған арнаған ТәжМахалым осы үйдің ішінде. Мықты болсаң тауып ал». Қайдан табады, таба алмайды. Табатын кісі сол бір бет қағазды умаждапумаждап, кез келген жерге тастай салар ма? ТәжМахал дегені аса бір көзге түсетіндей де керемет болмауы мүмкін ғой. Шын ниетімен беріліп жасаған дүниесін Зибагүлге ғана арнаса – сол емес пе Өмірзақтың ТәжМахалы. Құдай шебер ау, оның мына айна артында жасырынып тұрмасына кім кепіл?..

	Үлкен бөлменің қоңыр есігі сырт етіп ашылғанда Зибагүлдің көздері одан бетер жыпылықтады. Қарашашы ұртын томпайтып, жылдамдатып әжетханаға кіріп кетті. Шешесіне өкпелі. Тіктеліп қарағысы да келмеді. Айт жоқ, той жоқ, өзіменөзі тыныш жүрген әкесін сырттай сойып салып жатса, не деп қарайды, не үшін қарайды? Шешесінің де сөзге шеберлігін бүгін байқады, сөзге тым ұста екен шешесі:

	– «Пах, Өмірзақ, Өмірзақ Базарбаевич, сіз...сіз генисіз. Ешкімге ұқсамайтын аса талантты суретшісіз! Сізді қайталау мүмкін емес. Әттең біздің мықтылардың өнерге деген талғамы әлі де сәл төмен ғой. Батыстағы аукционда әрбір картинаңызды ең кемі бес мың долларға сатып алар еді...» Міне, әкелеріңнің құны осындай құрғақ ауыз жел сөзбен өлшенеді. Танауы делдиіп тұрған шығар, алдына мың қой айдап..

	– Папам ішпейді.

	– Ішпейді! Бүгін ішіп келмесе барау, көргенім өтірік. Есікті өзің ашып, бәлкім былқсылқ еткен әкеңді өзің күтіп аларсың.

	«Мәшинесі бұзылып қалған шығар». Мені суқараңғы соқыр дейсің ғой түк көрмейтін. Біреу ұстап алатындай, мәшинесін гаражға қойып, мұқият бекітіп, кілтін қалтасына салып, тайып отырыпты.

	– Ішсе несі бар, ішсін, оған да жұртпен араласу керек шығар.

	– Қайтіп, қайтіп араласады. Мен араласпасын деп жүрмін бе?! – Зибагүлдің дауысы жарықшақтана шықты. Кірпігіне кілегейленіп жас іркілді. Теріс бұрылды. Көз жасын көрсеткісі келмеді қызына. Көкірегі қарс айырылғандай ауыр күрсінді. Әй, ит жесін бәрінің, мына боқ дүниесі кімге керек?! Өмір бойы Өмірзақпен қолтықтасып бір тойдомалаққа бармапты. Жұрт алдына шығып бір билемепті. Әйтеуір, Өмірзақтыңақ сылтауы түгесілмейді. Топқа қосылмайды, саяқ жүреді... Ал, міне, өзіне келгенде қандай, ыңғайлы уақытты тауып ала қояды. Суда жүзген қайықтай жымын білдірмейді. Оу, жұртың әйелдері секілді Зибагүл де жарқырып жүрсе бір нәрсесі кете ме. Көзі соқыр, мұрны шұшық па? Зибагүлдейақ болсын бір қазақтың әйелі! Қынама бел, аққу мойын, түптүзу балтыр. Түр тұлғасы қоладан құйғандай. Әлде Өмірзақ өзін өзгелерден қызғана ма? Не үшін, айтсын неге қызғанатындығын. Әйтпесе, не көрінді... міне, түн жамылып отыр ғой, оған Зибагүлдің инедей қатысы жоқ. Қайта осындай әйелдің мылқау жігіттің етегінен ұстағандығына шүкірлік жасасын. Бала күнінен бойға жабысқан кеселге не істей алады Зибагүл? Көрсетпеген дәрігері жоқ. Қытай асты, Қырым жағалады, Иранға да иек артты. Ақшаны да аяған емес. Ендігі үміт – Прагада. Сонда бір ине салып емдейтін балгер бар деп естіген. Өмірзаққа ол пәле кейіннен, алғашқы сыныпта, қатты үрейдің арқасында пайда болған ғой. Үйлерін толқын басып қалған. Тіл астындағы жүйке тамырлары содан түйілген. Түйінделген тұсты дәл тапса, сөйлеп кетуі әбден мүмкін. Ал тездетіп жолға дайындалатын «ғұлама суретшіңіздің» сайран салып жүргені анау. Тамақ бездеріне сәлпәл суық тисе емдомның бәрі текке кетедіміс, емшіге барар алдында күллі жүйкені қалыпқа келтіруге тиістіміс. Өмірзаққа дәл қазір қатты қуануға да, не қатты ренжуге де болмайды.

	Ал мына қаршадай қызының әкесіне тіл тигізген адамның қолында өлуге бар. Қарнын тыртыр қасып, түзге шыққан Серікбай да әкесі жататын бөлмеге байқамағансып бір көз салып өтті.

	– Екеуің кезектесіп, вахтаға тұрып әкелеріңді есік алдынан күтіп алсаңдаршы.

	Серікбай да үндеген жоқ, тек қоңыр есік қана ішкі жағынан қаттырақ жабылды.

	* * *

	Әлдекімдер күбірлеп сөйлескендей болған. Ұрықарыға ұқсамайды. Ұрықары не жесін бұл жерден. Іздегендері сыраның қалбырлары болса атамнан әрмен, түп орнымен көтеріп әкетсе де көңілі баяғыдай. Үріп ауызға салғандай екі бойжеткен алғашында сықылықтап күлді, бірбірінің құлағына әлденелерді сыбырлады. Сосын аяқтарын ұшынан басып бері жақындады. Өмірзақтың екі шекесінің жанды қоймай солқылдағаны болмаса, мастығы әлдеқашан тарқаған. Қиғаштай түскен ай сәулесімен әрбір қозғалысты жіті бақылап отырды. Сол жақ бетінде оймақтай қалы бар қарындасты мана дені сау кезіндеақ ұнатып қалған. Балаң мінезінен әлі арылып үлгермепті. Ешбір қоспасыз риясыз күлкісінің өзі кісіні ынтықтыра түскендей. Тіпті, әлденеге бұртаңдап өкпелеп қалатындығына дейін табиғи, жасандылықтан ада. Ауылдан таяу арада келіп, қаланың қымқиғаш тіршілігіне әлі үйренісе алмай жүрсе де бізден көрмеңіз.

	Өмірзақтың оң жақ бүйрегі үстіүстіне сұққылайды. Арақ жақпайды. Атаңа нәлет, бұл сідікті қанша жерден ішпейін десе де, әйтеуір шаруаның бір ұшы осыған тірелгенде бәрібір ыңғайы дөңгеленіп келе қалады. Ілгергі уақытта жастықтың желегімен біраз жұтқан. Басы бұлғақтап, бар ынтасымен ішібауыры үгітіліп, шабыты тек сол шишаның ішінде тығылып жатқандай, біраз сілтеген. Сосын мықтап тормоз берді. Әйелінен, не басқадай жағдайдан қаймыққаны емес, саналы түрде бас тартты. Тіпті үйге арақ әкелдірмеуге де қайлы еді. Сөйткен сопы Өмірзақтың айдың күннің аманында тұзаққа түсіп қалып, мәңгіріп отырған түрі мынау. Сволш, Әділбек! Оңбай омақаса құлатты. Әлде Өмірзаққа деген қастығы бар ма. Көре алмай ма Өмірзақтың өстіп жер басып жүргенін. Таланттың жауы көп. Мейлі, солайақ болсын. Бірақ Өмірзақтың талантын біреулер таразыға салып, бағасын беріп, Мемлекеттік сыйлыққа ұсынып жатыр ма? Әлде шетелдердегі керемет көрмелерге туындыларын қойғызып па еді? Бәрінен мақұрым. Тек өзі. Тәуекелшіл. Тағдырымен тайталаса біледі. Жұрт аузында жүретіндей атағы аспандап тұрмаса да, ешкімнен сорлы емес. Ең бастысы, ошағының түтіні түзу. Тапсырыспен сурет салмаса да, әлдебір қалталы азаматтар пәсін төлеп, бірнеше туындысын қалап алған. Бұл біріншісі еместі. Ал әумесер Әділбек «Сенің суреттеріңді алғаш сатып алушы менмін» деп кеудесін тоқпақтайды. «Жоқ, сенен де басқалар сатып алған» деп сүйінші сұрасын ба. Өмірзаққа дәл қазір ақша дегеніңіз ауадай қажет болып тұр. Құдай кісіні сорлатқанда біреуге кіріптар етіп сорлатады ғой. Әділбектің алдында үнемі желкесін күжірейтіп жүретін Өмірзақтың осы жолы аузына құм құйылды да қалды. Жақ аша алмады. Шетелге жүргелі жатқандығын, ол үшін қомақты қаражат керектігін әлгі Әділбек сволш айға қарап бал ашып білді ме, әйтеуір Өмірзақтың осал тұсын дөп басты. Бір кезде Ленинградтың көркемсурет училищесінде бірге оқыған. Өнер есігін де бірге ашқан. Әділбекті не түлен түрткендігін қайдам, әлде қағаз шимайлағаннан мұратқа жете алмасын білді ме, әлде болашығынан күдіктенді ме, әйтеуір нарық заманы басталған тұста «мен коммерцияға кеттім» деп, қағазқаламды құлыпқа салып, есікпеесік шеберханасынан біржола тайып отырған. Бірақ, ит те болса көз көрген емес пе, аратұра төбе көрсетуді ұмытпайды. Саунаға түсіреді, бильярдқа сүйрелейді. Бәрі өлшеммен, тәртіппен. Шектен шықпайды, шектен шығармайды Өмірзақ. Үймеүй қатысады, балалары да бірінбірі біледі. Өткен жазда өлердегі сөзін айтып, өтініп болмаған соң Өмірзақ былайғы шаруаларының бәрін жиыстырып қойып, Әділбектің саяжайына деп елде жоқ жоба жасап берген. Коммерсант досы содан бері дән риза.

	«Жожоқ, олай болуы мүмкін емес. Ойпырай, арам ойдың ақыпұлсыз алдымен жетіп келетіні несі екенай,ә?!» Талантты тұншықтырудың бір жолы – ішкізу. Ішкізіп, тұмсығымен топырақ қапқандығын көріп, алыстан алақайлап алақан соғу. Міне, Әділбекті де солардың қатарына қоспақшы, ә! Не жазып қалды? Жазығы – он шақты картинасын қолмақол сатып алғандығы ма. Тілге келмеді. Қаржысы да қомақты, Зибагүлдің алдында да біраз беделін өсірмекші. Жарылқайын десе, өстіп жарылқайды ғой. Қалтасы томпайып шыға келді бір күннің ішінде. Несін айтасың, өзі... өзі кінәлі бәріне! Жығып салып, Әділбек аузына арақ құйып па еді. Емендей сіресіп келеді де, ойламаған тұстан морт сынады. Иә, бизнестің тілімен айтқанда тәптәуір «ізделка» жасалған. Екі жақтың да есебі түгелді. Әділбек досым еді деп бұған қайырымдылық жасаған жоқ, меценаттықтың жұқанасын да көрсете алмады. Айырбас, сен маған, мен саған. Осыны біле тұрып қандай албасты басты Өмірзақты. Қайқайып тарта бермеді ме үйіне. Жоқ, іркілді, тоқтады. «Мұндай ходты атап өту керек, – деді Әділбек,– болашақта да қол шығу үшін. Арақатынасымыздың алдыарты осы емес шығар. Бар шығын өзімнен, жаныңа не керектің бәрін өзім ұйымдастырамын. Жұмыртқа басқан күрке тауық құсап үйіңде отыра бересің бе өстіп? Мәңгілік емес, айдарларынан жел ескен талайлардан да қалған бұл өмір!»

	Осыған шыдай алмады. Әлгі сөз бірден ащы өзегіне түсті.

	«Мақұл, бір жолға сеніңақ дегенің болсын». Алғашында қышқылтым коньякті сыздықтатыпақ жұтып отырған. Біртебірте буыны босады. Оның бер жағында сенің қасқабағыңды бағып, күллі болмысымен саған беріліп, жікжапар болған бикештердің ыстық демі қойсын ба! Бірінің қолынан екіншісі қағып алып, Өмірзақты әлжуаз алақандарында аялайды. Аяғын жерге тигізбейді. Билері де тұрпайы еді түбің түскірлердің. Сүйріктей саусақтарын мойынға асып кеп жіберіп, тығыншықтай денесін жиырып, сығымдап, кеудеңе кіре түскенде бар ма, тұла бойың оқыс шым ете түседі. Алпыс екі қан тамырың бүлкілдей соғып, бүкіл тұла бойың шойындай балқып, бір ғажайып әлемге топ ете түсесің. Оу, аса сирек кездесетін мұндай құбылыс кісіні сілкітпей қоя ма, асау ағын өз иіріміне батырмай шыдата ма?! Оймақтай ерін құлақ түбіне тақала келіп, үздіге сыбырлайды. Өздері сүйеді, өздері құшақтайды және өздері дегендеріне көндіреді. Көнесің, жеті қараңғы түнде тәлтіректеп қайда барасың. Бір түн, бір түнге шыдамайтын тірі жан бола ма.

	Охо! Таныды. Сол, сол қарағым. Дөңгелене билеп жүргенде шашының арасына қыстырған раушан гүлін Өмірзақтың төсқалтасына қадай салғанды. Жараса кетті. Сонысынан өзі ләззат алғандай, Өмірзақтан бетер қуанды. Екі беті нарттай қызарып, Өмірзақтың кеудесіне басын қойды. Байқап қалды, қара көлеңкелеу жарықтың астына қақпайлап әкеліп, әдейілеп қарады... Алма бетінен мөлтілдеп қан тамып тұр. Құдай шеберай! Кенет ішкі әлемі теңіз толқынындай туласын. Ауыл, ауылдың әдемі қызы. Ертең көре қал, қала тіршілігі – құрдым, тажал. Мына алма беттің алаулаған қызылын әпсәтте қағып алады да, оның орнына безірейген безбүйрек бір нәрсені еріксіз тықпалай салады... «Тоқта, тоқташы, қарашығым! Сол ағам әулие екен дерсің түптің түбінде. Кері қайт! А...а, енді қайта алмайсыңау, жол тұйықталған. Ертең, күні ертең шеберханама келсейші! Өтінемін. Мына құдіретті сұлулықты ең болмаса қағазға түсіріп алайын!..» Өмірзақ ауыр жұтынды. Жұдырығын түйді. Айта алмады әлгі сөздерді. Жожоқ, несіне қысылады, кімнен ұялады?! Айтуы керек. Әдемілікті кірқоқыстан ажыратып ала алмаса азаматтығы қайсы?! Адамау, көзі көріп тұрып қалай қияды мына жауһар дүниені?! Ертең бәрі бітеді. Сұлулық дарға асылады. Одан соңғысының несін сұрайсың?! Өмір бойы тынбай іздеп жүргені де осы сұлулық емес пе еді Өмірзақтың?! «Тыңдар, тыңдамас, алдымен өз мойнымдағы қарыздан құтылайын. Мына бүйірдегі бөлмеге кірейін де, бір бет қағазға тізіп шығайын әлгі ойымды. Оқыр, бірде болмаса бірде көзіне түсер. Көріп тұрып, сұлулықты арашалап ала алмағандықтың өзі опасыздық!»

	Айтқандай, бөлме оңаша екен. Жұмсақ үстелге жайғасып, үстел шамның тетігін басып, «бұрынсоңды ел естімеген құдіретті сөз жазайын, сөз жазайыншы» деп сәл ойланып отырғанда ғой қалғып кеткені...

	* * *

	...Сол Зибагүл, жер тепкілеп құдайдың зарын қылған манағы Зибагүл қазір жаймашуақ. Қалай және не болғандығын өзі де түсінбейді. Әлденеге кәдімгідей таңғалады. Сиқыры бар ма Өмірзақтың? Әлде әлі мұрты бұзылмаған биотогын осындай сын сағаттарда орнымен қолдана білетін болғаны ма Өмірзақтың. Айтатыны жоқ, биотогы керемет! Әне, өзі куә. Тыпыр ете алмай қалды. Зибагүл ішіндегі желін армансыз шығарып алсыншы деп, сол оңтайлы сәтті аңдып тұрды да, қапелімде әйелінің аяққолын байлады да тастады. Әне, онысы Зибагүлдің жадында ТәжМахал болып қайта жаңғырды. Рентген сәулесі жолда қалар мұның қасында. Тұла бойындағы қанды іріңнің бәрін сылып, сығып алып, Зибагүлдің өзін ақ мамыққа орады да тастады.

	Сенбесеңіз, міне... Зибагүлдің түртұлғасына алыстан көз жіберіңізші. Қиял кемесінде тербеліп, балбырап, сол ТәжМахалды тездетіп тауып алғысы келеді. Әлдекімдермен сырласқысы келеді. Зибагүл жеңілді. Жеңіс Өмірзақ жағында. Биотогы күшті ғой Өмірзақтың!

	Ас үйде үзіпжұлып, тамақ ішкен боп жүрген Қарашашты дауыстап жанына шақырып алды:

	– Кешір, көкетай!

	Қызының жүзінен де жылымық жүгірді. Шешесінің белінен қапсыра құшақтап, шөп еткізіп бетінен сүйіп алды.

	– Осы соңы болсын, мұнан былайғы ұрыскерісті естімейін, көрмейін.

	– Бопты. А...а, Өмірзақтың күшті ғой биотогы.

	– Не?

	– Не дедім... Жәй, басымның сақинасы ұстады ма білмеймін. Келеді, келмей қайда барушы еді әкелерің?! Таланттарды үйге қамап қоюға болмайды.

	– Е, өстімейсіз бе манадан бері, тіпті Серікбай екеуміздің үйден тұра қашқымыз келген.

	– Қой, мені жалғыз тастап қайда бармақсыңдар?

	– Басымыздың ауған жағына...

	– Немене, бала боп кеттіңдер ме? – Қызымен іштей ұғысқандай сынай танытты.

	– Кім звондаған?

	– А...а?

	– Бұрын телефон трубкасын көтермейтінсіз.

	– Иә, мені иектеді бір пәле. – Басын шайқады. Қызының да бойжетіп қалғандығын енді аңғарды. Тамағына бір нәрсе кептеліп қалғандай, арғы жағын айта алмады. Болашақ күйеу баласы болып жүрмесін әлгі телефон соққан. Ал Қарашашы сол қоңырауды күтіп жүрсе ше. Ұятай, айтпа, Зибагүлдің бүгінгі істегені ме?! Жонынан таспа тілетін де адам жоқ. Бұрын... бұл үйдегі үйреніскен «морзе» әліппесінің өзі солай еді ғой. Үсті үстіне үш рет қоңырау соғылса, Өмірзақтың «сәл кешігіп келемін» дегені; екі рет – «келе жатырмын»; бір рет... Өмірзақ телефонды бір мәрте соққан емес. Екі, не үш... Ал албасты басқанда Зибагүл соны елемей далақтап жүгірді ғой. Онан гөрі ТәжМахалды іздеп тапқаны жақсы едіау! Қап!

	* * *

	– Сен!

	– Жоқ, сен!

	Екі бойжеткен Өмірзақтың костюмін шешті, қолтығынан демеп орнынан тұрғызды. Ваннаға кіргізіп, маңдайына суық сүлгі басты. Сірә, мастығынан айықсын дегендері болар. Қайдағы мастық. Аратұра жүрегінің көтеріліп, лоқсығандығы болмаса, өзгесі дін аман. Түн жарымнан ауған, сырттағы айқайсүрен дауыстың жағы семген. Тек іргеліктегі үлкен өзеннің гүрілі ғана анық естіледі.

	– Сіздің шығармашылығыңызбен жақсы таныспын, – деді ұзын бойлы қара қыз, – әсіресе, әлгі қалай еді, атының ауызға түспей тұрғандығын қарашы. Орталық галереядан осы таяуда ғана көріп таңғалғам.... Суреттеріңіздің бәрі ойға жетелейді. Су астында қалған балықшы ауыл, балыққа айналып кеткен бала... О, таптым, таптым! Біріншісінің аты – «Рақымшылық жасау»...

	– Кімге рақымшылық жасағалы тұрсың, бол, болсайшы былжырамай! Егер менен ұялсаң, ауызғы бөлмеге шыға тұрайын, – деді әлгі кеудесіне гүл қадаған ауылдан келген бикеш. Әне, Өмірзақтың айтқаны келді.

	«Үйренеді, үйретпей қоя ма?! Көзінің астымен ұрланып бір қарайыншы дейді де, қарадайқарап өрікпеген көңілі нілдей бұзылады. Белгілі, тура қолмен қойғандай, ертең, күні ертеңақ нұрлы беттен бір шымшым әдеміліктің жұқанасын да көре алмайсың. Басқадай не болушы еді, көгермей көктей солу ғой мұның аты. Бұл тақырыпқа қайта айналып соғады тірі болса...»

	– Шыға тұрайын.

	– Ай, қайдам...

	Ұзын бойлысы көнтек еріннен қадалып сүйеді, құлақ шекенің түбін аймалайды, арқасын сипайды, жүндес кеудеге қолын жүгіртеді.

	– Массаж жасап берейін, ағасы.

	– ?

	– Дені дұрыс па, мына кісінің?!

	– Ішкен ғой, әкесінің құны қалғанша. Осындайларды жек көремін ше. Өліп бара жатса арақты былайғы уақыттаақ іше бермей ме.

	Ынтыққан үндер қосақабат естіледі:

	– Неге сөйлемейсіз, бізді ұнатпасаңыз басқасын шақыртайық.

	– Жәжә, қой, қоя ғой, мал болмайды бәрібір. Мейлі, өзіне осынысы ұнаса өстіп отырайық, таң күзетіп.

	– Түк бітірмей...

	– Менен ұялып тұр ма десем, ауырмай ма екен бір жері?

	– Немене?!

	– Тұғырдан таятындай кәрі емес қой.

	– Жас болып та нені қиратып жүрген дейсің.

	– Жүрегі соғады.

	– Жүрегі соғып жатып, тырапай асатындар аз ба. Байқайық, өлтіріп алып, күлкімізді тыя алмай қалып жүрмейік.

	– Сәл мызғып алсақ қайтеді?

	– Енді одан басқа қолдан не келеді. Әлгі досы алапатей, а?!

	Көздері қандай қорқынышты еді сұмырайдың!

	– Дегенмен қалтасы қалың. Бәрін сол төледі. Ертең пәле салып жүрмей ме?

	– Бізді қайдан табады? Тапқан күнде де біздің кінәміз не? Қолдан келгеннің бәрін жасадық. Талантты суретші деп, аяққолын жеркөкке тигізбей мақтап еді. Талантты болмақ түгілі...

	– Бергенін бойға сіңіре аламыз ба?

	– Тоқта, тірі! Не дейді? Мылқау...

	– Қойшы, құрысын...

	Өмірзақ қалтасынан блокнотын алды. Қаламсабын маңдайына тақап тұрды... тұрды да, айбақсайбақ бірер сөйлем жаза салды:

	«Маған Әділбек сболшты тауып беріңдер!..»

	...Жанына бір сұлуды отырғызып алған Әділбек бұл кезде су жаңа «Мерседесімен» қаладан шыға бере тастақ жолға түсіп, соңғы үлгімен салынған саяжайына қарай туралай тартып бара жатқанды.

	* * *

	О бастан шетелшіл еместі. Бірақ бір тәуекелмен келіп қалды.

	«Үміт соңынан өледі» дейтін жаттанды мақалдан әбден жүрегі шайлыққан. Ылғи осы. Үміт ақталатын болса талай жердің топырағын таптағанды. Ендігісінің ішін ұрғаны. Мылқаулар да өліп жатқан жоқ. Және әлдекімдердің несібелеріне көзбекөз ортақтасса екенау. Өмірзақтікінің бәрі өзінікі. Моншақтаған маңдай тері, ақ адал еңбегі. Әгәрәкім, әлгі көзілдірікті ғұлама айтып жүргендей тіл асты безінің түйіні табылып, Өмірзақ ғайыптан сөйлеп кеткенде нені қиратады? «Міне, мен де сендер секілді сөйлей аламын» деп жер жаһанға жар сала ма. Салсын, тіпті әумесерленіп ағаш басына шығып алып айқайласын, ал сонда мұның дауысына зар болып жүргендер ә дегеннен андыздап, алдынан алақайлап шыға қоя ма. «Талант, Өмірзақ талант!». Осыған бола тіл безеудің қажеті не? Талант шығар, онысын мойындайтындар мойындаған, мойындамайтындарға өкпелеп қай жыртығын бүтіндейді. Асылы, Өмірзақтың жылы орнын суытпай, сол үйреншікті өмірін жалғастыра бергені жақсы еді.

	Прагаға келгелі де Зибагүл екеуінікі іштей «текетірес». Батыс Еуропаңыз күйіп тұр. Керекті дәрідәрмегі, жатар орны, күнделікті ассулары удай, түкке тұрмайтын ұсақтүйек үшін әкесінің құнын сұрайды.

	– Шіркін, осы арада көрмең ұйымдастырылып, жанжақтан келген репортерлерге кідіріссіз сен интервью беріп тұрсаң. Мына жұмсақ төсектің үстінде соны қызықтап, аздап виски жұтып мен отырсам...

	«Аххау, арманың асқар таудай екен, Зибагүл?! Вискиге мұз салып ішуді ұмытпа».

	– Әне, сенікі осы, ылғи кері кету. Адам деген былай, жақсылық күтпес пе келер күндерден.

	«Ағарып атқан таңдардан...».

	– Мейлі, немене тіршіліктен түңілетіндей не болыпты?!

	«Оу, көкешімау, біраз белестен астық қой...»

	– Сыртта жүрміз, бар сырымды ашық айтайын. Сенің дауысыңды естіп өлсем, арманым болмас еді!

	«Бәли, мұныңыз түкке тұрмайтын балдырбатпақ. Ал ертең тіл астындағы түйін табылып сөйлеп кетсем. Менің дауысымды естіп, сен тырайып қалсаң. Әзілдейтін оқиға емес екен мынауың. Денеңді алдымен холодильникке, сосын алюминий табытқа салады. Шетелдік өлім жөнелтудің жоралғысы солай. Құдай көрсетпесін, өзіміз шықпа жаным, шықпа деп әзер ілінісіп жүргенде... Ондай қаражатты қайдан табамын. Сондықтан мынаған келісіп алайық сүйіктім, сөйлемесем сөйлемейақ кетейін бұл өмірден. Бірақ сен тірі жүр. Әлі де керекпіз бірбірімізге...»

	– Саған бәрібір ме, менің ойпікірім көк тиын ғой сен үшін. Мен де адаммын, оның үстіне әйелмін.

	«Әйел болғанда да қандай әйелсің! Ал сенің сұлулығыңа нұқсан келтіріп жүрсем, кері қайтпайақ қояйын. Осы жерден де көше тазалайтын бір қол жұмыс табылар».

	– Әне, тағы бастады! Білесің, бәрін біліп тұрып әдейі істейсің. Ем қабылдап жатқан тұста саған қатты қуануға, не қатты ашулануға болмайды. Жәжә, мен жеңілдім...

	Зибагүлдің бұл «жеңілісі» Өмірзақ үшін теңдесі жоқ пайдаға айналып шыға келді. Емдомды түске дейін бітіреді, сосын қолы бос. Батыс Еуропаға күнде келіп жатыр ма, тарихы тұнып тұр. Алдымен осындағы көрмелерді түгел аралап шықты. Көрмегені көп екен. Кейбір шедеврлерге барымен беріліп таңғалады. «Тамаша, тамаша!» деп айқайлап та жібергісі келеді. Кейде қабағын болар болмас кірбің шалады. Шалажансар, бір қайнауы ішінде, піспеген, деңгейіне жетпеген дүниелер де ұялмайқызармай әлгілермен иық теңестіріп қатар тұрады. Қаныңды қайнатқанда көрікті жерлердің біразын солардың жаулап алатындығын қайтерсің. Біреулер сол төңірекке үймелеп жатады. Несіне өкпелейді, қазіргі көрерменнің көбісі орманда адасып жүр. Соқыр тауыққа бәрі жем. «Жожоқ, сізге ашулануға болмайды, мистер Өмірзақ Асқарович!» деп өзөзін қанша тоқтатса да, жауырын тұсын әлдене тіліп өтеді. «Ойбайау, батысеуропалықтарау, сіздер де осылай ма едіңіздер, тұлпар мен жабыны бәйгеге қатар қосуға болмайды ғой, болмайды!» Өстіп өз ойын ашық жеткізгісі келеді көрменің дәу бастығына. Суретші екендігін сездірмейді, көрермен, қарапайым көрерменнің рөлін мінсіз орындап шығар едіау Өмірзақ. Масқара! Дүниенің шыр айналғаны осы емес пе, Азия Батысты үйретіп тұр! Және тастан қашағандай пікірін нақпанақ жеткізер еді ғой Өмірзақ. Әне, көрменің дәу бастығын өстіп пышақсыз бауыздап кете барар еді Өмірзақ! Ал блокноттың шимайшатпағы кісінің айызын қандыра алар ма!

	Қаңғалақтап жүріп әлдебір тас қорғанның астына қоныстанған сюрреалистер көрмесін де тауып алды. Үш тәулігін осы төңіректе өткізді. Жіпсіз байланып қалғандай, емханадан шығысымен жолай, асығысүсігіс жүрек жалғап алады да солай тартады. Күн батқанша тапжылмайды. Жер үстіндегілердікі жіп есе алмай қалар бұлардың қасында. Сондайларды жарқ еткізіп, жарық дүниеге шығаруға неге шабанбыз біз осы! Ойды әрбір сызықтың, әрбір бояудың, әрбір қимылдың иығына байлап қойып, ыммен, ишарамен үнсіз түсіндіретін суретшілер сірә, санаулыау бұл әлемде!..

	«Бар, бар ғой, іздемейсіздер, көрмейсіздер! Ал өнер туындысы – бәріміздің ортақ қазынамыз дегенде арттарың жыртылғанша айқайлайсыздар! Эх, еуропалықтар, жаһандануды қолдан тықпалайсыздар біздерге!..» Соңғы күні, соңғы күні сол жер астындағы суретшілер көрмесінен сүлеленіп, әбден діңкелеп шықты. Қолдары дірілдеп әлденеше дүркін ауа қармады. Дүниені талақ тастап, басы ауған жағына лағып кеткісі келеді. Көкірегі күбіркүбір... бір жағынан мылқау болғандығына да іштей риза...

	* * *

	Ұмытып қала ма, әлде әдейі сұрай ма, жұпжұмсақ саусақтарымен тамақ безін уқалап отырған дәрігер ежіктеп, жаттанды сұрақтың тағы да ұштығын шығарады. Айтпауға болмайды. Ит өлген жерден келіп отырып, есікті тарс жауып, тасыртұсыр сыртқа атып шығуға шама жоқ. Жекеменшік емханаңыз нағыз түрменің өзі. Ауызғы бөлмеде бір жақсылық хабарды үздіге күтіп, екі қанатын қомдап Зибагүл отыр. Өмірзақ сәлпәл тілге келсе ұшуға дайын. Және осы бір кепкен шалды тірі аруаққа балайды. Бір келсе тек осының ғана қолынан келеді деп, соған сенеді. Барын салып Өмірзақты да соның илеуіне көндіреді. Сенімі жақсыау, тұқымы құрығыр, «бұл неден болып едісі» қиын бәрінен. Ептеп жүйкеге тиеді. Оны ыммен ең кемі он мәрте қайталаған шығар. Өмірзақ оны өмірі тісінен шығармайтын, тірі жанға айтпайтын. Ал айтты, тек мүсіркеуден басқа не келуші еді ағайынның қолынан. Егер мүсіркегеннен мүйіз шықса... Ақыры одан құтыла алмасын білген соң, күллі тағдырын қағаз бетіне өрнектеді... Теңіз, құм жағалау, аяқ астынан долданған дәу толқындар. Кіші цунами. Су астында қалған балықшы ауыл... Терезеден екі қолын ербеңдетіп, әлдекімнен көмек сұраған қаршадай бала... Әлгі көріністің бәрі байғұс баланың адырайған көз жанарына сыйыпақ кеткенді. Балдырлардың арасында адасып жүріп, екі құлағын басып, тілін шығарады. Тілі жоқ... Қатты үрейден дыбысы шықпай қалған. Теңіз бетіндегілер алас ұрып, балаға қолдарын созады. Жұрт үрейлі. Бала ымдап бәрін түсіндіреді. «Тілім жоқ, енді менің балыққа айналып кеткендігім жөн шығар. Мені іздемеңдер!..»

	«Балыққа айналған бала». Қап, сол суреттің көшірмесін ала шықпағандығына өкінішті. «Міне, менің өткен өмірім қажет болса, бәрі осының ішінде жазулы» дер еді де, кепкен шалмен мылжыңдасып отырмай, тас қорған астындағы көрмеге тартар еді ғой ешқайда бұрылмастан.

	– Бір жолға мені де ертсейші ізіңе.

	«Жүр!»

	– Қайда барамыз?

	«Жұмаққа!»

	– Е, бар қызықты жалғыз өзің тамашалап жүр екенсің ғой.

	«Қашып кетпе».

	– Неден қорқамын.

	«Сәл бойыңды үйретіп ал. Алдымен ашық аспан астындағы көрмені аралайық. Прага Арбатында да кереметтер жетерлік. Және бізді де байқап көрерсің бір есептен. Батыс пен Шығысты салыстыр. Сауда қолмақол, бұлар біздердегідей емес, өнер туындысын бағалай біледі. Жақсы шығарма кезіксе, тиын санап жатпайды. Ұятай, біздікі барахолкадағы қытай күртешесін саудалағандай ғой. «Түсір, сәл түсірсеңші» деп қиылады».

	– Көрейік, тауарың өтіп жатса қайда болмасын, бәрібір емес пе. Менақ сатайын картиналарыңды, – деп Зибагүл де тас көшемен асығыс жүріп бара жатқан тұста Өмірзақты бүйірден түртіп қояды. Арбат, Алматының Арбаты еске түседі. Бірақ мұнда құжынаған халық. Аяқ алып жүре алмайсың. Әр туындының тұсына келіп, қадалып қарап тұруыңа да мүмкіндігің жоқ. Артқы жақтан кимелегендер топан ағыспен иіріп әкетеді немесе таптап кетуі мүмкін. Зибагүл ішінен күледі: «Бірінің аузына бірі түкіріп қойғандай. Алматының суретшілері де дәл осылайды. Көрермендеріңе пысқырып та қарамай, жарты әлемді жаулап алған кісіше, болыптолып отырғаны. Трубкамен ащы махорка сорғыштайды екен бұлар да... Қалталарында қағып алар көк тиын болмаса да, шіренгенде бар ма, құдай салмасын...»

	Өмірзақ кібіртіктеп артта қалып қойды. Зибагүлдің кейін шегінуі аса қиынға соқты. Ентелеп оң қанатына жылжығанда, әлдекімнің картинасына сүрініп кетіп, әзер дегенде бой тіктеп үлгерді. Көнетоз костюмін басына бүркемелеген қаба сақалды суретші Зибагүлді жеп қоятындай оқыс сілкініп, алая қарады. Зибагүлдің қолынан одан басқа не келеді: «Кешіріңіз, кешіріңіз!» – деді үстіүстіне қазақшалап.

	Кенет. О, жаратқан ие, көріп тұрғаны, естіп тұрғаны рас па, өтірік пе?! Тосыннан бір нәрсе иектегеннен сау ма?! Мынау шынымен Өмірзақ па?! Өмірзақ! Өзінің Өмірзағы!...Ойпырау, мұнысы қалай, не түлен түртті аяқ астынан?! Екі иығы қушиған қартаң кісінің қолынан әдемі әшекейленген кәсегі бар үлкен картинаны жұлып алды. Жұлып алды да, төбесіне көтеріп бар даусымен айқай салды. О, жаратқан, шықты, тілі шықты Өмірзақтың! Шашы қобыраған Зибагүл әлдекімдердің жауырын тұстан аяусыз түйгіштегендігіне де қарамай, өлермендене алға ұмтылды. Өмірзаққа қарай... «Оу, неғып тұрсың, тартып алсаңшы!» деп ербеңдетіп қолын созады. Төңірек ызышу, қым қуыт. Әлдекім полицияға хабар беріңдер деп даурығады. Мейлі, мейлі, табан астынан қара жер ойылып кетсе де енді Зибагүлге бәрібір. О, жаратқан! Әне, талай түнгі арманы орындалды, ел тентіреген еңбегі ақталды. Сөйледі, тілге келді Өмірзақ! Көзінен боталап аққан ащы тамшыларды тілімен жалап алды да, алға қарай бір аттады, екі аттады. Өмірзақтың белінен құшақтап, жалтақ жалтақ бетіне қарады. Өңі өрт сөндіргендейді Өмірзақтың.

	– Сатқын! – Әділбектің бейнесі елестеді – Сатқынай!..

	Өмірзақ «Балық боп кеткен бала» атты картинасын жерге түсірместен алға қарай бір аттап, екі аттап, Зибагүл екеуі қалың тобырдың арасына сіңіп бара жатты.





ЕЛДЕН ЖОЛДАНҒАН ЖЕДЕЛХАТ




	Қаңғырып жүрген қайдағы шабыт? Тек әншейін... «Шабыттанатындай не қалды мына дүниеде?!» деп күңірене жаздап барып, әзер дегенде ақылға келді. Әнекең... Әнуар оянғалы қай заман. Олай дөңбекшиді, былай дөңбекшиді. Қиюы қашқан ұйқысы түскір енді қайтып келе қоя ма? Бөлменің іші ыстықтау көрінді ме, әлде денесінің қызуы көтерілді ме, қалың көрпені аяқ жағына қарай бір сілкіп тастады. Біртүрлі көңілінде торығу бар. Түңілу бар дегенді тілінің астына бүгіп қалды. Түңілетіндей не көрініпті? Осы көрсеткен қызығына да шүкіршілік. Балалары жекежеке үй болып, шаңырақ көтеріп кетті. Ел қатарлы қызметтері бар. Қаражаттары да жеткілікті. Құрметті демалысқа шыққан әке шешелері дегенде ішкен астарын жерге қояды. Қалталарынан мыңдап, миллиондап ақша суырып бермесе де, екеуін жыл сайын тізілтіп курортқа жібереді. Құдалары да құдайдан тілеген адамдар болып кезікті. Әнекеңді төбелеріне көтеруге даяр. Алдынан кесе өтпейді. Көпті көрген әрі адам психологиясындағы аласат сезімді майдан қыл суырғандай аса нәзіктікпен төгілдіре білетін Әнекең олар үшін нағыз зиялының зиялысы. Яғни, Әнекеңнің түр тұлғасы таза алтыннан құйылған. Иненің жасуындай кінәрат таба алмайсыз. Жүрістұрысының өзі көпкөрім көрегендік. Эталон. Ал мәнерлеп, бояуын қанық етіп сөйлегенде Әнекеңе тең келетін кім бар екенау деп, еріксіз жанжағыңа қарайлайсың. Әрине, ел ішінде де Әнекеңе иық теңестіретіндей біреулердің болуы мүмкін ғой. Жә, болғаны жөнақ. Қазір кез келген нәрседен бәсекелестік іздейтін болды бүгінгі жұрт. Сосын ойша, сырттай әлдекімдерді Әнекеңмен қатар қойып таразылайсың.

	Әне, ылғи осы! Айтып ауыз жапқанша болмайды, Әнекеңнің тұлғасы бұлт арасынан жарқ етіп шыға келеді. Мұның өзі жеткіліксіз, дәл табылған теңеу емес. Тіпті қалың елдің арасына сіңіп, жайбарақат кетіп бара жатқан Әнекеңді жауырын тұстан ақ жазбай тануға болар еді. Бөлек қой Әнекең, мүлдем бөлек! Сол сырбаз сұлулығына жазушылығы қосылғанда одан бетер асқақтап, тіпті ие бермей кететін. Жұлдыздардың арасына барып қоныс тебетіндей немесе ақша бұлттармен түсінісіп тірлік кешетіндей. Және жазушы болғанда да... Әнекең, өз топшылауынша, екеудің бірі, ал жемежемге келгенде жалғыз. Бұл өз пікірі. Жұртқа жарияламайды. Керек болса өздері танып алсын. Ал танымайтындарға жалпақтамайды. Ертең бе, одан арғы күні ме, бәрінің құпиясы ашылады. Әнекең алтын көмбеге қарай жалғыз, дара шабады! Әнекең – тұлға, тек аратұра осы сөзді әлдекімдердің әдірістеріне келсінкелмесін жамай салатындарға қарны ашады.

	Шебер шахматшының жүрісіндей Әнекеңнің әр қимыләрекеті қатаң есептеулі. Шақырған жерге де лып етіп тұра жүгірмейді. Барған жөн бе, бармаған дұрыс па? Егер бой көрсету қажет болғанның өзінде де көп отырмайды. Бір дастарханнан соң үй иесімен сыпайы қоштасып, кері бұрылып жүре береді. Одан арғысы белгілі, берекесіз ырдудырду. Асаба ма, әлде үй иесі ме, әйтеуір қиюын келістіріп, бұл жерде төбедей болып Әнекеңнің отырғандығын тұспалдап жеткізеді. О, сол... солақ екен, жұрттың назары бірден төрге ауады дейсің. Манадан бері тәтті тағамның өзін таңдап ішіп, жайбарақат, төңірегіне жіті назар салып отырған Әнекең әпсәтте мыңмиллион жанардың тұтқынына айналып шыға келеді. Әнекең де пенде. Оның үстіне сұлулықты сүймейтін жазушы бола ма? Бетінің қызылы мен арұятын бойына жинақтаған бикештерді жазбай таниды. Көз бен көз түйіссе де жүрек түкпіріндегі қыл пернені бір шертіп жібереді. Соның өзі қуат кісіге. Әсіресе, жасы алпысты алқымдап қалған Әнекең секілді кісіге...

	– Мен тұрайын, – дейді Әнекең. Гүлзина бұған не дер екен деп тағы да біраз тосылады.

	– Жазамысың?

	– Нені?

	– Бір шығарма шықпай жүр деп айтып едің ғой баяғыда.

	– Баяғыда... баяғыда не болмады.

	Әнекең іштей күрсінді. Бір жағынан өзінің де қауқарсыздығына кәдімгідей ренжіді. Тіпті қорланды десе болар. Апауыр көрпені аяқ жағына қарай сілкіп кеп жіберді. Ашуланғандағысын да осымен сездіргісі келген. Былайғы жұрт қайдан білсін, Әнекеңді құдайдай көреді, әулиедей сыйлайды. Ал сол дапдардай жазушыңыздың манадан бері өзөзімен арпалысып жатысы мынау. Не ары, не бері емес. Тозақ өткелінің орта тұсында қайырлап қалған кемедей. Жантәнімен аласұрып арғы жағалауға өткісі ақ келеді. Кейін шегініп қайтеді. Кейінгісінің бәрі естелік, еске түссе көңілің қоңылтақсиды. Бір қарағанда, бүлініп, қирап қалған да еш нәрсе жоқ. Иә, жазбайақ та өмір сүруге неге болмасын. Әне, соры қайнаған Әнекең осы тұсқа тірелгенде күллі дүниені өртеп жібере жаздайды. Қыздықыздымен алтыншы қабаттан құлап түссем не болар екен деп те ойлап қояды. Не болушы еді?.. Жақынжуық ағайындары жылапсықтар. Біреулер кәдімгі газеттің жаттанды тілінде «Бергенінен берері көп жазушы еді» деп еске алар. Сонымен бітті. Жамандыжақсылы атағы бар ғой деп, құжатсыз, анықтамасыз Кеңсайдан алақандай жер бөліп берер. Ал жұрт айтып жүргендей, онан соң Әнекеңнің «екінші өмірі» бастала ма, басталмай ма? Әңгіменің түп төркіні осында. Келешектен үміт үздірмей жүрген бір себеп те осы. Өзіне салса, міне, имандай шыны... Әнекеңді бірекі жылдан соң ешкім де атой салып іздемейтін секілді. Әрине, жұрттан қаламыз ба деп балалары қаржы жинап, әкесінің бірекі томдығын бастырар. Бәлкім, тартылған теңіздің қиян шетіндегі өзі оқыған мектепке атын бергізер. Жо жоқ, бұған дейін беріліп қойылған. Аруақ аттағысы келмейді. Көше атын бергізудің өзі дәл қазір қияметқайым қырғын шаруа. Ұрпақ өзгерді. Кітап оқымайтындардың қатары қара қытайдай қаптады. Көбеймесе азаймас. Несіне ежіктей беретіні бар, ал осы бір баттасқан тірліктің арасынан көкемау, «екінші өмірді» қалай, қайтіп іздемексің?!

	Басқасы басқа, жаныңдағы жалғыз жарың мына Гүлзинаның да саған деген көзқарасы өзгерген. Бұрындары Әнекеңнің аузынан әлгі «тұрайын» шықпай тұрып, Гүлзина ұйқылыояу тапырлап, ас үйге жүгіретін. Шай қояды, тарының талқанын сүтке шылайды. Соның арасынша Әнекеңнің жұмыс бөлмесінің есіктерезесін ашып, таза ауа кіргізіп салқындатып алатын. О, құдай шеберай, байқауынша шабыт деген түбің түскірі де рабайда бір соғатын найзағай секілдіау. Ілкі сәтте ұстап қалмасаң, шу, қарақұйрық! Осы қазірақ зымғайым жоғалады. Еріншектеніп, аһылапүһілеп, төсегінен тұрып болмайтындарды күтіп тұра ма. Ал өліптіріліп сол шабыты бар болғырды қолға бір түсіре алмай зарығып жүргендер қаншама. Жожоқ, жоқә, Әнекең де ондай сәтті оңайлықпен жібере қоймас. Аш кенеше қадалар. Жазу – қырдың өлең шөбі емес, шалғыны баптап барып керегіңше шауып алатын. Шабыт – жан дүниенің түлеуі, сілкінуі. Турасына көшкенде, дүниенің кірқоқысынан құлантаза айығу. Ақ қағаздың да киесі бар. Оның алдында бір мысқал жалғандыққа ұрынсаң, енді қайтіп келеге келуің екі талай. Дұрысы – ақ қағазбен ақ сөйлескен. Әнекеңе сондайда жәрдемдеспегенде, сондайда жалғыз жанына шипа болмағанда... Мейлі, жұрт Әнекеңнің сырттай қалпағын қақырайта берсін, ал жемежемге келгенде Әнекең де бір бала. Бірекі бетті мүдірмей жазып тастаса, көздері күлімдеп, өзінен басқа пенде жоқтай немесе екі аяғы жерге тимей ұшып жүргендей, қалқарази қал кешеді.

	Мұндайда Гүлзинаның да жаны тырнақ ұшында. Балалардың да дыбысын шығармайды, телефон сымын ілезде үзіп тастайды.

	Әлмеәл ыстық шайын дайындайды. Жұмысқа барымен құмбыл кірісіп кеткен кісі жауырын тұстан жабысқан шаншуды байқай ма. Аяғын ұшынан басып, иығына әкесінің түйе жүн шекпенін әкеп жабады. Береке тапқырай, әне, Әнекеңнің көп қой балалығы мен шалалығы. Салқындау бөлмеде жеңіл кебіс киіп отырмаса сырқаттанып қалар. Байқатпайды, үстелдің астына еңкейеді де Әнекеңнің қара табанын ыстық алақанымен ысқылапысқылап жіберіп, түйе жүнінен тоқылған шұлықты еппен кигізе салады. Емен есікті де аса бір ыждағаттылықпен ашыпжабатын.

	Міне, соның бәрі бүгін көрген түстей. Дөңгелек кері айналған. Тымтырыс. Қолға қаламақы алмағалы қашшан. Әйел залым соның бәрін есептеп, жіпке тізіп жүрмесе не қылсын. Ендігісі түсінікті, Әнекең бекерге жан қинайды. Еңбегінің өтеуі жоқ. Кітап, әдебиет, жазушы деген құндылықтарыңыз қаулықарарсыз, еріксіз екінші топқа ысырылған...

	– Мен тұрайын.

	– Жұмыс істеймісің?

	– Бір нәрсе түрту керек қой, әйтеуір.

	– Шын шабыт келмесе, неме керек сол!.. – Гүлзина Әнекең осыныма қалай қарар екен дегендей, әнтек қана оң жағына мойын бұрды. Сол Гүлзина...Өмірай! Сол Гүлзинаның сондағы тірлігін қазір біреуге айтсаң, сенбестікпен бас шайқар еді. Олай болуы мүмкін емес дейдіау! Үстелдің астына кіріп, қара табанын алақанымен уқалап, аяғына жүн шұлық кигізетін Гүлзина бүгін керенау керіледі. Ыңырсып, ұйқылыояу, немкеттілеу сөйлеседі. Мұның жұмыс бөлмесіне бас сұқпағалы, емен есік тұтқасына қол жүгіртпегелі қай уақыт..

	– Шабыт, қаңғырып жүрген қайдағы шабыт?! – Жеңіл халатын киіп, әдеттегіше алтыншы қабаттан төменге назар салды.

	–...Бір әңгіме, асылы онон екі беттен аспас. Соны жазамын да қаламмен қоштасамын.

	– Өмірбаянға байланысты ма?

	– Солай десе де болар.

	– Дада! – Гүлзина Әнекеңді жаңа көргендей аңтарыла қарады. – Оу, отағасыау, еліміздің экономикалық жағдайы жақсарып келе жатқан жоқ па...

	– Ал, иә...

	– Қаламақы төленетін заман орнап қала ма дегенім ғой.

	– Беріп жатса көрерсіңдағы. Осыған дейін жазғандарымның қаламақысы да сені біразға дейін өлтірмес. Нотариус арқылы қолхат беріп кетемін.

	– Қайда кетесің?

	– Ауылға, не ана жаққа...

	– Немене, ауылға барғанда басшылар коттедж салып бере ме екен?

	– Одан үміттенбеймін. Біздің ауылды білесің ғой. Қызылқұмның ішінен коттедж салғанда қай ұшпаққа шықпақсың. Егер менімен бірге баратын болсаң, онда облыс әкіміне жағдай айтайын. Елге бір коттедждік еңбегіміз сіңген шығар.

	Өмірі істемеген тірлігін жасап, газ плитасына шай қойып келді. Жуыныпшайынды, қырынды.Үстіне бұрқыратып әтір септі.

	– Театрға барамысың?

	– Барсам, сені бірге әкетпеймін бе?

	Шай аса көңілсіз ішілді. Әнекең бір нәрсесін жоғалтып алғандай, ауықауық тысқа қарағыштайды. Өзінөзі қинап жөтеледі.

	– Гүлзина, естіп отырмысың?!

	– Саңырау емеспіз ғой.

	– Шыным, бірекі ай ма, әлде бір жыл шамасы бола ма, ауылға барып бой жазып қайтсам деймін. Жалықтым, мұндайда америкалық жазушылар Исландияға көшіп алады екен біржола. Тыныш, ешкімешкімді іздемейді. Жазуға да мүмкіндігің бар.

	– Оу, бәріне нүкте қоямын дегенің қайда?

	– Бір... бір әңгіме, көлемі де онон екі беттен аспас. Солай... не десең де солай. Тақырыбы дайын. Іштей пісіпжетілген. Тек құйрықты желімдеп отыру ғана жетпей тұр. Соны жазамын да...

	– Немене, төрт бөлмелі үй тарлық ете ме? Әлде біреу мазаңды алып жатыр ма?

	– Дұрыс, дұрыс қой. Бірақ әлгі әңгімесі түскір ауылға, елге бармаса жазылмайтын секілді.

	– Шедевр десеңші, әңгіме ішіне біз пақырды да кіріктіретін шығарсың. Оның үстіне одан әрі қолыңа қалам алмайтын болсаң... Біз де сізге бір адамдай қызмет істедік емес пе?

	– Біреуге істеген жақсылығынды міндетсіме, оны ұмыт. Құран кәрімде солай жазылған.

	Екі кесе шай одан соң да үнсіз ішілді. Әнекең бүйірдегі қобдидай радионың түймесін басып қалған, «Русское радионың» жарнамасын естігенде кірпідей жиырылды. Жоғарғытөменгі толқыннан қазақ әуенін кезіктіре алмады.

	* * *

	...Мүмкін елес болар. Айналасы екіүш айға жетержетпес уақыт аралығында дүние түбірімен өзгеріп кеткендей, Әнекеңді үкімет адамдарынан бастап, көршіқолаңға дейін шарқ ұрып іздеп жатқандай. Іздегенде де құдай көрсетпесін! Әнекеңсіз тіршіліктің мәні бес тиын болыптымыс; Әнекеңнің төбе көрсетіп жүргендігінің өзіне зар болып қалыптымыс. Ал енді не болды? Әнекеңнің қайда кеткені белгісіз. Айналадан апандай бос кеңістік пайда бола кетті. Құрдым. Оның орнын немен толтырмақ? Қайран, Әнекеңай, тайфун ғой жазушының мінезі. Дымын шығармай тістеніп жүреді, жүредідағы кезегі келгенде жанартаудай атқылайды. Жойқын күш жан шыдата ма, тиген жерін күйдіріп түседі. «Сендерге керегі осы ма, ал ендеше, көріп алыңдар!» Тіпті үлкен қаланың аспан тіреген еңсесі де сәл аласарып кеткендей. Әнекеңдер дала сахнасындағы әртіс секілді ғой бейне бір. Басты рөлді үнсіз, даурықпасыз, барымен орындап шығады. Осы заманның геройы. Ал кәсіпқой театрлардың өзі мұндай бейнені әлі күнге дейін ит әуреге түсіп шығара алмай жүр. Әнекеңдер «мен пәлен дедім, мен төлен едім» деп ішкі сырын алдырмайды. Еркін газеттеріңізге де сұхбат бермейді. Өз ішіне күн сайын мың сан мәрте үңіліп, рухани әлемін іштей байытып жүрген кісі көрінгенге «жел» шығарып қайтсін. Ал көрермен дегеніңіз – тас көшенің бойымен олайбылай ағылған адамдар. Міне, олардың тірі жазушыны көргілері келетіні, аздап сырласқысы келетіндігі заңдылық. Тіпті қажеттілік. Олар Әнекеңнің сан түрлі рәуіште түскен суреттерін не кітаптан, не газетжурналдардан көріп те жүрген шығар. Көшеде кетіп бара жатқан жазушыны танып қалу оларға да аса көп қиындық тудыра қоймайды. Жазушы дегеніңіз министр емес, тым қарапайым, тым кішіпейіл. Кез келген жағдайда тоқтатып алып, бұйымтайыңызды айта беріңіз. «Сіздің кітабыңызды оқып едім». Осы ғой. Жазушы қабағындағы мұз ілезде ериді, төңірегі де одан әрмен әрленіп сала береді. Көкірегі күйсандықтай күмбірлейді. Адамау, мен осы кімге керекпін дегені бекер болды, кітапты кімдер үшін жазып жүрмін деп, ішкі әлемінің апайтопайы шығып, мүжіліп бітуі де нағыз ақымақшылық болыпты. Міне, Әнекеңді әлі де іздейтіндер бар екен. Мына қызықты қараңыз, жаңа кітабы жайлы пікірін бір бет қағазға түсіріп, не Әнекеңнің үйіне, не баспаның әдіресіне жөнелтіп жібермейді. Бірден жазушыны көшеден ұстап алады. Таниды, талантына бас иеді.

	Ә дегенде Әнекең де қалбалақтап қалар. Ал әлгі мемлекеттік қызметтің қабырғасын қақыратып жүрміз дейтіндер осы бір қарапайым оқырманның әжіккүжік әрекетін де қайталай алмайды. Әнекеңді іздемейді. Мерекелерде тілдей құттықтау жазуға да ерінеді. Әнекең өмір бойы саусағын сүйелдетіп тынымсыз жұмыс істеп келе жатқан адам. Қоғам өзгерді деді, талғам өзгерді деді. Әнекең де бүтіндей жазудың жаңа формасына көшіп алды. Қазір баяғы жазып жүргені мен бүгінгілерінің арасы жер мен көктей. Әсіресе, соңғы романы... асылық айтқандық болмас, нағыз бестселлер! Психологиялық тартыстың талайын табасың, індете іздесең. Әсілі, түсініксіз тірліктер көп қой бұл өмірде. Жалпы кітап оқылмайтын шығар десең, әлдекімдердің көкжасық бірдемелері сыпыра мақталып жатады. Әкіммен, министрмен жақын жүретіндер алдымен ауызға ілігеді. Немесе солардың нұсқауымен тапсырыс түсіріледі. «Қос өкпеңді қолыңа алып, төменнен жоғары, не жоғарыдан төмен қарай жүгір, шенеуніктерге қолтаңбаңмен кітаптарыңды үлестір, жарнамалат» деп ақыл қосады біреулер. Ал жүгіре алмайтындар, кітабын өзі үлестіруден бетін басатындар не істейді? Не істеуші еді, Әнекең секілді ауылға кетіп қарасын батырар...

	* * *

	Әнекең бүгіндері ауылда, бала күнгі досы Төребектің үйінде. Жүздеспегендеріне қанша жыл. Төргі бөлмеге төсек салдырып, екіүш күн сырласқан. Әңгіменің қайдан шығып жатқандығын кім білсін. Асау дариядай ағылтегіл. Теңіз тартылса да ортақ пікір, ортақ әңгіменің аясы тарылмапты. Бәрінен бұрын соған қуанды. Төкең, ақ Төкең тумысынан ақын. Бір өкініштісі, бойына ана сүтімен дарыған дарындылықты кезінде күтіпбаптап ұстай алмады. Ақаңа да бір табан жақын жүрді. Қара жолды біраз шаңдатқан. Ақыры тілі салақтап, қайраңға соқтыққан қалима балықтай жарқабақты жарып шыға алмасын білген соң, кейін шегінді. Ақылға келді. Ақылға келгені – ілгеріде жазылған өлеңдерінің басын жинақтап, бірдіекілі жұқалтаң кітап етіп шығарды. Ішімдікпен мүлде қош айтысты. Бүгінде оның атын естігісі келмейді. Емеурін танытқандар – жауы. Тормозы мықты екен шіркіннің, соның артынша үй шаруасының да жыртықтесігі бүтінделді. Балалары еңсе тіктеді. Әйелінің жүзіне қан жүгірді. Аудандық газеттің тізгіні өз қолында, соның беделіменақ біраз жерге барып қалатындай мүмкіндігі бар.

	Онсыз да әкімқараларды суқаны сүймейтін Әнекең осы үйдің ауласынан алыс ұзағысы жоқ. Ана жолы жеңіл мәшиненің ыңғайы табылып, теңіз табанын бөгеп жатқандарға бір төбе көрсетіп қайтқан. Тартылған теңіздің бергі беті әжептәуір ірге теуіп қалыпты. Шарқ ұрған шағаланы көргенде Әнекеңнің көкірегіне де тәптәтті мұң ұялады. Балалық шағы еске түсті. Тап қазір Төкеңнің де беделі аспан тірейді. Атышулы жазушыны әлінің келгенінше бағыпқағады. Сәлемін сатып беретін аудан дөкейлері үлкен бастарын кіші етіп, аратұра телефон соғады: «Әнекеңнің уақыты қалай екен? Қырға алып шығып, қымыз ішкізсек, бағлан қозының етін жегізсек. Құс атып, аздап көңілін көтерсек...»

	«Айтайын, ақылдасайын, менің сіздер жағында екендігімді білесіздер ғой...» деп Төкең де әлденені емексітіп, мәдениетті түрде жауап қайтарады. Тағы бір күні білім департаментінің директоры аудандық газеттің редакциясына арнайы ат басын тірейді.

	«Әнекеңнің уақыты қалай екен? Біздің қолға түсе бере ме Әнекең. Мектеп мұғалімдерінің басын қосып, кездесу ұйымдастырсақ па деген ниетіміз бар еді». Оу, Төкеңнің де бір кісілік, төтесінен тартқанда ауданаралық абыройбеделі бір басына жетіпартылады. Оның бер жағында Алла тағала Әнекеңді ойламаған жерден аспаннан түсірді. «Жыртық үйдің құдайы бар», өлтірсін бе... Былтыр әлгі шойын қараға үлкен қызының жағдайын айтып, мектепке орналастыра алмаған. Дүние – кезек. Сылтауды үйіп төкті, сызданды... «Көрейік...» деп Әнекең атынан әндете сөйледі. Бірақ оның бәрін Әнекеңнің алдына үйіптөгіп, сырнайлатып қайтеді.

	Оның үстіне аздап Әнекеңнің де жағдайы болыңқырамай жүргенге ұқсайды. Түкке тұрмайтын әжікгүжіктің өзін ар жағынан әзер дегенде суырып аласың. Төкеңдер үлкен әдебиет ауылынан алыс жатқан бір мұңлық. Астанадағы шығармашылық ахуалды білсем дейді, жазушылар жөніндегі аңыздай оқиғаларды жазушының өз аузынан естісем дейді. «Қаламгер» жабылып қалған сыңайлы. Одақтың жоғарғы жағындағы зәулім қонақүйдің алтыншы, жетінші қабатындағы буфеттер жазушыларды баяғыдай құшақ жая қарсы алмайтын сыңайлы. Суық. Бөтенсиді біртүрлі. Ой, дүниеай, не болып барады бұл заман?! Жазушыға көрсетілер құрметтің өзі бүйтіп тайыздаса, қалған өмірдің қарап болғаны да! Ал сонда мына Төкеңдерді кім дейміз? Алым жоқ, берім жоқ, балалардың аузынан жырған тиынтебенді қалтасына қаттап салып, еліріп, төңірегіне тіксіне қарап, бір кезде Алматы қайдасың деп тартып отырар едіау! Содан ағалап ананың да, мынаның да алдарына қоғадай жапырылады. Әйтеуір, қалам ұстағандармен қатар жүргендігіне мәз. Бірекі өлеңін оқиды. «Бала, сенен түбі бір нәрсе шығады». О, құдірет, міне, бір күнде ақын болып шыға келді! Содан оңдысолды шашылар едіау қайран Төкең. Жайдақ поезға билет алу керекау дегенде барып, есін жинайды. Бірақ шаршамайды. Тың, жігерлі. Дуалы ауыздан естіген бір ауыз сөздің өзі күллі ғұмырына азық. Ауылға келген соң да қарапайым жұртпен баяғыша еменжарқын араласа қоймайды. Екіүш жұмаға дейін оқшау жүреді. Қап, енді не істейді? Балалардың мектепке баратын уақыттары таяп қалыптыей! Бүгінгінің баласы да бала емес, пәле. Төкеңдер құсап, бірінің киімін бірі киіп, тымпиып жүре бермейді. Бәріне су жаңа костюм керек. Шетінен әпере берсе шашының түгі жете ме. Әкелері байманап па екен шіріп жатқан. Аудандық газеттің редакторын неге аямайды бұл жарағырлар?! Есекаян тіршілік біртіндеп өз иіріміне батырып кеп жібереді. Өрекпіген көңілі су сепкендей басылады.

	Міне, дүниенің шыр айналғандығын осыданақ көре беріңіз. Қазір Төкеңдер баяғыдай Алматыға шапқыламайды. Керісінше, сол Алматыдан Әнекеңдер келеді ауылға. Сағынып... үлкен қаланың ызышу, қымқуытынан жалығып...

	Көлеңкедегі сәкі үстінде сәл қалғып кеткен Әнекеңді Төкең бүйірден түртіп оятады.

	– Не болды, ойбайау, айтып өлтірсеңші ең болмаса...Балашағаң аман ба?

	– Бәрі тыныш, бәрі жақсы, Төке...ақ Төкеш.

	– Ендеше неге көңілсізсің?

	– Енді не істейін.

	– Енді не істейін дейсің, ал менің жаман ойым басқаша...

	– А...а?

	– Бірліжарым ұрлығыңның үстінен түсіп, Гүлзина үйден қуып жібергеннен сау ма?

	– Жоқ, а...

	– Қалайсың?

	– Шүкір ғой.

	– Шүкірің шүкір, сен бермен жақындашы,– Төкең Әнекеңнің құлағына әлденелерді құпиялап сыбырлайды,– біздің бәйбіше естіп қоймасын. Саунаға апарайын. Әрине, сіздердікіндей жұтынып тұрмас. Дегенмен аудан масштабына лайық. Өзімізге жетеді. Артынан...

	– Не артынан?

	– Екі келіншекті шақыртамын қонақүйден.

	– Ойхой!

	– Арқаңның қыртыстыртысын үзеді алдымен. Таза. Өлеміз бе? Жастықтың арты, кәріліктің алды. Өзөзіңе бекем бол. Сыр беріп алма. Қаланың ішібауыры қабысқан сылыңғыр бойжеткендеріне әбден кеңірдектеген шығарсың. Біздердікі әлі бүлінбеген. Қаладағыдай... артынан тиынтебен дәметпейді.

	– Мынауың тамаша екен.

	– Тамашаңды рақметіңмен қосып кейін айтарсың.

	– Саунаға баруға болар. Ал келіншек мәселесін сәл кейінге қалдыра тұрайық.

	– Не, не дейсің?! – Төкең жазушының біраз сырын біліп алғандығына мәз.

	* * *

	Әңгіме қағазға түсті. Жақсы ма, жаман ба, әзірге белгісіз. Ұнамаса ұрғаны бар ма, жатар ескі сандықтың бір бұрышында. Ал бәрінен бұрын мына сұмдық ойдың немен аяқталарын айтсаңшы! Мейлі, біреулер Әнекеңді миы шайқалғандардың қатарына қосар, астамшылық жасады дейтіндер де табылмай қалмас. Көнеді бәріне. Осыған бекінген. Бір жағынан күлкілі әм қорқынышты. Бұрын соңды өмірде мұндай оқиға кездесті ме, кездеспеді ме, ол жағын тап басып айта алмайды. Ал өзі... апырай, үндемей жүретін Әнекеңнің мұндай жүрек жұтқандық қай жерінен шыққан еді дейсіңау! Рас, аллегория ретінде жазушының о дүниеден хат жазғаны секілді жағдайлар аракідік ұшырасқан. Бүгін оны кім еске түсіре қояр дейсің. Қастарында тірі жүрген Әнекеңді елемейтін бұл ағайын ондай пайдасыз тірлікке жан қинап қайтеді.

	Айттыайтпады, Әнекең мұндай көзсіз ерлікке тәуекел жасаған алғашқы жазушы. Тарихты қопара бастасаң мұншалық жан азабына төзбей өзінөзі өртегендер де, асылып қалғандар да, мұхит тереңіне батып өлгендер де жетіп артылар. Қандай аянышты! Әнекеңнің құлақ шекесі шыңылдайды. Қарадайқарап қара терге малшынады. Есіктерезелері сырттай бүркемеленген үлкен бөлменің қоңыр салқын ауасы қапелімде қапырыққа айналғандай. Жазу үстелінен оқыс тұрып кетті. Еденсіз қақыратамның ішінде екі өкпеңді қолыңа алып жүгірсең де еш дыбыс білінбейді. Өлі тыныштық. Аратұра қуыс қалтарыста бұғып қалған қара шыбын ызыңдайды. Ал сыртта төбе тесетін ыстық. Әнекеңнің жазу жұмысына кесірін тигізбесін деп Төкеңнің әйелі ауланы да анда санда... онда да шаңдатпай, жайлап қана сыпырады. Балаларына да, немерелеріне де дауыс көтермейді. Үйдің бұрышына сиыр сүйкенсе де Әнекеңнің ойы бөлінедіау деп, ертеңдікеш өрістен мал құлағанда беталды өре түрегелмеңдер деп бәріне тәртіп беріп қойған.

	Нағыз шығармашылықпен айналысатынақ жағдай. Салқындатылған ащы шұбат қол созым жерде. Құты шелектегі мұздай құдық суына батырылған. Жожоқ, төрт құбылам түгелденді деп жыл жата ма? Несіне шегіншектейді. Бүгін не ертең ойға алған шаруасына құмбыл кіріседі. Көзінің тірі кезінде өз атына қойылған көше бойымен серуендеп жүретін адам қандай бақытты! Не?.. Бәлкім аудан атын сұрарсың?! Жәжә, Әнекең тумысынан даңқ пен дақпырттың адамы боп жаратылса, оның бәрін әу бастан ойластырған болар еді ғой. Оған керегі болмашы ғана кәкіршүкір. Дапдардай жазушы басымен ешкімге керексіз боп қалғандығына қапалы. Ешкімнің іздемейтіндігіне ренішті. Үлкен үйдегі шенеуніктерге тіпті Әнекеңнің бары мен жоғы бірдей. «Не жазып жатырсызды» онсыз да дәметпейді. Оу, адами сәлемсауқаттың өзі сатыла бастаған соң жазушымын деп жер басып жүрудің керегі не?! Одан да... иә, одан да... кімніңкім екендігі бәлкім сонда байқалар. Өзінің қоғамдағы орны да сол тұста айқындалар. Әнекеңді қолдайтындар кім, қолдамайтындар кім?.. Бәрінің беті сонда ашылар. Қазір мүмкін емес, бәрі бұлыңғыр... Хабарласпаса хабарласпасын, іздемесе іздемесін... Ахаха, соны көріп кеткеннің өзі аз олжа емесау!

	Төкеңді желкелеп отырып ертең амалсыз көндіреді. «Әнекең туған ауылында жүргенде кенеттен қайтыс болды» дейтін жедел хатты Жазушылар одағына шұғыл түрде жөнелттіреді. Бір тәуліктен соң Гүлзинамен жасырын түрде, қалта телефон арқылы хабарласады. «Тірімін, әбіржіме де, алаңдама, достардың қалжыңы ғой» дегенді немкеттілеу түсіндіреді де, қазанама басылған, көңіл айтқан, өзін еске түсірген газетжурналдардың бәрін мұқият жинап, хаттап қоярсың деп төтенше тапсырма береді...

	Бітті. Әнекеңнің атамекендегі шығармашылық сапары осымен тәмам.





КҮДЕ




	Озат атанса өзіне, өңірін орденге толтырса өзіне. Мейлі, майталман болмақ түгілі, неге аспанға ұшып кетпейді. Ойпырай, екі мәрте батыр атанғандар ыңшыңсыз қайтіп жер басып жүреді екен десеңші?! Ал дастарқан жиегіне жантая құлап, құс жастықты қолтығына умаждай қысып, терлептепшіп, аратұра ықылық атып шай ұрттайтын мына аға шопан Әзберген көкесі туралы не деуге болады. Осындайда еске орала қоя ма, түбің түскір... жәжә, әдебиет пәнінен дәріс оқыған ұстазы «Жағымды кейіпкер кім, жағымсызына кімдерді жатқызамыз?» деп ақ пен қараның ара жігін ажыратқандай, қолмақол «есеп айырысып» жатушы еді ау! Е, топырағы торқа болғыр, жақсы адамдар да керек дейді ғой ана жаққа... Ерхандар мектеп бітіретін жылы жүрек талмасынан қайтыс болды. Айттыайтпады, өзіне ылғи оң көзімен қарайтын, аудандық газеттен хабарошары жарық көрген сайын жатып кеп мақтайтын. Шығарма жазудан қосымша сабақ аласың деп те уәде бергенді. Соның кесірі ме, әлде басқадай жағдай себеп болды ма, университетке сынақ тапсырғанда «тілші баланың» жолы болмады. Балы жетпеді де «құлап» қалды. Еріксіз езу тартасың да қоясың, айтқыш қой біздің қазекең. Тоқал тамның төбесінен жерге топ ете түсіп, жамбасыңды сындырып алсаң сөз бар ма! Ал мынау запыран жұтқандай жүрек айнытады, ащы. Дегенмен жалпақ жұртқа бірден түсінікті, әрі қарай ешкім де ежіктеп жатпайды.

	Оңбай сүрінсе де үстібасын қаққыштап, орнынан ылдым жылдым тұрып кетті. Ширықты, өзінөзі іштей қайрады. Шіркінай, Кеңес өкіметінің көзге көрінбейтін заңзәкөндерін кім санап тауыса алар. Өндірісте бірекі жыл қара жұмыс істесең, «жұмысшы табының жас өкіліне» аздаған жеңілдіктер болады мыс; жемежемге келгенде сол жарты бет анықтамасы бар болғыр шыңыраудан опоңай суырып аладымыс. Қалай, ә! Патриоттық сезімді өстіп қалыптастырған жөн ғой жас ұрпақтың санасына. Ерханға керегінің өзі сол алақандай қағаз. Оның кейде «өндірістік мінездеме» деп те қалпағын қақырайтады. Міне, екіүш айдың жүзі болды. Әзберген көкесіне көмекші әрі сақманшы. Алыстан алыстан барып қосылатын жекжаттығы және бар. «Жәрәйді, келдің, көрдің, ниетіңді білдірдің, енді сабағыңа дайындала бер, керек кезінде құжатыңды әкетерсің» десе де аға шопанның аузы қисайып қалмас еді ғой. Үйінің тарлығын, балашағасының баршылығын Ерхан көріпбілмей жүр ме. Оның үстіне қосымша ауызды қайтеді жүк қылып. Сақманшының айлығы ішкен тамағынан артылмайды. Атамзаманнан солай, көбелек қой уақытша ұшып жүрген. Әсілі, мұндайларды маңайға жуытпаған дұрыс. Құлағы қалқайған қара баланың нені қиратып жатқанымен шаруалары бар ма, бір әңгіменің келер жағында «Енді бізге не дейсің, сақманшы керек дедің, сақманшы бердік» деп ұртын томпайтып сөйлемесіне кім кепіл совхоз басшыларының.

	Ерхан да осы үміттің әлсіз тінін үзе алмайды, үзгісі келмейді.

	Әгәрәкім, Әзберген көкесін құдай итеріп әлгіндей кеңшілік жасар болса, Жеңішкеқұмның бұйрат төбелерінің басынан секіріп, ауылға қарай құстай ұшар еді. Бәлкім, Әзберген көкесінің де түк түк бетінен шөп еткізіп сүйіп алар. Көздері жыпылықтап, жүрегі алып ұшып өлгенше уәде берер. Университет бітіріп, қызметке араласып, нағыз тілшілік кәсіпке кіріскен сәтте алғашқы іссапарын Жеңішкеқұмды жайлаған аға шопан Әзберген көкесі туралы очерк жазудан бастар. Адамау, оған несіне бас ауыртады, бұл білмейтін шопан тіршілігі мүлдем жоқтың қасы ғой. Тіпті, аға шопанның аратұра төбесіне аспан құлап кеткендей тұнжырап, не үшін тыжырынып отырғандығын да жақсы біледі. Ендігісі қызықсыз, ендігісінің бәрі жаттанды, қайталау. Ертеңгі шай дастарқаны жиналаржиналмастан екі аяғын созып жіберіп, сылқ түсіп шалқалап жата кететіні; сосын іргеліктегі құрма киіздің астын көтеріп, насыбайын былш еткізіп түкіріп тастайтыны; инедей жазығы жоқ инеліктей арық әйеліне жорта тиісетіні; еріншектене радио тыңдағансып, әлдебір әріптестері туралы жағымды репортаж беріліп жатса етжеңді быртиған саусақтарымен тетікті басқа толқынға ауыстырып жіберіп, күңкілдеп боқтайтындығы кімге дәрі?!

	Айттыайтпады, осындай кісіні жағымды кейіпкер санатына жатқызып, астына қопсытып көпшік қоюға бола ма? Бәли, Ерханның есі ауысқаннан сау ма, бәрін көріпбіліп отырып, айдыңкүннің аманында бұл қай сасқаны?! Бітті, енді мың жерден ақтасаң да Әзбергеннен жағымды кейіпкер шықпайды. Бәлкім, алғашқы іссапарымды осы өңірден бастармынау дегені де асылық болар. Оу, екі бөлмелі қақыра тамның ішінде жалғыз өзі жатқан жоқ қой. Ел бар, жұрт бар, тіпті Ерханды адам қатарына қоспай ақ қойсын, ертеңбүгін әскер қатарына алынғалы отырған алтын асықтай ұлы Алдабергеннен, бойжеткен қызы Балқоңырдан ұялмай ма! Жоқ, Әзекеңе бәрібір, Әзекеңе бәрі жарасады. Тек аратұра Балқоңыры ғана батылдық көрсеткенсиді, шаңдатып үй сыпырады, мұрнын тыржитып, құрым киіз астындағы қара қошқыл насыбай «нәжісті» күрек ұшымен көтеріп алады... Астапыралла, тірі екен ғой Әзберген көкесі. Жарағырау, қай кезде оянып үлгерген. «Ұрынарға қара таппай жатқанда жақсы болдыау мұнысы!» Қысық көздерін сығырайтып, миығынан күледі. Күлкі емес, улы зәр ғой барып тұрған! «Міне, өздерің тиістіңдер, тыныш жатқан жыланның құйрығын өздерің бастыңдар. Ал ендеше!.. Бұл бір жағынан сақманшы балаға да, басқаларыңа да сабақ. Сірә, құлап қалғаны дұрыс болған оқудан. Шіпшикі, өмір көргені жөн ғой бұлардың. Қиындық көрмесе қайтіп адам болады. Масқара, ертең осындайлар ел басқарса ше?!..Оу, жас адам деген ұстараның жүзіндей лыпып тұрмас па. Ал бұған бәрін ежіктеп түсіндіруің керек. Аға шопан сәл тыныстағысы келген екен, соны айтқызбай ақ саулық қойларды қорадан шығарып, үйреніскен шаруаны өзі ақ дөңгелете бермей ме?!..»

	– Ұнамай ма?

	– ?

	– Білем, ұнамайды біздің тірлік сендерге. Ау, шыбынымау, базарлы жерде де тұрып көрдің ғой, мен бе сені қоярдақоймай шақырып алған. Барған жеріңде тастай батып, судай сіңуің керек еді.

	Жастықтан жайлап қана басын көтереді. Ерханның да жүрегі тас төбесінен шығады. Жиі қайталанып тұратын «ұлы шайқас» сәт сайын жақындап келе жатқандай. Жұдырығын түйіп, іштей кіжінеді. Асқар таудай әнге қосатын әкенің сиқын көріңіз. Туған перзентін өстіп те қорлай ма екен есті кісі. Бірде тұла бойының қалшылдап әкетіп бара жатқандығын өзі де аңғармай қалады. Жарты бет қағазы ғой бұлдайтыны. Тұра салып Әзбергеннің жағасынан ала түсе қайтер еді. Ай, жеңіле қоймас... Тағдырға не шара? Соны сұрап алыпты ма Балқоңыр. Әлдекімдердің алдауарбауына түсіпті. Барған жерінен бақыт таба алмапты. Бұл өмірдегі жылпостарды отап тастасаң да таусылмас, тағы бір жерден қылтиып өніп шығар. Біреуден естісе сенбес еді. Өткенде қой күзетінде отырғанда оны Балқоңырдың өзіақ айтып берген бастан аяқ. Әрине, аға шопанның бойжеткен қызына пәлен деуге Ерханның шамасы қайдан келе қойсын. Кейде оны маған неге айтты екен деп те таңғалады. Осы үйде жүрген соң оны бәрібір естисің ғой дегені ме екен, әлде Ерханды қара тұтып, ішіндегісін ақтарып салғысы келеді ме екен. Қандай аянышты. Балқоңыр күзді күнгі қара дауылда ұясын таба алмай дірдек қаққан бозторғай секілді бейне бір. Өзі де сондай сүйкімді. Жатқа қиятындай жан емес. Оймақтай аузын дөңгелетіп сөйлегенде бар ма, алпыс екі қан тамырыңды иітіп жіберетіннен әрі. Көздері де мөпмөлдір. Гүл қауызына қонақтайтын таңғы шық барау, сол, соның өзі. Ерхан да айранасыр, екеуі ұзақ сырласқан. Сырласқан дейді, қайдағы сырласқан. Балқоңырдың әңгімесін үнтүнсіз тыңдады да отырды. Жақ аша алмады. Не дейді? «Нағыз оңбаған екен ғой» деп кіжінеді андасанда. Балқоңырға осының өзі кәдімгідей сүйеу. Сүйген жігіті көрер көзге иттік жасапты. Сірә, сүйдім күйдім деп бергі жағымен өтірік айтқан. Сүйген адам сөйте ме.

	«Саған үйленемін, дайын отыр, бүгін алып қашамын» деген де Балқоңырды совхоз орталығындағы бір жамағайынының үйінен алдапсулап алып шығып, үренсүренін танымайтын бір можантопайдың табалдырығынан аттатқан. Онысы жасы отыздан асса да әлі шаңырақ құра алмай жүрген әлгі сұмпайының жақын ағасы екен. «Тағдырдың жазуы осы, көнсең де көнесің, көнбесең де көнесің». Сөйтіп, дәу қараны шымылдық ішіне сүйрелеп кіргізеді де, өзі түк көрмегендей тайып отырады. Жүрегі қаламаған кісімен адам өмір сүріп оңа ма. Балқоңырдың жарты жылы жылап сықтаумен өтіпті. Ақыры, үміті үзіліп қайтып келген. Қайтып келгендегі көрген құқайы әлгіндей. Әкесі туған қызынан кірпідей жиырылады. Сүйегіме таңба салдың деп айдалаға шаптығады. Тіпті Балқоңырдың жүріптұрғаны да көзге сүйел.

	– Ешкімді шақырғаным жоқ, болыпболғанымыз осы. Ұнамаса...

	– Жинақы жүруге болады ғой.

	– Болмайды, маған сабақ үйретпе, айналайын...

	– Боқтарыңа былғанып отырыңдар, ендеше! – Балқоңыр қолындағы сыпыртқыны іргелікке сүлесоқ тастай салады. Ерханның да көз алды тұманданады. Міне, қолынан түк келмесе де жіпжіңішке білегін сыбанып, араға Балқоңырдың шешесі килігеді.

	– Есіңнен ауысқанбысың, Әзберген?!

	– Жындансаң өзің жындан!

	– Үйде қонақ бала жүрау деп те ойламайсың. Ал... ал, айт, енді саған не істейміз. Табаныңды жалағаннан басқа не қалды?!

	– Өй, жаман неме, саған да жал бітейін деген бе? Қызыңның қайтып келгендігін құдайдан жасыра алмағанда, енді адамнан жасырайын деп пе едің?! – Әзберген көкесінің қызылы қалыңдаған шегір көзі Ерханның жауырынына қадалады. Оу, мұндай қорлыққа қайтіп шыдайды адам баласы. Әзберген көкесіне деген бұрынғы ризашылық сезімін бұтарлап сындырып, енді жаулыққа көшкен Ерхан да еңсесін тіктеп, бар тұлғасымен төрге қарай ошарлана бұрылады. Көзінен көз айырмайды: «Сендей сілімтіктің барынан жоғы, осы сен неге әкіреңдейсің, а?! Оқ жыландай ысылдап, жанжағыңа зәр төгуің жеткен жоқ па? Ылғи сенің ғана жолың бола бере ме? Дүние дөңгелек. Біреуге жасаған жаманшылығың бәрібір алдыңнан шығады. Ең құрығанда соны түсінсең етті!.. Ал кісіні қорлаудың обалсауабы қалай екен. Көрсетейін мен саған!..» Сірә, Ерханның көзінен жалтылдап от ұшқындайтын болар. Әлгі ойымды Әзберген көксаудың санасына қайтіп жеткізсем екен деп жанталасады. Көзбен соғысады. Кірпік қақпайды. Қадалған жерінен қан алатын өжеттіктің райын байқатады. Жас жолбарыс секілді жауырынын күжірейтіп, атыла кетуге әзір. Әзбергеннің шыдамы да соған ғана жеткен сыңайлы, көлдей орамалын алып жасаураған көзін сүрткілейді. Бүгежектеп төмен қарайды. Жақұттай жарқыраған отты жанар жан шыдата ма, Әзбергеннің әлжуаз көздерін әпсәтте қарып түседі.

	«Рас айтасың, мен білмейтін құпия жоқ бұл үйде. Ал сенің жұрттан жасырып жүрген ұрлығыңды айтайын. Өкпеңді құрт ауруының кеміріп жатқандығына біраз болды. Әне, бейшаралығыңның өзі сонда. Әлдекімдер байқап қала ма деп, берген дәріні де дұрыстап, адам құсап іше алмайсың. Қымыз ішсем, қойдың уызын ішсем жазылып кетермін деп дәмеленесің. Әне, сен қанша жақтырмасаң да Балқоңыр байғұс осы үйдің амандығы үшін шыр пыр. Насыбай сенің не теңің, кез келген жерге былшбылш. Микробыңмен қанша жұртқа кеселіңді тигіздің. Әйелің анау – сүйегі терісіне жабысқан тарамыс. Енді кішкентайыңа жұқтырсаң, бітті. Ептеп тазалық болсын, әкемнің аузынан ұшқан микробты ілкі сәтте жинап алайын десе, Балқоңырға аузыңа келгенді көкисің! Жожоқ, мұныңыз жарамайды, көкесі!..»

	Әзберген жеңілді. Жер шұқып, қаудырлақ бешпетін қолына алып, апылғұпыл сыртқа беттейді.

	* * *

	Қысқы түннің ұзақтығына не берерсің. Тіпті таң атып болмайды. Себепсізденсебепсіз жұлдыздарға тесіле қарау да жалықтырады кісіні. Ерханның көкірегі кейде күйсандықша күмбірлейді. Реті келсе жұлдыздармен сырласуға ынтызар. Алғашқыда әлдебір кітаптардан оқығандары еске түсіп, тұла бойын шабыт қысқан дүлей ақындай екі қолын көкке көтеріп, әлденелерді шатыпбұтып, өзінше өлең оқыған болады. Бір жақсысы, ойына не келсе іркілместен, түптүгел айтып шығатын. Онысы өлең бе, әлде балдырбатпақ па, онысымен шаруасы жоқтын. Ал аспан төсіндегі жұлдыздар әлемінің құдіретінің өзі сонда ғой, кедірбұдырыңды ағаш сүргілегендей жонып жібереді де, өңкей сұлуын тергіштеп алады. Сөйтеді де... Ерхан осы жерге келгенде сәл кідіреді, сірә, аңқау балалығы мен жігіттік шағының әлі де итжығыс түсіп жататындығын өзі де соншалық сезіне қоймайтын болар. Әркімнің иемденіп алған бірбір жарық жұлдызы боладымыс, сенің амандығыңды тек солар ғана қас қақпай күзетіп жүредіміс. Ал жазатайым жазаға ұшырадың екен, әлгі жұлдызың сол сәтінде ағып түседі. Бір жылт етеді де, зымғайым жоғалады.

	Бөлек қорадағы аналық саулықтар ауырсына дем алады. Жаңа туған қозыларды ілкі сәтте тоқал тамның ауызғы бөлмесіндегі пеш түбіне ала жүгіретін Ерхан бұған келгенде бесаспап. Өмір бойы мал ішінде жүргеннен әрі. Міне, ескі күртешенің өңірінен тұмсық шығармай, қамсызмұңсыз отырса да қора ішіндегі тіршілікті қолмен қойғандай апанық аңғарады. Әне... маңдайының ақ жолақ таңбасы бар саулық дүниеге аманесен егіз қозы алып келді. Қайда асығады, кішкене мауқын бассын, айналыптолғансын. Одан қалды аналық мейірімін сіңірсін. Ерхан мұның барлығын әдейі, саналы түрде қайталайды. Ал Әзберген көкесі мұндайда дүниені топан су алып жатқандай тұлданады, қайдағы жоқты ойлап табады. Жаңа туған шарананы бөтен қойлар тұяқтарымен таптап кетсе, оның орнын немен толтырамын деп, құдайдың зарын қылады. Таптамайды. Ерханның түсінігінше өзге аналықтардың бауырмалдық түйсігі де осындай сәтте белгі берер. Оны сақманшы талай мәрте байқаған. Міне, қазір салып ұрып қамыс қораға кіріп барсыншы, түптура сол көріністі көрер еді. Қолындағы білтелі шамды басынан сәл асырып көтерсе болды, қозыларын өліпөшіп жалап жатқан аналық саулықтарды көзі шалады. Өзгелерінің көздері де білтелі шамның солғын сәулесіне шағылысып, шеткері ығысады. Осы бір бақытты сәтті бізге де бұйырта көр деп тілейтіндей. Аға шопанмен анада осы үшін текетіресіп қалғаны бар.

	«Туды, туды ма, сенің шаруаң – қозыны жылы пештің түбіне дереу жеткізу». Бәли... өңіріне самсатып орден таққан аға шопаныңыз өстіп көкидіай. «Ағаау, пеш түбінің жылуынан аналық мейірім дегеніңіз мықтырақ емес пе?» «Сандырақ! Атама! Маған ақыл үйретпеген енді сен қалып едің. Балқоңырың бір, сен бір... қайдан шыққан данышпансыңдар?! Ақылдарың асыптөгіліп жатса Әзбергеннің тоқал тамында не бітіріп жүрсіңдер. Кетпеймісіңдер адам болатын жақтарыңа!..»

	Ерхан көкесінің көкмылжыңын естімейді, не естігісі келмейді. Көрер көзге анасының ыпыстық бауырынан қошақанын жұлып әкетіп бара жатқан сақпаншының кенет басы айналады, жүрегі айниды, тұла бойын әлдебір әлсіздік билейді. Қалай дегенде де бар ғой бір нәрсе!.. Кейін білді, төбесіндегі жымыңдаған жұлдыздар ма, жел ме, бұлтты күнгі найзағай ма, әйтеуір бір құдірет аян береді. Өзі де, сірә, солай болуға тиісау деп топшылаған. Мұнан былай аналық саулық әбдеп мауқын басқанша қозыларға қол жүгіртпейді. Биотогы қандай, а?! Обалсауап деп жүргеніміздің өзі осы емес пе екен. Таза ауада, ағарған ішіп жүрсе де Әзберген көкесі кенет кесел жамап алды. Қайдан жұқты, ал түсініп көріңіз... Аналық қойлардың биотогы болатындығын Әзберген көкесі бәрібір түсінбейді.

	– Ертең жатырқап, қозысын бауырына алмай қойса қайтеміз?

	– Кибенематри, енді сол еді маған керегі! Сен не білесің, құлдығымау, маған қозылардың саны керек, білдің бе?! Саны. Мен қалай болғанда да ана Бердімұраттан озып шығуым керек. Өзің ойлап көр, мен кім, Бердімұрат кім? Сол боқмұрыннан кейін қалсам, өлім емес пе елжұрттан. Ал сен, саулықтар қозысын емізбей қойса қайтеміз деп, қайдағы бір қиялидың әңгімесін соғасың. Кибенематри, көкке бір аузы тисе жетім қозы да жетіліп кетеді.

	Шырышшырыш күртешенің өңірін ағытты. Алыстан, ту алыстан көктем хабары талып естілгендей. Түнгі күзеттің өзі ғажап. Төбесінен әлдене қалбалақтап ұшып өтеді. Қарға ма, әйтеуір байғыз болмағай... Байғыздың даусын жақсы көрмейді. Оның жылдың қай мезгілінде пайда болатындығын да біліп жарытпайды. Күн әжептәуір сынып қалыпты. Е, бар болғырай, байғызды неге еске алды деп емау!.. Құдай оңдап, өткен түнгі күзетке Бал қоңыр екеуінің бірге шықпасы бар ма. Ерханның қасына қара болайын деп Балқоңырдың өзі келді ме, әлде «Анау бәріне үлгере алмас, сен де барып көмектессеңші» деп Әзекең, Әзберген көкесі жұмсады ма, ол жағы беймағлұм. Ерханның бір байқағаны, жанында Балқоңыр жүрсе моторы токқа қосылған ойыншық мәшинедей зыр қағады екен. Қора мен үй арасындағы қимылына жүдә, көз ілеспейді. Кейде тіпті сақманшы екендігін де ұмытып кетеді. Қолы қалт еткенде бөшкелі арбаны сүйретіп шеген құдыққа жүгіреді. Жерошақтың көмейіне жыңғыл томарларын бұтарлай тығып, от тамызады. Сексеуілді де қорс қылып үйіп тастайды. Қора маңындағы күденің түбінде тонға оранып отырған Балқоңыр Ерханның жіті қимылына сүйсіне қарайтындай. Әлде...

	– Ерхан! – Балқоңырдың дауысы марқа қозының үніндей құлаққа жағымды естіледі.

	– Оу!..

	– Бері келсейші...

	Содан бір нәрседен құр қалғандай ентіге жүгіріп Ерхан жетеді. Күденің түбі дегеніңіз нағыз жұмақ. Көк жусанның иісі әтірдей бұрқырайды. Балқоңыр Ерханның қолынан тартып, жанына отырғызады. Тонның бір шалғайын көтеріп, иығына жабады.

	– Сонша жүгіргенің не, а?! – Мапмайда алақанымен Ерханның маңдай терін сүртеді. Тікендей шашының арасына саусағын жүгіртеді. Сүйткенше, төбелерінен әлде бір қанатты мақұлықтың қалбалақтап ұша жөнелгені. Сол – солақ екен, Балқоңыр бірден Ерханның бауырына тығыла түсті. Иығына басын сүйеді.

	– Байғыз шығар,– деді Ерхан, – қорықпа...

	– Қорықпаймын, жанымда сен отырғанда неден қорқамын.

	Ерханның танауын бір әдемі иіс қытықтайды. Балқоңырдың қолаң шашының иісі болар бәлкім. Не де болса бір керемет иіс!.. Қақыратамның сыртқы есігі сықырлай ашылды. Балқоңыр шығар деп ұшып тұрғанды. Жоқ, күбідей болған Әзберген көкесі екен. Есінеп, ұйқылыояу, үйдің артын айналды. Шалбарының ауын жүре түймелеп, Ерханға тірімін дегендей белгі берді.

	– Қалайсың, бала?

	– Жақсы.

	– Қозылар жаурап қалған жоқ па?

	– Жоқ.

	– Қаншасы қозылады, егізден бе барлығы?..

	– Егізден.

	– Әй, мәледес!..

	Есік тарс етіп қайта жабылды.

	* * *

	– Ерхан, Ерхан деймін, жұлдыздарға жақындайықшы, – деді Балқоңыр келесі бір қой күзетінде.

	– Қайтіп? – Шынымен түсінбей қалды.

	– Ай, ақымағымай. – Сықылықтап күлді де әнтек қана құлақ тұсынан шымшылап өтті. Осы тұсты анық аңғара алмады, әлде оймақтай ернін дөңгелетіп келіп бір нәрселерді сыбырлады ма, әйтеуір Балқоңыр жанына жақындап кетсеақ болды, тұла бойы дір ете қалады. Жүрегі құрғыры да кеудесін бұзыпжарып атып шығатындай. Дүрсілі сұмдық. Балқоңырдың сыңғырлаған күлкісінің өзі сиқырлы бір әлем. Тістері де маржандай. Ерхан да әлгі пендешілігімді сезіп қоймады ма дегендей, Балқоңырдың алаулаған жүзіне ұрлана қарап, ал кейде жарамсақтана жымияды. Белгілі ғой, ішкі түйсікпен сезеді барлығын. Жеті қараңғы түн Балқоңырдың жақұттай жанарын жасыра алмайды.

	Күденің түбі қарлығаштың ұясындай жылы. Және бірінің иығына бірі басын сүйеп, ұзақ уақытқа дейін үнтүнсіз отырғандарын да тірі жан көрмейді, байқамайды. Айтқандай, бұларды кім іздей қоюшы еді, тәңірау! Түн жарымнан ауған. Әзберген көкесі де бүгін совхоз орталығындағы жиналыстан тым көңілді оралды. Сірә, Бердімұратпен де алдын ала келіскен сыңайлы. «Жасыңыз үлкен, жолды сізге бердім» деген шығар әлгі пәтшағар. Оның арам ойының арғы астарында не жатқандығын кім біліпті? Көрші, ара тұра үймеүй араласады. Өлмелі, кәріқұртаң әкешешесі әлі тірі.

	«Соларды өз қолыммен туған топыраққа жерлесем, қойдың бәрін сатады да қалаға тартып отырады бұл көкең,– деп шалқаяды, ескіқұсқы «мәскібіш» сатып алып, адам тасысам да өлмеймін». Оу, мұнысы не, Ерханға қыр көрсеткендігі ме? «Қалаға кетпек түгілі, неге Қырым асып жоғалмайсың». Екі шопан да есептерін түгендегендей. Бірге ішті ме, әлде біразын Әзберген көкесіне сыйлады ма, мүмкін жастығы шығар, бұл бар болғырың әлі тың. Тіптік. Әзберген көкесін ат үстінен екеулеп әзер дегенде түсіріп, сүйрелеп үйге кіргізді. Сонда ғой Бердімұраттың аузынан мүңкіген арақ иісін сезгені. Аға шопан мыжмыж болған басын төмпештеп, ертең түс әлетінде тұрса қалай. Үй жақтан келе қоятын жау жоқ. Тыптыныш. Алыстан, ту алыстан қасқырлардың ұлығаны естіледі. Майлыаяқтың өзі «Сендер мұнда не істеп жатырсыңдар...» дегендей күде бүйіріндегі үңгірге тұмсығын тақап, иіс тартты да құйрығын шошайтып, көршінің қаншығына қайқайды. Көктей жиналған жусанның бұрқыраған иісіне Балқоңырдың от шарпыған ыстық демі қосылғанда күйіп, өртеніп кетпесеңіз солақ деңіз. Алғашқы түні қорқамын деп қымсынған. Жігіт емес пе... ал онда тұрған не бар екен, қозының қанжынына баттасқан бешпетінің өңірін ағытып, бауырына былай... қысқысы келіп, икемдегенді. Жолың болғыр Балқоңырдың өзі де сол сәтті ынтыға күткендей, құшағына сүңгіді де кетті. Сосын біраз уақытқа дейін үнсіз қалды. Балқоңырдың таптастай төсі жүрек тұсын әлсінәлі түйгіштейді.

	«Белімнен қысшы...» Ал қысты... «Қаттырақ...» «Тұншығып өліп қалмасаң болғаны»... «Түсімде ылғи сені көремін ше...» «Енді не істейін, түс деген түлкінің боғы, елес қой былжыраған...»

	«Сен үшін солай ғой...бәрі елес. Ертең үлкен қалаға барысымен Балқоңырды ұмытасың, елес секілді ұмытылады. Балқоңыр елес...» «Өкпелеп қалдың ба?..» «Сенен оны күтпеген ем...» «Не дейсің, енді не істейін...» «Бәрі осымен тынса, отырайық омалып...»

	Майлыаяқ келіп күденің іргесін иіскейді. Сірә, қаншықтың да көңілін тапқан болар. Алыстан, ту алыстан қасқыр ұлиды. Қозылар маңырайды. Ерханның көңілінде кішкене күдік бар, онысын Балқоңыр лезде сезе қояды: «Күн жылынды ғой, қозылар енді өлмейді... Одан да...сен, сен, сүйші мені...»

	Ал керек болса... Ерханның да қызбен алғаш сүйіскені осы ғой деймісің. Баяғыда, интернатта, жетінші сыныпта... мектеп директорының қызын да өстіп сүйіп алған. Жер тесер екен, жағынан сарт еткізді. Енді көрмей кететін шығар, әкесіне айтып сөгіс бергізетін шығар деп еді. Ыңшыңсыз басылды... «Жаным, жанымай!» Балқоңырдың үні құмығып естіледі. Дарияның иіріміне батып бара жатқандай. Күденің іші одан әрі пысынайды. Жусанның иісі әдіре қалған әлдеқашан. Балқоңырдың жүрек дүрсілі баурап алған барлығын. Сүйгені де ғажап. Бірден түртік ерінді бас салмайды. Алдымен ыстық демімен бір күйдіріп алады. Дөңгеленген ерні де сүю үшін жаралғандай. Майда...балапанның ұлпа жүніндей мамық. Тұла бойыңды майдай ерітеді. Қапелімде есіңнен танып қала жаздайсың. Миың солқылдайды. Сірә, қан қысымының температурасы мың градусқа жеткен болар. Делсал күйде Балқоңырдың қолаң шашына танауыңды тығып, мәңгілік ұйқыға кеткің келеді. Әзберген көкесінің зіркілін, Бердімұраттың өрт сөндіргендей қарақошқыл жүзін, енді жарты айдан соң алатын жарты бет анықтаманы... ойлағысы келмейді. «Сүй, сүйе берші...» Енді... өл дейсің бе, Ерхан да аянып жатқан жоқ қой. Шамасының келгені осы болса қайтеді. Күдеге арқасын тіреп те сүйеді, енді бірде Балқоңырдың мойнын тізесіне қойып алып та сүйеді... Мә, мұнысы несі пәтшағарау!.. Балқоңырдың барқыт жейдесінің өңірі быртбырт сөгіледі. Ыпыстық алақан Ерханның жауырын тұсын сипалайды. Тажал ғой мына Балқоңыр!.. Бірден... көкпар тартқандай емес, бәрі бабымен, әдемі әуеннің ырғағымен... саусақ ұшына тілін тигізеді. Сосын... о, құдіретай, жаңа туған қозының басындай тыптығыз аршын төс... енді бірде Ерханның алақанында жатады дірілдеп. Мытыпмытып қысады... «Қатты, қаттырақ...жаным Ерхан, өлтіресің бе мені, аямайсың ба мені!...» Түсінсе бұйырмасын. «Мына жер ыңғайсыз, жүрші... сыртқа шығайықшы...» Ал шықты. «Жұлдызға бір табан жақындайықшы, Ерханнн!» «Қайтіп?..» «Міне, былай...» Ерханды мойнына мінгізіп, күденің басына лып еткізеді. Дүлей ғой Балқоңыр, допша қақпақылдайды. «Қолымнан тартшы...»

	Шынымен күденің үсті жұлдыздарға жақын екен. Екеуі де дымқыл шөптің үстіне шалқалап жата кетеді. Түсініксіз, мағынасыз, үздіксіз күбіркүбір... Бір оқиғаның басы, бір оқиғаның аяғы. Кірікпейді, жел қуған қаңбақтай... Мұнысы несі тәңірау, кенет ай сәулесімен аршын төс аударылып түседі. Жоқ, бұл жолы құмбыл қимылдады Балқоңыр. Түймесі түскірлер де бырт бырт. Балқоңырдың талықсыған үні: «Қорықпа, несіне қорқасың, мен қыз емеспін ғой он жеті жастағы... сен қорқатындай...» Құрыды... құдай тас төбесінен ұрды Ерханды. Бойынан әлдене дыз ете қалды... Бетін басып теріс аударылды. Ұятай, өлімай! Осы қорлыққа шыдай алмағандар ғой асылып өлетін. «Оған несіне қысыласың, – дейді Балқоңыр,– аузы көкке тимеген қозысың ғой сен де бір... үйренесің. Бір үйреніп алған соң ие бермей кетесің. Осы сөзім шындыққа айналады түптің түбінде...»

	Әулие екен Балқоңыр! Айна қатесіз айтқаны келді. Балқоңыр «Жұлдыздарға жақындайықшы...» десе бітті, бірден түсіне қояды. Күденің басына мойнына мінгізіп, алдымен Балқоңырды шығарады. Сосын өзі...өзіақ тартып алады қолынан. Дүлей ғой Бал қоңыр! Қанның температурасы мың градусқа жетсе, қара тасыңды да үгітіп жіберер. Күденің төбесіне содан бері қанша мәрте шықты екен. Есінде жоқ, есіндегісі – Балқоңырдың сыңғырсыңғыр күлкісі. «Айтқаным келді ме, бір үйреніп алған соң ие бермей кетесің дегем... Дәл ойдан шықтың, аузыңның салымы бар екен, жаман бала...»

	Ай сәулесі астындағы аршын төс аударылыптөңкеріледі. Түймелер екі жақтан да быртбырт үзіледі. Сол баяғы ыңырсыған, ындыны кепкен ғажап үн: «Қорықпа, сен қорқатындай қыз емеспін ғой он жеті жастағы...» Ерханның тершіген маңдайын жұмсақ алақандар қайтақайта сүрткілейді. Тіршілік әуені іргеліктен қоңырау қағады. Таңғы самал жан сергітетіндей. Жұлдыздар да баяғыдай емес, алыстай түседі. Әлде сәлпәл мұң араласқан көңілдің қабылдауы солай ма... Екеуі де апауыр ой құшағында.

	Балқоңырдың баяғы жойқын қимылының бірі жоқ. Ерханның иығына басын қойып, күрсіне демалады.

	– Кетесің ғой, көп ұзамай...

	– Енді...

	– Астананың әдемі қыздарымен танысқан соң, дәспидания Балқоңыр!

	– Қойшы...

	– Не қоятыны бар, солай... – Ерханның тікірейген қайратты шашының арасына тағы да саусағын жүгіртеді,– сен білесің бе?

	– Нені?!

	– Сенсіз маған мына дүниенің түкке қажеті жоқ.

	– Неге?

	– Неге... «Ендеше бірге кетейік» дейтін шығар десем...

	– Өзің ғой, адамның алдын орайсың да кетесің.

	– Саған бір нәрсе айтайын ба...

	– Айт.

	– Кейде ше, осы күденің басына шығып құлап өлгім келеді.

	– Құлап өлетіндей соншалық биік емес қой.

	– Өлетін кісіге бір кездік арқан кез келген жерден табылар.

	– Қойшы, қайдағыны шығармай...

	– Шын, өзің де байқап жүрген шығарсың. Әкем мені иттің етінен жек көреді. Қайтып келіп сүйегіме таңба салдың дейді...

	– Ашумен айта бередідағы.

	– Тағы нені байқадың?

	– ?

	– Бердімұратпен ауыз жаласып үлгерген тәрізді. Соц.жарыста сен жеңілетін боласың деп келіскен ғой. Сондағысы мен...

	– Қалай?

	– Мен тірі тауармын кәдімгі. Көр де тұр, түптің түбінде Бердімұраттың соңынан жетектетеді де жібереді. Ол бұжырбетке күйеуге шыққанша, күдені өртеймін де өзім соның арасында бірге кетемін.

	– Айтасыңау...

	– Солай...

	Іргеліктен таң шапағы қылаң береді.

	* * *

	...Бар болғаны арадан өте шыққан бесалты жыл. Дүние түбірімен өзгерген. «Ол кісі озат шопан еді» дейтін теңеу қазір онша көп айтылмайды. Шаруашылықтың бәрі жекеменшіктің қолына көшкен. Шопандар туралы жазылған көркем шығармалар да жоқтың қасы. Көпшілігі фермер. Ал сақманшы дегеніңіз ескірген сөздер қатарында... ұмытылған, бір жағынан соның өзі дұрысау.

	Облыстық газеттің білдей қызметкері Ерхан айтқанындай алғашқы іссапарын Қарақұмның сонау шалғай шебінде жатқан Жеңішкеқұм өңірін аралауға бағыштады. Аудан орталығына дейін жүрдек поезбен жетіп алды да, басшылардан жеңіл мәшине сұрап мінді. Жол қашық. Түс әлетінде арыпашып құдығы бар елді мекенге жетті. Әзберген көкесінің өткен жылы өкпе сырқатынан қайтыс болғандығын осындағылардан естіді. Кемпірі де төсек тартып жатып қалған деседі. Ерханға баяғы өзі жүрген төңіректің бәрі таныс. Тіпті әр жыңғылдың басына қонып, құйрығы тынымсыз шошаңдаған шымшық торғайға дейін ескі танысындай ыстық. Қыстау маңына жақындағанда мәшинеден түсіп жаяу жүрді.

	Қақыратамның есігі жайлап қана сықырлай ашылды. Таныды. Балқоңырдың етегіне жабысқан Бердімұраттан аумайтын үйелмелісүйелмелі екі бала «Сізді қайдан көрдік» дегендей, Ерханға үрпиісіп қарады. Өзегіне өрт түскендей көпке дейін өңін күн шалған қараторы келіншекпен де қалай амандасудың да ретін таппады. Біртүрлі... Олай қарады, былай қарады... Көргісіақ келген...Өртеніп кетті ме, әлде әлдекім әдейі өртеп жіберді ме, кепкен жусан шөмелесінен тұрғызылған ескі күдені ақыры көре алмады.





ҰРЫ




	Жұрт қызық, сенің ол жақта қандай шаруа атқарып жатқандығыңмен есептеспейді. Жиыптеріп бәрін бір ұғымның қауызына сыйғыза салады. Дипломатсың, бітті. Одан әрі сөзбұйдаға салудың қажеті қанша. Яғни, халықаралық мәселелерге бел шеше кірісетін, ал ел тағдыры таразыға түсетін тұста ірілік көрсететін батыр тұлғалы азаматсың. Көпшікті тым қалыңдатып жібергендігін де ішің сезеді. Бірақ амалың қайсы, біреу сөзіңді сөйлесе аузыңның қышығаны не?!

	Сонымен наурыздың басында Американың СолтЛэйкСити қаласына келіп түстік. Тау бөктеріне қоныстанған шағын қала өзіміздің Алматыдан аусайшы. Ауа райы да ұқсас. Шайдай ашық аспанды ілкі сәтте зілмауыр қара бұлт тұмшалап, өткінші жауынның селдетіп өтуі түкке де тұрмайды. Сонан соңғы қою шаңнан бір сілкініп, тотыдай таранып, күнге қарап қол созған күллі тіршіліктің сұлу келбетін суреттеуге, дұрысы, жазушының төгіліп тұратын шұрайлы тіліндей асқан шеберлік керекау. Әрине, мұндай сұлулықты туған жерде де талай көріп жүрген шығармыз. Көрдік, көрдік те ешқайсысына мән берместен тұсынан тырптырп басып өте шықтық. Әлде өзіміздікін елемей, өзгенікіне таңдай қағып тамсанатын ескі түсінік шылауынан «дипломат» басымызбен біз де құтыла алмай жүргеннен саумыз ба. Мына тау, мына аспанның Алматыдан қай жері артық?.. Тауға қарай тырмыса қоныстанған тоқал тамдар Көктөбе баурайындағы қазақ ауылдарын еске салады. Қобдидайқобдидай кішігірім вагондарды тұмсықтан іліп, арлыберлі зырлаған аспалы жолдардың да титімдей айырмашылығы болсайшы!

	СолтЛэйкСитиде бізді құрақ ұшып, қонақ қылайын деп жатқан ешкім көрінбейді. Батысты білесіз ғой, салқын. Жылы жымиыстың өзін сатып емес, тартып алған жарасады мұндайда. Ал қалай, қайтіп?.. Міне, оның жөні былай, Шығыстың Батыстан мықты екендігін іспен дәлелде. Даурықпа, құрғақ жарнамаңыздың түкке де қажеті жоқ. Мұхиттың арғы жағындағылар көзімен көріп, қолымен ұстамаған дүниеге өмірі илікпейді. Сол илікпеген күйі тымырайып кете барады. Ақша төлеп мойын бұрғыза алмайсың. Ал көңілінен шықсаңыз, быршып терлеген бетінен жылылық рай байқалады. (Шетелдіктердің дені етжеңділеу келеді ғой). Қолыңның сыртынан сүйеді, әр нәрсені сұрағыштап ізіңнен қалмайды. Алыстан орағытып, әңгімеге тартады. Бірақ сақ,

	«Кеңес өкіметінің адамдарына ашылыпшашылуға болмайды» дейтін баяғы теріс түсініктің сарқыншағы түгелге дерлік жойылып бітпеген. Бұл жағынан бәріміз де сауаттымыз.

	Көрме ұйымдастыратын павильонымыз қала орталығына жақын. Оның бер жағында Наурыз мерекесінің де осы шарамен тұспатұс келмесі бар ма. Халықаралық кеден хаттамасына сәйкес талайталай декларация толтырып, ұлттық өнер мұражайынан арнайы ұшақпен әкелінген экспонаттарымыз америкалықтардың қызығушылығын тудырса – түпкі мақсаттың орындалғаны. Құдай қолдағанда Наурыз мерекесіне қажетті керекжарақты да молынан алып шыққанбыз. «Алтын адамның» көшірме бейнесінен бастап, қатардағы қолөнер шеберлерінің сынақтан өткен туындыларына дейін түгелге дерлік осында. Бауырсағымыз, қымыз шұбат, ірімшікқұртымыз және бір төбе. Қайран қазекемнің дарақылау кеңқолтық мінезі айна қатесіз Америка құрлығына көшіп келгендей. «Бәрі тегін!». Өстіп өзімізше жатжұрттықтарды да жарылқап тастамақшымыз. Одан ортайып қалмаспыз дейтін дарқан көңіл ғой баяғы.

	Өкінішке орай, бұл бауырға тартқан жанашырлығымыз алғаш рет кедергіге ұшырады. Тілмәш арқылы арыбері түсіндіріп бағып едік, өтпеді. Өтпегенде де табандап тұрып алды. Ақыры солардың дегендеріне көнуге тура келді. Жүзіктің көзінен өтетін аспазшы жігіттеріміз қазықартаны пісіргенде қимылдарына көз ілеспейді. Оны тураудың өзі тұнып тұрған бір әлем.

	Шүкір, ашық алаңқайға тігілген он алты қанат екі ақ боз үйдің іші барабара келген қонақтарға тарлық ете бастады. Жолбастаушы қыздарымыз «Дәм алыңыздар, дәм алыңыздар, бәрі тегін» деп бәйек қағады. Кепкен құрттың бір түйірін, ірімшіктің бір жапырағын тілінің астына салған америкалықтар бірбіріне қарап бармақтарын шошайтады. Сырттарынан бақылаған біз пақырдың кәдімгідей ішіміз жылиды. «Жұт, жұта сал, сонау ит өлген жерден арқаланып келген еңбегімізді ақтасаңыздаршы ең болмаса». Шұбаттың да бір кесесін сіміреді. Аруананың сүті таңдайларына бал татиды, сірә! Қанша жерден аяғын жеркөкке тигізбегенімен америкалықтардың да немен тамақтанатындығын жақсы білеміз. Қоспа, қойыртпақ, шикіліпісілі бірдемелер. Таза табиғат тұнбасынан үзіп алған бірі жоқ. Тіліміздің жеткенінше әзілдескен боламыз. Шығыстың Батыстан мықтылығының өзі сонда, ең аяғы сусын үшін ашытылатын шұбатының да толып жатқан емдік қасиеттері бар. Орта жастағыларының құлағына: «Жігіттік қуатыңды күшейтеді» десең, қутыңдап жаныңа жақындайды. Сөйтіп ортақ әңгімеге тиек табыла кетедіай! Кейбіреулері тап ертең Қазақстанға ұшып кететіндей атыжөнімізді сұрап, әдірісімізді түртіп алып жатады. Бәріне құлдық.

	Көрме көңілден шыққандай. Іштерінде екіүш қайтара бас сұққандары да жоқ емес. Экзотикаға жанын беретіндерін қайтерсің бұл жарағырлардың! Көшпелілер туралы әу бастағы қатыпсеміп қалған жабайы түсінікті әліміздің келгенінше бұтарлап, сындырып жатқан секілдіміз. Бұл – түпкі мақсатымыз. Өркениет ортақ, елдің алдымен мәре сызығына біз жеттік, бізден үйреніңдер деген өркөкірек кеудемсоқтықты құйрықтарыңның астына баса тұрыңдар дегенді де немеурінмен аңғартамыз. Талайды көрген америкалықтарыңыз әккі ғой, әлгі арам ойымыздың арғы төркінін бірден түсіне қояды. Сезе қояды да аяққолын оқыс жиып алады. Бергі жағымен жымияды, немкеттілеу арқамыздан қаққансиды. Қап! Өзімізді де өлтіретін адам жоқ. Қулықсұмдық қаперімізге кірмейді. Шын қуанып, шын ренжиміз. Ал соның бәрі жазулы хаттай жүзімізде сайрап тұрады. Ішімізге сыр сақтай алмайтын сорлымыз.

	Ең қиын сәт, әнекей, құдай төбеңді көрмегірлерай, бір түйір құрттың пәсін сұрайтын шығайбайлықты қай атаңнан көріп едің. Өлтірдіңдерау! Сонда біздің манағы сыйластығымыз қайда қалады? Бу болып ұшып кетті ме аспанға? Жата кеп жалынамыз. Бір түйір құрт түгілі астындағы жалғыз атын жайратып салатын қазақы дарқандықтың өркениет өткелінде қақпақылға түскендігін қарамаймысың. Қолдарын кері итереміз. Біздің де шыбын жанымыз тырнақ ұшына тіреледі. Мына тіршіліктеріне күйінгенің соншалық, кейде ұртыңды толтырып боқтап бір жібере алмағандығымызға да қаның қайнайды! Ең болмаса қыртыс тыртысың жазылар еді ғой. Шиыршықталған көк қағаз еденге түседі бірбірлеп. Ауыз ұшымен ішіпжегендерінің ақысы. Рұқсат жоқ, бәрі есептеулі. Құжаттары хатталған. Ертең елге қайтар жолда сабақты инені де санап береміз. Онсыз кеденнен ары өткізбейді. Үлкен дау. Әйтпесе, қалтаға сыйып кететіндей тері торсықтың біреуін әнебір үріп ауызға салғандай сұлу бикештің қолтығына қыстырып жібергенге не жетсін!

	Бір жұмадан соң бұған да етіміз үйренді. Қазқалпынша. Баяғыша жата кеп жалпақтауды пышақ кесті үзіп тындық. Бірақ келушілер қатары одан сиреген жоқ.

	* * *

	Несіне таңғалатыны бар. Айнымаған өзіміздің бала. Қысық көзі, қоңқақ мұрны, көнтек ерні онсыз да қазақ екендігін айтқызбайақ аңғартып тұр. Осымен үшінші мәрте... үшінші мәрте көрменің құрметті қонағы. Иығына асынып алғаны оқушы сөмкесіне көбірек ұқсайды. Сірә, жақын маңдағы колледждердің бірінде оқитын болар. Несіне таңғалатыны бар демекші, төрткүл дүниенің бұрышбұрышына қазекең жалпақ табан ізін армансыз тастап үлгерді ғой. Батыс Еуропаңызды жаулап алғалы қашан. Тағдырдың тәлкегімен Тибет асып, Гималай асып біраз жерге бауыр басып алған. Соншама ел аралап жүріп, дәл осы қалада қазақтар тұрады дегенді өмірі естімеппін. Әрине, менің естіп естімегеніме тіреліп тұрған не бар дейсің. Жер кіндігін ұстап тұрған құдірет емеспін. Менақ қателесейін керісінше...

	Бейтаныс бауырымның жасы шамалауымша он үшон төрттерде болар. Бойында біздікінен гөрі америкалық тәрбиенің ықпалы басым. Жүрістұрысы нық. Ынжықтық атаулыдан ада. «Экспонаттарды қолмен ұстамаңыз» деген ескертпеңізге пішту дейтіндей емес. Кеше де, бүгін де солай. Кереге басына ілінген қасқыр ішіктің қыртысын жазып, біразға дейін үнтүнсіз қарап тұрды. Түлкі тымақты бірден басына киедіау дегем, жоқ, алдымен бауырына басты, сосын танауына тақады. Қайран қазақы қан, тайбурылдай тепсініп, ойқастап шықтыау ақыры! Сыпайы сыйластығыңды ұрып қойыпты! Оған бәрі жарасады, сырттай сүйсінесің. Өзімдікі дейтін секілді өзгелерге қыр көрсетіп... Әттең, әттеңай! «Мұның жарамайды, бауырым?! Оу, америкалық үрдіске сіңісе ме бұл қылығың? Бізден басқа да біреулер сыртыңнан бақылап тұрса қайтесің!» Теріс қараған сұлбасын жылтырақ әйнектен қалай жасырсын? Бәрі айнадағыдай. Алдымен екі иығы қозғалақтады. Салмағын бірінен екінші аяғына ауыстырды. Жанары жасаурап үздіксоздық танауын тартқылайды. Түсінікті, жылап тұр. Түлкі тымақтың тер сіңген иісі тұла бойын иітіп әкетті, бәлкім. Қанша тістенсе де шыдай алмады. Осы сәттегі әлсіздігін өзі де аңғармаған болар.

	Ал менің не істеуім керек еді осындайда? Мә, сұрақ болғаныңа!

	Жетіп барып арқасынан қағып, қам көңілін жұбатуым керек пе еді. Қобырап маңдайына түскен қоңыр шашын кері ысырып, үн түнсіз құшағыма қыссам ше? Мұны жалпақ тілмен айтып жеткізу мүмкін бе десеңші! Осы сәтті айна қатесіз қайтіп суреттеуге болады? Гүл қауызына қонақтайтын таңғы шық боладыау... бар болғаны бір тамшы. Жақұттай мөлдіреген таңғы шық. Тіршілікте мұнан артық тазалық болмайтындығын да іші сезеді. Ізінше іргеліктен алаулап күн сәулесі көтеріледі. Бітті, төңіректі алапат ыстығымен майдай шыжғырған дүлей күшке жалғыз тамшы дегеніңіз не тәйірі! Көзді ашыпжұмғанша жоқ қылар. Сүйткенше құйрығы тынымсыз шошаңдаған шымшық торғай қайдан тап болғаны белгісіз, мұнан басқа барар жер, басар тауы құрып қалғандай, титімдей тұмсығымен әлгі жалғыз тамшыны қылқ еткізіп жұта салар едіау. Осы көріністің сол сәтте неге еске түскендігін білмеймін.

	Әйтеуір, шатысқан бірдеме. Әрине, бәрінбәрін ішкі түйсікпен түсініпақ тұрмын.

	«Сыртта жүрген қайран қазақ баласы қайтсін енді! – деп ауызды бір сипай салатындай мына ғажап дүние ол ұғымның аясына қалай сыяды?! – Сағынған ғой атамекенін». Жаттанды, әбден жауыр болған. Дәні де, дәмі де жоқ, көжеқатықсыз сылдыр су. Қанша жұтынсаң да ары өтпейді. Одан гөрі мына ой ұғымға жақынырақ. Бұл батырыңыз да тазалықтың тұнбасы. Гүл қауызына қонақтаған таңғы шық секілді бейне бір. Әлдеқайдан сап ете қалған шымшық торғай сол гүл қауызындағы таңғы шықты титімдей тұмсығымен жұта салған ендеше. Бұл өңірге өздігінен келмегендігіне пәс тіге аламын. Дәл солай, біз көріп жүрген бүгінгі күн «драмасының» жанды кейіпкері, бала асырап алу дейтін індеттің құрбаны.

	Құрып кеткір, дипломатиялық протоколдың мүмкіндігі шектеулі ғой. Шекарадан аса алмайсың. Несіне бас ауыртатыны бар, жанына жақындап арқасынан сипасаң бітті, осындай жылы құшақты өлердей сағынып жүрген бала неме сенің кім екендігіңмен де шаруасы болмай, бірден кеудеңе бас қояр еді. Түлкі тымақты жайлап қана орнына жайғастырды. Кез келген жерде елеусіз ілулі тұратын түлкі тымақтың Америкаға келіп, әжептәуір беделге ие болғандығын қарашыей! Ілкі сәтте бойын тіктеді. Мейірі қанып шәрбат сусын ішкендей, табан астынан көңілді кейіпке көшті. Бет алды алабұртады. Әрбір экспонаттың алдында кемі жарты сағаттан аялдауға бар. Сыртқы дүниені ұмытқан.

	«Міне, міне, ай, жарайсың, жолбарысым!» Ағаш тегештегі бір уыс құрттың екіүш түйірін айылын жимастан төс қалтасына жытырып жіберді. «Дұрыс, ал, тағы бір рет қол созшы... Ініқарындастарың бар шығар, олар да туған жердің дәмінен ауыз тисін. Ал деймін, қымсынба, тегін, барлығы тегін. Және сен үшін мың есе тегін!». Менің осы күңкілімді ішкі түйсікпен естіп тұрғандай, ірімшіктің де бірер жапырағын аузына салып жіберді. «Айхай, бас, тартынба, тағы не керек жаныңа. Америкада күн сайын Наурыз тойы тойланбайтын шығар. Бас, басып қал. Тірі жан қолыңды қақпайды. Және сен секілді қазақтың қара домалақ баласына!..»

	Өжет, өжетау! Бәрекелді! Нағыз қазақ екендігін дәлелдеп, америкалықтардың оғаш қылығын қайталамады. Көк тиын қалдырмай, жайнаңдап көрме залынан шығып бара жатты. Өзім де рақат сезім құшағындамын.

	* * *

	Айтқаным айдай келді. ӘлібекАлекспен бұл күндері ішек қырындысындай әбден танысып үлгергенбіз. Бүкіл болмысымен инедей сыр жасырмайтын ақкөңіл ауыл баласына көбірек ұқсайды. Сызылған америкалық кіділікті қай қалтасына жасырып қойғандығын түсінбедім. Рас екен, орталық павильонға жақын жердегі колледжде оқитын болып шықты. Сірә, шегіне жетіп болмайтын алты сағаты алпыс күндей көрінер, соңғы қоңырауға әзер шыдайтын болар. Сосын сөмкесін асынады да ешқайда бұрылмастан бізге тартады. Елшілік қызметкерлерімен бірге тамақтанады. Алғашында шалапұла білетін ағылшыншам біраз кәдеге жарады.

	– Ал жол болсын, тысс... туыс куәлігіңді көрсетпейақ қой. Қазақ екендігіңе инедей күмәнім жоқ. Миллион долларға болса да пәс тіге аламын.

	– Мықтысыз, – деді бөтен тілде, – және қателесіп тұрсыз, мен жапон баласымын. Есіңізде ме, ана жылдары Курил аралдары бөліске түскенде біз осылай қарай көшіп кеткенбіз. Эмигрантпыз. Бұл өтірігіме қалай қарар екен дегендей, біразға дейін үнсіз қалды. Мұның өзі шеберлік, басқа біреу болғанда салғаннан жалп ете түсер еді. Дәлелін тұстұстан тұздықтап әлек. Әлінің келгенінше арасына сына қаққызғысы жоқ. Павильонның күнгей жағында шағын сквер бар. Ағаштары қалың. Қай кезде де төңірегі айнадай жылтырап жатады. Аракідік доңғалақты коньки тепкен бозбалалар болмаса бейсеубет жүрген адам қарасы кезікпейді. Тыныш. Көрменің іші қапырық және жанжағына алақтап тұрған кісі америкалық жерлесімен ашықжарқын әңгімелесе ала ма. Бұл мен үшін теңдесі жоқ кездейсоқ олжа еді. Айдалада шөл қысып, мазасы болмай, тобанаяқ торының іш пыстырарлық бүлкіліне және қарны ашып, жол соқты болған пақырыңыз оқыс ат басындай алтын тауып алса қайтер еді. Дереу секіріп түсіп, жанжағына үркектей қарап, кіреукі жанары одан әрі күлімдеп, төтенше табысына біреу жармаса кететіндей жалмажан жанқалтасына жытырып жібермес пе! Дәл менің басымда да сондай күй. Әлібек Алексті әлдекімдерден іштей қызғанатын секілдімін. Қызғанып қайтейін, елшіліктің жігіттері де өңшең майтабан қазақтар. Үрлеген қарындай кеукеулеп, артық кеткендерін өздері де аңғармай, қайдағы жоқты төпелеп сұрап, байқаусыз өзге қорыққа кіріп кеткен «елікті» үркітіп алмай ма. Ал менің ниетім басқаша, Алекстің бір сөзіне түзету жасамаймын. Бәлкім, мұның бәрі кешікпей менің пайдама шешілетін әрекет болар.

	Екеуміз иық түйістіріп, шағын тротуардың бойымен олайбылай кезгілейміз.

	– А...а, кешіріңіз, атыңыз кім, аға?

	– Аманжол.

	– Аманжол. ӘлібекАлекс, ұқсас барлығы.

	Титімдей болып өзінің жер тесерін қарашыей! Курил аралдарындағы кереметтерді айтып тауыса алар емес. Мені мықтап сүріндірмекші. Балықшы әкелерін екіүш айлық маусымдық жұмысқа қалай шығарып салатындарын және қалай күтіп алатындарын айтқанда бар ма, аузыңның суын ағызады. Көктем айларындағы мұхит сеңдерінің қатты ағыс әсерімен жағалауға тау боп үйіліп қалатындығын әңгімелегенде де кісі жалықтырмайды. Сірә, эмигрант жапондар өмірін біраз зерттеген, тәйірі! Әлде өзінің де ішкі есебі бар ма білмеймін.

	– Солай, – деп аратұра әндете аяқтайды сөзінің аяғын. Мен тараптан да бірнәрселерді күтетін тәрізді. Әрине, жапон баласымен серуендеп жүрмінау деп ойласам, ол менің бұл сатқындығымды ешқашан кешірмес еді. Қайдағы Курил аралдары, құлдығымау, Қарағандыдан, Нұра өңірінен келіп едім десең қалай жарасар еді. Америкалықтардың біздің елден бала асырап алу тәжірибесі дәл Қарағанды облысынан басталған еді ғой. «Тірі жетімдеріміз шетке кетіп жатыр,– деп біраз айқайладық.– Гаага конвенциясында қабылданған бала асырап алу жөніндегі халықаралық құжат бізде неге заңдастырылмаған?» деп біраз шапшыдық. Парламентті сын тезіне салдық. Айқай ушығып кетпесін дегендей депутаттар арасынан іскерлік комиссиясы құрылды. «Бізден кеткен балалардың жағдайларымен танысып қайтыңыздар!» – деп апыл ғұпыл Америкаға арнаулы топ аттандырдық. Олар: «О, біздің шырағымдардың жағдайлары ханға сәлем бергендей екен», – деп аса көңілді күймен оралды. ӘлібекАлекстің одан хабары бар ма, жоқ па білмеймін.

	– Хоккойдо, Хансю аралдарының жағдайы қалай? Ол жақта қалған ағайындарыңды сағынбаймысың? – деп мен де отқа майды құя түсемін. Ал қасарысқан қалай екен, оңай шағыла салатын жаңғақты тапқан екенсің! Қимыләрекетімнен оғаш қылық сездірмеймін. «Шынымен пәле екенсіз» дегендей қысық көздерімен жалт етіп бір қарайды. Мұң бар еді деп айта алмаймын. Бәлкім, біздің осында келіп, арнайы көрме ұйымдастырып, Наурыз мерекесін өткізіп жатқандығымыздың өзі үлкен сүйеу, демеу шығар. Ішінен болса да Америкаға атамекенім көшіп келді деп мақтанатын шығар.

	Айтып отырмын ғой, өзі де болмаған жер тесер. Тап басып ұстап алғанша берілгісі жоқ. Суда жүзген шабақтай бірде оңға, бірде солға қашады. Айлакер. Сонысының өзі түртұлғасына жарасып тұр. Өмір көрген, ысылған, жақсыжаманның айырмасын ерте аңғарған. Өзге құрлықта өмір сүру үшін де дәл осындай өжеттілік керекау. Қашан әлдәрмені құрып, қалжырағанша берілгісі жоқ.

	– Жапон жазушыларынан кімдерді білесің? – деп сұраймын ағылшын тілінде. Екіүш сөйлемнен ары аса алмаймын. Менің осы осалдығымның сырын ол да жақсы түсінеді. Мені қинамастан өзі көбірек сөйлейді. Бұл да түсінік табуымыздың алғашқы белгісі еді.

	– Муракамиді.

	– Тағы?

	– ?

	Ол боларболмас миығынан күледі де, кішкене қиыршық тасты крассовкасының тұмсығымен теуіп кеп жіберді.

	Бірде кеш батуға таялған, қоштасар сәтте оны құшағыма қыстым.

	– Жетер, біразға дейін жасырынбақ ойнадық. Екеуміздің мұнан кейінгі тірлігімізге біреулер күлер. Ұлы даланың кең пейілін Америкаға келдік деп қолдан тұншықтырып өлтіреміз бе?!

	Ол қыстығып жылап жіберді. Екі иығы селкілдеп тұншыға жылады. Менің де көңілім босады.

	– Өзіңіз ғой...

	– Мен не істеппін?– Сонан кейін біржола қазақшаға көштік. Біраз мауқымызды басып алған соң ал келіп күлейік, ал келіп күлейік. Күлмейтін нәрсеге күлеміз. Әлібектің бет жүзіне қан жүгірді. Менен қапыда айырылып қалатындай қолымнан тас қылып ұсап алған.

	– Бұл жерден соншалық алыс тұрмаймыз. Үйге жүресіз, қонағым боласыз.

	– Тамақты жапондарша таяқшамен ішетін болармыз.

	Ол ішексілесі қатқанша бар ниетімен, ахахалап рақаттана күледі. Кішкене бақты екі қазақтың әпсәтте бастарына көтергендерін өзгелер көрмейдіау! Әрі Америка құрлығында жүріп...

	– Әкешешеміз өте тамаша адамдар... Жожоқ, олай деп ойламаймын. Өгей дегенге аузым бармайды.

	– Әлібек?!

	– Ау.

	– Бір нәрсе сұрасам өкпелемеймісің?

	– Сұраңыз.

	– Жасың нешеде?

	– Он үште.

	– Оу, жігіт болып қалыпсың ғой кәдімгі. «Он үште отау иесі» дейді.

	– Қайда?

	– Кешір, айналайын, 1:0. Жеңіс сенің жағыңда. Өзге ұлттың қызына үйленіп қойып жүрме. Хабар жіберсең жетіп келемін, не консулдық арқылы өзіңе виза жіберемін. Қазақтың қаракөз қызынан артық сұлу бар ма мына дүниеде?!

	– Өзім де солай ойлаймын.

	– Ағылшынға үйленсең бітті, балашағаңды қазақ деп жаздыра аласың ба, алмайсың ба. Вот, үлкен проблема. Біз көп емеспіз ғой соншалық. Жер бетіндегі әрбір қазақ есепте. Сен де.

	– Рас айтамысыз?

	– Имандай шыным. Сонымен...

	– ...Жаттанды жыр ғой баяғы. «Қазақ тілін қайтіп ұмытып қалмай жүрсің? Біздегі «жаңа қазақтар» ана тілінде сөйлеуге арланады. Ал сен Америкада жүріп...» Қалай сұрағыңыздың дәл төбесінен түстім бе?

	– Иә, дегенмен жақындадың.

	– Түсімде ылғи туған жерімді көремін. Нұра өзенінің жағалауы. Сосын біразға дейін ояу жатамын. «Құдай тағала, кінәм болса кеше гөр, мұнан былай тыныш ғұмыр бере гөр» деп құлшылық етемін. Қалай, шамаға соға ма? Құдайды аузына алған адам ана тілін ұмытпауға тиіс. Ана тілін ұмытатын құдайсыздар ғой.

	– Дұрыс, дұрыс айтасың, Әлібек. Қашан келдіңдер?

	– Үш жыл бұрын.

	– Сені де бірден қалап алды ма? Америкалықтар бала асырап аларда жас шамасына көбірек көңіл бөлетін еді ғой. Сен тіпті жігіт болып қалған азаматсың.

	– Өзім де соны сұрайдыау деп топшылағам. Біздерді кім дейді, аға?

	– Кімі несі, қазақсың, бітті.

	– Жожоқ, жетімдерді. Қас жетім, тұлдыр жетім деп жіліктеп жатушы едіңіздер ғой. Жә, мені Америкаға әкелген қарындасым – Әлия. Ол қазір Әлия емес, Натали Кристина. Әкеміз ертерек автомобиль апатынан қайтыс болған. Әлия әкем қайтыс болған соң жеті айдан соң барып дүниеге келді. Шешеміздің елде қарайласар жақынжуық ағайындары болмады да Қарағандыға көшіп келдік. Жұмысшылар жатақханасының бір бөлмесінде тұрдық. Тұрмысымыз ауыр, пәтерақыны да уақтылы төлей алмадық. Шешем жұмысын жиі ауыстыратын. Ішті, тұрмыс тауқыметіне бола ішкілікке салынды. Бұл таусылмайтын әңгіме ғой жуық маңда. Бізді біреулер балалар үйіне өткізді. Сосын... жетімдер үйіне тілі басқа біреулер келгіштеп жүрді. Әлия оларға бірден ұнады. Үш жаста болатын. Екеуміз о бастан бір төсекте жатып үйренгенбіз ғой. Сіздер үш жастағы баланы сәби қатарына жатқызасыздар. Әлде жетімдер ерте есейе ме, кім білсін? Содан Әлияны алып кететін болды да, құжаттарын даярлады. Мен келісімімді бердім. Дұрысы бергізді. «Америкаға барса адам боп кетеді» деді. Міне, адам боп кеттік қой...

	Әлібек төмен қарады:

	– Әлияның ол жақсылығын өмірі ұмытпаспын. Сол жолғы айрылысар сәттің маған қандай ауыр соққандығын білсеңіз. Мойнымнан тас қып құшақтап алды да босатпай қойды. Мойынға оратылған арқан дерсің кәдімгі. Кеудемді қалдырып, мойынды бірге әкету қажет болды ақырысында. Бүтіндей бір ұжым айналысты Әлияны Америкаға әкетумен. Алдадысулады. Өлердегі сөздер айтылды. Көнбеді. Түннің бір жарымында ұрлап әкетудің де амалы қарастырылған. Ойпырай, үш жасар Әлияның қайсарлығына не дерсің! Шырт ұйқыда жатып та шошып оянып, мойынға жабысатын. Ақыры екеуін бірге әкету керек деген шешімге келсе керек. Енді түсіндіңіз бе, мен Әлияның соңындағы тіркемемін.

	– Қазіргі атааналарың қалай?

	– Керемет адамдар, жүріңіз, бір жағынан Әлиямен де жүздесесіз.

	– Ыңғайсыз болар.

	– Ешқандай ыңғайсыздығы жоқ.

	– Туған шешеңмен хабарласамысың?

	– Қайдан.

	– Хабарласса қайтесің?

	– Білмеймін.

	– Қайда жүр?

	– Ақмола жақтағы бір колонияда деп естігем.

	– Кімнен?

	– Мен есімді білетіндей кезде келдім ғой.

	Әлібек мені, мен Әлібектің иығынан түйгіштеп қоямын.

	* * *

	Біздің де елге қайтар уақытымыздың қоңырауы соғылды. Мықтасы екі тәулік, сосын – армысың, атамекен! Елшіліктің қыз келіншектері де аратұра дүкен аралауға мүмкіндік тапты. Бізге де көмектесіп қояды. Әйтеуір Америкадан сіреңкенің қорабын апарсаң да үлкен сыйсияпатқа бағалайтын әдетдағы баяғы.

	Кенет, тіпті ойламаған жерден кездейсоқ оқиғаға тап болдық. Павильонның қазақстандық көрме залына ұры түсіпті. Көзіміз тас төбемізден шықты. Тұла бойымыздан жан кетіп қалғандай. Сәтімен, өз ауанымен дөңгеленіп келе жатқан тірліктің жартасқа соқтыққанын қарашы! Неге бұлай? Әлде біреулердің қастандық жасағысы келгені ме? Қай қылығымызбен жақпай қалдық. Бәрі дұрыс секілді еді. Артық айтсақ Құдай кешірсін, консулдық протоколдан қарыс сүйем бұра тартқанымыз жоқ. Бәрі орын орнымен. Басқасын былай қойғанда, қала мэрінің өзі арнайы ат басын бұрған. Риза болғандығын жарқын жүзді қабағымен аңғартты. Екіүш сөйлемнен тұратын ниетін жазып қалдырды. Оу, одан артық өлтіремісің?! Жергілікті газеттер біздің көрме жайлы дүркіндүркін репортаж жариялады. Суретімізді басты.

	Соның бәрі әлдебір әумесердің әнтек қылығы арқылы күл талқаны шықпаса не қылсын. Мұндайда сырт жердің теледидары қандай, сенсация қуалап жалаулатып әкетуге құмар ғой. Жерден жеті қоян тапқандай шешіліп бір сөйлерай! Жаманат жата ма, сол заматындаақ елге жетер. Дүңкілдеген дүрлігіс, жау шаптылаған айқайшу.

	Түні бойы көз ілмедік. Ішкеніміз ірің, жегеніміз желім. Неден ағаттық жіберіп алдық деп жер шұқимыз. Мүмкін емес деп елшіліктегілер бастарын шайқайды. Әлде ауылға қайтатын болған соң жұмысты сәл босаңсытып алдық па екен. Оның да дәлелін таба алмайсың. Ұрының анаумынауға бола жанын шүберекке түймейтіндігі онсызда белгілі. Не де болса құшағы толатын дүниеге әрекет етедідағы. Киізтекеметіңді, басқадай қолөнер экспонаттарын ұрып қойыпты. Алтын білезіктер болар көзқұртын тесіп бара жатқаны. Қалтасына сыйғанына қанағат тұтса шүкіршілік, бастан құлақ садаға.

	Полиция мәшинелері қызылсарғыш түсті шамдарын жарқыратып, дүниені топан су алып жатқандай дабылдатып тұс тұстан жетіп келді. Іргеліктегі шағын қонақүйдің тұрғындары да түгел осында. Бірде түсінікті, бірде түсініксіз шарпысқан дауыстар. Терроризм деген пәлекеттің бірден тіл ұшына орала кететіндігі айтпаса да түсінікті. Және оның осы күндері даңқы дүрілдеп тұрған. Шұғыл комиссия жасақталды. Жоғалған зат туралы дереу акт жасалмақ және ол жедел түрде жоғарыдағы құзырлы органдарға хабарланбақ. Аткөпір қағазыңыз Америкада да жетіп артылады білем. Келісім беріп, солардың заңдарына бас шұлғығаннан басқа бізде не амал бар. Алдымен павильонның сырты мұқият тексерілді. Бүлінген, сынған еш нәрсе кезікпеді. Жарылғыш зат қойылған жоқ па екен дейтін күдік бәрібір бас көтере алмады. Бір сағат уақыт соған шығындалды. Оу, егер ұрының кәлләсі дұрыс жұмыс істесе дорбасын арқалап, не есікті бұзып, не терезені сындырып тайып тұрмас па, ілезде ізін жасырып үлгермес пе?! Ондай айғақ табылмады. Ептеп жүрек орнына түскендей. Дәйексіз қағылған дабыл болып жүрмесін. Еңгезердей, мес қарын полиция бастығы сигналдың қай уақытта түскендігін айтып безек қағады. Екі елдің ауызбірлігіне сызат түспеуі үшін қолдан келгеннің бәрін жасаймыз деп антсуын ішеді. Әлдебір кәкіршүкір үшін оқиғаны осыншалық қоюлатудың қажеті не. Біздің үніміз шықпайды. Көрме жанынан түнделетіп өтіп бара жатқан біреулер іште адам жүргендігін айтып, шағым түсірген.

	Ішке алдымен иттерін абалатып, екіүш полиция кірді. Соңдарынан біз лап қойдық. Адамау, сенейін бе, сенбейін бе?! Тура жүрегім тоқтап қалғандай. Полиция қызметкері бір қолымен Әлібекті мойнынан мыта қысып, екінші қолымен ақ тушаның терісін сүйретіп, бір бұрыштан бізге қарай бұрылып келе жатты. Ақ тушаның терісі, нақтылап айтқанда, тулақ. Көшпелілер тұрмысын айқындай түсуге септігі болар деген оймен ала шыққанбыз. Құдайау, кез келген жерде шаңға көміліп, бекерге жататын жаман тулақтың қандай кереметі болды екен! Әлібек мені көргенде сәл ыңғайсызданып қалды. Әрібері қозғалақтап еді, гүрзідей қол қылдырықтай мойынды босата қойсын ба. Ақталғысы келгені ме, әлде бізден көмек сұрағаны ма, онысын қайдан білейін. Бекер, бәрі бекер! Жәбірленемінау, әлдекімдерге жауап бермінау, заң бұзушылардың қатарына қосыламынау деп уайым жеп тұрған ол жоқ. Жүзінде боларболмас күлкі, көздері жымыңдайды. Датым бар еді дегендей, полицияның құлағына әлдене деп сыбырлады. Ол да бір иі жұмсақ пақыр екен. «Сөйлесіңіз, бұл бассыздығының себепсалдарын бәлкім сізге айтар» деп жанына мені шақырып алды.

	– Аманжол аға, – деді Әлібек,– бүгін Америкаға келгелі тұңғыш рет рақаттанып ұйықтадым. Бәлкім, ол ақ туша терісінің арқасы шығар. Сіздер оны қайдан байқайсыздар. Тушаның терісінен қандай иіс шығатындығын білесіз бе? Аромат! Қорықпаңыз, мені түрмеге жаба алмайды, кәмелетке жасым толмаған. Айып төлетеді де, ертең босатып жібереді.

	Айтқандай, ертеңінде Әлібек бізбен қоштасу үшін таң азанмен қонақүйге жетіп келді.

	– Аға, – деді дауысы дірілдеп, – ақшасын төлейін, сол ақ тушаның терісін мағанақ қалдырып кетіңіздерші!.. Астыма төсеп жатайын. Сонда ғана алаңсыз ұйықтайтын секілдімін.

	Тастай алмадық. Кедендік декларация бойынша бері өткізген дүниеміздің басын санап, ары қарай өткізуге тиістіміз. Тәртіп солай. Түкке тұрмайтын тулақтың өркөкірек Америкада қадірлі бола қалғандығын қарашыей! Көздерім жасаурап, еш нәрсе айта алмадым.

	...Үйге келген соң төргі бөлменің еденінде жататын қанкүрең арыстанның терісін жинатып тастадым да, оның орнына құрып кеткір әлгі тулақты төсеттім. Келіншегім аңтаң.





ҚҰЛПЫТАСТАҒЫ ҚОС ЖОЛ ӨЛЕҢ




	Өтірік... есік жақтауындағы жарнамаларды өтірік оқиды. Әншейін көзбен шолып қана шығады. Дәл осы тұсқа неге аялдайтындығын өзі де түсінбейді. Жағасы қырқылған көнетоз пальтосының өңірін қаусырмалаған болып, тақтай қалақшадағы жырымжырым парақшаларға сүлесоқтау ғана назар аударады. Біреулерге ұқсасам екен дейді. Бірдіекілі бизнесмен көршілеріне еліктеп, кейде ұсақ жазулары барын әдейіліп жыртып алады. Ұмытып кетпесе онысын түс ауа «Аққу» кафесі жанындағы арқалығы бар ағаш орындықтардың біріне жайғасып алған соң асықпай оқып шығады. Бірбірінен аумайтын кәдімгі жаттанды құлақтандыру: «...Осы ауданнан екі бөлмелі пәтер сатып алғым келеді». Күнімау, ең болмаса нарық заманының ығына жығылып, ептеп сыйласаң қайтеді біздерді! «Өңшең ақсүйектер тұратын ауданда өмір сүргенді жүрегім қалайды» деп және бір қайырасың. Жүрегіңіздің тағы нені қалайтындығын қайдан білейін...

	«Зиялы қауым өкілдері шоғырланған ортада балаларымның да дұрыс тәрбие алатындығына сенімім мол». Охо, қоясызау көпшікті қалыңдатып!

	Мейлі, айта беріңіз, бірақ мұныңыз барып тұрған қорлау, мақтамен бауыздау. Менің нем кетер дейсің, кәделі орындарда қызмет істейтін көршілерден ұят емес пе? Эх, сізге не дейін, аспандатып, аспандатып келесіз де, сылқ еткізіп тастап кеп жібересіз. Жүйе жоқ, мүлдем. Міне, жүйесіз сандырақтаған жарнаманың өзі оқылмайды, «Арзан пәтер керек». Ақсүйектер тұратын ауданнан арзан пәтер сатып алып, өлеөлгенше қамсызмұңсыз өмір сүрмекшісіз ғой, ә?! Паһ, шіркінай, тапқан екенсіз ақымақты. Мәселен, өз басым аштан өлсем де пәтерімді арзан бағаға сатпаймын. Оның үстіне пәтер сатуға не айырбастауға құлқым да, ниетім де жоқ. Күндердің күнінде осы ауданның бір мықтысы әлгіндей бассыздығымды естісе екі аяғымды бір етікке тықпай ма, үстінен жырған азынаулақ ақшамды көк желкемнен шығармай ма. Ал не істейсіз, әдейі киллер жалдайды. Бес қаруы бойында жүретін әлдекімдердің өзін табанда атып, асып кетіп жатқанда, мен кімнің шікірасы? Пух, пух! Газы барын қолданса да саудамды бітіреді. Табанда. Әй, газы барын да қимасау. Төртінші қабаттағы ас үйдің қуықтай терезесінен топ еткізер. Ақсүйектер ортасын ластаған бейбаққа сірә, осынысы лайық. Не үшін дейсіз, бәсе не үшін? Жәжә, сәл тоқтай тұрыңызшы...

	Жалмажан төсқалтасын тінткілейді. Кеңсірігі кеуіп, темекінің ащы түтінін сорғыштағанша жаны қалмайды. Бұл да бір жаман ауру. Қоя алмады, өзінөзі жеңе алмады. Таблетка жұтты, дәрігерге көрінді, экстрасенстің қабылдауына жазылды. Бәрінен бұрын ауруханадан келе жатып әйелінің зәреқұтын алғанын айтсаңшы. Жын соққандай күрежолдың үстінде талтайып тұрып қарқылдап күлгені, ал кеп күлгені: «Бір шәріктерің жұмыс істемейді сендердің!» – Сосын сабасына түсті, екі қолын артына айқастыра ұстаған күйі ілгері жылжыды. – Осынша шығынға шылым алып шексем, шеге берсем, шаруам да бітетін еді бүгінде. Енді не болды, сен түсінемісің Ақторғын? Екеуінен бірдей ұтылдың, не ақша жоқ, не шылымды қойған күйеу жоқ...» Сол, солақ екен, бұл мәселе күн тәртібінен мүлдем сызылып тасталғанды.

	Жанқалтасына сұқ саусағын бірден сүңгіте салмайды. Біртіндеп... мұның өзі ұзақ хикая. Кеудесінде жаны бар ма, жоқ па, алдымен соны байқайыншы дегендей, соған ұқсас бірнәрсе. Уһ, сонша қорыққанын айтам да, дүниесі түгел, орнында екен барлығы. Енді жейдесінің тамақ түймесін ағытып, балағына жұққан шаң тозаңды қағыпсілкіп, қақырыныптүкірініп дегендей... яғни элиталы аудан жұртшылығының орнықты бір өкілі ретінде ағаш орындықтың арқалығына жауырынын тіреп, нығызданып отырады. Әрине, сізге бәрібір ғой, осы күнгінің адамдары неғып ұсақталып кеткен дерсіз, бәлкім. Кездейсоқ кезіккен жолаушыға астындағы атын жетелетіп жіберіп, ал өзі түк болмағандай жаяулап тарта беретін баяғы апайтөс аталардың ұрпағы қайда?! Не боп кеткен дерсіз, бәлкім. Жоқ, бұл да бекершілік, турасын айтқанда, сатқындық. Дейді, дейді, дейді екен... Емешесі үзіліп, өткен тарихты тінтіп жатқан кім бар? Дүние өзгерді ғой, әркім өз алданышы, өзіне жетер күйкі тіршілігімен әуре. Е, соны айтам ау! Мәселен, Нұрсадық Балмұхановқа «Интерконтиненталь» қонақ үйінің астыңғы қабатындағы қымбат бардың айналмалы орындығында ұзын түтікшемен виски сораптап отырған жаңа қазақтың астатөк байлығының қажеті шамалы. Желке шашын тықырлатып қырғызған жас мырза дәл сол жерден Гавай аралдарына ұшып кете ме, Америкаға сапар шеге ме, алдынан жарылқасын! Ұша берсін, өз өмірі өзінікі.

	Ал Нұрсадыққа міне, осының өзі кәдімгідей қуат. «Қазір қу жаныңа не керек? Шылым ба? Бар ғой. Титтей нәрсеге қуана білетін қайран ақын жүрек! Не, не дейдіей?!» Бүкіл дене бітімі мұпмұздай болып кетті. Тамағына әлдене кептеліп қалғандай әзер жұтынды, аузына сирек түсетін қасиетті дұғаны керексіз жерде байқаусыз қайталап қойғандай, жанжағына сезіктене қарады. Ауыр күрсінді. Көз алды тұманданды. Сұпсуық алақаны терледі. «Кешіріңіз!» – деді ішінен күбірлеп. Ауыз өзімдікі деп, кейде өстіп күнәһар болып қалатыны да бар. Қайдан сап ете қалып еді. Ақын жүрек!.. Аузы қотырланған ызбай жараны қапыда қанатып алғандығына қатты өкінді. Жүрегі – жүрек, ал ақын деген киелі ұғымды енді аузыма алсам атым өшсін, тілім кесілсін дегені қайда?! Ақын болмағандар өліп жатыр ма... Әлгі ойдан тез арада арылғысы келді ме, орнынан ұшып тұрды. «Аққу» кафесінің өкпе тұсындағы мұз құрсанған жасанды көлшікті айнала жүгірді. Денесі жылынбады. Бас пошта үйінің қаңылтыр шатырына орнатылған градусниктің қызыл тілі минус бестен аспай тұр. Яғни, Нұрсадық үсіп өлетін күн жоқ. Ендеше, алаөкпе болып несіне жүгіріп жүр? Шіркін, теңіз жағалауындағы толқын тепкілеген ақ қиыршық ақ шағыл болар ма еді; жалаңаяқтанып алған күйі басының ауған жағына қарай безіп бір берер ме еді; діңкесі құрығанша, құр сүлдесі қалғанша ащы терін армансыз шығарар ма еді!..

	Басының шыңылдап ауырғанын енді байқады. Қырт қой барып тұрған! Теңіз, қайдағы теңіз? Жалғыз теңіздің жаназасын шығарғандар қазір құрметті демалыста. Құм жағаның құнын солардан сұра мықты болсаң...

	Шөкелеп, арқалығы бар ағаш орындыққа қайта келіп жайғасты. Жанқалтасындағы ащы махорканың қалғанқұтқан қиқымын алдымен алақанына үйгіштеді. Бар екен, орнында екен барлығы. Кейде албасты басып, екі костюмінің бірін аңдамай алмастырып киіп кететіні бар. Нұрсадыққа темекісі бары керек, әрине! Қазір кімге алақан жаясың? Болса да бермейді. Жоқтықтан емес, жаңа қазақтардың бір тал шылымға бола әкесін өлтіргендей неге қыртиятындарын Нұрсадық түсінбейақ қойды. Бір нәрсесін жоғалтқандай немесе алтын көмбесін әлдекімнен қорғаштағандай ертелікеш «Аққу» кафесінің маңайын таптайтын іріңкөз, жүріс тұрысы ебедейсіз, элиталы аудан жұртшылығының қалыпты тіршілігіне әдейі қиянат жасау үшін жүргендей, ал анығын айтсақ, гүлзар бақ ішіндегі «арам шөп» – Нұрсадыққа бір тал шылымнан қарасатын иманжүзді пенделер қазір жоқтың қасы. Бермейді, одан гөрі шетелдік қымбат сигареттің төртбес талын қорабымен жол жиегіндегі темір жәшікке атып ұрғаны абзал. Нұрсадыққа аяушылық білдіргеннен гөрі, соның ләззаты мықтырақ. Бұрынғы заман қандай ғажап еді! Өлмейтін сурет, қайта айналып келмейтін ғажайып әлем еді ғой өзінше! Әсіресе, Алматының дәл осы жері, мына «Аққу» кафесінің маңайы.

	Нұрсадық елжіремесе еске түсіре алмайды оны. Бір тал шылым дегеніңіз не тәйірі, шампандарды айтсаңшы атқылаған. Кешке салым «Аққу» кафесі ақындар аллеясына айналып шыға келетін. Ең тамаша өлең алдымен «Аққу» кафесінде оқылатын. Және «Аққу» кафесінде өлең оқымаған ақын анау айтқандай ауызға да іліге бермейтін. Мейлі, мың жерден Мемлекеттік сыйлық ала берсін. «Аққу» кафесінде мойындалмаған, танылмаған ақын ақын емес! Заңдары қандай қатал еді зәнталақ! Сол заңды шығаратын да, орындайтын да осы – «Аққу» кафесінің тұрақты «өкілдері» болатын. Арзанқол қызыл шараптан босамайтын сол түбің түскір жайын ауыздардың соншалықты дуалы екендігін кім білген. Айтты ма, бітті – ақынсың! Нұрсадықпен бірге бастағандардың талайына «Аққу» кафесіндегілердің жылы сөздері бұйырмады. Ал, не істейсің, өлтіремісің?! Соттаймысың?! Не үшін? Мықты екенсің, өзіңдіөзің сотта. Ырғағы, ұйқасы, мақамы құйылып тұрған өлеңжырға кафенің оң жақ бүйіріндегі жасанды көлде жүзген аққуларға дейін елеңдесіп қалушы еді ғой. Не сиқыры барын кім білсін, жақсы жырды жазбай таныды. Сосын әлдекімдердің өлердегі сөздерін айтып, аузына ақ май ұсынып жатқандығына қарамай, осылай қарай жылжиды. О, құдіретіңнен айналайын, сұлулық! Әлгі арзанқол шараптың буына балқып, кәйіп боп отырған жайсаңдар сен оқыған өлеңнің ең болмаса бір буынынан оралымды ой ағысын ұшыратса, жын соққандай ұшып тұрып құшақтай алар едіау. Бетіңнен сүйеді, арқаңнан қағады, «Ақын екенсің, айналайын!». Орден, медалің әне сол!.. Сол заматында аты жөнің ауызға ілігеді. Кеттің көкке ұшып. Өлең ұнамаса сол қалпы мүлгіген күйлері көздерін ашпастан ана дүниеге аттанып кеткен адамша үнтүнсіз қала береді. Жақсы, не жаман демейді. Аққулар да бері жақындамайды. Солай! Арғы жағын өзің түсін. Арзанқол қызыл шараппен кәйіп ұстағандар арттарына қарамай, анаумынау сыйсияпатыңды да қыстырмайтын. Сынбақ түгілі иілмейді. «Сәт сапар» жазбақ түгілі «Бала, бас, түбі бір нәрсе шығады» десе не дейсің. Кессе қан шықпас екен шеттерінен. «Аққу» кафесінен жолы болмағандар «Өңшең алқашқа көрсетейін көресіні» дейді. Томтом жинақтарын шығарады алтындатып. Көпшілігі қазір Халық жазушысы. Ал халық сол «Аққу» кафесінің тұрақты өкілдері атанған «алқаш» ақындардың өлеңжырларын оқиды жата жастанып. Бұл не? Жәжә, оның жауабын Нұрсадықтан қадалып сұрап жатқан біреу бар ма?!

	Алақанына түкірді, ащы махорканың тұқылын быж еткізіп соған басты. Сосын сұқ саусағымен шертіп қалып, темір жәшіктің ішіне дөп түсірді. Мерген, мергеней! Қалтасына қолын салып, баяғы жарнаманың екіншісін оқыды ежіктеп. «Үстеме ақысын төлесеңіз, үйіңізді үлгертіп ұстаймын»... Кешір көкетай, мына жаман ағаңның әпенделігін кешір бір жолға. Үй күтушісі не теңім, құлақтандыруыңды не мақсатпен жыртып алғанымды енді түсіндірейін. Мына жер менің өлең оқитын МеккеМәдинем еді. Біріншіден, адам баласына жасаған жаманшылығым жоқ, мұнан былай менің де тілеуімді тілейтін бір ағам бар деп ойларсың. Оны осы жерде оқуымның өзі – шексіз болысқанымның белгісі. Жолың болады, тек жасыма. Жұрт қайдан білсін, Алматының ең киелі тұсы осы ара. Мейлі, алқаш ақындар Кеңсайға мәңгілік қоныс аудара берсін, олардың рухы осында. Көзімді жұмсамақ болды, самсап шыға келеді алдымнан. Трамвай жүргізуші жігітке, тіләдебиет факультетінің үшінші курс студентіне және метро құрылысшысына өлең жазып жүргендіктен, жазғандарының дәні мен мәні болғандықтан, «сәт сапар» тілегенім бар еді. Сағынамын сол күндерді. Бірақ сағыныш, іңкәрлік, тазалық дегендер қазір қыртыма керек пе?! Жастар өлең жазбайды, жазса да бізге көрсетпейді. Сосын сенің құлақтандыруыңа бата бермегенде қайтейін. Өзімдіөзім алдау, қарап жүргенше біреуге септігімді тигіздімау дейтін сезімге бөлену. Құрғақ сөз кімді жарылқайды дейсің. Олай деме, көрерсің әлі, біреудің жылы сөзін сатып алатын күнге тап келгенде «Сол жаман ағам шынымен әулие екен» дерсің әлі.

	Екіншісі, көршілерім иненің көзінен өткен өте іскер жандар.

	Қайырымдары да шамалы, бірақ зияны да жоқ. Сәлем берсең алады, не алмайды. «Алмасаң атамнан арман». Одан басқа не дейсің. Көпшілігінің жүздері қазанның қара күйесіндей, қорқынышты бір түрлі. Ақшам болса арқажарқа шашылып жүрмейін бе дейсің! Бұл менің сөзім. Дұрыс айтасың, сөз ақша болудан қалды ғой қазір. Не айтпақ едім өзі... Сол шіркіндердің жарнама десе ішкен астарын жерге қоятындары несі? Сәлем алатын уақыты болмаса да ұршығынан айналып, есік қайырылысына қалт тұра қалады. Сонда... сол сарбаздар не табады деймін ғой баяғы. Бизнес дейді, көкемау, сенің мына жүдеу жарнамаңның бизнесі сонда қай жерінде? «Мына сорлы да құр жүрмеген екен» десін деймін әдейі. Сосын бірекеуін жыртып аламын.

	«Аққу» кафесінің қазіргі сиқы мүлдем көріксіз. Көшкен елдің жұртындай. Баяғы арқалығы бар ағаш орындықтардың саутамтығы қалмаған. Сынған, аяқтары қисайған. Жасанды көл аққуларынан айырылып, жылайжылай діңкесі құрып, кішкене әл шақырып алу үшін басын тасқа сүйеген күйі ақырғы рет ақшыт аспанға қарайыншы деген дімкәс адамның кіреуке жанарына көбірек ұқсайды. Кафенің қалайы қаңылтырын әлдекім сыпырып әкетіпті. Әйнектері бытшыт. Көп қарасаң жүйкең тозады. Шаршайсың, жынданып кетудің сәлақ алдындасың. Енді есімдегінің өзін ұмытып қалмайыншы, әлдебір әзәзілдің қолына түсіп миым шағылып, мына «Аққу» кафесінің күйін кешіп жүрмейінші дейсің. «Аққу» кафесіндегі баяғы шатырлаған шампандардың немесе тас еденге шағылған рөмкілердің шынысы бірде болмаса бірде көзіне қаға тимеген екен де!..

	Жас емес, осыған дейін көргенбілгеніне де ие болып алса жарар. Одан кейінгілерінің адам қызығатындай не мәнмағынасы бар? Су қараңғы соқыр болса ғой «Аққу» кафесінің мынадай азып тозған түрін өмір бойы көре алмас еді. Аз бақыт па! «Мені «Аққу» кафесіне жетелеп апаршы» дейді немересіне. Әйелі соқырдың тілін ала ма, немересі де біраз қиғылықты саларау: «Аққу» кафесі баяғыда көшіп кеткен, көке». «Қой, шырағым, ондай сөзді атама, апар деген соң апар, балмұздақтың тиынтебені менің мойнымда...». Қолы дірілдейді. Орталықтағы үйі мен кафенің арасы мықтағанда екі жүз қадам. Бір... екі... жетпіс бес... жүз тоғыз... Келді, келді, мінеки... «Кішкене тоқташы, құлыным. Мына дауыс таныс қой. Жарықтықтың күркіреуін. «Махаңдар жоқ, Махаңдардың орнында, Мұқағали Мақатаев бар мұнда». Паһ! Сылқитадыау, сабазың! Мына жерде қаққан қазықтай болып Тоқаш отыратын. Осағаң, Шәміл, Жұматай, Кеңшілік... Жырдария, кезек кімдікі, оқыңдар, өлең оқыңдар. Мына азғантозған дүниені шаштан сілкілеп оятындар, кәнеки!..»

	Нұрсадықтың мойны кеудесіне құлаған. Қалғып кетті ме, ұйықтап кетті ме. Айнала азанқазан. Жөнделмеген тас көшелердің жамаужыртығынан қашып, іркестіркес ағылған мәшине. Шетелдікі бар, өзіміздікі бар, қаптаған қара құмырсқа. Жол ережесін сақтамайсың деп біреубіреудің жержебіріне жетіп боқтайды, әйнектің сыртынан жұдырығын түйеді немесе сұқ саусағын шығарады. Спектакль. Көрерменсіз. Жабайы әрі тұрпайы. Бас поштаның үстіңгі қабатындағы электротабло бір жанып, бір сөнеді: «Филипп Моррис темекі компаниясы XXI ғасырды аман есен қарсы алған алматылықтарды шын жүректен құттықтайды».

	* * *

	Өкпе тұсына баяғы жасанды көлде жүзетін аққу секілді әдемі жылжып, бір су жаңа «Мерседес» келіп тоқтады. Дыбыс жоқ, неге тоқтады, кімге тоқтады. Белгісіз. Жүргізушінің есігі ашылды бір кезде. Бұтына таптар тері шалбар киген жас жігіт айналып барып артқы есікті ашты.

	– Макс, ақын ағаң көрінбей ме?

	– Көрінбейді.

	– Қара, жанжағыңа қара дұрыстап. Кеше уәделестік қой. Мейлі, маған бәрібір. Кеттік онда, давай, алға! – Шымқай қара көзәйнек киіп, желке шашын тықырлатып алғызған жас мырза миығынан күлді.

	– Кеше күні бойы телефондап мазамды май ішкендей қылып еді. «Жалақымды бер, жалақымды бер». Соның болмашы тиын тебенін біреу қымқырып кететіндей. Керек еді сол маған.

	«Мерседес» жасанды көлдің аққулары секілді алға қарай баппен жылжыды.

	– Тоқта, оң жағыңа қара!

	– Тоқтадым, оң жағыма қарадым. Тағы не бұйырасыз, Тоқтамыс Қаратайш?

	– Әне, анау... соның өзі. Күтекүте шаршаған ғой. Оят, біреу міреу көріп қалар, мен түспейақ қояйын.

	– Ләппай.

	Тері шалбар киген шопыр бала аңтаң. «Гранит» ашық акционерлік қоғамының президенті Тоқтамыс Қаратаевқа мына «бомждың» қай жері қажет болды? Міне, сұрақ? Қарасайын, қаражат берейін дейдіау шамасы, көптен білетін танысы болдыау.

	Нұрсадық күтудейақ күткен, аяққолдары ұйып қалыпты.

	– Уәде қайда?

	– Уәде орнында. Екі, екі жарым сағат болды тапжылмай отырғаныма. Істің адамы бір сөзді болады деуші еді. Сіз немене?!

	– Ойбай, мылқау ма десем, тілі бар ғой мына бейбақтың! – Жүргізуші Нұрсадықты табанда атып жіберетіннен әрі, сосын екі иығы селкілдеп рақаттана күлді.

	– Бір нәрсе иектеген мына кісіні. Кешіктірмей Каблуковаға жатқызса жаман болмас еді. Естисіз бе, Тоқтамыс Қаратайш, міне, жаңа өзіңіз көрдіңіз ғой, жұлқылап оятамын кеп ше...

	«Ақындар өтті күн секілді күркіреп! Өңшең боққарын, Көктебеден келістіріп коттедж салғанша, «Аққу» кафесін неге сақтап қалмадыңдар... Тазалық осы жерде, сұлулық осы жерде. Өзгесінің бәрі бүлінген, лас, кір!..» деп, деп келіп ышқынады. Сонда бұл кісінің айтып тұрғаны қайдағы «Аққу» кафесі?!

	– Сен былай, әдеп сақта бала, бұл кісінің кім екенін әлі білемісің?

	Анау иығын қиқаң еткізді.

	– Білмесең... сол білмегеніңнің өзі жақсы. Жеке сөйлесетін шаруамыз бар. Мені Абылайханның арғы бұрышынан күт.

	«Гранит» ашық акционерлік қоғамының президенті Тоқтамыс Қаратайұлы да осы ауданның ежелгі тұрғыны еді. Істің адамы, акциямен жұмыс істейді, инвестициямен жұмыс істейді. «Гранит» арғы аталарынан қалған ескі мұра. Әкесі Қаратай өткен жылы кенеттен қайтыс болған. Жүрегі ұстап кеңседе отырған жерінен жүріп кетті деседі... «Жақсы адам!». Жаназаға жиылған жұрт, көбісі осы Тоқтамыстың тұстастары, яғни жаңа қазақтар өлік жөнелтудің де жөнжоралғысын білмейтін болып шықты ғой зәнталақ! Үй арасында үй жоқ, бәрін көзі көріп отырып Нұрсадық қалай шыдасын. Содан білекті сыбанып жіберіп кіріскен. «Ақшасын тауып берсек, мешіттің молдаларыақ жайғастырмай ма» дегендеріне кәдімгідей тіксініп қалды. Жайғастыруын жайғастырады ғой. Көмусіз қалмас. Дегенмен жарты ғасыр қызмет істеген қадірменді кісіні ақтық сапарға үнтүнсіз аттандырып салудың жөні қалай болады? Оның үстіне ақынжандылау адам еді ол да бір! Оны осы жолға итермелеген де Нұрсадық болатын. Көршісінің азан шақырып қойған есімін «Аққу» кафесіне барған бір кештің үстінде сұрап білгенді. Әйтпесе, жұрттың бәрі оны

	«Гранит» дейтін. Сөзіміз ауыр болмасын, тіптік жүріп, тіптік тұратын тәкаппарлау адам еді ғой. Сол Гранитіңді майдай ерітті Нұрсадық. Қақпайлап «Аққу» кафесіне апарып жүрді. Ақындар аллеясының тыныстіршілігімен таныстырды. Ылғи жақсы өлеңдер оқылған әдемі кештердің үстінен түсетін. Иығынан мойылдай қара костюмі, томардай қара галстугі түсіп көрмеген Гранит ептеп адам қалпына икемделе бастаған. Француздың қымбат коньягінен басқа қышқылтымды көрсе қарадайқарап жүрегі айнитын ақсүйек араның ұясындай «Аққу» кафесінде ақындармен гүжілдесіп отырып, арзанқол шараптан біраз сілтеңкіреп жібергендігін де аңғармай қалып жүрді. Қызған, ептеп бусанған адамға енді екі дүние – бір қадам. Талайталай қызылқұлақ үстел үстіне жауын құртындай ширатылып түсетінді. Осы күнгілердің тілімен айтқанда «Гранит – спонсор». Сол «Гранитспонсордың» да көкірегі күмбірлеген күй екен; өкпелейді, біреудің тірлігіне көңілі толмайды, сенбейді, күмәні көп. Жел үрлеген бүйендей сыртынан сызданып, мына дүниенің тетігі – жоқ пен бардың арасындағы таразының тілінде деп түсінетіндерден сақтасын деңіз; солардың ортасына түсіріп, пұшайман қыла көрмесін деңіз. Мұқағалидың ба, Тоқаштың ба, әлде Жұматайдың... бір өлеңіне егіліп, буыны босап, көзіне жас алғаны бар еді «Гранитспонсордың». «Мен жеңдім, жеңіс менің жағымда, – деді Нұрсадық,– бір пенденің көрсоқыр көкірегіне сәуле түсірдім». Мейлі ғой, әйелі шаптықты, ауланы басына көтерді. Күйеуін Нұрсадық өлтіргендей содан әлі күнге дейін суық. Сәлемдеспейді, ызғарлы. Мына Тоқтамыс та содан қаймығады ептеп. Тағы бір қызығы, кейде «Гранитспонсорың» да шектен шығыңқырап кетеді. Мәскеуде оқыған пәле және сондай қыңыр. Өзінеөзі қол жұмсаған ақындардың ғана жырларын жатқа соғады. Бастанаяқ, мүдірмейді. Шатаспайды, аспайды саспайды. Жұта берсең арзанқол шарабың да мас қылады талайды. Айтпайтынды айттырады, уәде бергізеді. «Тірі жүрсем... егер тірі жүрсем, біріндібіріңнен алаламай, бастарыңа бірбір құлпытас ескерткіш орнатамын. Және тегін». «Е, енді өле беруге болады екен ғой?» дейді артқы жақтан біреу. «Гранитспонсор» жалт қарайды:

	«Ол жағын өзіңіз біліңіз, айтқанымайтқан. Суретке түсейін, барар жерім белгілі ғой, қазірден дайындалайын десеңіздер де еріктеріңіз. Көлік өзімнен, адресін айт, тиеттіремін де жіберемін».

	Бұл сөйткен Қарекең, ҚаратайГранит, Қаратайспонсор емес пе еді марқұм боп жатқан. Көзі көріп отырып, бар билікті қайтіп мешіттің шикіөкпе молдасына бере салады. Басқасын айтпағанда, көрші ақысы, Тәңір ақысы деген қайда? Намазға жығылып басына сәлде орамаса да ауылдан шыққан, көргені бар, көкірегіне түйгені көп Нұрсадықтың. Өлік жөнелтудің күні бұрын дайындалған «сценарийі» бойынша бәрі жөнжөнімен атқарылып келе жатқан. Иманы бар, шалапұла дәрет алғандар шегірткенің айғырындай шақылдаған жас молданың желке тұсына барып, тұратұра қалысты. Қалғандары кері ысырылды. Жазғырып керегі не, жас молда жаназа шығаруды келістірген. Бірақ жерден қателесті, «Мәйітті көк брезентпен бүркемеленген мәшинеге жақындатыңдар» деп еді, Нұрсадық әскери адамша бірекі адым алға жылжыды. Ешкімнен рұқсат сұрамастан «Қаратай Досбергенұлы қандай адам еді?» дегенді қойып кеп қалғаны. О, кұданың құдіреті! Сол, солақ екен ойданқырдан жиналып, аула ішіне әзер сыйып тұрған зиялы қауымның: «Жақсы адам, жақсы адам, жақсы адам!» деп бір деммен үш дүркін «салют» беріп жібергені. Қаралы көш сонан кейін барып, лықсып алға жылжыды.

	«ҚаратайГранит» Кеңсайдың кіре берісіндегі көріктілеу тұсқа жерленген. Жетілігін, қырық күнін өткізді. Қаратайдың артында қалған жалғыз ұлы – Тоқтамыс бір пальто, бір бәтеңкемен бір қысты армансыз атқарып шығатын ақын ағасын жақсы көріп кетті содан соң. Әкесін ақтық сапарға аттандырар алдында жасаған мына кісінің ерлігін айтпаңыз! Зиялы қауым алты қабат ақ үйдің кірпіш қабырғаларын тітіркендіріп жіберген жоқ па еді!

	«Жақсы адам!». Жаралы көңілге ем екен бұл деген. Жазатайым осы сөз айтылмаса жалғыз ұлдың көңілі пәс болыпақ қалғандай екен. Міне, әкесінің қандай адам екендігіне, тіршілікте жасаған аздыкем еңбегіне, елмен сыйластығына анық көзі жеткендей болды.

	«Граниттегілер» бір ауыз сөзге келмеді, әкесінің орнына Тоқтамысты лайық деп тапты. Пысық жігіт ә дегеннен ұжымды үйіріп әкеткен, шетелден әріптестер тауыпты. Көктеректің көк граниті қат екен ол жаққа. Тоқтамыстың да тұрмысы түзелді, шаруасы дөңгеленді. Жаңа қазақтар жасап жатқан үрдістен Тоқтамыстың бас тартқаны қалай. Көктебеден келістіріп коттедж салғызды, айналасын сым темірмен қоршатты. Орталықтағы алты бөлмелі дағарадай үйінде шешесі қазір жалғыз тұрады. Бір иті, бір күзетшісі, он шақты ақ тұмсық кептерлері ғана бар. Әкесінің басына орнатқан кісі бойы ескерткішке келістіріп екі жол өлең жазып бергенді Нұрсадық. Тоқтамыстың да, оның тұстастарының да көңілінен шықты сол қос жол өлең. Тек шешесі ғана оң қабақ танытпапты деседі. Неге өйткенін бір Құдай білсін. Сол баяғы сұп суық күйі. Көрші болған соң аратұра кездесіп қалады. Нұрсадық елпең қағып онымұны әдейілеп сұрағысы келеді. Бірақ қара сұр кемпірдің тұла бойы тасемен.

	Тоқтамыспен осы жылдың басында ойда жоқта ұшырасқан.

	– Амансыз ба, аға?!

	– Аманбыз ғой, жүрміз ғой өлмеген соң, сүйретіліп.

	– Неге олай дейсіз, өлең қалай?

	– Жазып жатырмын әкесін танытып, өлгесін шығар көп болса...

	– Гонорар төлей ме?

	– Төлемегенде, жолына... және доллармен.

	– Иә?..

	– Есепшот ашып, «Коммерцбанкке» тоғытып жатырмын.

	– Міне, басы істейтін адамның тірлігі. – Нұрсадықтың шіп шикі жауабын Тоқтамыстың түсінбейтіндей не жыны бар. – Сылқитасызау, қыңыр сөзбен қап тікейте алмайсыз.

	– Дәже, дорбаны...

	– Жөнге келейік, көк тиынсыз жүргеніңізді сеземін. Айтпаңыз, білемін барлығын. «Коммерцбанктен» есеп ашқышын. Сонымен, былай... құр аяққа бата жүрмейді. Ептеп қолұшын бересіз маған да. Артық төлейтін ақша жоқ. Бәлкім, айына екі үш мәрте ғана алармыз мазаңызды. Ескерткіш белгіге біреулер жұтындырып әдемі тілек жазғысы келеді. Көп емес, ары кеткенде бір шумақ, не екі жол. Сөздің майын тамызатындардың көбісі сіз секілді үйлерінде. Қоғамға ақын керек болмай қалды. Көңіліңізге келсе де айтайын... солай. Ал мен қаламақысын төлеймін.

	– Қолмақол ма?

	– Шаруаның ыңғайына қарай. Неңіз кетеді, екіақ жол. Қол қоймайсыз, кім біліп жатыр. Ертең кеңсеге келіңіз, «Гранитпен» шартқа отырасыз.

	Алғашқыда қатты қиналды. Жан дүниесінің астаңкестеңі шықты. Дене бітімі екіге бөлінгендей. Бірі – қолаяғын қозғалысқа салатын стихиялы күш, екіншісі – әдемілікке іңкәр болған баяғы ақын жүрек. Соңғысы дімкәс, жүдеу. Түбі, біріншісі екіншісін буындырып өлтірмесе не қылсын.

	Содан қорқады. Сөйтіп, бір күштің дегеніне бағынады байғұс пенде. Демек, ақын жүректің тірідей жаназасын шығармаған несі қалды?! Үкілеуге, шаңтозаң түсірмеуге шамасы жоқ. Бұрын, иә бұған дейін «екіншісінің» ықпалы үстем еді ғой жарықтық. Ылғи соның айтқаны болатын және төңірек тұтасымен тек соның қас қабағын бағатын, барынша соны түсінуге, соған жағдай жасауға тырысатын. Нәпнәзік неме асау өзендеріңе бұғалық салғандай емес пе еді, арғымақтың күн сүйген күрең жалына жармасып, ұлы даланы әпәдемі жарасымдылықка бөлейтін де соның құдірет күші емес пе еді! Қазір топшысынан қайырылған, ал керісінше стихиялы күшің тарпаң мінез танытты. Яғни, Нұрсадық та қазір «екіншінің» құлы. Иілгіш, мүттәйім. Тоқтамыстың кешегі астамсыған әңгімесіне ең құрығанда «Ей, сболыш, не оттап тұрсың өзі?!» дей алмады, «Менің кім екенімді білемісің?» дей алмады. Онысын мына иманды болғыр «Аққу» кафесінің аманесенінде айтатын, айта алатын. Охо, айтқанда қандай! Бұл шикіөкпе түгілі мұның «Гранитәкесінің» өзін илеп, қалыпқа қайта салып, адам етіп жіберген жоқ па еді! ҚаратайГранит осы жерге келгенше қандай еді, келгесін қандай болды? Көзіне жас алғандығын айтсаңшы бәрінен! Нұрсадықтың ең басты олжасының өзі осы еді. Не дейсің енді, қара тастың көңілі босады, маңдайы жіпсіді. Аз ба, аз жетістік пе?!

	Өзіменөзі іштей арпалысып бір апта жүрді. Соның арасынша телефон шырылдаған. «АО Граниттен», Тоқтамыс Қаратайштың тапсырмасымен хабарласып тұрмыз... Осынай да осындай... Жасы жиырма жетіде, үйленбеген, үйленуге үлгермепті. Автомобиль апаты... Бір шумақ. Ертең телефонмен жазып аламыз...»

	Қолды бір сілтеген, несіне қиналады. Ауырлық нүктесін соңғы екі жолға түсірсе болғаны. Та... та, тарам... тарам! Оқыды... телефонның екінші құлағындағысы түртіп алды. «Мықты, маладес, жарайсың!».

	Қаланың ипподром жағындағы арзан моншасына түсіп келгені сол еді. Сүйіп, бірбіріне өлердей ғашық боп қосылған әйелі Ақторғын «Нұрекеау, мына телефонға хабарласып жіберші» деп қылымсиды. Хабарласты. «АО Граниттен», келіңіз, қаламақыңызды алыңыз... түске дейін, әрі шартқа отырасыз, кешікпеңіз, Тоқтамыс Қаратайш сізді қашан келеді деп күтіп отыра алмайды...» Барды. Қаламақысы қомақты. Әжептәуір. Кішкене қомданып қалды, бәтіңкесінің өкшесін жаматты, көзәйнегін жөндетті. Көптен болмаған қылық шығарып, әйелі екеуі тізіліп азықтүлік дүкеніне барды. Сондағысы бір шумақ. «Құдай төбеңді көрмегір, Нұрсадық, албасты бассын сені, ақымақ!». «Екіншісі» ғой әлгі мұрын астынан міңгірлеп жатқан. Ұрдым сені, өле алмай жүріп қара мұның өктем сөйлеуін! Екі жол, екіақ жол, ары кеткенде бір шумақ. Поэма, не баллада жазасың деп жатса екенау! Ол не тәйірі, шайдың үстіндеақ қағып тастайды.

	Күнкөріс, көктен түскен олжа. Жаяужалпылап, не автобусқа мініп, жұртпен боқтасып, сығылысып жұмысқа барайыншы демейсің, кешікпейін, сақалым сапсиып көзге шыққан сүйелдей болмайын демейсің. Телефон, бір қоңырау. Бітті... Рас, бәрі рас, ақын жүректі Нұрсадық – пейілі тар, ішіне шынашақ айналмайтын арам Нұрсадыққа айналып келе жатыр. Сезеді, қой, қояйын деуге шамасы жоқ. Бірінші күштің екіншісін ысырып тастағаны былай тұрсын, екі аяғын салақтатып мойынға мініп алған. Нұрсадық... бүгінгі Нұрсадықтың мөлиіп, телефон қоңырауын үздіге күтіп отырғаны мынау. Айтуға да дәті шыдамайды, анық масқара болды! Өлген... бұл кешегі біз бен сіз білетін Нұрсадық емес. Шылымнан ауысқан бесон теңгесін үнемдеп, екіүш газет сатып алады күн сайын. Саясат, әлдекімнің мерейтойы, қазақ жеріне кұлап жатқан зымыран... қызықпайды. Бірден соңғы беттегі қазанамаға көзі түседі. Марқұмның есімін, әкесінің атын жаттайды ішінен. Екіақ жол, тәңіріау, осылардан заказ түсіп қалмас па екен деп дәмеленеді. Екіүш айдың нәтижесі жаман болған жоқты. Көз тиді ме, бұл біреудің көңілін қалдырды ма, әлде «Гранит» банкротқа ұшырады ма... Хабарласпайды. Бәсе, неге хабарласпайды? Арзандау түсетін тағы бір жазғыш кезікті ме екен, а?.. «Әй, ақын бауырым, сөздің құнын бұдан арзандатқанда қай көрге тықпақшысың?! Ұят емес пе, аясаңшы бізді де!»

	Қашанғы күтеді. Еңбегін өткізді ғой. Мейлі екі жол, тіпті бір ақ жол болсын. Қабылдап алдың ба, ендеше төле. Есебі бойынша екіүш тастыкінің мұрты бұзылмастан жатыр. Несіне қысылады, шақырған өзі. Сосын Тоқтамысқа телефон шалған. «Қайда кездесеміз?» – деді «Граниттің» президенті. «Аққу» кафесі,

	«Аққу» кафесінің маңында...».

	* * *

	– ҚаратайГранит осы жерде кәйіп боп отырып, талайларға уәде беріп еді.

	– Не деп?

	– Әгәрәкім, ақын өлсе өз қолыммен ескерткіш орнатамын деген.

	– Ол заман басқа ғой.

	– Иә, солай екенау! – Нұрсадық кейін шегіншектеді.– Ал?..

	– Былай, ағасы, жағдай мәз емес, тексерістен тексеріс. Есепшотымыз жабылған. Бартерге көштік. Жұмысшылармен де осылай есеп айырысып жатырмыз. Гранит аласыз... Таңдағаныңызды. Еңбегіңіз жоқ демеймін, еңбегіңіз бар. Сізге екіүшеуі тиесілі. Әдірісін айтыңыз, жеткізіп тастаймын, көлігіммен...

	– Төртінші қабатқа шығара алмайсызау, ә?!

	– Қажет болса шығарып берейік.

	– Неге қажет болмасын. Осы күнде сатылмайтын дүние қалды ма? – Он қадамдай үнсіз жүрді. Үміт үзілді деген осы, міне!

	«Пәле кепкен кемпірден келмесе нетті. Құтыл деген шығар, әкеңе не жақсылық жасап еді деген шығар».

	– Жәжә, соны қайтесің, өздерің бір қажеттеріңе жаратарсыңдар, – деді Нұрсадық жарнамадан қалған бір тілім қағазға махорка орап жатып...

	– Иә, былайша айтқаным ғой. – Басына сан түрлі ойлар келді. Жарнамабизнестің бұл неге пайдасын көрмейді? Әлгі шикіөкпе қыз құрлы жоқ па? «Гранит сатамын. Өте арзан бағасына. Және тасқа қашалған тілегі, өлеңі дайын. Әдірісіміз...».

	– Бір жетінің о жақ, бұ жағында алып кетіңіз, – деп нығарлады президент, – тексерушілер тыныштық бермейді, әйтпесе...

	Үйіне келді де тас бүркеніп жатып қалды... Айнала азан қазан. Көлік тоқтаған, көшеде жүргіншілер аз. Шіркеудің ащы қоңырауынан аза бойың тік тұрады. Белгілі себептермен орталық мешіттің бас имамы жұма намазға жиналғандарды үйлеріне шұғыл қайтарып жіберген. Төменгі толқындағы жергілікті радио торабынан мұңлы әуен естілді... Іле үлкен шаһар әкімінің өмірбаяны оқылды. Диктордың дауысы мірдің оғындайау, мірдің оғындай! Дәл осы күнге жарты ай дайындалғаннан әрі. Жаңбыр сіркіреген. Күн көзі бұлт тасасына қайта жасырынды. Мәйіт орталық концерт залының кең сахнасына қойылған. Марқұммен қоштасу екі сағатқа жобаланғанды. Одан әрі созуға болмайды.

	Тәртіп солай. Жақынжуық ағайындары жылапсықтар. Алыстан келгендерді күтіп алу үшін қырықтан астам жеңіл мәшине бөлінген. Және оларды құқық қорғау мекемесінің адамдары арнайы кортежбен алып жүреді. Қойшы, құрысын, бірінші бөлімін өйтіпбүйтіп атқарып шығар ғой.

	Жерлеу комиссиясының төрағасы арбиған саусақтарын емен столдың екі басына тіреп, отырғандарды мысымен басып, орнынан ауыр көтерілді: «Бұл не масқара! Елге күлкі болмаған жеріміз қайсы?! Бүгінгі қаралы митингіде азалы өлең оқылуға тиісті емес пе еді. «Пәленше Пәленшиевич мемлекет ісіне адал берілген патриот еді». «Іскер, талапшыл, ұйымдастырушылық қабілеті жоғары, білікті басшы еді». Осы ғой бүгінгі сөйлеушілердің бейіт басында оқып шығатындары. Оның көбісін сендер жазып бергенсіндер. Не былжырақ, жүрекке жете ме осы сөз?! Айтыңдаршы, кәне! Еліне еңбегі сіңген азаматтың артында қалғандар ең болмаса бүгін, қаралы жиыннан соң ойланып, кішкене тәубелеріне келіп, қамшының сабындай қысқа ғұмырда алысып жұлысқанмен түбі барар жерлерінің қайда екендіктерін түсініп, сол Кеңсайдан жұмыр басты пенде екендіктерін сезініп қайтулары керек емес пе мына халықтың?! Жылай ма, жыламай ма, онда менің шаруам жоқ... Табыңдар, осынша елдің ішінен бір тірі ақын табылмаса не сұмдық! Түсіндіңдер ме, ендеше, сағат түскі үшке дейін. Мен осыңдамын. Ақын табылса дереу сотывиіме звондандар. Боссыңдар, барыңдар?!»

	Нұрсадық түннің бір уағында басы мәңгіріп ұшып тұрды. Түсі, түс екен, тілеуіңді бергір! Аяғын ұшынан басып ас бөлмеге кірді. Суық шайдің бір кесесін тартты, екіншісін орталады. Жүрегі айныды. Таң атқанша сілесі қатып, талай қағаз шимайлады. Өзім дегенде өлімін салуын! Кім біледі... Адам шошырлық қой әлгі түс... Шықты! Көңілдегідей. Екіақ жол. Ертең «Гранитке» барып, өзіне тиесілі үлкендеуіне ойып жаздыртады. Тамақ сұрамайды, тұрсын... Ипподром жақтағы туған қарындасының жер үйінің бір бұрышында.

	Қалған екеуінің саудасын міне, былай бітіреді: «Гранит сатамын, арзан бағасына...».





ОН ТОҒЫЗЫНШЫ ВАГОН




	Жатып ойланды, тұрып ойланды, ақыры «Апам дұрыс айтады» деп шешті. Апасы да анаумынау әңгімелерге құлақ аспайтын, жұрттың жел сөзін жүре тыңдайтын нағыз біртоғаның өзі. Осы мінезімен бүкіл ауылға ұнайтын, осы мінезінің арқасында жалғыз баласы – Қырықбайға да қыл жұқтырмайтын. Қырықбай мұны да кейін байқады, байқады да басын шайқады. Ілгеріде, мектеп қабырғасында жүргенде: «Баланың Балым шешейден туғандығы рас болса, нашар оқуы мүмкін емес» дейтін. Ал қара бала: «Мыналар немене, Балым апамнан туғаныма шынымен күдіктене ме? Мен туған жылы осы күнгі дыңдай дүкенші Назгүл апамыз ыздиған қыз екен, көрші тұрыппыз, апам маған толғатып жатқанда күйеуге қашып кетіпті ғой, сенбесеңдер содан сұраңдаршы», – деп мұрнын тартыптартып қоятын.

	Бертін келе, осыған ұқсас әңгімелерді бөлімше меңгерушісінен бастап, ұжымшар директорына дейінгі көзі ашық, зиялы адамдардың аузынан да талай естіді. «Жә, жә, Балым шешейдің баласы болса, несіне бас ауыртып, арамтер болып жатырсыңдар, жерге қаратпайтын жігіт...».

	Қырықбай үндемейді, біреу сөзімді сөйлесе, аузымның қышығаны не дегендей төмен қарап, шылымын шегіп, түк білмегенсіп жүре береді.

	Андасанда, алыс жолдан шаршаңқырап, көзі кіртиіп келгенде бірер күнге демалыс алатыны бар. Бір күн жатады, екі күн жатады, газетжурналдарға асығыстау көз жүгіртіп өтеді.

	Сондағы Қырықбайдың қырып тастадым дегенде бітіргені – алты айлық шоферлік курс. Шофер, бөлімше басшысының шофері...

	Өткенкеткенді еске алып, сыр шертісетін тірі жан кездесе ме деп, мойнын созып, ақ шаңдақ көшеге қарайды. Көшеден көретіні – баяғы жалаңбұт балалар, шапандарының шалғайларын белдеріне қыстырып, ауыл арасында күнара болып тұратын садақа тойдан шала байып қайтатын шалдар, жалғыз дүкеннің маңынан мәшине көріне ме, «Орталықтан анаумынау «дефицит» дүние келсе, құр қол қалмайық» деп бірбір бөбектің бұтын салақтатып есік алдында жүретін келіншектер.

	Қырықбайға бұл тіршілік баяғыдан таныс, оған аса көп қызыға қоймайды. Бір кезде бесалты үй шеткерірек қоныстанған Мүтәліп сыныптасы шыға келеді шыртиып. Мүтәліптің аты – Мүтәліп!.. Сиыршы. Оның да жасы жиырманың жетеуіне қараған, бірақ Қырықбайға қарағанда тіршілігі, өмір сүру мәнері өзгеше. Төрт жылда төрт бала сүйді... Былайша алғанда, осы ауылдың еңбекқор бір азаматы. Маңдай терімен бұйырған несібесін теріпжеп жүрген жігіт, онысына талас жоқ. Қырықбайдың бір қыртиятыны әлгі досы салақтау киінеді, жыл он екі айда орталық клубтағы бір жиынға жоламайды, саяқ. Шөбін шауып, қорасын тазалап, қашан көрсең де мұрнының үсті тершіп жанталасып жүргені. Қырықбай маңынан бұзаулы сиырын айдап өткен сыныптасымен өзін қатар қойып салыстырады. Әй, әлгі талай жыл миын кемірген арифметикада мынадай амал бар еді ғой. «Үлкен станцияның екі жағынан екі жүрдек пойыз бір уақытта жолға шықты, екеуінің жол алшақтығы бірдей... Қайсысы бұрын келеді?» Әрине, Қырықбайдікі. Неге? Негесі несі? Құдайға шүкір, Мүтәліпке қарағанда Қырықбайдың шоферлық мамандығы бар, мамандығы! Бастықтың жанында, аратұра ауданға барады. Мүтәліптің түсіне кірмейтін «кереметтердің» қақ ортасында Қырықбай жүреді. Қоңыр жағалы костюміне кір жұқтырмайды, аудан көлеміндегі мықты деген адамдармен жалпақтап бұл да амандасады.

	Бұдан артық шабамысың?! Әлгі «стансаға» Қырықбайдың поезының бұрын келмейтұғын бәлесі бар ма?!

	Үндемей қалатын тұсы – бойдақтығы еді, үйленді... Әй, тоқта?

	Қырықбайдың көкірегіне бір түйін кептеліп тұра қалды. Тоқта, осымен бітті! Енді анасын шаршатудың реті жоқ: өліп кетсе де, мұнан былай өз күнін өзі көреді. Біреуден ілгері, біреуден кейін... Жетер, ойбайау, қанша миғұла, жетесіз болса да, жиырманың жетеуіне келген жоқ па? Апасы болмаса, бастықтың мәшинесін айдау қайда? Кепкісі қисайып, керзі етігінің өкшесі қажалып, ат шаптырым шеберхана ауласын кезгілеп, анадан гайка, мынадан мотордың белдігін сұрап, алақанын жайып біраз жүрген... әлі де жүрер еді.

	Сәкінің басқышына құрақ көрпе төсеп, жүн түтіп отырған мына қара кемпірді осал деме! Отыз жыл елмен бірге еңбек етті, отыз жыл күріш екті... Бірақ өңірінде бірдебір орден жоқ, оған бола бұртиып жүрген ол жоқ: бөлімше басшыларымен кездескен жерде теріс айналып кететін кісілердің тобынан емес еді апасы! Міне, соның арқасында жеңіп шықты, баласын бастықтың қасына отырғызу – екінің бірінің қолынан келіп жатса, кәне!

	«Апам шыдамды, шыдамды кісіні болмайтын жерге шырылдатып, шаршатып біттім», – деді Қырықбай.

	Төсегінен тұрды, күн сәулесі кісі бойы көлеңкені үй іргесіне қуып тастапты. Басы меңзең... Түнімен ұзақ жолдан шаршап келіп, сәкінің үстіне қисая салып еді. Тамақ та іздеген жоқ. Есінде, есікті апасы ашқан.

	– Келдің бе? – деді.

	– Келдім, – деді.

	– Келсең жат, сөйлесетін әңгіме бар, келіншегің кетіп қалды!

	Көзі кіртиген Қырықбай апасының жайлап айтқан сөзіне елең етпеді:

	– Кетсе, барсын! – деп қысқа қайырды.

	Енді, міне, Күлзипаның кетіп қалғанына көзі әбден жеткен соң барып, жанжағына алақтап қарай бастады.

	Теңселіп тұрып киімін киді, тізесі дірілдей ме, ит жегір.

	«Кеткен әйел кетсін, соның ізінен сүмеңдеп жүгіруім керек пе?!»

	Апасының баяғы отырысы.

	– Тұрдың ба?

	– Тұрып жатырмын.

	– Келіншегің кетіп қалды, қарағым, – даусы бәсеңдеу шықты, – әлгі бала бүгінертең келіп қалатын шығар дедім. Үндемеді. Қайда барасың дедім. Облысқа деп, буыныптүйініп кетіп қалды. Енді қайтейін, әңгіме сол!..

	Қырықбайдың құлақ түбі қыпқызыл:

	– Әкесіне нәлет! Әкесінің үйіне қуып жібермесем, көр де тұр, сойып саламын! – деп үстемеледі Қырекең.

	– Сотқа тартыласың! – Апасының да әдепкідей емес, даусы сыныпақ қалған екен. – Күйеу – күйеу, әйел – әйел ғой, облыс түгілі есік алдындағы төркініміздікіне барсақ та, әкеңнің ұлықсатымен баратын ек, «бармайсың» десе, жылапсықтап, бүрісіп бір бұрышта қала беретінбіз. Бүгінгі жастарға түсінбеймін. Әйелді қатты ұстамаса болмайды!

	Апасы дастарқан әзірледі. Тысқа шығып бара жатқан Қырықбай орта жолдан бұрылып, жеңіл мәшиненің доңғалағын теуіп теуіп жіберді: «Тұрысын көрдің бе, дым білмегенсіп, Күлзипа кетіп қалыпты, барлығы сенің қырсығың. Бастықтың шоферлығы немді алған, әуелі әйеліме ие болсамшы... Әй, Мүтәліп, маладес... сиыршы, сиыршы болса да, әйеліне пыш дегізбейді. Өлейін деп жүрсе де шақыр!»

	Шайды да көңілсіз ішті. Әйелі кетіп қалған кісіге ас батсын ба? «Әтеңе нәлет! – деп Күлзипаны тағы боқтады. – Сен мені әбден жерлеп біттің, сотталып кетсем де мұныңды бұ жалғанда ұмытпаспын! Сойып саламын білдің бе! – Тістері қышырлады. – Мүтәліпке не бетімді айтамын. Мүтәліппен іштей бақталастыруым бекершілік екен. Мұны естіген ол ит, шелек танау мыртық тыныш жата ма?!»

	Суық шайды сораптап отырып:

	– Кеше Мүтәліп ауылда болды ма, көзіңізге түспеді ме? – деді міңгірлеп.

	– Әйеліңді Мүтәліптің көлігімен іздестірмекпісің? Мүтәліптің әйелі үйінде, сосын Мүтәліп қайда барсын!

	Жастыққа жантайды, олай аунап, былай аунап: «Апам дұрыс айтады,– деді, – әйел – әйел, күйеу – күйеу... Өз дегенімен, басының ауған жағына жүре берсе... Бәрекелді, тапқан екенсің, момын жігітті! Құтырма, Күлзипа! Көзіңе көк шыбын үймелетемін әлі!»

	– Апа, мен кеттім! Оны ма оны, ол әтеңе нәлет, тапқан екен момын жігітті, сойып салайын! – Тағы да тістері қышырлады. – Дарбазаны жауып тастаңыз, мәшинені ешкім көрмесін!

	Төргі бөлмеге кірді. Күлзипаның кереует үстіндегі үюлі киімдерін олай лақтырды, былай лақтырды. Сегізінші наурызда сыйлаған ойық өрнекті, қытайы матадан тігілген әдемі көйлегі жоқ болды да шықты! Оны Қырықбай апасынан жасырып, өзінің айлық ақшасына әперген. Осы бекеттің үстімен таң алдында өтетін өзбек ағайындардың жүрдек поезын сарылып тосқанын айтсаңшы! Әй, бәрінен соны айтамау, өзіне де обал жоқ, жалғыз қабат костюммен барар ма! Таң алдындағы салқынға ұрынып, бір жетіге дейін оңала алмай жүргендігін Қырықбай әлі ұмытқан жоқ. «Көрдің бе, киімнің тәуірін таңдап киеді. Облысқа жылтырап бармақшы!» Бір төбе киімнің арасынан өзінің де керекжарағын іле шықты.

	Қырықбайдың осы жолы Күлзипаға ашуланатындайақ жөні бар. Келісті ғой, келіспесе бір жөн... Қырықбайдың маңдайына қайбір дені дұрыс әйел тап келуші еді. Көрші ауылдағы қоймашы Оразбайдың ортаншы қызы. Асыптасатын түгі жоқ, рас, жұрттыкімен салыстырғанда, бір кілемдері артықтау шығар. Оразбай атасы үш аяқты мотоцикл мінеді, оң қапталындағы қоржынына салып, әйелін де осы үйге талай ертіп келген. Жаман Оразбайдың қыл сирақ қызы Күлзипаның Қырықбайға қыр көрсететін не жөні бар, а?! Айтшы?!

	Терезенің алдында екеуінің үйлену тойында бірге түскен сурет тұр. Күскүс қолына ұстап тұрып, мыжыпмыжып лақтырғысы келді. Жыртып тастаса, Қырықбайдан құн сұрайтын кім бар? Сосын жүкаяқтың астына ытқытты. «Ой, ішің жарылсын, Күлзипа! Махаббат, мұның аты махаббат деуің бекер болды, айтпады деме, жолығасың бір пәлеге!..»

	Жұлынып тысқа шықты.

	«Ашу үстінде бір нәрсеге ұрынып жүре ме, жайрағыр?!» Апасы ұршығын тастап, дарбазаның алдынан тосып алды:

	– Ұрыпсоғушы болма, түсінер, әкешешесіне тіл тигізбе! Үйді айнала бере ұлының артынан тағы қуып жетті:

	– Түсінісіңдер, «Бір білместігімді кешір, Қырықбай» десе, қиқайма, естіп тұрмысың, Күлзипаның прокоралда жақыны бар.

	Қырықбай ләммим деген жоқ, бас изеп қана құтылды. Жолай бастықтың үйіне соқты. «Күлзипаның ізінен қуып барамын» десін бе, табалдырықтан аттай бере:

	– Төке, бір тығыз шаруа болып тұр, өзіңіз білесіз, апамның пенсияға шығатын анаумынау қағаздарын жөндемесем болмас, облысқа бір күнге босатыңыз! – деді. Соны айтқанша да тамағы құрғап кетті.

	«Оразбайдың қыл сирақ қара қызы» Күлзипаның әжептәуір ән салатыны барды. «Тамаша, жұтынып тұрған әртіс қой мынауың!» дегендерге Қырықбай қырын қарайтын. Қызғаныш деген кәрі қаншық бүкіл тұла бойын тырнап өтеді. Күлзипаның тамылжытып ән салатындығын өзі де біледі, өзі білген соң апасы секілді жұрттың жүрдімбардым жел сөздерін құлағына да ілмес еді. «Ауыз өздеріңдікі, айта беріңдер, сонан менің қылым қисайса көрерміз» деп өзөзін тежеп ұстауға тырысқан.

	Қырықбайды қажайтын шоферлар. Белі кеткен бірбір мәшиненің астында жатып, ішіне ит байласа тұрмайтын ат шаптырым сүреңсіз гараждың көлеңкесінде отырғандарға күлкі керек:

	«Қырықбайау, Күлзипадан бір нәрсе үйренген шығарсың, салсаңшы «Қамажайға». Жуан кілт Қырықбайдың қолынан түседі де кетеді, онан кейін жұмыс істеп көр. Булығып, іштей ашуланғаннан жаман не бар. Құрдастардың қалжыңын қайтіп тыярсың, біреу болса жақсы, екеу болса жақсы... Бұлар – сиыршы Мүтәліп емес, қала көрген жырындылар. Қырықбай сылқ етіп, отырған жеріне құлай кетеді.

	Күлзипаның Құдай берген дауысын Қырықбай жерге тыға ма, жерге тығу қолынан келе ме? Күлзипа екеуі оңаша қалған сәттерінде тәубесіне келуі де оңай еді: «Күлзипаның дауысын маған берсе Қырықбай боламын ба, Қырыкең атанамын ба... ау, маған ондай дауысты кім беріп жатыр?!.. Тәк, тәк, осы менің Күлзипаға қоқандауым дұрыс па, меніңше дұрыс емесау, ә?!»

	Күлзипа ауыл сахнасында ән салып жүрді. Аратұра ауданға баратын. Олжасыз емес, мақтау грамоталары жетеді. Соған қарағанда Күлзипаның даусын ұнататындар аз болмаса керек.

	Қырықбайға мұндай жаңалықтар ұнамайды, ұнамайтын дүниені ұнамайды деп ашық айтқан жөн, немене, Күлзипа болмаса, осы үй қазан көтеріп, түтін түтетпей ме? Қабағы тырысып, ұрынарға қара таппай жүреді.

	«Ай, Қырекемай! Өмір бойы өнер жолына түсіп, арманым – атағымды шығару, арманым – әнші болу болса саған тием бе?..»

	Қырықбайдың кірпіктері жыпылықтап, Күлзипаның алдында жатқандығы енді ойына түскендей бір жөтеледі. Күлзипа жібермейді, екі жөтеледі, Күлзипа жібермейді.

	«Әңгімесін көрдің бе, «саған тиемін бе?». Ой, береке тапқыр, Оразбайдың қыл сирақ қара қызыау, мен сені алдымен аламын ба, соны ойласаңшы?! Ау, әнші болып айды аспанға бірақ шығармақ болсаң жүрдің ғой. Астанаға кетіп бара жатқан жеріңнен жеңіңнен тартқыладым ба? Онжылдық бітіріп, алты жыл жүрдің... Сен менің тілімді қышытпа, ашуымды келтірме, білдің бе?!»

	«Саған тидім, сенің ертең кім болатыныңды да ойлағам жоқ...»

	«Кім болам, Қырықбай болам! Күлзипаға үйленгенің дұрыс болды деп, бастық маған жыпжылы орнын ұсына қоятын ба еді?!»

	«Ән айтып жүргенім жастығым шығар, арғысы – сенің ақылдылығың. Әйтпесе «Әй, Күлзипа, осы үйден бір табан аттап көр, әңгіме сосын болсын!» десең, қайда барамын? Омалып отырам, ал өзің айтшы, қайда бармақпын?! Еһе... бәрі уақытша дүние ғой, ертең бірекі домалақтың басы көрінсін, ән салу қайда, балаларымның жаялығын жуып үлгерсем де жарар. Әнмен қоштасар күн алда...болмашыға бұртыңдайсың келіп...»

	Қырықбайдың табан астынан «қарық» болып қалатыны осы тұс. Тұла бойы бір рақатқа батқандай көзін тастай жұмып, өзінің добалдай қолдарымен Күлзипаның жауырынын сипайды. «Тегінде Күлзипа да жаман әйел болмайды» деп ойын әрі жалғастырады. Бұл үйге де бірекі қара домалақ керек, бәрінен бұрын апасына ермек. Үйленгендеріне үштөрт жыл. Әлі бала жоқ.

	Білдіртпей жүргені болмаса, Қырықбайдың қабырғасын қайыстыратын да осы мәселе. Анау жаман сиыршы Мүтәліп бұған келгенде «К700», Құдай сақтасын, төрт жылда төртеуін домалатты да тастады.

	Бұрын Қырықбай Мүтәліпті жанындай жақсы көретін, бірге жүріп, бірге өсті ғой. Жек көрейін деп жек көріпті ме. Бір күні былай деп сарнап тұр: «Қырықбай, сен мені тыңда, бәле сенен! Күлзипаны өзіміз көріп жүрміз ғой, ол таза, жүрсең, жүре бересің, барып дәрігерге көрінгенің жөн...»

	Қырықбай жынданып кете жаздады. Мүтәліптің ішінен бір соғып, сазайын берді... Көзі тұманданып түкті де көрмеді, ендігі естімегені осы сөз еді. Оны Мүтәліп айтады деп кім ойлаған...

	Қырықбай түскі поездың келуін күтті. Темір жол бойындағы шағын бекетке тоқтайтын поездар санаулыақ. Жазған товарныйлар толып тұр. Оларға көрші бекеттен қатынайтын оқушылар, шалкемпірлер мінеді. Ау, бастықтың шофері бола жүріп, Қырықбайдың товарныйға мінгендігі не сұмдық?! Кімнің аузына қақпақ қояды, товарныйға тырмысып мінгенін біреу көрсе бітті ғой.

	«Қырықбай жүз теңгесін қимады» дер, «Асырай алмай жүрген балалары жоқ, осыларға не жетпейді» дер...

	Тоқтай тұр! Күлзипаның ізінен бара жатып, осындай сөздерді жүк қылып алмақ қой, тоқтай тұр! «Онсыз да маған сыйлаған сыйлығың жетеді!». Қырықбай ішінен болса да Күлзипаны, әкесін, шешесін, үш доңғалақты мотоциклін боқтапбоқтап жіберді.

	Бастықтың үйінен шығысымен стансаның теріскейіндегі қалың жыңғылға тартты. Жыңғыл шынымен қалың еді, ішіне кіріп кетсең бітті, адам көрінбейді. Ауылаймақтың уақ малдары да осының ішінде, жасырынбақ ойнаған балалар да соның ішінде. Тілеуіңді бергір, қалың жыңғыл бүгін ұядай тұнып тұр. Қырықбайға керегі де осы еді, әйтеуір, адам баласының көзіне көрінбей, поездың соңғы вагонына отырып кетсе болды.

	Ауыл деп ауыз толтырып жүргені – елуалпыс шаңырақ, елу шаңырақтың елу азаматы екіге бөлініп, екі түрлі кәсіппен айналысады: бірінікі – балық шаруашылығы, ауылдың өкпе тұсында жарқырап жатқан көл бар, жылым тартып, жанбағыс жасайды. Қалғандарының қажетін осы теміржол түгендейді. Жиырма қаралы жігіт осы теміржолдың қыстай қарын аршып, жаздай шпалын төсейді.

	Ауылдың «үлкендігін» мынаданақ көре бер. Стансаға тоқтаған поездың басы анда жатады да, аяғы осы жыңғылды тоғайдың аяғын тістейді. Міне, Қырықбай өстіп бұғып отырыпақ, енді жарты сағаттан соң келетін жолаушылар поезының ең соңғы вагонына мысықша секіріп мінеді. Билет керек емес, алыс жолға бара жатқан жоқ. Екі сағаттан соң орталыққа жетіп барады.

	Костюмін төбесіне көлеңкеледі. Құмға құйрығын қойып, жайласып отырды.

	Осы жолы Қырықбайдың ренжитініндейақ бар еді: келісті ғой, о бастан келісілген шаруа еді. Өткен жолы Күлзипа Қырықбайдан қиылып отырып келісімін алды. Облыс орталығында өтетін көркемөнерпаздар байқауына барғысы келетіндігін, жұлынып жүлде алмаса да, облысқа барды деген атақтың өзі осал емес деп, әйтеуір, Қырықбайды бір жолға көндірген. Осыған келіссе, өмір бойы Қырықбайға риза болатындығын айтты. Қырықбай «Ойланайық, ойланайық» деп ыңыранып жүріп, «Ну, да, штожы, барсаң, бар» дегенді. Келесі күні «мәселені» қайта қарады. Күлзипаның облыс орталығында өнер көрсететіндігі апасына айтылмайды. Құпия! Әйелі алыс жолға алғаш рет жүргелі түр, екеу болып барса, жүдә, жанып түспей ме? Бастықтан қайткенде де бір күнге рұқсат алады! Стоп, тошкі!

	Межелі күн – бүгін!

	Соған шыдамай Күлзипа жалғыз кетіпті. «Жоқ, бұлайша еркелетудің аяғы жақсылыққа апармас. Апам дұрыс айтады: әйел – әйел, күйеу – күйеу».

	Қырықбай үстін қаққыштап орнынан тұрды, алыстан поезд көрінді.

	* * *

	Күлзипаның да мынадай үлкен театрды тұңғыш көруі еді. Айтатыны жоқ, жайнап тұр. Сахнасы да биік, ауыл клубындағы сырланбаған тақтай сахна емес. Орталықтың аты – орталық, мәдениеттің, өнердің ошағы. Сахнаның алдында қызыл мата жайылған ұзын стол... Бүйірлі бесалты графин. Орындықтары да өзгеше, жұмсақ, таза. Жюри мүшелерінің осында отыратыны айтпаса да түсінікті. Күлзипа баяғы Күлзипаға ұқсамайды. Толқығандық па білмеймін, бірде ән ырғағынан, бірде күнде қақсап айтып жүрген ән мақамынан жүрдімбардым жаңыла береді.

	– Дайындығың нашар, Күлзипа, дайындығың нашар!

	Жетекшілері қасқа бас шал жүгіріп келіп, сығырайған көзін мұның кеудесіне қадайды! «Бір нәрсе байқала ма!» Күлзипа одан әрі қысылады, «оны» өзімнен басқа адам сезбейді, Қырықбай да білмейді деп жүрсе, мына шалдың көзқарасы бүйірін тесіп барады, жүдә!

	– Бар үміт сенде, Күлзипа, барыңды сал. И...и, осы сендердің өнерге қырын қарайтындарыңай, ақ тер, көк теріміз шығып біз жүрміз, ал сендер... – «Шал шатақ шығармаса етті, бір нәрсені сезді» деп ойлады Күлзипа:

	– Енді қайтейін, үштөрт сағатқа дейін дайындалармын, – немкеттілеу айта салды, сырнай тартатын сүйемелдеуші – домаланған сары жігіт де шалдың ығына жығылғандай Күлзипаға қоқаңдап қояды:

	– Өнер үшін емес, бұлар орталыққа дүкен аралау үшін келген ғой.

	Киім ауыстыратын оңаша бөлмеге кірген Күлзипа көпке дейін шықпай қойды. Күні кеше ғана бұлқанталқан ашуланып, Қырықбайдың бір қылығына «қылғынып» қала жаздаған Күлзипа ұялмайқызармай енді «жаман күйеуін» ойлай бастады. Тіпті үлкен сынға түскелі тұрғаны да есінде жоқ. Есінде Қырықбай...

	Облысқа екеуі бірге бармақ болып келіскен. Келісімді бұзған Қырықбайдың өзі. Ау, Күлзипа да адам ғой, шыдамның да шегі бар. Жеңіл мәшинеге жамбасы тигелі бері Қырықбайға желік біткен. Алақандай ауылдан неңді жасырасың. «Қырықбай бір келіншекпен бірге ауданға кетті, Күлзипаау, онан хабарың бар ма?» – деп көршілері құлағына сыбырлайды. Күлзипа үндемейді.

	«Иә, жұмыс бабымен жүрген ғой, онымұны сөз етіп қайтемін».

	«Қырықбай дүкенші қызбен көрші совхозға барып қайтыпты» дейді, Күлзипа үндемейді... «Қырықбай сақманшы қыздарды қыстауға әкетті». Күлзипа үндемейді.. Ау, үндемесең – үнің шықпас, Қырықбайдың дегеніне жібере бермек пе?

	Міне... Облысқа жүрерден бір күн бұрын Күлзипа «Апама ауыр болмасын» деп, орталық колонкадан шелекпен су тасып жүр еді. Ау, өз көзі көрді ғой! Қырықбайдың жанындағы баяғы дүкенші қыз. Зу етіп алдынан өте шыққаны. Күлзипаның көзі соқыр ма!.. Сонда мұны адам құрлы көрмегені ғой, ә! Әніңді салып жүре бер дегені ғой, ә?! Ертең облысқа жүргелі отырмыз, киімдерді дайындау деген жоқ, апама керекжарақ аламыз дедік пе, дедік...

	«Емінеркін жұмсайтын ақша қарастырамын, екеуміз ресторанға барып, бір бой жазып қайтамыз» деген Қырықбай желпіне сөйлеп. Ақша қайда, дүкенші қызбен тура тұсынан құйындатып өте шыққаны... Қырықбай неге көрмеді, әдейі көрмеді! Мәшинені тоқтатып: «Күлзипаау, мына қарындасты паромға жеткізіп тас тайын, үйіне асығулы екен» десе бітті ғой. Бір ауыз сөз! Жоқ, су жаңа мәшинені зу еткізіп өте шықты. Күлзипаны әдейі көрмеді, көргісі келмеді, бітті.

	Келесі бөлмеден шатақ шалдың жан даусы шығып жатты:

	– Әй, қойшы, саған не керек, марш, әйтпесе милиция шақыртамын!

	– Көке, кеңірдектеме! Күлзипа менің әйелім, әйеліме келіп тұрмын.

	«Қырықбай!.. – Күлзипа сылқ етіп, отыра кетті. – Масқара! Жұртқа күлкі болмай тұрғанда тайып тұрғанымыз жөн шығар, енді бітті, мұнан кейін ән айтып, жұрттың шекесін қыздырмаспын, кету керек».

	Күлзипа киімдерін жиыптеріп, жол сөмкесіне салып алды. Үлкен айнаға келіп шашын жөндеді. Шал шыңғырды:

	– Әй, иттің баласы, жаман қойшы, есік саусағымды қысып қалды ғой! Жібер, жібер деген соң жібер, сотқа беремін!..

	Сөйткенше арғы бөлмеден Күлзипа да атып шықты.

	– Оңбағандар! – Шал қанталаған саусағын сорғыштап әрі кетті.

	Екеуі де үнсіз: тас көше, тықтық. Бұларды ешкім танымайтын еді. Үнтүнсіз үлкен дүкеннің, үлкен мейрамхананың жанынан өтті. Темір жол вокзалына жақындады.

	– Көзіңді сүртсеші, ұйықтамағанбысың? – деп Күлзипа орамалын ұсынды. Қырықбай костюмін әйелінің иығына іліп, жүгіріп кассаға кетті. Жолы болды! Шабан поездың он тоғызыншы – ақырғы вагонына билет алды... «Дұррыс! Поездан түскен бойда зып етіп, қалың жыңғылдың ішіне кіреді де кетеді. Ешкім көрмейді, Мүтәліп те көрмейді. Қысқасы, Күлзипаны облыстан сүйрелегендей дедектетіп әкеле жатқандығын тірі адам сезбесе болды ғой...» Тамағы құрғады. Сыра ішкісі келді. Салқын сырадан соң көңілі көтерілді. Мүтәліпке деп он бөтелке сыра сатып алғысы келіп тұрды да, іркіліп қалды: «Өзіңнен көр, тіліңнен қағындың! Саған тас та жоқ! Ал Күлзипамен үйге барған соң дұрыстап әңгімелесермін» деп шешті. Перроннан әрі өтіп, он тоғызыншы вагон тоқтайдыау деген жерге барып, поездың келуін тосты. Күлзипа жөтелді:

	– Қай вагон?

	– Он тоғызыншы.

	– Туһ, сен барау өзіңнен басқа кісіні ойламайсың. Артқы вагонның шайқалақтап, маған ауырлау тиетінін білмедің бе? – Күлзипаның сепкілдене бастаған жүзінен қан ойнап шықты. – Ішім ауырса, өзің жауап бересің.

	Қырықбайдың аузы ашылды да қалды. Жүрегі дүрсдүрс соғып, Күлзипаны құшақтай алғысы келді, ашуы біржола тарқағандай еді.

	– За то, ақырғы вагонда адам көп болмайды, – деді. – Шөлдеп қалған жоқсың ба, сусын әкеп берейін бе? – деп бәйек болды да қалды. Әйелі күлімдеп басын изеді.

	«Ай, ит, Мүтәліп, аузыңның салымы бар екен, енді амалым жоқ!»

	Қырықбай тор сеткіге екіүш сусын және он бөтелке сыраны санап салып жатты.





ҮРЕЙ




	«...Оу, Қайыпжан Сұлтаныш, амансыз ба, жақсы жатып, жайлы тұрдыңыз ба? Түу... у, не деген қатал адам едіңіз, күліңізші, күлсеңізші кішкене?! Мұсылмандар мен еврейлер арасындағы қақтығыс шынымен қабырғаңызға батып жүрсе, көп ұзамай ол мәселе де оңынан шешілер. Сізге не болған, үнемі ой үстіндесіз, үнемі бір нәрселер жетіспейді, үнемі... үнемі! Кәншай көкесі, бүйте берсеңіз тіл тартпай кетесіз. Миына қан құйылып, қапыда тырапай асатындардан қай жеріңіз артық. Мінекей, өстіп отырған күйіңіздеақ жүріп кетесіз. Бітті. Төшкі. Арғы жағы... Арғы жағының несін сұрайсыз. Белгілі, бәрі белгілі...»

	Желке тұсынан әлдекім сұңқылдап сөйлеген секілді болды ма ау?! Кінәлайды, кемшілігіңді көргішақ. Жұрт құсап неге күліп жүрмейсіз дейді, жұрт құсап... жұрт құсап. Кешіріңіз, ғафу етіңіз. Қайыпжан деген жұмыр басты пендеңіздің қолынан өйтіп өмір сүру келмесе... өтірік күле алмаса... не істейсіз? Міне, Құдай айдап жол үстінде тұр ғой. Дұрыс айтасыз, алабөле ерекше жаратылған жан емес, саудасын бітіріңіз... осы бойда!

	Бұл не өзі? Түк түсінсе бұйырмасын. Адамның ішкі дүниесінде сенің билептөстеуіңе бағынбайтын тағы бір жан иесі бұқпантайлап өмір сүріп жатадымыс. Сонда қалай, Қайыпжанның біреу емес, екі Қайыпжан болғаны ма? Ендеше ол неге көрінбейді көзіне? Мейлі, үшеу болсын, оу, жиналып келгенде барлығы жабылып, осы Қайыпжанды пайдаланады екен, осының аяққолы арқылы жүріптұрады екен. Бұл сорлыны өлтіремісіңдер... түте түтесін шығарып. Ауылға аманесен бір жетіп алса, желкесінің шұқыры көрсін сендерді! Бір Қорқыттың киесіақ оныңа, жүзіңе татиды! Оу, естимісіңдер, аты аңызға айналған Қорқыт әулиені айтып тұр! Қайыпжан Сұлтанұлы – Қармақшыдағы Қорқыт кесенесінің шырақшысы. Шырақшы. Онда тұрған не бар, онда тұрған не барау. «Архаизм, ескіліктің иісі аңқиды». Жәжә, оның бәрін қалай жеткізсін сендерге. Облыстық тарихи ескерткіштерді қорғау қоғамының қамытаяқ төрағасынан мықтымысыңдар. Сол жарықтығың да патифонның ескі күй табағындай ыңыранып боздаған: «Тыңда, тыңда деймін. Құлдығымау, сезім, түйсік, тағы не, сол секілді адами оппоненттердің жұқанасы бар ма бойыңда? Іргемізден күнітүні гүрсілдеп зымыран ұшады, Протон ұшады. Ал сен шырақшымын деп шырылдайсың. Ондай штат жоқ. Қарасаңшы жанжағыңа. Қорқыт кесенесіне кім кетіпкелмей жатыр. Ертең ЮНЕСКОның бас директоры Федерико Майор мырза келе қалса, сені ол кісіге шырақшы деп таныстырамыз ба?! Дабай, балтайшалтайынды қой, Қорқыт кесенесінің меңгерушісісің!..»

	Меңгерушіні менсінбегендерің қалай, өлтіремісіңдер мыжғылап. Екі тәулік бойы кірпік ілмеді. Кішкене көз шырымын алғандағы жетіскен түрі мынау. Екі шекесі солқсолқ. Құйқасын қырық құмырсқа кеміріп жатқандай.

	Қармақшының қасындағы жол үстінде тұрса сендердің көмектерің көк тиынға керек пе?! Кесененің көмейінен төгілген тәтті әуеннің әлдиімен тыныстап, ұйықтай бермей ме алаңсыз. Кабинаның есіктерезесін де бүйтіп қымтамас еді, тасбұлауға түскендей бүйтіп быршып терлемес еді. Танымайтын ел, танымайтын жер. Оның үстіне жанқалтасында шытырлаған жүз мың теңге. Сыр бойының торлама күләбі қауынын Ақмолаға аманесен жеткізіп, кері қайтып келе жатқан беті.

	«КамАЗ»дың руліне басын сүйеп қисайғаны есінде. Жарты сағат... жарты сағат көз іліндірсем бітті, құлындай ойнап шыға келмеймін бе деген. Ептеп жүрексінгендігін несіне жасырсын. Күректей алақанымен әлсінәлі кеуде тұсын сипалайды. Орнында. Орнындағы заттың зымғайым жоғалуы қиын ба бұл заманда. Ынсап, иман кетті ғой бүгінгі адамнан. Және онысы ешкімнің қаперіне де кіріп шықпайды... Иманы жоқ кеудеңіз – құр кеуек. Шыбын жан ұшып кеткен пыр етіп. Кеше емес, бүгін емес, баяғыда. Кеуек кеудеге «Сен неге өйтпедің, сен неге бүйтпедің» деуге бола ма, өкпелеуге бола ма? Атып жатқандар, бірінбірі асып жатқандар, әне сондайлар. Қайыпжанның қамытаяқ бастығы солардың бойларынан да толып жатқан «адами оппоненттерді» көргісі келеді. Эх, қор болған кресло, сенің бөксе талғамайтындығың жаман да. Зілмауыр салмақпен жаншыласың да қаласың. Аяймын сені!.. Қорқыт кесенесіне түнемегендердің, қобыз үнін естімегендердің тірліктері әлгіндей. Диагнозы бепбелгілі, соқырға таяқ ұстатқандай. Кеуек кеуденің бос жатқан бұрышбұрышын қобыз үнімен тығындап тастау керек болар. Бос кеңістік дегеніңіз де аузы ырбиған ескі кебіс, көрінген көк атты сүйретеді де кетеді.

	Ал керек болса!..

	Мен, сірә, жынданған шығармын. Кіммен сөйлесіп отырмын. Сөйлескенде де әкесін танытып, әңгімені қайдағы жоқ пәлсапа төңірегінен қайырды ғой. Тағы бір Қайыпжанмен кездесті.

	«Мидың басқаруына бағынбайтын қосалқы жан иесі болады» дегенді де ойлап тапты. Ее, білмей жүрсек философ екен ғой бұл Қайыпжан. Апырмай, мұның кеудесі де кеуектене бастағаннан сау ма? Оһ, тапты, тапты! Ендігісіне түкіргені! Қармақшының маңайынан қырық қадам ұзап шығуға болмайды екен, күнітүні гулеп тұратын қобызкесенеден алыстаса албасты басады екен. Екінші жан иесі дегені не пәле?! Масқара, жанында біреулердің болмағаны мұндай абырой болар ма?!

	Кабинаның оң жақ есігін жұлқи ашып, шым топыраққа секіріп түсті. Ұйықтаған секілді емес, демалған секілді емес. Қап, береке тапқырау, мәшиненің көлеңкесіне ескі матрасты төсеп жіберіп, кішкене мызғып алғанда болмас па еді. Жусан иісі танау қытықтайды. Шегірткелер шырылдайды. Өзен ағып жатыр қол созым жерде. Күз, қоңыр күз. Егіні орылған орманды алқап. Сағым ба, әлде... әйтеуір, көңіл демдейтін әдемі сурет. Қарын шашы алынған жас сәбидің еңбегі міне, өстіп әнтек қана былқылдап тыныстар едіау жарықтық! Төңірегің сапсары, ақ қайыңның алақандай жапырақтары кіршеңдеу терезенің қою шандағын сүрткілейді. Мәшинені де жол бойынан шеткері, шоқ қайыңның тасасына жасырған екен. Демалуға дайындалғаны дайындалған, бірақ қайтесің, қарадайқарап жау тауып жүрген де өзі.

	Конестрдегі мұздай сумен бетін жуды. Суып қалған самсаның екіүш түйірін астаналық айранмен қуалап әзер жұтты. Балқадишаның ыстық шайына жететін не бар мына дүниеде! Алдымен маңдайың жіпсиді, мұрның тершиді, тұла бойың бусанып, әлдебір сезімге бөленесің. Ән салғың келеді. Сосын туған жердің төсінде біреуден ілгері, біреуден кейін өмір сүріп жатқаныңа шүкіршілік жасайсың. Мидың басқаруына бағынбайтын екінші жан иесі дегенді қайдан ойлап тапты бұл Қайыпжан?

	Бар екпінімен асығыс алға жылжыған дәу мәшине шоқалақтап біраз жүрді де, Қармақшыға апаратын күрежолды адаспай тауып алды.

	* * *

	Орама пеш қуысында бір шөкім болып бүрісіп жатқан енесінің, артық айтса Құдай кешірсін, бір аяғы анда, бір аяғы мұнда. Кірпіктері ғана қимылдайды. Қу сүйек, жепжеңіл. Балалардың кез келгені әжесінің төсегін ауыстырып сала береді бүгінде. Ескіқұсқы киімкешек ораған түйіншекті бір орыннан екінші жерге жылжытып қойған секілді ғой кәдімгі. «Мені неге мазалай бересіңдер, түге!» деуге қауқары келсе, кәне. Асты да құпқұрғақ. Тамақ ішуді доғарған. Ертеңдікеш бірекі қасық сұйық талқанды сүтке шылап берсе, сонысын ғана ауырсынбай жұтады. Сырқатының сыры белгілі. Қылтамақ. Несіне күлтелектейді. Қалған ғұмырдың әрбір сағаты санаулы. Өзіне салса осы жер ыңғайлы. Жылы. Жылысынан бұрын, үйге кім келіп, кім кеткенін сезіп біліп жатасың. Ендігі жерде мұны ешкім де тойға шақырмас, шілдеханаға бармас. Барды бәріне, көрді ғой көретін қызықты. Ендігісін Қайыпжанға, Қайыпжанның балашағасына бұйыртсын! Осыны неге көп көреді екен бұл пақырдан? Төргі бөлмедегі төгілдіріп қызыл пүліш төселген ағаш кереует неме керек. Жауырынға жұмсақ болсын дейдіау. Қарсыласа алмайды, кез келгені лып еткізіп көтереді де әкетеді. Өзі үшін айтатыны жоқ, осы пештің түбі пейіш. Топсасы желінген емен есікке тыньштық жоқ. Тіфә, тіфә! Қайыпжанның қара домалақтары да поездың тіркемелі вагондары секілді ғой кәдімгі. Кіреді, шығады дамылсыз.

	– Апама жел тиетін болдыау, жүгірмектерай, жабыңдар, кәне. Ендігі шыққандарыңның сирақтарыңды сындырамын! – Балқадиша көзін алартады.

	Жел, енесіне сол жел жетпей жатқан жоқ па. Қармақшының кісі жығатын долы желі бүгін неғып тыптыныш, бәтірау?! Кесене тұстан жел тұрса кемпірдің анық Құдайы береді. Гугу, Қорқыттың шаң қобызы бебеулейді. Не деген ғажап үн! Өмір бойы естіген. Бәріне шүкір ғой, бірақ осыған келгенде шектен тыс тойымсыз. Жұтқан үстіне жұта бергісі келеді. Қобыз үні болмаса өзінің баяғыдаақ шаруасы тынар еді. Мейлі, сол есіктің ашылып жабылғаныақ керек. Оттегі жұтқан балықтың желбезегіндей... сосын, сосынақ жұтқыншағы жыбырлайды. Бауырына қысқан аяққолын созғылайды. Төргі бөлмеңіз, кешірерсіз, қараңғы көр секілді бір пәле. Бармақтай шыбындардың оқтатекте қараңғы қабырғаға соғылғанынан басқа түкті де естімейсің.

	Сығырайтып көзін ашты. Қайыпжанның ұзақ жолға кеткендігін сонда ғана білді. «Мұнысы дұрыс болмаған» деп ішінен күбірледі. Әзер ілінісіп тұрған әлсіз тін үзілер де кетер бір күні. Ақмоладан Қайыпжан келіп үлгерсін дегенге күтіп тұра ма. Табыстайтын аманаты да жоқ бәлендей. Дегенмен, ақырғы демі таусылғанша жалғыз баланың жанында болғаны жөн ғой.

	Балқадишаның өңі сынық. Қайыпжанды ит өлген жерге жіберуін жіберіп алып, енді іштей қапаланады. Өзіне бәрібір, дегенмен үй іші салқындау. Түске тақау немерелері келеді сабақтан.

	«Шұбырып» дегенді тілін тістеп, әдейі айтпады.

	Тамақ керек емес пе екен оларға, мектептен біреу тойдырып жібере ме екен Қайыпжанның балаларын?!

	Қол созым жерде шашы жалбыраған біреу отыр шоқиып. Біраздан соң барып әзер аңғарды. Ғарышкүл боларау дәу де болса. Гөршөгіне өзі отыратындай жағдайға жетіп қалыпты, әне! Өмір ғой. Аузындағысы не, жарағырау? Сырнай, қолдан жасалған сыбызғы сырнай. Әжесін әнмен әлдилеп ұйықтатпақшы болды ма екен, әлде әнмен әлдилеп оятпақшы болды ма екен. Бірақ Қорқыттың қобызына жететін әуен бар ма мына он сегіз мың ғаламда! Шаруасын бітірген соң екіүш мәрте итініп әзер көтерілді.

	Пластмасса ыдысы түскір құйрығын ойып тастапты дөңгелетіп. Көрді бәрін, жүрегі сапсау ғой әлі де. Осы Ғарышкүл дүниеге келгенде аздап «шатақ» болған бұл үйде. Перзентханадан Балқадиша шықсын бөпесін құшақтап. «Алдына мың қой салып айдаған» Қайыпжан төбе көрсетті түс әлетінде. Аратұра тісін қышырлатып, аратұра ыржалақтап күліп қояды: «Талғат... Талғат болады деп сеніп едім мен байғұс! Нешеуа, оқасы жоқ, алды арты бұл емес шығар. Ғарышкүл, қызымның аты – Ғарышкүл. Сендер не білесіңдер, кеше Талғат Мұсабаев ғарышқа ұшты ғой. Құрдасым ғой ол менің. Қызының есімін бүйтіп Ғарышкүл қойған қайсысың бар? А?!»

	«Әйтеуір, Ракета демегеніңе шүкір», – деді Балқадиша. Одан артық не десін?

	Ғарышкүлдің гөршөгін бұрын тысқа әжесі шығаратын. Отырғанда ыңғайлы болсын деп, жиекжиегін көмкеріп дөңгелетіп көрпеше де тігіп беретін. Құйрығына батпайды, қолайлы. Сосын мейлі, сырнайыңды кешке дейін сарната бер. Талтаңдап барып есікті ашты. Кісі болғаны ғой, әне. Дәретін өзі төгіп тастамақшы.

	– Жап есікті, – деді Балқадиша, – әжеңе суық тиеді.

	– Бізге суық тиіп болған, тұра берсін.

	Енесінің көптен бері тұңғыш тілге келуі еді. Балқадиша аңтаң. Ғарышкүл сыбызғы сырнайын үстіүстіне үргілейді.

	Анау шойындай қара телефонды көрдіңіз бе. Е, жайрағырай, ал көрдік, онда тұрған не бар екен, телефон көрмей жүр деп пе ең...

	Әрине, сізге бәрібір ғой, айта саласыздар немкетті қылып, сосын жүре бересіздер түк болмағандай. Балқадишаның сол телефон қоңырауынан қарадайқарап зәрезап болғанын қайдан білейін деп едіңіздер. Жазатайым көзі түсіп кеткендеақ шыбын жаны тас төбесінен шығады. Қасында қалқайып Қайыпжан жүргенде екен ғой барлығы, тіпті телефонның бары мен жоғы да білінбейтін.

	Кешелібері тіршілігі өнсеші!.. Ту сыртынан әлдекім тесіліп қарап тұрғандай. Аяғы аяғына шалынысты. Қолынан да әл кетіп қалған секілді бір түрлі. Сынық мүйізді қарала сиырға дейін айранасыр. Күні кешеге дейін төрт емшекті тура жұлып ала жаздайтындығы, кәне! Қарала бұзауға түк татырмастан ақтап сауып алатындығы, кәне! Тарының талқанын сүтке шылап, әп әдемі тамақ жасап беретін енесіне. Бұл жолы сірә, келістіре алмады білем, тарамыс саусақтар онысын кері ысырды.

	Шырылы да сондай жағымсыз. Жетіқат жер астынан шыққандай немесе дүниені топансу алып жатқандай. Бұрынсоңды байқамайды екен Балқадиша. Қара телефон – Қайыпжанның Қызылордадағы үлкен бастығы. Қабағы кіртиіп, ешкімге риза болмай түтігіп жүретін балпиған жуан кісі ше. Сол. Телефонды Қайыпжан көтеретін ылғи да.

	«Оу, келсін, келе берсін. Қонақ қабылдап жүргеніміз жаңа ма!..» Қайыпжандікі сол – баяғы үйреніскен бір жауап. Мұнысын сол заматында Балқадиша естісе тым алақай. Күлеңкі қап ішіндегі қоңыр костюмі, жылтыраған әдемі аяқ киімі әпсәтте дапдайын. Күйеуінің алыстан келген кісілердің алдында жіптіктей болып, ыздиып тұрғанын Балқадишаның да іші жек көрмеді. Білмей жүр ме, табан астынан өзгерер еді ғой сонда бұл Қайыпжан. Білгеніңді, көкірекке түйгеніңді біреулерге айтып берудің өзі әжептәуір мәртебе ғой кісіге. Ұлы жол үстіндегі Қорқыт кесенесінің тарихи мәнмағынасын дәл осы Қайыпжаннан артық білетін пенде жоқ та шығарау бұл өңірде! Ол ана жолы дәлелденген. Кесененің меңгерушілігіне төраға ескі таныстарының бірін қолайлы көрсе керек. Оу, мынадай заманда ондай жұмысты кім береді. Кілтін жоғалтып алмасаң жарады. Кітапхана іздеп, кітап оқып, музей жағалап, кесене қызықтайтын ақжүрек әпенделердің қаралары сирексіді ғой бұл күнде. Жұрт жаппай саудаға көшті. Қорқыттың кесенесіне барып бір күнін жоғалтқанша, он шақты қап ақталған күрішін товарныйға тиеп, Атырау асқаны ыңғайлы. Қорқыттың кесенесі ақша үлестірмейді, ақы төлемейді. Тек әйтеуір ертеңдікеш қобыз үнін естисің. Тегін. Бос уақытың шашетек, коммерциямен айналысамысың, пажалыста, басқадай шаруа тындырмақпысың – еркіңіз! Әйтеуір, облыстан бастық хабарласқанда орныңнан табылсаң бопты.

	Қызметке конкурстық әдіспен қабылдау дегеніңіз анық пәле боп жабысты төрағаға. Жоғарыдан берілген нұсқау солай. Қолы байланды да қалды. Ыңшыңсыз бітетін шаруа шатқаяқтады. Алты адам құжат тапсырыпты... Аудан әкімінің бұрынғы орынбасары, тарих пәнінің оқытушысы, пединституттың профессоры... сосын тракторист Қайыпжан Сұлтанов. «Шығасыға иесі басшы», төрағаның өзі кінәлі бәріне, жеткізбей желкесін қиып жіберетінақ жер еді: «Біліміңіз конкурс талаптарына сай келмейді, қайтеміз» деп Қайыпжанмен «қимай» қоштасатын тұста өзі шатасты. «Бара берсін, қайта қара көбейтеді, жаман трәктәріске не жорық!» Мәс саған! Комиссия іштерінен тынып, тілсіз қалды. Эрмитаждың экскурсоводына тап келдік пе десін, осынша көлкөсір білімді мына тракторист қайдан алған, іштен оқып туған ба десін!.. Бәлкім, бәрінің бастарын арбап алған көзбояушы шпион болып жүрмесін. Кесененің ұшар басына антенна орнатып, Байқоңырдан ұшып шыққан ракеталар туралы ана жаққа әлсінәлі ақпар беріп тұрса жетіскен екенбіз... Жоқ, Қайыпжанды олай тексерді, былай тексерді, айтатыны жоқ, ағып тұр. Қорқыт жайлы аңыз әңгімелерді де, дүние жүзі ғалымдарының бағдарламалық дәйектемелерін де қолмен ұстағандай жатқа соғады. Тек бір «әттегенайы» – шырақшы болайыны көңілден шықпады. «Но. Нешеуа, билігіне берсең кемқұтығын өзіақ жөндеп алады».

	Кешкілік кесене басындағы төбеден таудай болып Қайыпжан түсіп келе жатады.

	«Бәрі дұрыс, бәйбіше, бәрі дұрыс, түрік ағайындардың делегациясы екен. Әбден риза болды, сұрақтарының бәріне толықтай және артығымен жауап бердім. Сүріндіру қайда мені! – Көңілденгенде барып ағынан жарылады. – Кесенеге Құдай жолын бір түсірсе екен, бізді бір рет кездестіруге жазса екен, соның талқысына ұсынсам екен бар білгенім мен көңілге түйгенімді деп жүрген адамым бар. Ол – Федерико Майор. Мүмкін келіп те қалар, көп кешікпес...»

	Балқадиша да сол кісінің Қайыпжан келгенше күте тұрғандығын қалайды. Төте жолмен тартқанда Ақмола соншалық алыс та жер еместі. Неге кешіккенін кім білсін. Мәшинесі жарамды. Соған сенді ғой алдымен. Ауылдағы жан деген жалғыз бизнесмен Әзбергеннің өзі әдейі бұрылып, бұйымтай айтқан соң, «Барсаң барыпақ келсеңші, балалардың анаумынау киімдерін жаңаласақ та неміз кетеді» деп қыңқылдаған Балқадишаның өзі еді бар болғыр! Қайдан білсін, Әзберген нұсқаған әдреске бір мәшине қауынды түсіреді де, ешқайда бұрылмастан кері қайтады.

	Құдықтан су тартып жатқанда безілдемесі бар ма әлгі түбің түскір қара телефонның. Қолынан қауғаны түсіріп алды. Әңкіл деген құдықтың суы бетіне шашырады.

	– Сейілхан, Әділхан, Жарасхан, Әуесхан... қайсың барсыңдар ау, көтерсеңдерші, әкелеріңді сұраса не дейсіңдер?!. Балыққа кетіп еді, қазір келеді деңдер, е, сөйтіңдер!

	Алтыншыдағы Әділханы алды трубканы. Жайбарақат. Меңгеруші болса бала неме де «қайтемін» деп қиналар еді ғой. Өтірік айту кімге оңай. Балқадишаның жүрегі енді орнына түсті. Ауыл арасының әңгімесі болар, сөйлессін, сөйлесе берсін күн батқанша. Әйтеуір, Федерикосы келіп қалмаса жарағаны. Басқасына пішту! Кішкене күшке мінді. «Оу, біз де адамбыз ғой, өзімізше тірлік жасайық, артық теңге қалта тесе ме, әлде түсіп қала ма?» деп бекінген тірлігінің немен аяқталғандығын қарашыей! Қайыпжан кешігулі. Жұрттікінің жымы білінбейді.

	– Кім?

	– Мағира ғой.

	– Мағира?

	– Әлкей көршінің менімен жасты қызы ше...

	– Ие, ол не дейді?

	– «Жігіт сұлтанына» қатысасың ба? – дейді.

	– Сен не дедің?

	– Қайдам, алдымен көкем келсін де аманесен.

	– Дұрыс айтасың, көкең келсін. Ал сосын барау, қалма «Жігіт сұлтанынан», қатыс! Кімнің баласынан кемсің? Әкелеріңнің қызметке конкурстық әдіспен қабылданғандығынан хабарларың бар ма? Мықты ғой сендердің әкелерің. Көзі жоқта айтайықау, енді, айтайық...

	* * *

	Арқадағы Құмдауыт жолды бес саусағындай біледі. Әскери қызметін осы өңірде өтеген. Көрген пайдасының үлкені де сол, шопырлық мамандық алып қайтқан ауылға. Екі жыл Торғай даласының астығын тасыды. Алматыдан студенттер келетін ағыл тегіл. Ол естелігі бір басына жетерлік әрине, бірақ онысы кімге керек бүгінде. Балапан басына, тұрымтай тұсына. Арқалықтың бір қызына үйленіп те қоя жаздаған. Терісаққан бойындағы қара талдар куә бәріне. Қайран, жастықай, не дегізбедің, кімге уәде бергізбедің. Соның бірін де білмей, сезбей өтедіау бұл өмірден біздің Балқадиша. Оу, немене, «Мен сондай болып едім» деп біреуден сүйінші сұрауы керек пе екен, әйелінің алдында есеп беруі керек пе екен. Түнгі жол соларды ептеп еске түсірді... Тәтті мұң. Сосынғысының бәрі шахмат тақтасындағыдай шабан жүріс. Үй болу, бала сүю, қатардан қалмау. Ащы ішектей шұбатылған бір өмір. Уһ деп бірін бітірсең, ертең екіншісінің құлағы қылтияды. Түк көрмегендей көзің қанталап тағы кірісесің. Кесірінен сақтасын, бір пәлеге кезігіп қалмай осы жүрісінен танбаса ертеңгі алакеугім шақта Қармақшының төбесінен топ ете түседі. Жүз мың қаражат әжептәуір жыртық бүтіндеуге жарайды. Балқадишаның қоңырқай жүзіне қан жүгірер. Өзек талдырып жалғыз жалақыны күткенше, аратұра өстіп тірлік жасаған да дұрысау!..

	Қайыпжан да қызық. «Боқ дүниенің ұштығына жеткен кім бар.

	Шырақшы басыммен бүйтіп сұғанақтанғанның қисыны келіспес, доғарайын осымен. Менің несібем – Қорқыт кесенесінде, азсынсам аяғым аспаннан келер бір күні!..» Десе де, адам әзәзіл ғой, біреулердің алдауына түсіп қалады байқамай. Қорқыт жөніндегі дүнияның білімін жетік білетін көреген көсем неге екендігін қайдам, әйтеуір осыған келгенде қауқарсыз. Әлгі Әзберген, не Әзберген секілділер өзінен әлдеқайда ақылды боп шыға келеді. Қайыпжанды қармаққа түсіру түк емес оларға! Және әңгіменің майын тамызғанда қандай, өзегіңді суырып алады әншейін: «Еңбегің, таза еңбегің. Бәрі есептеулі, үстеме ақыны мен де бере алмаймын. Ал сіздің тақуалығыңыз одан өткен, терің сіңбесе бір тиын алмайсыз. Бізге алдымен осы адалдығыңыз ұнайды. Бизнестегі әрбір әріптесіміз шіркін, сіздей болса ғой, әлдеқашан байып кетер ек, байып кетіп ауылдағы жарлыжақыбайларға көмектесер ек...».

	Түн түнегін тілгілеп құстай ұшып келе жатқан мәшиненің жылдамдығы сәл бәсеңсиді. Жарлыжақыбайың кім?! Мына сұмдық ойдан денесі тітіркенеді. Оу, солардың қатарында қасқиып Қайыпжан жүрмесін. Яғни, «Қорқыт кесенесінің шырақшысы, қайдағыжоқты көкіп, онсызда атала жегендей қаңғалақтаған жұртты одан әрі шатыстырма. Керек екен, сол көдисөди қияли әңгімелеріңмен қоса өзіңді де сатып аламыз, байқа, батырекесі!..» Осыдан көр де тұр, алдымен аманесен жетіп алсын ауылға. Уәдесі – уәде. Мұнан былай кесене іргесінен қырық қадам алыс ұзамайды.

	Оқыс оң қапталына бұрылған. Не болып қалды? Комбайн үстінде әлдекім түн әлемін тітіркендіріп айқай сап тұр. Белгілі жағдай. Жолдан бұрылып несіне аялдайды? Тарта бергені жөн туралап. Оның үстіне Ақмоладан артыныптартынып келе жатқан шығар деп мұны тағатсыздана тосып отырған ел қанша. Балаларға да жөнді базарлық ала алмады. «Барбарос жоспарының» быт шыты шыққан. Интерконтиненталдың жиырма бесінші қабатына көтеріліп, аздап сыралатып тамақ жібіткен соң, сол биіктен Қармақшыны көрмекші еді ғой бұл көкең. Адамның алжасуы аяқ астынанау, мидың басқаруына бағынбайтын екінші жан иесі дегенді тауып алды тағы да, сонымен сырласты, сонымен рәсуа болды бар уақыты.

	Оу, мына байғұс комбайнердің осынша аласұрғаны несі?! Екі қолы ербеңербең. Прожекторды бір жағып, бір сөндіреді. Бәрін көріп келе жатыр Қайыпжан. Астық тасып жүрген мәшине болса сөз бар ма. Жолы бөтен. «Дегенмен мәнжайды түсіндірейін. Жарты сағатты былай шыға қуып алармын». Астығы орылған алқаптың ыстық демі бет шарпиды. Тұла бойы діріл қаққан комбайнның тұсына келіп жайлап тоқтаған.

	– Ассалаума...

	– Ассалаумаәлейкүміңді басыңа шайнап жақ, иттің баласы!

	Бүйтіп жәдігөйленбе, сенімен жұмысым ертең болсын.

	Бункер лақ етіп қорапқа төгілді. Бөтен қорапқа. Қайыпжан тілін тістеді де қалды, тағы нелерді дауыстап айтып түсіндірмекші еді, ананың бет қарататын түрі байқалмайды.

	– Сендей арамтамақтарды атып тастау керек! Отанға әлден опасыздық жасайсыңдар, тәуелсіздік алған елімізге! Алты сағат күттіретіндей не әкеңнің құны қалып еді менде... Әттең, елу үшінші жыл болар ма еді. Өзімақ тындырар едім бар шаруаңды. Жоғал, көзіме көрінбе! Құр сылтауыңа түкіргенім, бұзылып қалып едім демексің ғой, білеміз сендердің не үшін бұзылатындарыңды. Ұйқыбас, арамтамақ! – Тұтас денесі бұлғалақтаған ескі комбайн әп сәтте әупіріммен ілгері жылжыды.

	Не дейсіз? Кездейсоқтық. Кездейсоқтық болғанда да жүдә, кісі күлерлік. Торғай даласының екі тонна астығы ақыпұлсыз өз өзінен сау ете қалды. Не істемек? Қай қамбаға апарып құймақ? Қоңыздай қозғалып, шық түспей тұрғанда тағы да біраз алқаптың астығын жинауға кіріскен дәу комбайнды қозыкөш жерге дейін шығарып салды. Тістері қышырлады. Комбайнердің былапыт сөздері есінде... Оу, елу үшінші жыл несін алған. Елу үшінші жылы Қайыпжан өмірге келген, елу үшінші жылы әскерде жүріп әкесі қайтыс болған. Әке бейнесі бұлдырбұлдыр, әскери киіммен түскен кішкене сурет бірде зорайып көз алдына келеді, бірде зымғайым жоғалып кетеді. Содан біраз уақытқа дейін көрінбейді. Көргісі ақ келеді, «Аталарың сондай кісі болған еді» деп немерелеріне де естелік айтқысы келеді. Бір жасында әкеден айырылған жетім жесірден қайбір жетіскен естелік сұрайсыңдар...

	Дәу мәшине дар ете қалды. Орнынан да сондай жылдамдықпен қозғалды. Рульдегі саусақтары дірдір. Әлгі жаман комбайнердің жеке басына тиіскенін қойшы, ішісыртын кептіріп боқтағандығын қойшы. Елу үшінші жылда несі бар, а? «Елу үштің күзі болғанда...» Елу үштің күзінде бұл әлі аузынан ана сүті кеппеген сары ауыз балапантын. Қайыпжанның кінәсі не? Кінәсі әкесіз жетім қалғаны ма? Содан бері тырмысып, сіңіріне ілінісіп өмір сүріп келе жатқаны үшін де кінәлі ме? Керісінше, бұл неге біреулерді кінәламайды, біреулер бұған неге іштей болса да жанашырлық жасамайды, неге аяушылық білдірмейді? Неге әкіреңдейді?

	Шұғыл кері бұрылғысы келді. Жетіп барып жаман комбайнердің кері аузына құм құйып, әкесін көзіне көрсетсе ме екен, а?! Нағыз опасыз өзі емес пе? Кеудесі кеуек, көрсоқыр. Тәуелсіздіктің киесінен садаға! Әлі күнге дейін етекжеңі жиналмаған сен секілді салдырсалақтан тезірек құтылғанның өзі олжа. Екі тонна бидайды көрінген көкаттының қанжығасына айт жоқ, той жоқ өңгере салды. Қайтіп оңамыз, жыртықтесігімізді өстіп жүріп қайтіп бүтіндейміз? Дүние жүзіндегі ең аңқау халық қазақ болса да қожанасырлықтың шегі, шекарасы бар емес пе еді. Екі тонна бидай, ал есептеңіз, ертең элеваторға өткізеді де жібереді Қайыпжан. Мынадай жеті қараңғы түнде жақын маңдағы ұжымшардың астық қоймасын қайдан табады? Ең кемі он қапшық ұн және буы бұрқыраған жаңа бидайдың наны. Ұрлап алған жоқ, әлімжеттік жасап тартып алған жоқ. Бұйырған. Екі тонна бидай түгілі, екі қадақ кепкен тезек сұрап алып көрші біреуден.

	Артына қарады. «Есеп 1:1. Қайттым райдан». Былай шыға бере ішексілесі қатып, ішегі түйілгенше күлсін. Көптен бері рақаттанып күлгені осы еді. Екі қолын рульден босатып жіберіп, екі санын шапаттап күлсін! Қалғанқұтқан тамақты астаналық айранмен қуалап, кішкене әл шақырып алған соң да күлді. Күлкілі ғой, тек қазақтың қазаққа күлгені ғана ыңғайсыз.

	Екі иығын жұлып жеген дәу мәшине құмдауыт жолдың апшысын қуырып, жүйткіп келеді. Жыңғылды төбелер алыстан қарауытады. Доңғалақтан ұшқан қою шаң танау қытықтайды. Жарыққа арбалған атжалмандар жолдың екі шетінен бастарын қылтитып, зәреқұттары қалмай індеріне зытып береді. Енді Сыр жағалауы да алыс емес.

	Уа, жолың болсын, тақуа шырақшы! Кенет, күлкі... кімнің күлкісі? Өзінікі ме, япырай, мынау шынымен Қайыпжанның кеудесінен шығып жатқан өз күлкісі ме? Бүйтіп күлмейтін... өмірі. Несіне жетісіп күледі? Жырқылдады, тырқылдады. Содан бұл қазақтың маңдайына қарағайдай мүйіз бітті ме?! Желі оңынан соғып, жұлдызы оңынан туды ма? Арзан күлкінің орнын енді қолдан келгенше ақылмен тығындаса, кәнекей. Соны істейтін, бітімі бөлек тұлғаның сандалып, түн жамылып жүргені мынау. Күлкіліақ... ал күл! Ұлы жол бойындағы Қорқыт кесенесінің шаңқобыз үні күлкілі ме, күлкі... дарақы күлкіге ұқсай ма?! Кесененің құдіретін түсінбейтіндер, Қорқыттың кім екенін білмейтіндер, қобыз үнін естімегендер күлсе бір жөн. Қайыпжандыкі не күлкі?

	Жүрегі сұққылады, осымен екінші рет. Екі рет ескертті. Қорқыт қобызының үні естілмейтін жердің бәрі Қайыпжан үшін бейтаныс, бөлек әлем. Жыншайтандар иектегендей, өзімен өзі сөйлеседі, күледі... Күлгенде де есі танып күледі. Өзіне жарасатын өз күлкісі болсайшы және де! Күледі, біреулер сыртынан күледі. Қайыпжанның түкке тұрмайтын бейшара тіршілігіне күледі. Не деген... не деген кереғарлық?! Өзі ынташынтасымен Федерико Майор мырзаны Қорқыт кесенесіне бір келіп, бір төбе көрсетпес пе екен деп күтіп жүреді де, келесі күні кесенені сыртынан құлыптап, әлдекімнің шөрешөре әзәзіліне еріп, Қармақшыдан кетіп қалады. Күліңіз, күлкілі ғой, әрине, күлкілі... Сеніңізші, әлгі күлкі өзінікі емес, өзгенікі... біреулер кеудесін қытықтап күлдіреді. Елге күлкілі болсын дейді. Елдің сенімінен айырылсын дейді. Осы жолы кімдердің күлдіргенін білсеші! Әзберген, не Әзберген секілді атаңа нәлет алаяқтар! Ал... әлгі екі тонна бидайды ақыпұлсыз тиетіп жіберген де Әзберген секілділердің жансызы болып жүрмесін. Жол торыған полицияға ұстатып жүрмесін. Қылмыскер. Қайыпжан Сұлтанов, Қорқыт кесенесінің меңгерушілігіне конкурстық әдіспен қабылданған, сұңғыла шешен Қайыпжан Сұлтанов қылмыскер! Қалай, күлкілі ғой... күліңдер! Ана жолы сол Әзберген сболш та Қайыпжанның құлағына әлдене деп сыбырлаған. «Еңбегіңді жемеймін. – деді. – Кесененің іргесінен үй орнындай жер бөліп берсең болды. Бизнесім бұрқырап ала жөнелер еді. Асхана саламын алдымен... мықтаса онон бес кісіге».

	Қайыпжанның жүрегі тас төбесінен шықты: «Атама мұныңды, мұнан былай естімейін мұндай коммерциялық құпияңды!». Деді... деді ғой, ал өзі... ұялмайқызармай соның қауынын Ақмолаға жеткізіп тастап, қайтып келе жатыр...

	Таң атты. Төңірегі алақандағыдай. Ұлы жол бойындағы Қорқыт кесенесі көзіне түскенде жердің жыртығына кіріп кете жаздады. Ауыл шетіне іліккен соң ешқайда бұрылмастан Әзбергеннің қыштан құйылған дәу дарбазасының алдына келіп бірақ тоқтады. Бидайды осы жерге лақ еткізіп төгіп тастамақшы.





