	Тұрлыбек Мәмесейіт

	Хан-Тәңірі баурайында жалғыз шырша



	Хикаят





	«Нені аңсаймын?!

	Туған өлке, туған жұрт,

	Сені аңсаймын.

	Нені аңсаймын!

	Білмеймін, неге аңсаймын?!»



	Мұқағали





	...Қарауылшоқының биігінде отыр екенмін. Зеңгір аспан көкпеңбек. Айналадағы шың-құздардың бәрінен де көкке мен жақын сияқтымын. Шындығында солай ғой деп ойлап қоямын. Қарауылшоқы төңірегінде одан биік шың жоқ еді ғой деймін. Әйтпесе Қарауылшоқы деп аталмас еді. Жан-жағыма таңғала қарап, «япырай, осыншама биікке қалайша оп-оңай шықтым екен» деймін. Байынқол өзені ағараңдап соно-ау шыңырауда қалғандай. Өзіме өзім сенбей біртүрлі болып отырмын. «Қаншама жылдар өтті, тау өзгермейді екен-ау! Бәрі баяғыдай қаз-қалпында сияқты ғой, тіпті» деп қоямын. «Тауға шығу оңай дейсің бе?! Сен әлі бала кезіңдегідей, жастық шағыңдағыдай деп жүрсің бе? Ондай биікке өрмелеп шығу қайда саған, мына жасыңда!» деп еді бәрі. Мінеки, қиналмай-ақ шығып алдым ғой, шыңның басына» деп қоямын мақтана. «Шіркін-ай, көптен сағынып жүрген тауға келгенім қандай жақсы болды!» деп құшағымды жая шалқалап жата кетемін. Түпсіз, тұңғиық аспанның тұнықтығынан, мөлдірлігінен көз қарыққандай. Көзімді жұмамын... Қанша жатқанымды білмеймін, бір кезде басымды көтеріп, көзімді ашқанда алдымен найзадай шаншылған Хан-Тәңірі көрінді. Тура қарсы алдымда тұрғандай.

	Денем дір ете түскендей болды. Жүрегім атқақтай соғып, аузыма тығылды. Тез бойымды жиып алдым. Тіктеліп отырып ұлы шыңнан көз алар емеспін. «Бағанадан бері неғып байқамағанмын?!» деп өзіме өзім ренжимін. «Тауды аңсап келгенде алдымен осы Әулиешоқыға тағзым етуім керек еді ғой» деп, өзімді жерден алып, жерге салдым. «Кешір мені, қасиетті Хан-Тәңірім!» деймін шыңға қарай жүгініп. «Мені неге қара басты! Қарауылшоқының басына бекер шықпасам керек еді ғой. Оған осы Әулиешоқыны анықтап бір көру үшін шығушы едік қой. Мен болсам Қарауылшоқыны ғана місе тұтып, одан биік тау жоқтай... жатып кеп таңғалып... Ұят-ай! Масқара-ай! Сағынғаным осы ма?! Кешір мені, Тәңірім!» Өзегімді өкініш жайлады. Кінәлі баладай қысыла отырып жасқана Әулиешоқыға қараймын. «Аспан тіреген, Әулием-ай! Дарасың ғой, дарасың! Тек өзің ғана Тәңірі! Сенімен ешбір тау таласа алмайды!»

	Шыңның күнгей жағындағы мәңгі мұз күнге шағылысып, алып айнадай жалтырайды. «Япырай, «Тәңірі» десе деген-дей-ақ-ау!» Бір шөкім бұлт жоқ мөлдіреген ашық аспан мынау. Тек «Тәңірінің» басына ғана жер ошақтан көтерілген қою түтіндей бір буда бұлт оралып қалыпты. Анықтап көрейінші деп, тура Әулиешоқыға қаратып дүрбі саламын. Бұлыңғырланған дүрбі шыныларының түбіндегі айналма бұрандаларын ары-бері қозғалта келіп, тұп-тұнық етіп шыңға әкеліп тіредім. Мінеки, әйгілі Әулиешоқы – қасиетті Хан-Тәңірі қол созым жердегідей көз алдыма келді. Соншалық жақын сияқты болғанымен белгі-бедерлері анық байқалмайды. Тұтас бойы аппақ қар, сірескен көк мұз, әр-әр жері қара-ала тас нобайлары. Дүрбіні сәл жоғары жылжытып едім, шыңның басын ораған бұлтқа тірелді. Біртүрлі денемді ызғар қарығандай түршігіп кеттім. Бұлт баяу қозғалып шыңның ар жағына айналып кетіп жатыр. Суық ызғар сезілетіндей. Сәл төменірек аппақ қар бетінен тозаңытып сырғыма қырау көшкіні байқалады. Шыңның әр жерінен буалдырлана мұнартып бу көтерілгендей болады. «Ойпырмо-ой, суық болып тұрған сияқты ғой өзі». Біртүрлі денем қалтырағандай сезіндім. Дүрбіні жәйлап шыңның күнгей жағына аударып, сырғыта келіп далиған етегіне қадала қарадым. «Қызық!» Ұшар басында ызғар сезілген Хан-Тәңірінің бұл тұсы жаймашуақ жаз секілді. Қарақоңыр қорым тастарға күн шуағы еркін төгіліп, бетінде перделеніп сағым ойнайды. «Шіркін! Қасына барып, жақын жерден көзбен көрсе ғой! Қалайда барамын! Барамын!».

	Дүрбіні шыңның басына қарай қайта көтердім. Жаңағы бұлт қоюланып көбейе түсіпті. Жөңкіле көшіп ары айналып кетіп жатыр. Қайдан шығып жатқанын әлгі бұлт-тұман таусылар емес. Сәт сайын тасқындай көбейіп, тұтаса қозғалып, түсі де қарақошқылданып келеді. Біртүрлі бойым тоңази бастағандай болады. Хан-Тәңірінен дүрбі-көзімді алар емеспін. Бұлт-тұман тасқыны, көшкіні басталғандай. Дүние астаң-кестең болып бара жатқан сияқты. Қорқа бастадым. Көз алдым қап-қара болып, жөңкілген қошқыл тұман қасиетті шыңды тұтас тұмшалап алды. Ешнәрсе көрінбей қалды. «Қап! Құдай-ай! Енді көре алмайтын болдым-ау! Қасына барып көрейін деп едім. Қасы тұрмақ, алыстан да көрінбейді енді. Бір айсыз ашылмайды-ау! Ашылмайды! Қап, құдай-ай! Қап! Қап!..» Бастығырылып барып оянып кеткенім. Түсім екен... Тауда емес, қалада екенмін. Төсегімнен басымды көтеріп отырдым. Біртүрлі өкініп қалған сияқтымын. Биікке шығып, Хан-Тәңірін көргеніме қуанғаныммен, әп-сәтте бұлт бүркеніп көрінбей қалғанына көңілім құлазып отыр. Оның үстіне мұның бәрі түсім болып шықты. «...О-ой, түсім екен ғой. Жарықтық, Әулиешоқы түсіме кіргенін қарашы!! Сағынып жүр едім. Ап-анық көрінді-ау! Бірақ тез бұлт басып кетті. О несі екен?! Жақсылық болғай... Қой! Биылғы демалыста қалайда Хан-Тәңіріне бару керек!..»

	* * *

	Е-е-е, бұл таулар кімнің түсіне кірмеген дейсің! Ежелден-ақ көргеннің көзін суырып, көңілін жаулаған. Баяғыда қалмақтың ханы Саранжап бұл өлкені алғаш көргенде, таңдай қаға тамсанып тұрып қалыпты дейді.

	«Шіркін-ай, мынау кең аңғарлы сай-саланы, анау заңғар шың-құздарды жеке билесем! Бұл өлке жұт дегенді тіпті білмейтін шығар. Нағыз түгін тартса, майы шығатын жер ғой бұл. Мыңғыртып мал өсіріп, ойын-тоймен таң атырып, сал-серілікпен, саяшылықпен қызықты өмір кешер едім-ау!».

	Талай жорықта жеңіске жетіп, атағы көпке жайылған өзі хан, өзі батыр Саранжап көз құртына айналған бұл өңірге талай рет шабуыл жасап, ойлаған мақсатына жете алмапты. Тау жайлаған бұл елдің Ботабай деген жас батыры оқ дарымас, қақпанға түспес бөрінің өзі. Мұндай жүрек жұтқан болар ма?! Оған тау-тасың да, өзен-суың да, күн мен түнің де бірдей. Ештеңеден жасқанбайды да, ықпайды да. Жекпе-жекке шыққанын бір айналымға келтірмей-ақ желкесін қияды. Сол тау-тас, сай-жыраның өзінде жазық даладағыдай еркін көсіліп, ойранды салады-ақ. Жер жағдайын, ұрыс тәсілін әбден меңгерген.

	...Бүгінде Саранжап шау тартқан. Арғы-бергіні саралап келіп осы Ботабайға тоқтағанда, өзегін өрт шалғандай жан таппай кетеді. Жиырма жыл ат үстінен түспей, талай шайқасты басынан өткеріп, небір батыр дегендерді жер жастандырған көзелің Ботабайға келгенде, тұмсығы тасқа тиіп, тауы шағылғаны-ай!..

	Жөдемелдеткен алғашқы екі шабуылдан кейін біраз байырқалап, аңысын аңдып, араға жылдар салып барып, мол қолмен аттанған жорығынан да қаңсырап қайтты. Аз қолмен өзі әрең сытылып шықты керек болса.

	Содан кейін-ақ Саранжап күндіз-түні Ботабай елін қалай тізе бүктіруді ойлады. Қауқары тая бастағанмен қаһары қайтпаған кәрі жыртқыш әр түрлі әдіс-айла қарастырды. Бұл үндемегенмен түптің түбінде өзіне қауіп төндіретін де осы ел болатынын ойлағанда, кеудесіндегі қордаланған кек одан сайын сыздай түсті. Тауы шағылып, десі қайтқандай сыңаймен бірнеше жыл қатарымен үндемей жатып алды. Дабырламай жасағын қамдады. Асықпай, аптықпай, енді тек айлаға салмаса болмайтынына көзі жетіп, жүзбасылары мен мыңбасыларын жинап ақылдасты. Сөйтіп, көзінің тірісінде әлі де бір шабарлығы барда қазақтан, әсіресе Ботабайдан бір кек алуды қазыла ойластырды.

	Айлар өтті, жылдар өтті. Ел арасы тыныш. Саранжап ойдағыдай жасақ дайындады. Тізілген тауларға қарап: «Жер қайысқан қалың қолмен дүниені солқылдатып бір кірсем» деп армандайды. Ботабай еліне жоламай, олармен іргелес, сонау ақбас таулардың теріскейіндегі қырғыз ауылдарына екі-үш дүркін шабуылдап қайтты. Қазақ ауылдарына да жансыздар жіберіп, аңысын аңдады. Ботабай жайбарақат дейді. «Бізге беттей алмай, енді қырғыздарға шыққан екен ғой» депті Ботабай. «Е-е, бұл да жөн екен» деп түйген Саранжап, қырғыздарға маза беруді қойды. Ара-арасында тына қалып, қазақ, қырғыз ауылдарынан сөз тартады. Құлақ түріп, «тың тыңдайды».

	Жаздың бір жаймашуақ күні Саранжап қырғызға бір бөлік қолын аттандырады. Ауыл шетінен түре ойран салып, тықсыра шабуылдайды. Осы кезде қырғыз батыры Қияқтан Ботабайға хабаршы жетеді. Қырғыз елінің қиын жағдайына қаныққан Ботабай сайыпқыран сарбаздарымен сап түзеп теріскейге аттанып кетеді. Саранжаптың күткені де осы болатын. Жылдар бойы дайындаған сірескен жасағын бастап Ботабай еліне суыт жол тартады. Кең аңғарды керней қозғалған қалың қол қазақ ауылдарын бірінен кейін бірін алып, тұтас елді бас көтертпей басты да қалды. Ботабайдың айдынданып көрінген ақ ордасын бірден Саранжаптың өзі келіп ойранын шығарып, батырдың бәйбішесі мен бойжеткен қызын байлап алды. Қарақұрым жасағы кең аңғарды бойлай отырған ақ шаңқан ауылдарға қасқырдай шауып, көзге түскен қыз-келіншектерді тұтқындап, бір тобын арттағы елдеріне қарай аттандырып жатты. Олармен бірге мыңғырған мал да айдалды. Тау қойнауында жаз жайлауда мамыржай отырған ауылдардың берекесі ұшып, жауға таланды.

	Ботабайға әбден кектенген Саранжап, қазақ батырының бойжетіп, әне-міне ұзатылғалы отырған қызы Айбүбіні өз көзінен таса қылмай ұстады. Торға түскен тотыдай болған сұлудың жаны жүдеп, жүзінен кешегі бұлаң дәуреннің ізі де байқалмай, жабырқау күйге түсті. Өткен түндегі алтыбақанда бірге болып, әбден сырласқан Тасқараның не күйде екенін білмейді. Ақылды, көрікті, батыр тұлғалы жігіт те тұтқындалып, айдалып кетті ме деп уайымдайды.

	Ал шындығында Тасқара ақылды болып шықты. Саранжаптың қалың қолы ауыл шетіне ілінгенде-ақ Айбүбіні ойлап, қандай қайран жасай алатынын білмей, не болса да сол ауылға жақындау ниетімен атқа қонған. Лажы болса, қызға хабар беріп, тіпті өзімен бірге алып кетуді де ойлаған. Бірақ ауылға жау бұдан бұрын жеткен. Тасқара төскейдегі қалың қарағайдың арасына жасырынып отырып бәрін көрді. Есі-дерті Айбүбі болып, Ботабай батырдың ордасы маңына тігілген қыз отауынан көз алмайды. Шетінен кіріп, ауылды ойрандатып, қым-қуыт сүрен салып келе жатқан қалың нөпір анадайдан көзге ұрып тұрған батыр ордасының шаңырағын ортасына түсіріп, қыз отауын да бір тартқаннан қалдырмай шашып тастаған...

	Бұл кезде ер-азаматсыз иен ауылдың еңкейген кәрісінен еңбектеген баласына дейін далада, есіктерінің алдында болатын. Екпіндеген атты топ олардың бәрін қойша иіріп, бір шетке қарай айдады. Ауыл азан-қазан, ызы-қиқы, у-шу.

	Бұған ешнәрсе істей алмайтынын білген Тасқара босқа тұтқын болып қолға түскенше деп басқа амал ойластырды. Ары-бері толғана келіп, ең болмаса, Айбүбіні біле жүрейін деген оймен түн ішінде киімін өзгертіп, қалмақ сарбаздарының арасына еніп кетеді.

	Ойға алғаны жүзеге асқан Саранжап әбден асқақтады. Осы бір жұмақтың төріндей, көркемдігіне көз тоймас, сулы, нулы шұрайлы өлкеде тұрақтап тұра ала ма, жоқ па, қазір қолда тұрғанда, айта жүретін бір қызық-қуаныш, той өткізгісі келді. Көл-көсір мал сойылды. Неше түрлі ойындар көрсетілді. Батыр ханды мадақтаған өлең-жырда былай деп жарлық шығарды: «Кімде-кім мына найзадай шаншылған Мұзарт шыңының ұшар басына шығып, менің – әрі батыр, әрі хан Саранжаптың қайқы қылышын апарып қадаса және оған шыққандығын әйгілеп, от жағып алаулатса, қазір менің қолымда тұтқында отырған, Ботабай батырдың қызы Айбүбі сұлуды иеленеді!» Саранжаптың ойы шынымен де еріккендік болатын. Мұз құрсанған найза шыңға ешкімнің шыға алмайтынын біледі. Бірақ сұлуды көргендердің ештеңенің байыбына бармай тәуекелге бел буатындары анық. Расында да хан жарлығы толық тарап болмай-ақ, Саранжаптың алдына жиырма шақты сайыпқыран жігіт жүгіре келіп, жүгіне-жүгіне отырысты. Солардың ішінен Тасқараны көріп танығанда, Айбүбі не болғанын білмей толқып кетті. Жүрегі жарылардай бұлқынып аузына тығылды. Жігіттің киімі де, тізерлей келіп отырған жүгінісі де қалмақ сарбаздарынан еш айырғысыз еді. Тек жалт етіп қарағанынан жазбай таныған. Талауда қалған елі-жерін, әке-шешесін ойлап, күн сайын бұл өмірден күдер үзе бастаған қыздың кеудесінде үміт оты қайта тұтанды. Айбүбі жігіт әрекетінің бәрін түсінді. Тасқараның тілеуін тіледі.

	Сөйтіп, келесі күні таң бозынан ішінде Тасқара бар жиырма жігіт атақты шыңға аттанды. Арада оншақты күн өткенде, арып-ашып, азып-тозып жеті қалмақ жігіті қайтып келді. Жасқаншақтай хан алдына жүгінді:

	– Жарлығыңызды орындай алмадық, тақсыр! Талайымыз мерт болды. Жалтыр мұздың үсті азынаған боран. Ұшып кетіп, мұз әңгегіне құлады, мұзға жабысып үсіп өлді. Ала құйын бораннан бір-бірімізді тіпті көре алмаймыз. Байқауымызша, төрт-бес-ақ жігіт аман қалып, тырмысып ілгерілеп бара жатқан сияқты! – деді олар түңіле. Саранжапқа қызық керек. Әлгілердің бәрінің басы алынды.

	Мұны естіген Айбүбінің көңілі нілдей бұзылды. Азапқа толы күндер... Күндіз-түні ұйқы көрмей, Мұзартқа телміреді. Құдайдан тілейтіні

	– Тасқараның амандығы. Осындай күндердің бірінде тағы төрт қалмақ жігіті сүлдерін сүйретіп қайтып оралды. Олардың айтуынша, бір ғана жігіт қайтпай алға жылжып барады екен. Қалғанының бәрі опат болыпты. Аман қалғандары қайта қайтыпты. Саранжап бұлардың да жандарын жаһаннәмға аттандырды.

	Мұзартқа қарай-қарай көзі талып, құр сүлдері қалған Айбүбіге бұл хабар мүлде қиын тиді. «Ол – кім? Тасқара ма, басқа ма?! Әй, қайдам...» Бір-екі рет сандырақтап, есінен да тана берді. Тамақтан тіпті қалды. Нәр татпай, ауық-ауық талықсып, сұлқ жатып қалады. Әлден уақыттан кейін есін жиып, басын көтергендей болып отырып, көзі алайып, жан-жағына мағынасыз қарайды. Ұмтылып тауға қарағысы келеді. Бірақ қарашығы тоқтамай, қинала күбірлеп, түсініксіз дыбыс шығарады.

	Бір талықсып, бір алысып көрер таңды көзімен атырған Айбүбі таңғы елең-алаңда біресе күліп, біресе жылап, жанын қоярға жер таппай, арпалысып кетіп еді. Төңірегіндегі өзіндей қолға түскен бейшаралардан тіпті маза кеткен. Дәл осы сәтте... Осы кезде қараңғылық атаулыны ысырып, айдындана аспан тіреген Мұзарттың найза ұшынан алаулаған от көрінді. Қазақ, қалмақ аралас өре түрегеліп, шуласып кетті. Кейбіреулер көздеріне жас алды. Лапылдай шалқыған алаудан назар аудармай қарасып қалған. Амал не, бұл қуанышты сезінетін хал жоқ еді Айбүбіде. Өз бетінше шалықтап отырған.

	Үш-төрт күннен соң арып-ашып, үсті-басының дал-дұлы шыққан Тасқара келді Саранжаптың алдына.

	– Мен сөзімде тұрамын, батырым! Бірақ қыздың жағдайы мынадай болды. Есінен ауысып кетті. Енді мына тұтқындағы сұлулардың ішінен таңдағаныңды ал! – деді хан көптің алдында.

	Бұл сөзді естігенде Тасқара шамырқанып кетті. Жаңа ғана қу жаны отырған арықша бозбала дүр сілкініп, көзінің оты жарқ-жұрқ етіп, садақша тартылып, бойын жиып алды:

	– Жоқ! – деп жүгініп отырған жерінен қарғып тұрды, – Айбүбіден басқа ешкімнің керегі жоқ! – Жұрт тына қалған, – Оны бұл күйге түсірген сенсің Саранжап! Қанішер, жауыз! Қорлап, мазақ қылғың келді. Мен сенің мазақ әміріңді орындау үшін шыққамын жоқ шыңның басына! Мен Айбүбіге деген адал да асқақ махаббатымды көк тәңіріне жеткізіп, биікке алып шыққым келді. Сол кіршіксіз таза, мәңгілік махаббат мені алға жетелеп, көкке өрлетіп, шыңға шығарған. Мұзарт енді сенің ойлағаныңдай емес, біздің – Айбүбі екеуміздің маздақ махаббатымызға қойылған биік белгідей боп, мәңгілік асқақтап тұрады!

	Тасқара осылай дегенде шыдай алмай қалшылдап кеткен хан қылышын суырып сілтеп қалғанда, жігіт басы домалап алдына түсті...

	Осы оқиғадан кейін Мұзарт шыңы Хан-Тәңірі аталыпты дейді. Заңғар шың сол көне замандардан бері зұлымдық пен жауыздыққа қарсы тұра алатын тек жақсылық пен ізгілік екенін, адамзат баласының қанқұмар жыртқыштан айырмашылығы – ақыл-парасатының асқақтығы мен махаббат атты құдіреттің беріктігіне адалдығы екенін әлемге көк тіреген биіктігімен әйгілеп, ел есіне жатталып қалыпты. Әулие шың – Хан-Тәңірі сол биіктен: «Ей, адамзат баласы! Өмірде байқатпай келіп мерт ететін зұлым күш бар. Осы кесел – зұлымдық деп аталады. Содан сақ болыңдар! Ей, адамдар! Бұл өмір – жамандық пен жақсылықтың айқасынан тұрады. Сол ұлы күресте әрқашан жақсылықтың мерейі үстем болатынын ұмытпаңдар! Уай, жарандар! Махаббаттың мәңгілік құдіретті де қуатты күш екеніне тағзым етіңдер! Ей, адамдар! Пенделікке салынып аласармаңдар, ұсақтамаңдар! Жақсылық пен махаббат жолында әрдайым биіктен көрініңдер! Асқақ болыңдар!» – деп не заманнан талмай, адам баласының ұрпағынан ұрпағына жар салып келеді.

	...Ел арасында ұлы шың туралы осындай аңыз айтылатын.

	* * *

	Маған неге ыстық бұл тау?! Сағынышым бір басылмайды. «Неге тауды айта бересің?! Алматыда да тау бар емес пе!» дейді кейбіреулер. Рас, Алматыда да тау бар. Айбынды Алатау. Ертелі-кеш балконға шығып, телміріп ұзақ қараймын. Қомсынғаным емес, құдай сақтасын! Бірнәрсе жетпей тұрады. Бәріде көз алдымда болса да мойнымды соза түсіп, тау басын бүркеген бұлт арасын тінте қараймын. Ақ басты алып шыңдардың арғы жағынан көк тіреген Хан-Тәңірінің найза ұшы көріне қалатындай. Бірақ қанша қарағанмен Әулиешоқы сұлбасы елес бермейді. Сағынышым арта түседі. «Тауларым сағынғаным-ай!» деп Мұқағали өлеңін күбірлеймін.

	Бұл тауға деген сағынышым осы Алматыға алғаш келген жылдары басталған. Арман қуған жас кезіміз. Ауылдан да ұзап шығып отырғаным осы. Әуелде байқамаппыз, оқуға түсіп, алматылық болғаннан кейін ауылды аңсай бастадық. Туған ауыл, өскен жер, әке-шешең, өзен-су, тау-тас бәрі-бәрі біртұтас болып кетеді екен. Бара-бара қасиетті Хан-Тәңірі ойымнан шықпайтын болды. Ара-тұра ауылға келсем, ешқайда бұрылмай тура Әулиешоқының өзіне тартып кететінмін. Алыстан найза шыңның ұшын көргенімді місе тұтпай, жақындап барып, қасында тұрып, ұшар басына көз жіберіп, етегінде аунап-қунап, сағынышымды баспай көңілім көншімейтін.

	Үшінші курсты аяқтаған жазда демалыста құстай ұшып ауылға келдім. Ойым – әке-шешемді көріп, туған-туыстарға амандасып болғаннан кейін-ақ Хан-Тәңіріне тартып кету. Туысқандарға амандасуды әулетіміздің үлкені, жолы жағынан тіпті әкемнің шешесі болып келетін Әлтай әжемнің үйінен бастадым.

	– Өй, мынау Түкенім бе?! Айналайын күнім сол! – Құшағын аша ұмсынды. Еңкейіп бетімді тостым, – Қашан келдің, шырағым? Денсаулығың жақсы ма? Тө-ө, Алматының ыстығы сорып бозарып кетіпсің ғой, – Көптен көрмеген әжем қалбалақтап-ақ қалды, – Оқуың қалай, сабағың жақсы ма?! Мен де жөнімді айтып, амандық-саулық сұрасып жатырмын.

	– Шәй қояйын, – деп күйбеңдеп жүріп сөйлеп жүр. – Үйде жалғызбын. Аға-жеңгең шөпте, тауда. Әлгі кішкентайлар сабақтарынан тарап, ойынды соғып жүр, құдай салмасын. Түс боп қалды, әзір алқын-жұлқын болып жетеді, бірдеңеден құры қалғандай.

	Осылай әжем бар жағдайын айта жүріп, шай дайындады. Құрт, майын салып, әлсін әлі оларды менің алдыма қарай жылжытып қояды.

	– Майдан салып іш, – Мейірлене қарайды, – Ой, шырағым-ай, қалада әбден бірішек боп қалғансың ба, шұқыламай кәдімгідей ішіп-жеп отырсаңшы, күнім! – дейді бәйек болып.

	Ел жағдайын, арғы-бергіні айтып ұзақ отырдық. Әжем әңгімесін айта отырып, шайын қайта-қайта ысытып алдыма тосады.

	– Қанша боласың, ауылда?

	– Бір айдай боламын, әже. Жазғы демалыс қой.

	– Е-е, біраз болады екенсің ғой. Аунап-қунап жат, сорпа-су ішіп. Бозарып кетіпсің ғой, тегі. Қымыз іш, бетіңе қан жүгірсін.

	Әжем ойланғандай біраз үнсіз отырды да бір уақытта:

	– Біраз болады екенсің, бүгін осында қонбайсың ба! Айында-жылында бір келесің. Әңгімелесіп жат қасымда. Ағаң да келіп қалар таудан, – деді көзі жылтырап маған барлай қарап.

	– Ағалар қай жерде қазір? Жақын ба?

	– Қайшыдамыз деді ғой. Үш-төрт күн болды келіп-кеткеніне.

	– Қайшыда болса жақын екен ғой.

	– Қай жерде болса да келіп тұрады. Көңілі тынбайды менен. Кәртейді ғой әжең, шырағым. Көріп отырсың, шәйді әрең қойып ішіп отырмын. Балалар жас әлі, – Сәл тыныстап отырып, – Сенің келгеніңді естісе, ағаң келер еді өзі де. Біреу-міреу қатысар ма екен тауға. Айтып жіберсек,.. – деді әжем ойланғандай.

	– Әже, оған әуре болмаңыз. Мен тағы бір күн асықпай келермін.

	Сонда қонамын, – дедім.

	– Әне, бұл сүйтеді енді, – Әжем кейи бастады, – Былтыр да келем деп келмей кеткенсің. Келгенің жаңа, қайда барасың? Жатпайсың ба, шырағым!

	– Әже, мен ертең, амандық болса, Хан-Тәңіріне жүрейін деп едім.

	Соған бүгін жолға дайындалып, өйтіп, бүйтіп...

	– О-ой, шырағым-ай! Екі-үш күн ауылда жатсаң болмай ма. Келе салып қарашы енді... Тауға келдің ғой, міне. Не бар ол таудың басында? Баяғыдай жайлауда әке шешең отырған жоқ, – Әжем ойланғандай болып аз отырды, – Сендердің жайлауларыңда әзір кім отыр екен?! Біреуді айтып еді, ұмыттым... Тура Әулиешоқының түбінде Қарасайдың өзінде деген. Кім еді, құдай-оу?!

	– Сол жайлауларды бір көріп келейін деп едім, әже. Сағынып келдім.

	– Е-е, шырағым-ай, бала кезіңде жүрген жерлеріңді сағынасың ғой, аңсайсың ғой. Қысы-жазы оқудан тарай салып, әкеңе қолғанат болып қой бағушы едің. Алыста жүргенде адам сағынады... Биыл жаз жауыншыл болып тұр. Барғаныңмен жарықтық Әулиешоқыны көре алар ма екенсің?..

	– Ашылып қалар, әже. Бара көремін ғой енді.

	– Бара ғой, бара ғой, – деді әжем біртүрлі көңілденгендей, – Көресің ғой. Ашылып қалар. Таудың күні... ашылуы да, бұзылуы да оңай. Сен емес, осы жерде жүріп сол қыстау-жайлауларын әкең де сағынып жүр екен. Әнеугүні бір жолығып, «Жаз болса Әулиешоқы жаққа аңсарым ауады да тұрады» дейді. «Бір қора қой алып, шықпайсың ба, сол жайлауыңа» деп күлдім. Е-е, айналайын-ай, несін айтайын, – Күрсінді. Аз тосылып барып, – Сағынатын да жөндерің бар. Ежелден ата-бабаларыңның қара қонысы. Жарықтық Жәкем де Әулиешоқыны аузынан тастамайтын (Атамды айтады), – деді, – Кіндіктерің байланған ғой сендердің ол тауға. Бара ғой, шырағым. Бара ғой.

	– Әже, мен қай жерде тудым осы?! – дедім, әйтеуір мұндай үлкен ауылда емес, сол таулардың бір жерінде туғанымды білемін. Дәл қай жер екенін анықтайын деген оймен.

	Әжем ойланып отырып қалды. Баяғыдан сіңген әдет – бір тізерлей шошайып, көзін жерден алмай, басын сәл изегендей болып үнсіз отыр. Бір уақытта орнынан қозғала беріп:

	– Бәріміз осы Байынқолдың ішінде тудық, – деді, маған бір көз тастап қойып. Жер таянып орнынан тұрды, – Мен жаңалап шәй қояйын, шырағым. Сен асықпа, айналайын. Мен саған әңгіме айтайын. Сенің қай жерде туғаныңды мен білмегенде кім біледі. Білемін бәрін.

	Ақырын қозғалып жүріп әжем шайды қайта дайындады. Құрт, майға дастарқанды қайта толтырды.

	– Асықпасаң тамақ жасап берейін, – деді.

	– Жо-оқ, әже, әуре болмаңыз, шәй ішейін. Сізді әбден шаршататын болдым ғой, қайдағыны сұрап.

	– Шаршап не бопты маған. Іштеме жоқ, бір келгенде. Күнде бүйтіп әңгімелесе бермеспіз. Әңгімелесетін де адам жоқ. Асықпа сен. Жақын отырып шәй іш.

	Екеуден екеу шәй ішіп отырмыз. Маңдайы жіпсіп, өңі жылтырап, бағанағыдай емес, әжем біртүрлі көңілденіп қалғандай көрінді.

	– Өзің білесің, әке-шешең өмір бойы қой бақты ғой. Сен де сол көшіп-қонып жүргенде туғансың. Тұқымың құрығыр қу соғыс елді сансыратып кетті емес пе. Құдай басқа бермесін, әрең есін жиды ел. Сонда сенің әке-шешең осы Байынқолдың ішіндегі Алаайғыр деген сайды қыстайды. Соғыстың біткеніне үш-төрт жылдай болған. Алаайғырды естіген шығарсың. Екіашадан ары, Тескентасты ғой білесің. Соның күншығысындағы кең сай. Бір күнде жететін жер. Бірақ жолы қиын еді.

	Тік бетті қиялап, жаныңды шүберекке түйіп әрең жетесің. Қазіргідей емес, одан арғы сай-саланы ешкім жайламайтын ол кезде. Оның үстіне ол уақытта мал да аз. Сол Алаайғырға жарықтық жәкем көшіріп апарды. Бір барып аман-есен орналасса, малға жайлы жер болады екен. Жері от, отын-су іргеде. Әйтеуір жәкем барып-келіп тұрды. Сонда шешең Әлиман саған ауыраяқты болатын. Қыс ортасында атаң сендердікінде, сол Алаайғырда бір ай жүріп келді. Біраз күннен кейін, қыс аяқтап қалған кез-ау, атаң «келіннің қыңқыл-сыңқылы басталып қалды ма, көктем келе жатыр, көші-қоны не болар екен» деп қайта атқа мініп жолға шығады. Дәл сол кезде құдайдың күні қатты бұзылып, қарлы боран басталады. Алаайғырға барамын деп кеткен жәкем қас қарая үсіп-жығылып ауылға қайтып келді. Әуелде қарлы боран саябыр тартар, басылар деген дәмемен жүре берген екен. Бірақ боран одан сайын күшейіп, ұйтқи жауған қар жолдың бәрін бекітіп тастапты. Әрең-пәрең Ақкөлге жеткен екен, сай аузындағы көпірден өте алмай қайтыпты. Тіпті қайтып ауылды әрең тауып келіпті, атының мықтылығынан. Бет қаратпайтын ақтүтек боран содан тура бір жұма соғып тұрып алды. Тау тұрмақ, бүкіл ауылды жып-жымағай ғып қар басып қалды. Мал біткен қорадан шыға алмай, қолға қарап қалды. Ары-бері қатынау деген жоқ. Біз де сенің әке-шешеңнің жағдайы не болды екен деп қиналамыз. Қолдан келер дәрмен жоқ. Содан жәкем колхоздың бастықтарына қайта-қайта барып, келінінің аяғы ауыр екенін айтып, екі айдан бері хабар ала алмағанын, тездетіп бір көмек жасауын айтады. Әйтеуір қайта-қайта барып жүріп бастықтардың бетін бері қаратып қуанып келді. Жол аршитын күрек, басқа да құрал-саймандарымен екі жігіт қосып беріпті. Жәкем өзі жол бастайтын болды. Ары-бері ойластырып шешеңнің ай-күніне жетіп қалғанын жобалап мен де бірге баратын болдым.

	Сонымен төрт адам жолға шықтық. Екі күн ашық болғанға Ақкөлге дейін жүлгеленіп жол түскен екен. «А, құдай, амандығыңды бере гөр!» деп келе жатырмыз. Әнегүнгі жәкем өте алмай қайтқан көпірден ары қарай шындығында қар дегенің аттың бауырынан. Жол тұрмақ бетінен тышқан жорғаламаған күй сіресіп жатыр. Бергі Күнгейсайға бір-екі аттың ізі кетіпті омбылап. Қойшылар бар көрінеді.

	Содан әлгі екі жігіттің аттары мықты екен алдымен жүріп отырды. Ең артында мен келе жатырмын. Күн ашық, қардан көз қарығады. Қаздай тізіліп ілбіп келеміз. Кейбір жерде алдыңғы жігіт атынан түсе қалып, қарды күрегімен көсіп-көсіп жіберіп жол аршиды. Жолды жобалап қана діттейміз. Кейде күмп беріп шұқанаққа түсіп кетіп, алдыңғы ат кеңірдектен тұрып қалады. Мұндайда ат үстіндегі жігіт қарғып түсіп, апыл-ғұпыл жол ашып, атын жаяу жетектейді. Қалай жүретінімізді білмей дағдарып тұрып та қаламыз. Әйтеуір атаң, көкірегі даңғыл адам, «былай тарт, былай баста» деп жөн сілтейді. Жастайынан талай жүрген жерлері. Сонау Әулиешоқыға дейін бәрі көкірегінде сайрап тұр ғой.

	Осылай ілбіп отырып Екіашаға да жеттік-ау. Енді Алаайғыр жақын. Сол жерге келгенде бір қары жұқалау дөңеске аялдап, аттарды тынықтырып алайық дедік.

	– Япырай, енді қалай жүреміз?! – деді жәкем атынан түсіп жан-жағына қарап тұрып, – Өмірі қар түспейтін күңгейдің өзін әппақ қып басып қалыпты. Мына тік беттің, – Сол қанаттағы керілген күнгейді нұсқап қойды, – етегін қырпулап жүретін жалғыз аяқ жол бар еді. Көрмейсің бе, басып қалғанын. Онымен тәуекел ету қауіпті. Тайып кетсең, Байынқолдың арнасына, құзға бір-ақ кетесің. Ал мына Тескентастан аралап өтіп, арнаның жайылған тұсындағы мұздан өтіп, айналып барсақ,.. күн батып, қараңғы түсіп кете ме деп тұрмын. Тескентастан өту қалай болады...

	Өстіп дағдарып тұрғанда, жаңағы Жәкем көрсеткен үлкен күнгейдің Алаайғырға қарай айналатын қырынан қарайып көрінген бір адамның сұлбасын көріп қалдық. «Ой, ана біреу адам ба өзі?! Ананы қараңдар!» – деді оны алғаш байқаған жігіттердің бірі. «Қайсы? Иә, иә! Адам ғой. Әнеки, қозғалды. Аңшы шығар!..» – деді екіншісі.

	Бәріміз жалт-жалт қарастық. «Қайдағы аңшы! Кәнеки! Ой, бұл кім болды?!» – деп жәкем де аңтарылып қарай берді. Сәл тұрып: «Әй, мынау Ілияс қой!» – деді біртүрлі түсі қашып. Сүйткенше болған жоқ, әлгі кісі қолын бұлғап айқай салды. Іле-шала жәкем де айқайлады: «Ілияс! Ілияс!» дейді. Жігіттер де айқайлап жатыр. Мен де көріп тұрмын. «Иә, құдай амандығыңды бере гөр!» деймін күбірлеп. Әлгі адам тағы айқайлады. Бірнәрсе дейді. Анық естілмейді. «Мынау – Ілияс! Жайшылық па?! Неге айқайлайды?! Бізді білмей тұр-ау, ә! Кім екенімізді,.. – деп жәкем мазасызданып кетті, – Атыма мінейін. Аттан таниды! – деп төменіректе тұрған аттарға барып, өз атын жекерек алып шығып мініп ары-бері жүрді. Есік пен төрдей құла атты таныды-ау деймін әлгі адам енді жаңағыдан қаттырақ айқай салды. Айқайлап тұрып бірнәрселер айтты да қар басқан бұталы беткейді керлеп бері жүрді. Жәкем де айқайлай сөйлеп қолын бұлғады да: «Ілияс – мынау. Басқа ешкім жоқ бұ жақта. Мына қарда қайдағы қаңғыған аңшы дейсің. Ілиястың өзі. Не болды екен?! Аманшылық болса игі еді! Келін босанып қалды ма екен! Анада-ақ келейін деп едім, құдайдың күні мынау болды...» – деп кәдімгідей дауыстай сөйлеп, күңгей жаққа мойнын соза қарайды. Бәріміздің дегбіріміз қашып үрейленіп тұрмыз. Ілияс екеніне еш күдігіміз қалмай, «япырай, не болды екен», әйтеуір тегін емес, мына жүрісі?» деген оймен ол келгенше шыдамымыз таусылып барады. Аңырып-аңырып қарап тұрмыз. Қарлы күңгейден жылдамдата жүріп, кейде сырғанап кетіп, қайта тұрып, әне-міне дегенше әкең де жетіп келді. Түрден түр, өңнен өң жоқ. Түтігіп, еріні жарылып кетіпті. Сақал-мұрты арпаның сабағындай қылтанақтап өсіп кетіпті. Шолақ тонының белін кендір жіппен етегін делдите буған. Аяғында керзабай етік. Үсті-басы қар-қар. Келген бойда жәкемнен бастап бәрімізбен амандасып шықты да:

	– Ойпырмай, барсыңдар ма?! Тырс етпей қойдыңдар ғой, тегі! Құзар таудың басында түгел қырылып қалсақ та, қалайсың деген адам баласы бар ма, жоқ па?!

	– Келмейік деген жоқпыз. Дәл жолға шыққан күні қас қалғандай қарлы боран басталып, орта жолдан қайтып кеттім. Жүре алатын емеспін. Ауылға әрең жеттім. Өздерің амансыңдар ма?! – деп жәкем де жөдемелдете сұрап жатыр, – Келін қалай? Қыңқыл-сыңқылы не болды?

	– Келін құрсын. Келінің өлгелі жатыр! – деді Ілияс таусыла сөйлеп.

	– Тек, ей! Онысы несі! Қайдағыны айтпа! – деді жәкем жұлып алғандай.

	– Ойбай, о не дегенің! – дедім мен де есім шыға, – Ай-күні жақындап қалмады ма?!

	– Жақындаған тұрмақ, босанғанына жарым ай болды. Бүгін міне тура он үш күн! Содан бері көрмегенді көрдік. Әлі өзіне өзі келген жоқ.

	– А-а, ой, бауы берік болсын! Сүйінші сұрамайсың ба?

	– Аман-есен босанғаны жақсы бопты, – десіп жатыр.

	– Байқұс-ай, қиналған екен-ау, ә! – дедім мен, – Жөндеп айтсаңшы, кім болды кішкентайың?..

	– Ой, білмейім! Шешесі өлгелі жатса, кім болса да адам болады дейсің бе?! Барып көресіздер ғой, тірі болса біз жеткенше, – Ілияс тіпті түңіле сөйледі.

	Бәріміз-ақ күдіктене бастадық. Не айтарымызды білмей, түйткілсіп тұрғанда, жәкем:

	– Болды енді. Бара көреміз. Болды! Болды! Ерте күнді кеш қылмай, қозғалайық! – деді бір шешімге келгендей, – Кәне, қалай жүреміз? Мына қабырға жолың қалай екен?!

	– Қабырға жолмен жүре алмайсыздар. Қар үрлеп тастаған. Омбы. Тескентас айналып, жоғарғы жайылмадан өтіп барасыздар! Мен жаңағы ізіммен кейін қайтайын, – деді Ілияс таяғымен етігінің басын қағып-қағып қойып.

	Күн батып, тау арасы қоңырқай тартқанда қайта қозғалдық. Тескентастағы жолдың жүлгесі биік жартастардың ығы болғандықтан қары жұқа екен, онша қиындық келтірмеді. Ең қиыны арғы беттегі қалың қарағайдың етегі болды. Үзеңгіні соғатын қарды омбылап, қас қарая жеттік.

	Қараша киіз үйді күңгейдің етегіндегі биік жартастың ығына тіккен екен. Етегін қар көмген үй желден, бораннан қағаберіс тұр.

	Шешең байқұстың кірпігі әрең қимылдап жатыр екен. Біз кіргенде басын әзер көтерді. Кемсеңдеп сөйлей алмай, егіліп жылап жіберді. Бірнәрсе айтпақ болады, аузы икемге келмей не даусы шықпай, жастыққа қайта қисаяды.

	– Қалайсың, Әлиман?! – деймін төне жақындап.

	– Құдайға шүкір, – дейді сыбырлап.

	– Ойбай-оу, әлгі жаман немең аман ба? Бауы берік болсын! Қайда өзі?!

	– Міне жатыр, – деп Әлиман көрпесінің шетін ашты, – Жаңа ғана тыншыды. Бұл да мазасыз болды. Тоймайды-ау деймін. Тамақ ішпегеннен кейін сүт те шықпайды екен.

	Ақырын көрпенің шетін аштым. «Айтпақшы, қойшы ма, жылқышы ма?!» – деймін қызылшақа нәрестеден көзімді алмай. «Қойшы», – деді Әлиман сәл-пәл жымиған болып. «Шын айтасың ба?! Иа, құдай, бергеніңе шүкір! – даусым қаттырақ шығып кетсе керек, үй-ішіндегілер елеңдесіп қарай қалысты. – Ұл екен, Жәке! Сүйінші! Сүйінші! – деппін.

	– Иа, қазынасы кең алла! Ілияс! Сен енді бекер босқа қиналма! «Ұл туғанға күн туады» деген. Сені де құдай бекер жаратқан жоқ. Құдай көз жасыңды көріп мінеки,..» – Жаман «қойшыдан» көзімді алмаймын. Ши өткізіп, аузына салған құйрық майды бүлкілдете сорып қояды. Ескі орамалына орап Әлиман әкеңнің тері шалбарының балағына тығып, қасына жатқызып қойыпты.

	Бір тәуірі, әйтеуір үй жылы екен. Ықта тұрған киіз үйге бұтақ отыңды үзбей жағып отыр. Сонда әлгі Әсия әкпең төрт-бестер шамасында. Құдай-оу, от жағып, шай қайнатып жүрген сол. Шешесі ақырын-ақырын айтып қояды, ол томпаңдап бәрін істеп жүр. Бір тыным таппайды. Құдайдың бергені ғой. Ол болмаса қайтер еді десеңші, елсіз тауда. Айналайын-ай, ол да көп жасамады ғой...

	(Әжем біраз уақыт ойланып отырып қалды. Өткен-кеткен көңілін астаң-кестең етіп кетті-ау... Сол Әсия әкпем осыдан үш-төрт жыл бұрын ғана жиырма бес жасында екінші баласына босанып, туыттан қайтыс болған. Артында үш жасар ұлы қалды. Менің де ойыма қай-қайдағы оралып ішкі дүнием уылжып-ақ отыр...)

	Әжем әлден уақыттан кейін «уү-үһ» деп ауыр күрсініп еңсесін көтерді. «Жарығым-ай, қайдағыны айтып басыңды ауырттым-ау! – деп маған елжірей қарады, – Енді мен айтпасам кім айтады саған мұның бәрін. Әкең айтпайды ғой. Мінезі тұйық. Сен де жігіт болдың енді. Мұндайларды біліп жүргенің жөн».

	«Айта беріңіз, әже! Тыңдап отырмын. Дұрыс қой, сіз айтпағанда кім айтады. Бәрі дұрыс», – деп қойдым мен де.

	«Айналайын! Білгенің жақсы. Жігіт болдың. Әкең көп қиындық көрді... Қайсы бірін айтайын... Тұңғышы қыз еді. Кәдімгідей адам боп қалғанда, ауырып қайтыс болды. Одан кейінгі ұлы да тұрмады. Содан кейін-ақ әкең күрт түсіп кетті. Қырыққа келер-келместе-ақ сақал-шашына ақ кірді. Күйгелек боп кетті...

	Содан бәріміз әкеңнің қас-қабағына қарадық. «Құдай құры тастамай, тағы бір ұл берді. Еңсеңді көтер» дедік. Бірақ шешеңнің жағдайы қиын еді. Босанғанда қан көп кетіпті. Баланың жолдасы да толық түспеді-ау деймін. Қалжаға деп байлап отырған бір семіз қойын сойған екен.

	Жөндеп аузына да салмапты. Тамақ ішпеген соң сүт қайдан шықсын, сен де жылауық екенсің.

	Атаң үлкен молда еді ғой, өзің білесің. Жарықтық қайта-қайта дұға оқып, дем салып, қолынан келгенін жасады. Қойдың еті күшті бола ма деп семіз бір тушаны сойғызды. Мен де бар білгенімді айтып, қолымнан келгенін істеп, шешеңнен екі елі ажырамай қасында болдым. Жәкем дем салып отырып ешкінің сорпасынан ішкізіп, етінен жегізді. Содан шешең байқұс, кәдімгідей бетіне қан жүгіріп кішкене басын көтеріп, жастыққа сүйеніп отыратын болды. Бір жапырақ боп жатқан қызылшақа сен де тынышталайың дедің. «Иә, құдай!» десіп қуанысып қалдық. Бірақ бұл ұзаққа бармады. Байқұс-ай десеңщі!.. Екі-үш күннен кейін қайта қиналды. Несін айтасың, есіміз қалмады. Не істерімізді білмей, қатты састық. Жәкем тынбай дұға оқыды. Дем салған болады. Мен де білген ем-домымды жасаймын. Қан қайта жүрді іштен. Тамаққа тәбеті тартпайды. Алғаш бір-екі шыны шай ішуші еді. Кейін оны да қойды.

	Берекеміз ұшып, қатты қиналдық. Не болса да ауылға алып жүрейік десек, атқа отыра алатын емес. Атқа отырмақ тұрмақ, бара-бара бас көтеруден қалды. Сен бір жағынан шырылдайсың. Қарны тоймағаннан кейін баланың қайтеді енді. Біз барғаннан кейін әкең кішкене еңсесін көтергендей болып еді, қайта жүдеді. Бір Аллаға ғана сиынып біз отырмыз. Әлиман байқұс қатты қиналды. Ара-арасында бір сәт жаны терезе тауып, тыныштала қалса, егіле жылап: «мынаны қайтем, тумай жатып бұл шарана не жазды құдайға?!» деп сені айта береді. Әрең жатып емізбек болып ұмсынады. Қимай қарайды. «Әлиман, алдымен өзіңді ойлашы, жаныңды ойлашы!..» деймін маңдайынан сипап. Майдайынан сұп-суық тер білінеді. Құдайдың құдіреті лез-демде қайта ысып, күйіп-жанып шыға келеді. Мұндайда жанын қоярға жер таппай, әрең-әрең қимылдаса да аунақши береді, тұруға ұмтылады. Сені іздеп қарманады, қолына алғысы келеді, емізгісі келеді...

	Осылай тағы екі күн қиналып жатып, іңір қараңғылығында жаны жай тауып жүре берді. Жәкем дем салды. Қолымен иман суын ішкізді. Қайтеміз... Алла-тағаланың өзіне жөн болса, біздің қолдан не келеді?! Арты жақсы болсын деп тіледік. Ересек тартып қалмады ма, айналайын. Әсияның шырылдағаны-ай! Дауысы тауды жаңғыртады. Әрең жұбаттық...

	Жылай-жылай жолға шықтық. Әлгі келген жігіттердің бірін қойға қалдырдық. Біреуі бізбен бірге жолға шықты. Қабырға шана жасап Әлиманды соған жатқызып, қалың орап таңып алып жүрдік. Әсияны Жәкем алдына алды. Сені мен орап ұстап жүрдім. Жылап-жылап сен де көндігейін дедің. Аузыңда ши өткізілген құйрық май. Бүлкілдетіп сорасың да жатасың. Құдай оңдағанда, шешең қатты қиналып жатқанда бір ешкілерің туды. «Өлмегенге – өлі балық». Ешкінің сүті нағыз баланың тамағы ғой. Өзі жеңіл, өзі нәрлі. Сіміріп ішпегенмен, әлгі құйрық майды ауық-ауық сүтке матырып отырып сорғыздық. Содан барып тынышталдың ғой. Әбден сорылып, ақжем тарта бастаған майды ауыстырып, ешкінің сүтіне матырып алып, аузыңа сала қоямыз,.. әйтеуір үйреттік. Дегенмен өз анаңның сүтіндей қайдан болсын, толық тоймай, қыңқылдай беретінсің.

	Анадағы келгендегідей емес, күннің зәрі сынып, жылына бастаған.

	Аттылы-шаналы жүріс көбейіп, жол да кәдімгідей ашылып қалған.

	Сонымен ұбап-шұбап әбден қас қарайып, ел орынға отырған іңірде ауылға жеттік. Соғыстан кейін ел есін енді-енді жия бастаған кез. Шешеңді ауылға екі қондырып барып жерледік...

	(Мен қозғалыңқырап «қай жерге қойдыңыздар?» деп сұрағым келгенін сезгендей әжем тамағын кенеп, «айтсам ба, айтпасам ба» дегендей ұмсыныңқырап қозғала маған барлай қарады).

	«Ауылдан жоғары ескі сиыр баздың аржағындағы қалың шидің ішіндегі ескі бейітте. Кейін біздің ауыл мына төменгі Ақкүнгейге қоятын болды ғой...»

	(Менің білетінім де сол төменгі қалың бейіт еді. Бұл уақытқа дейін маған ешкім «сенің туған шешең мына жерде жатыр, бейіті мынау» деп айтқан да көрсеткен де емес).

	«Сөйтіп сен менің қолымда қала бердің, шырағым. Не білесің, құдай-оу! Ең болмаса қырқыңнан да шықпаған кезің. Бұ Алла-тағаланың кеңшілігін айтсаңшы... Сен шырқырап жылай берген кездерде кейде алдарқатып емшегімді аузыңа салып жүрдім. Бір сәт болса да тынышталып қалатынсың. Ол кезде жаспын және әлгі Нарынқолдағы Әсембүбі әкпеңді емшектен шығарғаныма екі-үш-ақ ай болған. Содан ба екен, сөйтіп саған емізем деп жүріп кеудемнен сүт шығып кетті ғой, құдайдың құдіреті. Енді қарның ашып мазаны алып қыңқылдамайтын болдың. Ара-тұра тамақ та іше бастадың... О-о-ой, несін айтасың, сөйтіп-сөйтіп адам болдың ғой. Біз Әлиман екеуміз бір елдің қызы едік. Еліміз сонау Көміршіде еді. Шешең байқұс өзі қиналып жатса да сені ойлап кетті ғой. Жаны бір тыншығанда: «Мынаны саған тапсырдым!» деді кемсеңдеп.

	«Қой, қайдағыны айтпа!» дегем жұбатып. Ақыры солай болды ғой...

	Осыдан кейін әжем бірқауым үнсіз отырды. Жан-дүнием алай-дүлей болып отырса да мен де үнсізбін. Осы уақытқа дейін маған туған шешем туралы ешкім ешнәрсе айтқан емес. Әйтеуір шешемнің тым ертеде қайтыс болғанын білетінмін. Өйткені ол кісінің бейнесі, басқалай бір әрекеттері есімде жоқ. Ары-бері ойланып қанша тырысқаныммен көз алдыма елестете алмаймын.

	«...Енді міне жігіт болдың, – деп әжем қайта сөйледі, – Біліп жүргенің жақсы. Осы әңгімені саған бір айтсам деп әр келгеніңде ойлап қоюшы едім. Бүгін сәті түсті ғой. ...О-о-ой, шырағым-ай, десеңші! Не өтпеді басымыздан. Сенің «қай жерде тудым?» деген сөзіңе қарай бәрі есіме түсіп, айтып отырмын бұны. Енді біліп жүр. Алаайғырда туғансың. Әулиешоқыға барамын деп отырсың, тура көрініп тұрады. Ал әкең тура Әулиешоқының түбінде Қарасайда туған. Қайран жерлер-ай, біз де сағынамыз. Ежелден ата-бабаңның мекені екен. Сағынбағанда... Менің жаңағы «кіндіктерің тауға байланған» дегенім осы ғой, міне. Сағынасың тауды, сағынасың шырағым. Әулиешоқы сағынтпай қоя ма, қасиетіңнен айналайын!

	Содан келесі жылы шешеңнің асын бердік. Жәкем жарықтық әр жермен сөйлесіп жүріп, көп кешікпей мына шешеңді әперді әкеңе. Сөйтіп әке-шешең өзімен өзі үй болып, қайта қойға шықты. Екі жастан асып қалған кезіңде сені қолдарына бердім...».

	Тағы да біраз үнсіз отырған әжем орнынан қозғала беріп: «Күн қай уақ болды екен? Әбден отырдық қой әңгімемен... Әлгі балалар қайда жүр екен, десеңші!» – деп ұмтыла көтеріліп сыртқа қарады.

	Мен де орнымнан тұрдым. «– Әже, мен қайтайын енді» – дедім,

	– Көп әңгіме айттыңыз. Рақымет». Сыртқа беттедім. «Жігіт болған шырағым. Қайдағы әңгімемен басыңды ауырттым, – Әжем қабаттаса далаға шықты, – Әжең қартайды міне, – Маған елжірей, қимай қарайды.

	– Таудан қайтқан соң келіп кет, мақұл ма? Ағаң да келіп қалар...». «– Жарайды, әже, келемін! Жақсы!..» Жүріп кеттім.

	Күн еңкейген үлкен бесіннің кезі. Бағанағы ашық аспанды шарбы бұлттар торлай бастапты.

	* * *

	Ауылды сағынып, тауды, Хан-Тәңірін ойласам соңғы кездері марқұм атам есіме түсетін болып жүр. Кәдімгі өзімнің Ыбырай атам. Әкемнің әкесі. Неге бұлай болады екен? Таумен бірге атам неге ойыма орала береді екен деп ойлаумен боламын. Тіпті өзім таңғалатын болдым. Хан-Тәңірін көз алдыма келтірсем-ақ атамның ақ сақалды бейнесі қоса елестейді. Сөйтсем сол қасиетті Хан-Тәңіріне біздің үйді алғаш бастап көшіріп апарған атам болатын.

	Ежелден ата-бабамыздың қонысы дегенмен сонау отызыншы жылдардағы аласапыранда тозып кеткен елдің аман қалғаны қалт-құлт етіп колхоз құрғаннан кейін де жайлау қызықтап, жер түбіндегі Хан-Тәңіріне ешкім ат ізін сала қоймайды. Одан кейін дүниені дірілдетіп соғыс басталады. Балапан басына, тұрымтай тұсына деген заман. Жайлау қайда, біреу қайда?! Азын-аулақ мал шығандап шықпай ауыл төңірегінде болады.

	Мен ес білгелі біздің үй мал бағып, көшіп-қонып жүретін. Жайлау-қыстауымыз да ауылға көрініп тұрған, күнбе-күн барып-келетін сай-салаларда еді. Сол бала кезімізден Әулиешоқыны көріп өстік. Әсіресе жайлау, қыстауға көшкенде, таудың биігіне көтерілгенде жарықтық басқа таулардан ерекшеленіп, көкті тірей асқақтап тұрушы еді. Күн ашық күндері, жаз кезінде әппақ қарға оранған заңғар шың көкпеңбек аспанмен жалғыз өзі тілдесіп, тіпті айдынданып көрінетін. Мұндайда ерте тұрған шешеміз: «О-о, бүгін күн ашық екен. Әулиешоқы анық көрінді.

	Қасиетіңнен айналайын, Әулие тауым-ай! Тұрыңдаршы! Көріңдерші! – деп бізді тұрғызып, далаға шығарып, Әулиешоқыға қаратып бетімізден сүйетін, – Алла-тағаланың жақсылығы ғой, бұл. Шарапатыңды тигізе гөр, Әулием! Жақсылығыңды көрсете гөр, Жаратқан!» – деп тәу ететін. Ұзақ қарап тұрып күбірлеп бетін сипайтын. Маған сол кездерде Әулиешоқы тым алыста, ешкім оған жете алмайтындай, қасына жақындап бара алмайтындай көрінуші еді. Шіркін-ай, жақындап барып көрсе ғой деп армандайтынбыз. Бір-екі күн жарқырап көрініп, қараған жанды қиялға батырып өзіне тартатын. Әулие шың кейде айлап көрінбей қалатын. Жауын-шашынсыз ашық күндердің өзінде Әулиешоқыны ғана бұлт тұмшалап көрсетпейтін. Аспанның ашығына қарап көрініп қалама деп шыңның нобайына ауық-ауық көз салып қоятынбыз. Бірақ оңайлықпен көріне қоймайды...

	Әулиешоқыны жанына барып көрсек деген арман мен үшінші сыныпты бітірген жазда жүзеге асты...

	Жадырап жаз келіп, сабақ аяқталып, арқа-басымыз босап, емін-еркін үйде жүрмін. Жеке бір атқа мініп, әкеммен бірге қой шетіне шығамын. Жайлауға көшетін кез жақындаған сайын көңілім алып-ұшып алдағы күндерге асықтыратын сияқты. Жасыл желек жамылған алып таулар өзіне тарта түседі.

	Жаз басталысымен-ақ Байынқол өңірі жасаңғырап, жайнап шыға келеді. Тау бөктері, өзен жағасы, неше түрлі гүлге толып, көздің жауын алып құлпырады. Қыстай мұз құрсанып булығып жатқан ауыл іргесіндегі өзен де арнасына сыймай, өркештене жөңкіліп, дабысы зорайып, сарыны күшейіп асып-тасиды. Жағасын көмкерген жасыл тоғай тұнжырай сыңсып, алуан құстың сайрағанына толып тербеледі.

	Бұлардың бәрін місе тұтпай, көңіл шіркін де тасқындап, өркештене манаураған тауларға аңсары ауады, жайлауға асығады. Бұйрат-бұйрат жасыл әлемге сіңіп, із түспеген арда табиғатты қызықтап, шалғынына аунап, мөлдіріне қанып, елден бұрын барып, еркін бір аралағысы келеді. Дәл қазір тау арасы ертегідегідей мың құбылып, уылжып тұр-ау.

	Ауылдағы балалардың ешқайсысы оны көрмейді. Ондай ғажайыптар мен кереметтерді жайлауға шыққан адам ғана көре алады...

	Осындай күндердің бірінде жайлауға көшудің қамына кірістік. Әкем ерте тұрып, осы көші-қон жағдайымен ауылға, колхоз орталығына шапқылайды. Шешем жүгін буып-түйіп әлек. Мен қойға қарап қаламын. Әкем кешке қарай қабағы қатулы оралды. Әңгімесінен ұққаным – жылдағы жайлауымыз Ақтастыға басқа біреу баратын болыпты. Бізді алыстағы Сырт деген жерге жібермек екен. Оған әкем келіспеген сияқты. Ертесіне таң бозынан тағы кетті бастықтармен сөйлесуге. «Япырай, бастықтардың бұнысы несі? Үйренген жайлауымызды басқаға бергені қалай? Сырт деген өзі алыс, өзі мұндай тау емес, қырқа-қырат қана деп естуші едік. Қалай болар екен, ә?» – деген оймен қой шетінде мен жүрмін. Біруақ сонау көз ұшында бұлдырап көрінген Ақтастының биік шоқысына қараймын...

	Бастықтар айтқанынан қайтпапты. Әкем де қасарысып: «Жайлауды алсаңдар, қойды да өткізейін! Алыңдар бәрін!» депті. Сөйтіп, болған әңгімені әкесіне, Ыбырай атама келіп айтқан екен, ол кісі ойланып отырып: «– Ештеме жоқ. Ашуыңды бас! Ақтастыдан басқа жайлау құрып қалды дейсің бе? Сыртқа бармасаң, осы Байынқолдың іші кең ғой, көрерміз...» – депті.

	«– Байынқолдың іші кең ғой, дейсіз. Сіз айтқан жерге жібере қояр ма екен? Өздерінің айтқаны болмаса, бұлар қырсығып шыға келеді ғой», – депті көкем.

	«– Ең болмаса, сөз тыңдайтын шығар-ау! Көрерміз. Бір айтқанымызды орындар. Бұл ауылға бір кісідей-ақ еңбегіміз сіңген. Өзіміз мына қолымызбен құрып едік қой бұл колхозды. Ақтастыны алдың сыртымыздан кесіп-пішіп... Енді, батыр, бізді еркімізге қой, не болмаса... демейміз бе,..» – депті атам. Сонымен атам колхоз бастығымен өзім сөйлесем, сен малыңа барып, көші-қонға дайындала бер десе керек...

	Содан әке-шешем көпке дейін атамды айтып, ол кісінің өзінің ата-бабасының өсіп-өнген жерін көптен көргісі келіп жүргенін әңгімелеп отырды...

	Ыбырай атам соңғы жылдары, шындығында, өздерінің ежелгі атақонысы – Хан-Тәңірі түбіндегі Жарқұлақ, Қарасай, Суықтекше деген жерлер туралы жиі айтып жүріпті. Кейде бір көңілденген сәттерінде арғы-бергіден сөз қозғап отырып, қызықтырғандай сол жайлауларды мақтайды екен. «Қартайып барамыз, сол жерді бір көріп қайтқанда болар еді. Амандық болса келер жазда бастықтарға айтып, жайлауға Әулиешоқы жаққа шығайық» деп айта беретін» дейді көкем. Бірақ келесі жылы да ол жаққа ешкім ат ізін сала қоймапты. Жайылымнан таршылық көріп жатпағаннан кейін құзар таудың басындағы онша ешкім көріп-білмеген белгісіз жайлауға мал шығаруға кімнің тәуекелі жетер дейсің. Жолының қандай екенін де ешкім анық айта алмайды екен. Барып көрген адам жоқ. Бірен-саран аңшы-құсшылардың да әңгімелері әр түрлі. Таудың жағдайын, жолының қандай екенін білетін көне көздер де бүгін азайған. Соғыстан кейін де ол жаққа колхоз мал апармаған. Алыс дейтін де соншалық жердің түбі емес сияқты. Мал айдаған адам араға екі қонып жетеді дейді. Ал атамның көкірегінде Әулиешоқыға дейінгі жолдың жай-жапсары сайрап тұр екен. Тіпті соғыс кезінде сол Әулиешоқының түбінен алтын қазғандар жол салған дейді...

	Осындай әңгімелермен әке-шешем де тәуекелге келген сияқты. Мен енді Ақтастыны ұмытып, Әулиешоқыны ойлайтын болдым. Алып-ұшқан аңсарым солай қарай ауды.

	Көші-қон шаруасымен ауылға қайта-қайта шапқылап жүріп бастықтың бетін бері қайтарыпты атам. Алғаш анау-мынау деп келісе қоймаған екен. Біраздан кейін: «Өзіңіз біліңіз, ақсақал! Сізге сендік!» – депті бастық. Сөйтіп бізді Әулиешоқыға қарай көшіретін боп келісіпті. Өзі балаша мәз болып жүр атам. Жүзі нұрланып, мүлде адам танымастай өзгеріп кеткен. Қанша шал дегенмен шарқ ұрып, қунап шыға келіпті. Мұның бәрін кеше кешкілік келіп айтты. Жүріс-тұрыс, қимыл-қозғалысынан тосын серпіліс, сергектік сезіледі. Тіпті жеделдетіп, ертең көшетін болып келіпті. «Ал, құдай амандығын берсе, таңертең мәшине келетін болды. Жүктерді буып-түйіп, дайын отырайық», – деді атам аттан түскен бойда екпіндей сөйлеп.

	* * *

	...Бұл қазақ көшеміз десе көңілденіп, жарқылдап, жайнап шыға келетін халық қой. Бүгінгі заманда ол дәстүрді шопандар, малшы қауым жалғастырып келеді. Олар да көші-қон кезінде өздерін-өздері ұмыта жаздап, елпілдеп келетіні бар. Жайлауға көшудің орны тіпті бөлек. Бұл – тура асыға күткен мерекеден ешбір кем жағдай емес. Көшуге жиналған шопан үй-іші барын киіп, тақ бір тойға баратындай дайындалады.

	Ерте тұрып жүктерді буып-түйіп жатқан үй-ішінің үлкен-кішісі түгел асыр-сабыр, атамның айтуымен қазір мәшине, көшіресетін көмекшілер келмек. «Не болса да тәуекел!» – деп көкем де таңнан тұрып жылқы мен сиырларды үй маңына айдап келіп, «неше күнгі көші-қонда жоғалып кете ме» деп құлындардың ноқталарын шешіп, бұзаулардың бұйдаларын сыпырып алды. Аттарды ерттеп дайындап қойып, енді жүктерді тең-тең қылып бууға кірісті.

	«Е, бәрекелді! Осылай дайын тұрсын, мәшине келгенде сала-сала қоятын», – деп Ыбырай атам да қалбалақтап жүр. «Ішкі жүкті дайындап қойсақ, үйді жігіттер келгенде жабылып бір демде жыға салмаймыз ба?» – дейді көкем. Күйбің-күйбің етіп кішкентай қарындасымды қасына алып ыдыс-аяғын жинастырып жүрген апам да ауық-ауық «е, құдай, аман жолыңды бере гөр! Көрмеген жердің ой-шұқыры көп деген», – дей береді.

	Соның арасынша ит үріп, машина гүрілі естіліп, әне-міне дегенше «Көш көлікті болсын» айтысып, арқа-жарқа болып, көшіруші жігіттер де келе қалды.

	– Ой, айналайындар, жақсы келдіңдер! Біз де мінеки ертелетіп кірісіп жатырмыз! – дейді атам қабағын қағып-қағып қойып.

	– Тіпті буып-түйіп тастапсыздар ғой, Әй, осы Күләнда жеңгем пысық-ей! – деп әзілдеп жатыр біздің үймен аралас құраластығы бар Нүсіпбай деген жігіт.

	– Ой, қайным, аман ба? Пысық болмай қалайын мен. Әлі жиылмаған боқтық толып жатыр. «Кедей болсаң, көшіп көр» деген. Ойбай, белім! Пысық деп мақтайсың. Мінеки, белі құрғыр әлден шыдамай барады, – деп апам орнынан тұра берді. – Шайды ысытып жіберейін.

	Буылып-түйіліп төр алдында теңкиіп-теңкиіп жатқан теңдерге арқаларын сүйей-сүйей отырып бәрі шай ішісті. Шайдан соң апыл-ғұпыл үйдің туырлық, үзігін сыпырып, жан-жақтан жабылып жығып, уығын бір бөлек, керегесін бір бөлек қаттап буып, машинаға тиеп, басқа теңдерді де ықтияттап орналастырып, әп-сәтте дайын қылды.

	Гүр етіп машина от алды да, ырғала қозғалып жүріп кетті. Жүктің ортасындағы отыруға ыңғайлы етіп жасаған қуыстан екі-үш бала мен Нүсіпбайдың бастары қылт-қылт көрініп қалып, ышқына гүрілдеген машина алып тауларды бетке алып ұзай берді.

	Біз де іле-шала азын-аулақ ірі қараны алдыға салып, отарды артынан қаптата айдап, жолға шықтық.

	Маусымның мамыржай шуақты күні шығыс жақтағы тау жотасынан тұсау бойы көтеріліп қалған кез. Мезгілі келіп жайлауға бет алғанын сезгендей ақтылы қой тау бөктерлеп шөп басын шала жіті қозғалып барады. Байынқолдың кең аңғарымен алып тауларды бетке алып өрлеп келеміз. Күн шайдай ашық. Бұл өңір мамыр айы басталысымен-ақ жасарып, жайнап кетеді. Айнала жап-жасыл түрге еніп, алуан түрлі гүлдерге толып, орман, тоғайды сайраған құс үні кернеп, қараса көз тоймайтын, тыңдаса құлақтың құрышын қандыратын әсем дүние, әуезді саз кеудеңе нұр құйып, жаныңды рахатқа бөлейді.

	Қазір тіпті құлпырып кеткен. Таудың шөбі ұзарып өсіп, төңірек қызыл, сары, көк, күлгін, неше түрлі гүлдермен алаулап, көз қызықтырады. Тұмса табиғат қайта туғандай барынша балбырап, гүлге оранып, нұрға малынып дегендей жасаңғырап, тұнық күйінде мөлдірей өзіне тартады. Бірқалыпты гүрілдей естіліп келе жатқан өзен дабысымен қосылып, аңғарды бойлай ескен ерке самал бойыңды сергіте желпіп өтеді.

	Әне-міне дегенше жылда жайлайтын Ақтасты жайлауы да артта қалды. Қалың қарағайдың арасынан Ақтастының кереге тасы қылтияды. Одан ары қарай бұрын көрмеген едім, біртіндеп аңғар тарылып, екі жақтағы тау шоқылары биіктей түсіп келеді.

	Айнала тамылжыған жасыл әлем. Оң жақтағы қарағайлы беткейлердің ара-арасынан кейде ағараңдап қарлы шыңдар көзге шалынып, өзіне шақырғандай. Адам біз емес, малдың өзі – қаптаған ақтылы қой да алға ентелей, соныдан соныға ұмтылып, алдағы ғажайып мекенге алсындап келеді. Бұлтсыз мөлдіреген аспан дүниенің кеңдігін, еркіндігін танытып тым-тым биіктеп кеткендей. Сол қанаттағы күнгейлі сайлардан анда-санда киіз үйлер көрініп қалады. Аңғар ішіне ішкерілей енген сайын сай-жыралардан аққан көкқасқа бұлақтар көбейіп, біз таулықпыз дегендей өздерінше мінез көрсете ажылдап-бажылдап, көбік шаша көлденеңдейді. Оның үстіне екі жағасы ұйысқан қалың бұта, тізілген қарағай болып келеді. Қызық, бұл жаққа бұрындары жан баласы аяқ баспаған сияқты. Аң мен құстың неше түрі жиі кездесті. Құйқылжыта сайраған құстарды былай қойғанда, кейде бұтаны салдыр-гүлдер еткізіп алдан елік қашып шықса, енді бірде құйрығы жер сызған қызыл түлкі қылаң етіп қалады. Қарағай бұтақтарын өрмелей қашқан тиіннің көптігін айтсаңшы!

	* * *

	Ымырт үйіріле Өтебай аталған сайдағы ескі қыстауға жеттік. Бағана түс кезінде күн қызған уақытта Күнгейлінің аузында қойды өзен бойына иіріп тастап, біраз демалып, тамақтанып, бел шешіп, ат шалдырып дегендей сергіп алып, күн еңкейе бастағанда қайта қозғалғанбыз.

	Енді не болса да осы қыстауға түнемек ниетпен қойды қораға санап кіргізіп, аттардың ер-тоқымын алып тұсап-тұсап отқа қойдық та, қарағайдан қиып салған төртқұлақ үйдің іргесіне түсірген қос-қолаңдарымыздың қасына жантая-жантая кетісіп, торсық-местердегі айран-шалап, қымыз-сусындарымыздарды ішіп, ерлерімізді жастанып, тоқымдарымызды төсеніп, аткөрпелерімізді жамылып қисая-қисая кеттік.

	Қатып ұйықтап қалыппыз. Таңертең сергіп, тыңайып ояндық. Абырой болғанда, күн жаумапты. Зеңгір аспан мөлдіреп тұр. Аңғарды бойлай танауыңды жарып, көкірегіңді ашар салқын самал еседі. Балауса шөптің жұпар иісі аңқиды. Есіней тұрып сіміріп-сіміріп алыстық. Айнала қоршаған тау шоқыларына алтын нұрын таратып күн шығып келеді. Қарағай көмкерген шатқал жақтан өзен дабысы құмығып естіледі.

	Кешегідей алаң-ашық жазық емес, ендігі жолымыз бұталы, тасты, сай-жыралы болып барады. Таулар да биіктеп, аңғар барған сайын тараң тарта түсті. Өзен шыңырауға түсіп кеткендей, даусы құмыға естіліп өзі көрінбей де қалды. Анда-санда жағасындағы биік ағаштар арасынан өркештене жөңкілген айдаһардай көрініп қалады. Жақындауға қорқасың.

	Қанша тауда өссем де бұған дейін көрмеген жердің әр тасына, әр сайына таңырқай қараймын. «Атам болмаса, мұндай жерлерді көрмегендей екенбіз-ау!» деймін жан-жағына қызыға қарап.

	Түс әлетінде көлденең бір дөңеске шыққанымызда, тау шыңдарының арасынан жарықтық Әулиешоқының жарқ ете түскені. Бәріміз тұра-тұра қалыстық. Жүрегіміз лүпілдей соғып, қуанып кеттік. Аппақ қар басқан алып таулардан ерекшеленіп, найзадай шаншылып көк тіреп тұр. Қатарласып келіп тұрған көкем күбірлеп бетін сипады. Беріректегі қарағайлы, жартасты жасыл беткейлер мен көк аспанның арасында асқақтап тұрған Әулиешоқы айрықша айдынданып көрінеді. «– Әулиешоқы енді жақын ба?» деймін көкеме. «– Амандық болса, ертең осы уақытта жетіп қалармыз. Бүгін Екіашаға барып қонамыз. Жүкті де ендігі сол жерге жеткізген шығар» – деді көкем.

	Бәріміз аттан түсіп, белуардан келетін көк шалғынға жамбастай отырып, мөлдір бұлақтың басында түстендік. «Көкорай шалғын, байшешек ұзарып өсіп толғанда» деген Абай өлеңі есіме түседі. Керемет бір ғажайып дүниеде шалықтап отырғандаймыз.

	Күн еңкейіп, тау қойнауларына көлеңке ұялай бастағанда Екіашаға жеттік. Екі сайдың, екі өзеннің түйіскен жеріндегі алақандай көк жазыққа қарай қойдың алды еңкейіп барады. Байынқол өзенінің негізгі арнасы сәл солға бұрылып, Әулиешоқыға қарай өрлесе, оң жақтан Асутөр атанған шұңғыл да жартасты, аршалы, шыршалы сай келіп түседі екен. Суы да ағысы қатты, атты адам өте алмайтындай буырқанып жатыр. Екіаша дегеніміз осы. Осылай екі аңғардан келіп екі өзеннің түйіскен тұсы тіпті тосын. Асау толқындар арнаға таласқандай шақ-шұқ соғысып, аспанға шапшып, жағадағы жартасты жанталаса ұрғылап, қала берсе жақын тұрған қарағайларды жұлмалап, тас шайнардай долданып, жын-перідей ажылдап-бажылдап, жұлқыласа жөңкіліп, өкіре гүрілдеп, терең шатқалға түсіп көрінбей кетеді.

	Жүкті Екіашаның көк жазығына түсіріп, итарқа қос жасап алыпты.

	Апам да көңілді, бізді күтіп, былқытып ет асып қойыпты.

	* * *

	Ерте қимылдап тағы көшуге жиналдық. Екіашадан жоғары машина жол жоқ. Енді тек көліктерге арту керек жүкті. Мініс аттарынан басқа ірі жылқының бәрі ерттелді, өгіздерге ыңыршақ салынды.

	Жаңа жұрт, тамылжыған әсем табиғаттың аясында мал да, жан да жадырап бейілдене түскен. Әп-сәтте бес-алты көлікке шағын жүк артылып та бітті. Көшті бұдан былай Атам бастайтын болды: «Иә, құдай, жолымызды оңғара көр!» деп белін буынып атына мінді. Ақсақал бүгін тіпті көңілді сияқты. Даусы қаттырақ шығып, әзіл-қалжың айтып қояды. Жан-жағына көз тастап, сүйсіне тамсанып «Ой, жарықтық-ай!» – дей береді.

	– Ал, енді бастаңыз, жәке! Жолдарыңыз болсын! Біз де сіздердің арттарыңыздан қозғалайық қойды айдап, – деді көкем де атына мініп. Шағын қоржын-кешек артылған қарагер биеге мінген апам да:

	– Құдай жолымызды оңғарсын, – деп қозғала бастады.

	...Аңғарды өрлеген сайын тау табиғатының небір таңғажайып көріністері ашыла түсетіндей. Шамасы екі шақырымдай Тескентас аталатын тас қыспағынан өткен соң аңғар да, жол да кеңіп сала берді. Бұған дейінгі жолда көзге шалына қоймаған Хан-Тәңірі дәл осы жерде тура қарсы алдымыздан мені көрдің бе дегендей көкке шаншыла қасқайып көрінді. Аңғардың екі жағындағы іркес-тіркес тау жоталары жоғарылаған сайын Хан-Тәңіріне қарап сап түзеп, қайтсек сондай боламыз дегендей көкке тырмысып биіктей түсетін сияқты. Бұл тұста жайдақталып, тарамдалып ағатын өзеннің екі жағын қалың бұта мен шілік көмкерген. Соларға жалғас беткейлер мен сай-жыраларды жасыл бұйра бұталар толтырып, айналаны малындырып, балбыратып көрсетеді. Бірен-саран саяқ жүрген мал сияқты бұл тұста қарағай-шыршалар да көзге сирек шалынады. Екі жақтан да, кез-келген сай-жырадан құлап аққан көкқасқа бұлақтар жарыса келіп үлкен өзенге қосылып жатыр. Ұшар басын күн шалған тасты шоқылардың бауыры жақпар-жақпар керегедей керілген жартастар да етегі ақтарыла төгіліп, көсіле жайылған қорымға айналып кеткен. Кей жерлердегі ашық күңгейге шашырай өскен дөңгелек-дөңгелек аршалар алыстан қарауытып беткейдің қалындай көрінеді.

	Жоғарылаған сайын бірінен кейін бірі жылы ұшырап көрінген таныс мекен Ыбекеңнің көңілін алып-ұшырып, көкірегіндегі көне сырды түртіп оятатындай. Естілер-естілмес күбірлеп, аңғардың екі жағына кезек-кезек көз тастап қойып, көш алдында аяңмен келе жатыр. Ауық-ауық артына бұрылып қарайды. Еңіс-өрі онша жоқ түзу жол болғандықтан қой айдаушылардан едәуір ұзап кетіпті.

	Бір қалыппен көш ұзақ жүрді. Өрлеген сайын бұта, ағаш біткен сырылып кейін қалып, таулар жалаңаштана түскендей. Басын қар шалған найза шыңдар, жалама жартастар, ақпа қорымдар көбейіп келеді. Сол қанаттағы құранды ердей түйе өркеш жартастан күміс тартпадай жарқырап шыңырау құзға сарқырама құлап түсіп жатыр. Тұсына жақындаған сайын сарыны бірқалыпты гүрілдеген өзен дабысынан басым естіледі. Жартастардың қуыс-қуысындағы әлі еріп бітпеген үзік-үзік қар сонадайдан ағараңдап көзге ұрады. Аңғарға сұғына барып, тоқтаған оң қол жақтағы әнебір жүрекше жартастағы жіңішкеріп қалған қар тура аттың қасқасындай жарқырайды.

	Жақындаған сайын мәңгі мұз басқан Хан-Тәңірі жарқырай түсіп, асқақтай сұстанып көрінетіндей.

	Осының бәріне байыппен көз жіберіп, ойына әлденелер оралып, бір сәт өзімен өзі келе жатқан Ыбекең алдынан кездескен қалың тал, бұтаға жете беріп тізгін тартты. Ойы, соңындағыларды тосып алып, жағдайларын білу. Өзен бойлай соққан самал жел сарайын ашып, жанын сергітіп, біртүрлі тұла бойы жеңілдеп, ат үстінде қунақ отыр.

	– Иә, ақсақал, жеттік пе? Неге тоқтадыңыз? – деді Нүсіпбай жетегімен жақындап келіп.

	– Әлі қайда! Неғып ілесе алмай қалдыңдар. Ауған-қисайғаннан амансыңдар ма?!

	– Аманбыз. Ойпырай, не деген керемек жер, Ыбеке, мынау! Екіашадан бері көрмеп едім. Оның өзінде де қыста келгем бір-екі рет жем тасып. Ал, енді мынау сұмдық! ...Паһ, паһ... – қолын жайып, жанжағына қарады лепіре сөйлеп.

	– Е, е, айналайын Байынқол, қасиетті жер ғой! Қой не болды екен?..

	– деді мойнын соза төмен қарап.

	– Қой да бізді өкшелеп келіп қалды осы жерге! – деді Нүсіпбай.

	Бұлардың қасына Күләнда, бір атқа мінгескен екі кішкене қыз да жақындап келіп еді.

	– Келін шырағым, қалай, шаршаған жоқсың ба? – немерелеріне қарап, – Ой, айналайындар, қалайсыңдар? – деп еді Ыбекең, аналардың бәрі жарыса:

	– Шаршаған жоқпыз! Жақсы! Жақсы! – деп дауыстары жарқынжарқын шыға жауап беріп жатыр.

	– Ә, ә! Онда жүрелік! Көп тұрсақ көліктердің белі талады, – деп ақсақал атының басын бұрып жүруге ыңғайланды. – Шыдаңдар, әке! Енді аз жер жүріп барып, аялдап, дем аламыз. – Көш қайта қозғалды.

	Бұл кезде қаптай жылжыған қойдың алды да көш соңын ала келіп қалып еді...

	* * *

	«Әй, жарықтық-ай! Осынша таудың басына шығарып... Түсіп-шығудың өзі бір қиямет қой. Қайта күн ашық болды. Жауын-шашында қайтеміз! Бастықтардың табасына қалмасақ игі еді!» – деп ойлады Ілияс көкесі қия бетте келе жатып. Бірақ балаша мәз болып жүрген әкесіне ешнәрсе білдірмеуге тырысты. «Қайтсін! Неше жыл аңсатқан атақонысы ғой. Қалбалақтап ұшып-қонып кетті жарықтық». Дәл мұндай ширақтық көрсетеді деп ойламаған еді. Атқа отырысының өзі өзгеріп шыға келді... Кеше түс әлетінде осы Суықтекшенің тура астындағы көгал жазыққа келіп жүк түсірген бұлар бүгін тағы да ертелетіп көш қамына кірісті.

	«Сендер буынып-түйініп, көліктерді ерттеп, шай қайнатқанша, біз жолды көріп келейік. Баяғы жол қайда дейсің! Сонда да ескі жолдың жүлгесін тауып, жер ыңғайын байқайық алдын ала», – деп күн шықпай кеткен атам мен Нүсіпбай көп кешікпей қайтып оралды.

	– Япырай, үлкен кісілердің сүйегі асыл-ау! Біз тіпті атқа отыруды да ұмытқанбыз ғой деймін. Ыбекеңе ілесе алмай құдай атты ғой мені! Қия беттен тура құлап кететіндей зәрем ұшқаны! Ал Ыбекеңнің ойына ешнәрсе кіріп-шығатын емес, шауып жүр. Отырысының өзі тіп-тік. Сасатын емес! – деп аттан түсе салдырай сөйледі Нүсіпбай.

	– Ешнәрсе жоқ қорқатын! Жер жақсы екен. Жауын-шашын болмаса, қазір-ақ шығамыз текшеге. Шай ішіп алып артайық жүкті! – деді Ыбекең де көңілдене сөйлеп.

	Алты-жеті көлікке бар жүкті артып жолға шыққандары осы болатын.

	«Менің ізіммен жүріп отырыңдар», – деп Ыбекең жол бастап еді, әнеки қия жолды керлеп тартып барады. Ары-бері қиялап өрлеген сайынғы әр бұрылыста азырақ аялдап, аттылы-жаяу шұбаған шағын көшке көз жүгіртіп өтеді. Биіктеген сайын айналадағы шың-құздардың сай-жыра, қойнау-қолаты алақандағыдай анық көрініп келеді. Суықтекшеге жақындаған сайын көңілі алып-ұшып, таныс жер бедерлері көзіне оттай басылып, қайдағы бір ұмытылған елестер еміс-еміс тіріліп келе жатқандай. Жан-жағына қараған сайын әрбір тастың өзі жылұшырап, өткен өмір, кешкен дәурен көз алдына елестейді. Балалық, жастық шағымен қайта қауышқандай кәрі көкірегі күмбір қағып, жүрегі дүп-дүп соғып, қуаныштан көзіне жас үйірілгендей бола ма-ау! Уылжыған жасыл дүниенің жұпар иісі танауды жарып, бүкіл өне бойына тарап, тамыр-тамырын қуалап желпіндіріп, желіктіріп жібергендей.

	Қия беттен айқұш-ұйқыш жол сала өрлеп, үлкен күңгейдің бір иек артпасына көтерілгенде, Суықтекшеге тұспа-тұс келген еді. Ыбекең сәл аялдап, енді мына қарсы алдындағы қорымды, шілікті астаусайдың қия жолын көңілмен діттеп аржақ-бержағына көз жіберді. Көрбілте болған көне жол күңгеймен қиялап, астаусайдың төсін басып, теріскейдегі анау қалың шілікті аралап отырып жартастар қоршаған текшеге көтеріледі. Міне сол жер – атақоныс, ұлы жұрт. Қиын жолдың бәрі артта қалды. Ақсақал, көштің бас-аяғын бір түгендеп алып, қайта жылжыды. Теріскейдегі шілік арасы шұқат-шұқат екен, біраз қиындық келтірді. Бірақ шілік арасындағы көздей-көздей жылтырап жатқан бастау-бұлақтарды көріп, сылдыраған дауысын естіп жүрегі шымырлап қоя берді. Шілік шетіне шыға беріп атынан түсті де, жүрелеп отыра қалып, қос уысын толтыра бастау суынан іліп алып сімірді. Тағы іліп алып бетіне басты. Шекеден шығатын тастай су сарайын одан сайын ашып жібергендей үуһ деп отыра кетті. Жүк артылған көліктердің бәрі де шіліктің ішіне кірген еді бұл кезде. Аттың бауырынан келетін солқылдақ шіліктің арасынан әйтеуір, бұл кісіге қарай туралап тартып келеді олар. Көрінеуге шыққан қойды тастап, біз де көш соңынан тарттық.

	– Жеттік пе, Ыбеке? Жоқ, шаршап қалдыңыз ба? – дейді Нүсіпбай «аттан неге түсіп отыр» деген оймен жетегімен бұған жақындап келіп.

	– Құдай амандығын берсе, жетті деген осы. Міне, біздің баяғы қоныс, – деп қарт орнынан тұрып, қолын сермей аумағы ат шаптырым жасыл текшені көрсетті де, атын жетектеген күйі жаяу аяңдады. – Суықтекше деген жайлау осы болады!..

	Көкем екеуміз де жақындап келдік.

	– Қанша жыл болды көрмегеніңізге, ақсақал, бұл жерді? – деді Нүсіпбай қатарласа беріп.

	– Е-е, е! Отыз жылдай болды ғой бұл жаққа ат ізін салмағалы да, – деп атам күрсіне сөйледі.

	– Біздің үйдің орыны осы ескі жұрт, – деді атам атын жетектеп келіп текшенің шетін ала қалың шөп өскен ескі жұртты көрсетіп. Оның үй орыны екенін ақсақалдың өзі білмесе, басқа адамға байқала қоймайды. Белуардан келетін шалғын басып кеткен.

	– Япырай, аспанға шығып кеттік қой тіпті, – деді көкем атынан түсіп жатып, – Аңғарды, өзенді қара! Аяқтың астында қалды, – деп сонау төменде ирелеңдеп, шылбырдай шұбатылып, ағарып жатқан өзенге үңіле қарайды.

	Көш көліктері түгел келіп, бәрі көңілді сөйлесіп, жүк түсірісіп жатыр. Текшенің неше түрлі гүл аралас қалың шөбі аяққа мақпалдай жұмсақ сезіледі. Жата қалып аунағың келеді. Көкем ауық-ауық байқатпай әкесіне қарап қояды. Ондағы ойы, айта беретін атақонысын көргенде қалай қуанар екен, соны байқау. Шындығында, ақсақалдың біртүрлі абдырап жүргені сезілетін еді. Жүзі алабөтен нұрланып, күміс сақалы желбіреп, қасы қалың биік қабағын қағып-қағып жіберіп, күлімсіреп ары-бері жүріп, әр жерге бір тоқтап, үңіле-үңіле қарап қояды.

	– Құдай өзі сақтасын! Аспанға бір-ақ шықтық! Жарықтық, Әулиешоқы тегі анық көрінеді екен, бұл жерден, – деп қояды апам да көңілденіп.

	Күн түс болып қалған. Аспан ашық, жаймашуақ. Майда ғана самал еседі. Жүктер түсіріліп, теңдер шешіліп дегендей абыр-сабыр болып жатырмыз. Апам бастаудан су әкеліп, шай қамына кіріскен. Нүсіпбай төмендеп барып қапталдағы қалың аршаның ақсөңке боп қуарғанынан бір құшақ алып келіп бұтап жатыр. Жан-жағына күлімдей қарап:

	– Жаздай отын іздемейді екенсіздер. Міне, іргеде қу арша деген ырғын екен, – дейді.

	Атам қалбалақтап көкеме үй орынын, қораға ыңғайлы жерді көрсетіп жүр.

	– Мынау тура біздің үйдің жұрты еді, – деді Ыбекең бір жерге тоқтап, қалың шөпті аяғымен олай-былай жапыра ашып көріп, – Көрдің бе, мына жалпақ тастарды? Жүктің астына қойылған тастар ғой, әлі жатыр.

	Ақырын жүріп үй орнынан былайырақ барып, тағы бір жерден, шөп арасынан тастар тауып:

	– Ал, мыналар ошақ жасау үшін қаланған, қазан асатын тастар болатын, – деп көз алмай тұрып қалды. – Ой, өтіп кеткен дүние-ай! Апам марқұм бұл ошаққа ертелі-кеш құрт, ірімшік қайнатушы еді-ау! Ірімшігі сары алтындай үгітіліп, уылжып тұратын, – Осы тұста атам ауыр күрсініп қойды. Үнсіз тұрған көкем ақырын әкесіне қарап, майда кірпіктері жыпылықтап, түрі бұзылып кеткенін байқады. «Алда, жарықтық-ай, ә! Қуанған да, қорыққан да бір деген. Енді қайтсін! Неше жыл құдайдың зарын қылып жүріп әрең жетті ғой. Әй, біз де оңбаймыз ғой. Қанша уақыт елемей қойдық. Осыдан кейін де туған жер қадірін білеміз деп кеуде қағамыз-ау!» – деп ойлаған көкем бір басып, екі басып тағы жүріп кеткен атама бұл жолы ілескен жоқ. «Өзімен өзі болып бір мауқын бассын», – деген сияқты.

	Атам әрбір тасты, кішкентай төбешіктерді көрген сайын балалық, жігіттік шағын көзіне елестетіп, біртүрлі жүрегі дүпілдей соғып, аузына тығылатындай. Аяңдап барып жұрттан былайырақ дөң үстіне тоқтады. Бір нәрсе іздегендей аяғының астына қарай береді. Кішкене астаудай ғана шөп басып кеткен ойпаңның шалғынын аяғымен жапыра қайырып қадалып қарап қалыпты. Бұл – оның жауынды күндері қой күзеткенде жататын орыны еді. Әкесі мұны ұйқылы көзімен аунап кетпесін деп, әдейі төсек салатын жерін шұңқырлап қойған. Қойды ауық-ауық бір айналып келіп төсегіне қисая кетуші еді. Енді міне, сол жердің көздей болып жөрелгесі ғана қалыпты. Ақсақал ойлана қарап тұрып, дөң үстіне тізе бүкті. Арбиған саусақтарын жазып жаңағы ойпаң жердің шөбін бірер сипалап өтті. Сәлден кейін ойына әлдене түскендей қалтасынан беторамалына оралған бәкісін шығарып, ұзарып өскен тау жусанының бір түбін шұқып қазып алып, сабағынан тазартып, қабығын аршып, бармақ басындай түбірден кішкене кесіп, аузына салып, таңдайына басып тамсанып отыр. Жуа түбін қазып алған жерден бір шымшым қара бұйра топырақ алып, насыбай атқандай екі танауына кезек-кезек апарып иіскеді. Көзін жұмып ойланып қалды. Ойында жүрген көп белгілерді шөп басып кеткен, көзге түсе бермейді. Бірақ бәрін де көңіл көзімен көріп отыр...

	Қарияның ойын Нүсіпбайдың: «Ақсақал шайға келіңіз!» деген дауысы бөліп, жәйлап орнынан тұрды.

	Буылған теңдер шешіліп, ыдыс-аяқтар шығарылып, дастарқан жайылып, бәрі көңілді, дауыстары жарқын-жарқын шығысады. Әзіл-қалжың, күлкі...

	...Енді бір сәтте атамды ортамызға алып, аман-есен жайлауға жетіп, көңілдеріміз жайланған үлкен-кішіміз түгел кең дастарқанды айнала шайға отырдық. «Анау қалай?», «Мынау қалай?» деген сауалдар толастар емес. Көпті көрген көне көздің өткен-кеткеннен шежіре шертуге шаршайтын түрі жоқ бүгін...

	* * *

	Сөйтіп біз Суықтекше жайлауындамыз. Айналаға құмарта қарап, тау туралы неше түрлі ойға кетемін. «Тау деген тау сияқты асқақ та кербез болмас па?! Оның сұлулығы да, ұлылығы да қасқайып көрініп тұрсын» дегенді жақында ғана бір кітаптан оқығаным есіме түсті. Шындығында біз нағыз сұлу да ұлы таулардың тура өзіне келіп қоныстандық. Жайлауымыз биік-биік шоқылар мен алып шыңдардың төбесінен қарардай тым биіктегі жұрт болатын.

	Атам болса, сәске кезінде қымыз ішіп алғаннан кейін, анадай жердегі дөңеске көрпе төсетіп, айналадағы тауларға қарап отырудан, тіпті жалығар емес. Қойдан келгенде кейде қасына барып мен де отырамын. Атам өзімен өзі күбірлеп, таудың жуасы аралас өскен көк шөптен ақырын жұлып алып иіскеп қойып, қарсы беттегі жартастар мен қойнау-қолаттардан бірнәрсе іздегендей көз алмайды. Кейде тіпті, естілер-естілмес ыңылдап әндетіп, таулардан да асыра назар салып отырар еді.

	Көкем ара-тұра өзі қойға кетерде атама дүрбісін қалдырып кетеді. Ондайда қарсы жақтағы тау-тастан тау ешкі мен арқар-құлжаны үйір-үйірімен көргенін айтады. Бір жолы маған да көрсетті. «Дүрбісіз көзім анық жетпей, бұлдырап кетуші еді, енді бәрін анық көріп отырмын. Не деген тұнық көрсетеді мынау. Қарашы!» – деп дүрбіні маған ұсынады. Дүрбіні көзіме тақағаным сол-ақ, жартастар тұмсығыма тиердей, жер қозғалғандай бірнәрсе болады. «Қозғалтпай, көзіңе тақап ұста!» дейді атам. «Қайда? Тау ешкілер қайда, ата?» – деймін мен дүрбіні ары-бері сырғытып. «Тура қарашы! Қозғалтпай ұста! Жалпақ қызыл жартасты көрдің ғой, – дейді атам шынтағымнан демеп, – содан сәл солға жылжытып, анау бұжыр-бұжыр қара жартастан тік жоғары көтер, қарды көрдің ғой, жіңішкеріп жатқан. Е, содан тағы солға жылжыт!». «Иә, иә! Көрдім, – деймін мен. Жартастардағы шығып-шығып алған тау ешкілер, шындығында көп болатын, – Көп қой өзі! Сүзісіп жүр ғой. Құлап кетпейді екен». «Неге құлайды? Тау ешкі деп неге атады дейсің!» – дейді атам жайбарақат. Сондай жалама жартастарда жүріп, ешнәрседен қауіп қылмай, асыр салып сүзісіп ойнауын көрмейсің бе!

	Жарықтық Әулиешоқыға бет алғалы бері аң-құстың неше атасын көрдік. Әсіресе Екіашадан бергі жолда көш үстінде шаңқылдай томпаңдаған суырды былай қойғанда, бұтаны салдыр-гүлдір еткізіп тұра қашқан елікті жиі кездестірдік. Ал жартасты күнгейлерде қойдай өрген тау ешкілерді айтпаңыз. Бізді көріп секем алған бір тобы секіре шұбап, құзар шыңдарға қарай өрлеп кеткен.

	Суықтекшеге келгелі де көкем екеуміз өрісте жүріп тау ешкілер мен арқарларды күнде көреміз. Жай көру емес, арқарлардың сүзісе соғысқан сәтінің қызығына баттым бір күні.

	Танымаған жердің ой-шұқыры көп. Алғашқы үш-төрт күн көкем мені қасынан тастамай, өріске бірге апарып жүрді. Онысы күн ашық-жарықта жер жағдайын әбден танып-білсін дегені. Қой да әуелдегідей емес, тоят тартып, тоқтап жайылатын болды. Бір күні көкем түскі тамақтан кейін үйде қалды да, өріске жалғыз өзім шықтым. «Жердің сай-жырасы мен аржақ-бержағың көрдің ғой. Биікке шығып қарап отыр, бөлініп кетпесін. Жусау кезінде үйелеп қалмасын. Байқас бол! Кешке қарай алдыңнан шығамын» деп тапсырды көкем.

	Көк тепсеңде қаптай жайылған қойды сыртынан бақылап, күн батыстағы биік шоқыға беттедім. Ұшар басына шыққанымда, қолым аспанға жетердей биіктікті сезіндім. Басым айналғандай болып барып, отыра кеттім. Менен сескеніп, өңкей шұбар тауық құсаған бір топ ұлар дүркірей көтеріліп, арылап кетті.

	Шоқының арғы жағы терең сай екен-дағы аласа күнгейдің үсті ойпаң жазық, төңірегі тағы да жартасты беткей. Міне қызықтың көкесі осы ойпаң жазықта болып жатыр. Әуелде жайылып жүрген бұзаулар ма деп ойладым. Бәрі де қоңырқай түсті, бірін-бірі қуып, ойнақ сала секірісіп келіп сүзісе кетеді. Біраз қарап отырып, бұзау тұрмақ, тау ешкілер де еместігіне көзім жеткендей болды. Өйткені олардың бір-бірін қуысуы, сүзісуі жиілеп барып екі топқа бөлінді. Шоқтана иірілген екі топтан бір кезде бір-бірден шығып, қарсы жүріп келіп, жақындай бере сәл тоқтай қалысып, шегіне-шегіне қалып, қайта ұмтылысып шақ-шұқ соғыса кетті. Осы кезде барып бұлардың арқар екендігін білдім. Сүзіскендері тура қойдың қошқарлары сияқты еді. «Шақ» ете түскенде, құдай сақтасын, жартастар жаңғырығып, мүйіздерінің арасынан от шыққандай болады.

	Алғашқы сүзістен кейін бір-біріне сәл қарасып алып, екеуі екі жаққа шегіне жүреді. Шегініп келіп әлгі иіріліп тұрған өз топтарына жақындай бере тоқтай қалып, басын шайқап-шайқап алып, қайта алға ұмтылады дейсің. Жылдамдата жүгірісіп келіп, жаңағыдан да зор екпінмен бір-біріне түйіскенде, шақ-шұқ еткен дыбыстан тас қозғалып, тау теңселгендей болады.

	Мына қызықты қараңыз. Кірпік қақпай қарап отырмын. Қайта шегінісіп кетіп, ұзап барып қайта жүгіріседі. Тағы да «шақ» еткен дыбыстан құлақ тұнады. Жалығар емес. Екі құлжа бірін-бірі ала-алмай жүр. Қайтар түрлері жоқ. Қайта қатты ызаланып бара жатқандай. Мүйіздері шаңырақтай бастарын шайқап-шайқап алысып, бір-бірін тура тапап жіберердей секіре ұмтылады дейсің. Мүйіздері шақ-шұқ ете түскенде, өздері де бір ыңыранғандай дыбыс шығарады. Ызалана қайта-қайта «қойғыласып» кетеді. Өліспей беріспейтіндерін байқатып қайта шегінеді. Шегінгенде «артымда не бар» деп қарамайды ғой. Не жан-жағына да көз салмайды. Есі-дерті неғұрлым алыстап барып, көбірек күш жинап, қарсыласын қалайда тырапай асыру. Біреуі осылай шегініп бара жатып, бірдеңеге оратылып, шөмейіп барып құлап та қалды. Есі шығып апыл-ғұпыл қайта тұрды. Қарсыласым көріп қойды ма дегендей оған сәл қарап тұрып қайта шегінді. Ұзап барып, мойындарын алға соза жүгіреді келіп. Тағы да шақ-шұқ. Үркердей үдірейісіп екі жақта екі топ тұр, аңысын аңдып. Құлжалар шайқасы аяқталар емес.

	Күн болса еңкейіп, тау басына жақындап қалған. Сай-жыраларға көлеңке ұялай бастаған. Қой жақты бір шолып шығып, әлгі «майданға» қайта қараймын. Құлжалар да әбден діңкелері құрып шаршаған сияқты. Қимыл-қозғалыстары баяулай бастағандай. Әуелдегідей екпін жоқ. Баяулап шегініп, қайтарда да қатты жүгірмей, бүкеңдеп қана келеді. Соғысқанда да ілінісіп ұзақ тұрып алады.

	Осындай бір сүзісте екеуі бір-бірінен ажырамай бірқауым айналысты. Бірін-бірі ала алмай жүріп-жүріп белдесе кеткен палуандар сияқты құдды. Ақыры итжығыс түскендей, сүзісті тоқтатып, бір-біріне қарасып, «енді не істейміз, тағы күресеміз бе» дегендей болып аз тұрды. Әбден сілелері қатқан сияқты. Қозғалуға ерінетіндері байқалады. Біраз тұрғаннан кейін екі қошқар мүйіздерін шайқап-шайқап алып, «қой, не болса да енді бір «сайысып» көрейік дегендей, серпіле кейін шегінесе берді. Бағанағыдай шегініп барады, шегініп барады. Бұл кезде «бұлардан енді ештеңе шықпайды» дегендей екі жақтағы екі топ та бытырап жайыла бастаған еді. Қошқарлардың мына әрекеттерін көріп, олар қайта иіріле қалды. Екі құлжа әбден шегініп барып, демдерін алып біраз тұрды. Сәлден кейін бұрынғыдан да қатты екпінмен бір-біріне қарай зымырады. Күш жинап, демалып қалғандай. Долдана, ызалана, секіріп-секіріп қойып, мүйіздерін ыңғайлап, тұқыра келіп, «шақ» етіп түйіскенде, мына қызықты қараңыз, сол қанаттағы құлжа шөмейіп отырып қалды. Тұруға ұмтылғанда, маңдайдан тағы соқты. Бұл жолы домалап түсті, бірақ тез қайта тұрғанда, бүйірден оңдырмай тиген соққыдан теңселе тәлтіректеп, бұрылып кетті. Жеңілді. Бұл жолғы соққы шындығында тау-тасты дірілдете солқ еткізіп еді. «Шақ» ете түскен дыбыстан «заңқ! заңқ!» етіп тау жаңғырығып, найзағай жарқылы ұшқындап өткендей болды. Арқар үйірлері де бұл орасан дыбыстан шошына үркіп, бір уыс боп тырс етпей қалыпты.

	Сонымен шайқас аяқталды. Жеңілген құлжа бір басып, екі басып, мәңгіріп кетіп барады. Жеңген құлжа басын серпе көтеріп, еңсесін биіктетіп, «әп, бәлем қалай екен!» дегендей, ананың артынан сәл қарап тұрды да, «енді бәрі менікі» деген ниетпен сол қанаттағы үрпиіп тұрған үйірге жақындады. Қожайындарының жеңілгенін мойындаған үйір өздері-ақ «жеңімпаз» құлжаның алдына түсе берді. Оларды «айдап әкеліп» өз үйіріне қосты да, ойпаң шетіндегі жақпар тасты қара тұмсықты айналып көрінбей кетті. Жеңілген құлжа мәңгіріп жалғыз қалды.

	Күн батып барады. Орнымнан тұрып қойға жүгірдім.

	* * *

	Күн өткен сайын таудың небір қызықтарына қаныға бердім. Оның үстіне атам айтқан әңгімелер де бірінен бірі өтіп, неше түрлі ойға жетелейді. Мына тау-тас тып-тыныш тұрғанымен, бар сыры ішінде бұғып жатқандай. Оны атам сияқты бәрін басынан кешірген, көзімен көрген адамдар болмаса, басқалар қайдан білсін.

	Бір күні атам тура осы тауларда болған қиын бір оқиғаны әңгімелеп берді.

	Сонау 28-29 жылдары колхоз құру басталып, байлардың малы тәркіленіп, ел іші ала тайдай бүлініп, ауылдардан тыныштық кетіпті. Айранын ұрттап, қойын құрттап бейқұт жатқан тұтас елді бай, кедей деп екіге бөліп, біріне бірін алагөздендіріп, атыстырып-шабыстырып қойған өкіметтен шошынған ел ауа көшуге бел байлапты. Ауылға жақын шекаралардан өтпек болғандар қатты қырғынға ұшырайды. Ел енді тау асуларына қарай беттеген. Сондай үлкен бір көш осы Байынқолды өрлеп, неше күн көшіп, тура мына Әулиешоқының етегіндегі қойнауды ерулепті. Бас-аяғын жиып, екі-үш күн көліктерін тынықтырса керек. Сонда олар сонау, – деп атам алға қарай қолын созып, аңғарды көлденеңдей бөгеп жатқан тасты, аршалы дөңді көрсетіп, – Дөңаршаның өзенге тірелген тұмсығының жоғарғы жағындағы жазыққа келіп тоқтапты. Өзен толы қаптаған қара ала қой. Төбесін шошайтып буған жаппа-қос пен киіз жапқан итарқалар дейді. Әр жерде топ-топ ерттеулі аттар дейді. Ары асып кетуге дайындалып жатқан ауыл ғой. Аноу Әулиешоқының шығыс жағындағы сайды көрдің ғой. Содан аспақ болған. Сол асудың мұзына киіз төсеп, көштің алды өте бергенде, мына ауылға қуғыншы әскер келіп жетіпті. Жолды ешкім білмейді, әскердің бәрі орыс. Сонда, ауылда әлі бар, атын айтпай-ақ қояйын, әй, опасыз-ай, сол бастап келіп, көштің үстінен түсірген ғой.

	Көшкен ел жаңағы Дөңаршаның үстіне қарауыл қойған. Ол жерден төменгі аңғар түгел көрінеді. Басқа жол жоқ. Әскерлерді бастап келген әлгі жол көрсетуші Екіашадан кейін Асутөрді өрлеп, мына жанымыздағы Сарыкөсенің асуымен келіп тура көштің үстінен түсіреді. Әуелі Дөңаршаның үстіндегі күзетті қарауылға алады. Қаперсіз отырған жас жігіттерді оқтың астына алып, орыс әскері шүріппені басып қалғанда, тас үстіндегі екеудің бірі домалап түсіп, сұлқ қалады да, екіншісі ыршып түсіп, тасты тасаланып атыса бастайды. Топ-топқа бөлініп, қоршап алған шекарашы әскерлер де тұс-тұстан мылтық атып, оқты боратады келіп. Тасқа шақ-шақ тиген оқтың зың-зың ұшқаны естіледі. Тосыннан басталған атыстан шошынған ауылды жылаған, айқайлаған, шыңғырған дауыстар көміп кетті. Ес жиғандары әр жерден гүмпілдетіп атысып жатыр. Ауыл азан-қазан, у-шу. Ерттеулі аттардың өзі кісіней үркіп, ойнақтап шыға берді.

	Әскерлер тұс-тұстан оқты боратқан күйі ауылға жақындап келеді. Кісінеген жылқы, айқайлаған адам дауыстарынан құлақ тұнады. Аңғар ішінде зуылдаған оқ жауып тұр. Ауылдан ешкім аттап шыға алмайды. Қылт еткені оққа ұшады. Әуелгі қатты атыста ауыл жақтан үш-төрт аттылы тұра шапқан. Аңдып жатқан әскерлер оқты төгіп жіберіп еді, екеуі құлап, екеуі арша арасына кіріп көрінбей қалған.

	Мылтық даусынан гүрр-гүрр етіп тау жаңғырып, шың-құздар дірілдеп тұрғандай. Бір мезет екі жақ та сирек атысып, аңдысып қалғандай болды. Ауыл жақ қатты шығынға ұшырады. Әр тұстан бір мылтық атылады. Зарлаған, жылаған дауыстар сембейді.

	Бір кезде ауылдағылар, ақыры бір өлім деп тәуекелге келді ме, басқа амалдары қалмады ма, төрт-бес салт атты бастап, жаяу-жалпылы ұбап-шұбап өзенді бойлай өрлеп жүрді.

	Әскерлер әуелі не болғанын түсіне алмай, сәл аңтарылып қалды. Сәлден соң не болса, сол болсын деп алдыңғы аттыларға оқ жаудырды. Бәрібір үш-төрт аттылы құтылып кетті. Қалған ел тынышталды. Әскерлер бұта арасынан, тастың қалқасынан шығып, жан-жақтан ауылға жақындап келеді. Соңғы қарсылық көрсеткен екі-үш адамды бассалып байлап тастады. Әйел, бала-шағалардың зарлаған дауыстары басылар емес. Ойбайлаған, байбайлаған, оққа ұшқандарына жоқтау айтқан, әлдекімдердің атын атап, қарғыс айтқан шулы дауыстан құлақ тұнады.

	Сөйтсе, бұл қалғандар ауа көшкен елдің жартысы екен. Алдыңғы бөлігі Әулиешоқы – Хантәңірінің түбіндегі тасты, мұзды асудан, тасқа кереге жайып, мұзға үзік пен туырлықтарды төсеп, әупіріммен, көп қиыншылықпен асыпты. Талай көлік жүк-мүгімен тастан ұшқан, мұздың әңгегіне түсіп кеткен. Олар ақылдасып, әдейі кемпір-шалдар мен жас балаларды кейінге қалдырыпты. Алдымен асудың жағдайын байқап білу, қандай екенін көзбен көру, аржақ, бержағын пәмлеп танысу керек болған. Сөйтіп, көлік біткенге жүкті артып, әр көліктің алды-артына екі-үш жігіттен қосып, сайланып, таң бозынан жүріп кеткен. Аман-есен өтіп, бәрі жақсы болса, ертесіне үйренген жолмен көштің қалғанын алып кетеміз деп ойлаған. Оған жеткізбеді ғой...

	Жол бастаушы болмағанда, әскерлер келмес пе еді. Келгенде де дәл сол күні емес, екі-үш күн кейінірек келер еді. Не болды енді?! Босқа қырғынға ұшырады ел.

	Сонымен кеш бата қалған көшті мал-жанымен шулатып қайта айдайды ғой. Екі жарылған елдің еңірегенде етегі толып, жаяу-жалпы, улап-шулап, екі-үш күнде Нарынқолға әрең жеткен. Онан кейін де елді жайына жібере салмаған. Сұрақтың астына алады: «Неге елден қаштыңдар; Кім бастап көшірген; Үгіттеген кім; Қытайда кімдерің бар; Бұл жолы кімің кетті Қытайға? Кімдерде мылтық бар; Қару-құралды қайдан алды? Малдарыңның саны қанша?» Міне осындай сұрақтармен жұртты неше күн иіріп қойып, әбден сілікпесін шығарады. Кейбір істің мән-жайын түсіндірмек болып шырылдағандарды соттап, көздерін құртты.

	Біреуі баласынан, біреуі байынан, біреуі әйелінен, біреуі бауырынан айырылып, зар еңіреп қалған жарым көңіл елдің есі екеу, түсі төртеу болып берекесі ұшады.

	Әлгі қаптаған мал не болды дейсің ғой. Ел анадай болғанда, малға кім қарайды?! Байынқолдың аңғарына сыймай мығырған қайран қой-ай! Сол Хан-Тәңірінің түбінен қайта ауылға айдайды саусылдатып. Малды да иесімен қинасын. Қайбір жетісті дейсің. Сай-жырада бөлініп қалғаны ит-құсқа жем болды. Қалғаны шұбырынды болып, ұстағанның қолында, тістегеннің аузында дегендей рәсуа болып, Нарынқолдың орыстары мен застаптың шекара әскерлерінің қан-қасабына ұшырады...

	Е-е, қайсібірін айтайын, бұл қазақтың көрмегені жоқ қой...

	Атам осы әңгімеден кейін екі-үш күн үндемей түнеріңкі жүрді. Мен де ол оқиғаны айтуға өзімді кінәлідей сезініп қысылып қалдым.

	Біраз күн өткеннен кейін бір жаймашуақ күні атам мені сол оқиға өткен Дөңаршаға ертіп барды. Әулиешоқыны бетке алып, Байынқол өзенін жағалай жүріп келеміз. Өзен суы әлі таза, ақкөбіктеніп жөңкіліп ағады. Күн көтеріліп, ыси бастағаннан-ақ түсі өзгеріп таси бастайды. Бара-бара қарақошқылдана буырқанып, келеботаланып, шудаланған жалы желкілдеп, айдаһардай арқырағанда, құдай сақтасын, ұшқан құс өте алмайды.

	– Ано-оу алдымыздағы көлденеңдеп, аңғарға сұғынып жатқан аршалы дөңді көрдің бе!? – деді атам бір кезде қамшысын көтеріп.

	– Иә, иә! Көріп келе жатырмын, ата! – деймін мен атымды тебіне түсіп.

	– Көрсең Дөңарша деген сол! Қазір барамыз, – деді алдыңғы жақтан көзін алмай.

	Жақындап келеміз. Бір кездерде тау бұзылып, үйдей-үйдей тастары үйіліп қалған, шөккен нардай көлденең сұлаған, бұл дөңнің баурайы толған бірөңкей шілік, үстіне қарай ұйыса өскен қалың арша. Бір қызықтың үстінен түсердей, жүрегім алып-ұшып елеңдеп келемін. Байқап қарасам, Дөңарша баурайындағы біркелкі шіліктің арасынан жалғыз шырша ғана көзге ерекше шалынады. «Қалайша бұлай?» Ары-бері тінткілей қараймын, одан басқа шырша көзге түспеді. Шындығында жалғыз шырша болды. Тура әдейілеп қолмен еккендей. Қызық екен. Тіпті жақындап келдік. Шырша қол созым жерде. Жасыл доқабадай бұйраланып біркелкі көрінген шілікке төбеден қарап, мойнын соза түседі. Өзі соншалық бір заңғыраған зәулім қарағай емес. Орташа ғана, бұтақтары да біркелкі көрінді. Ар жағынан Хан-Тәңірімен қатарласқан қарлы шыңдардың төбесі қылтияды.

	– Ата! – деймін, шырша туралы шырмалған оймен, – Қараңызшы, жалғыз ғана шырша өсіпті, – Қамшыммен нұсқай көрсеттім.

	– Көрдім балам. Көріп келе жатырмын, – дейді атам, – Бұл да Алла-тағаланың бір нышаны шығар. Әйтпесе бұл төңіректе ондай ағаш өспейді ғой. Қарағай, шырша дегеннің бәрі көш жер төмен қалды. Енді көрдің бе, Құдайдың құдіреті! Байқасаң таулар биіктеген сайын ағаш беткен кейін ысырылып, жалаңашталып келе жатыр ғой. Ал мына үйірінен бөлінген жалғыз шыршаның тура Дөңаршаның бауырында қарауылдай қасқайып тұруы тегін емес.

	Осыдан кейін атам біраз үнсіз қалды. Жолдың жөрелгесі өзенді жағалай Дөңаршаның тұмсығын айналатындай. Өзен де осы тұста қусырыла келіп, қысаң шатқалдан аспанға шапшып, екі жағындағы жартасты ұрғылап, толқынына ілінгенін жоқ қылардай долданып ағады екен. Қысаң шатқалға сұғына бергенде-ақ шапшыған су тамшылары тозаңыта бетімізге тиді. Жан-жағымыз түксиген-түксиген жартас. Аттың басын тартып, кілт тоқтадық.

	– Мына жерден өте алатын емеспіз, – деді атам ойлана, – Соғыс кезінде Жарқұлақтан алтын қазғандар салған жолдың сорабы ғой, бұл. Тіпті бұдан мәшине, трәктір де өткен кезінде. Енді міне. Жолды жалмап жоқ қылған мына су. Жаңбырдың суы тағы бар. Қой, басқа жол іздейік.

	Қайта бұрылып, Дөңаршаның өзіне тура тарттық. Ұйыса өскен қалың шілікті аралап, жолсызбен дөңнің үстіне шықтық. Тепсең көгал. Үй орнындай, үй орнындай ойпаңның шөбі аттың бауырынан. Әр жерде дөңгелене өскен арша, дөңкиген-дөңкиген тастар. Жарықтық Әулиешоқы қол созым жерден асқақтайды. Онымен қатарлас, бергі әппақ қар басқан шыңдар да ашық күнде жалтырап көрінеді. Одан бері қарай біз тұрған дөңге дейінгі аралық дөңгеленген көк жазық.

	Өзім де тұспалдап тұр едім, ат үстінен жан-жағына көз тастаған атам:

	– Әнегүнгі әңгімедегі әлгі көшкен ауыл қонған жер осы жазық, – деді, қамшысын алға қарай сәл көтеріп, – Солдаттар мына жырадан келіп түскен, бұрылып оң қапталдағы, тура тұсымыздағы тасты тар сайды көрсетті, – Ешкім жол көрсетпесе, әлде қандай болар еді. Көшкен ел аман-есен асудан асып та кетер ме еді. Босқа обалды қылды ғой, әлгі оңбаған, тура үстінен әкеп түсіріп.

	Атам азкем ойланғандай болып тұрып, ауыр күрсінді де, жәйлап атынан түсті. Есік пен төрдей торы ат пысқырынып ауыздығын шайнады.

	Мен де түстім аттан. Мына ыстық күнде жаңағы жолсыз өрлеуітте аттар кәдімгідей тершіп кетіп еді. Аттарды арша бұтағына байлап, ашықтау алаңғайға шықтық. Атам бір басып, екі басып келіп, есіне бірнәрсе түскендей сәл ойланып тұрып қалды. Аузын сәл ашып, сақалын сипап-сипап қойып, жан-жағына ойлана көз тастайды. «Ім-м» деп атам оң қол жаққа бұрылды да, аз жүргеннен кейін бір кішігірім кемедей тастың түбіне келіп тоқтады. Мен де қалмай келемін. Тасты айналып шыққан атам «мінеки» деді, тастың аңғар жақ түбіндегі қуысқа үңіле беріп.

	– Ол не, ата? – деп мен де қатарласа еңкейіп, тас қуысындағы ақ сөңке сүйектерді көргенде шошып кетіп, – О-ой, – деп денем дірр ете түсті. Жүрелеп отыра кеткен атам бірнәрсе деп күбірлеп еді, оны жөнді ести алмадым.

	– Бұл не? Ненің сүйегі, ата? – дедім сасқалақтай сөйлеп.

	– Адамның сүйегі. Әнеугүнгі әңгімедегі тура осы жерде, тас үстінде екі адам қарауылда отырғаны есіңде ме, соның біреуі осы, – Атам ауыр күрсініп орнынан тұра берді, – Әлгі сатқынның істегені ғой, жазықсыз жандардың обалына қалып. Екеуі де жас, бозбалалар еді. – Тас қуысына қайта көз салып, – Атыс-шабыстан кейін, қалған елді улатып-шулатып қайта айдады ғой. Сонда осы оққа ұшқан екеудің бірі өліп, бірі тірі жатыр екен дейді. Сондағы өлген жігіттің сүйегі ғой бұл. Жаушы-жаламда қайтеді енді! Әйтеуір осы қуысқа бетін жасырған да кете барған.

	Атам жүгініп отырып күбірлеп құран оқыды. Бетін сипап, орнынан тұрып былайырақ барып тоқтады.

	– Байқұс бала біреудің жалғызы екен. Қыршынынан қиылды. Әлгі сен бағана таңғала сұраған шілік арасындағы жалғыз шырша-жалғыз қарайғай осы бейкүнә боздақтың көзі, белгісі шығар. Соның рухына алла-тағаланың жіберген ескерткіші шығар...

	Осылай тұрғанда тура тұсымыздағы жалама жартастан бүркіттің шаңқылы естілді. Тосын дауысқа жалт қарадық. Түңліктей қалқыған алып қыран айнала ұшып, жартасты шыңның ұшар басына қарай биіктей берді.

	«Жарықтың, әлі балапан салады екен-ау! Бүркітті айтамын, – деді атам жартасқа көз салып, – Баяғыда, біздің бала кезімізде осы жартаста ұясы болушы еді. Бір-екі рет балапанын алып едік. Одан бері де не заман өтті...» Атам ойлы қалыппен тауларды шола келіп, оң қанаттағы кішкене өзені сарылдай ағып, көк жазықты қақ жарып жатқан сайды нұсқап: «Мынау Қарасай аталатын сай. Аузы тарлау көрінгенмен, өрлеген сайын іші кең. Басы тіпті ат шаптырып тепсең, жазық болып келеді. Баяғыда жылқы салушы едік. Амандық болса, келер жазда осы жайлауға шығамыз» – деді.

	Сөйтіп, атамның өткендегі әңгімесінен кейін ойымнан шықпай жүрген Дөңаршаны да көріп қайттық. Енді көкейімнен Дөңаршаның баурайындағы әлгі жалғыз шырша кетпейтін болды. Жалтақтап қарай-қарай кете бардық. Адасқан қаздай болып, қалың шіліктің арасынан орын тепкен. Жалғыз шырша, оққа ұшқан жалғыз бала. Тас қуысындағы қураған сүйек...

	* * *

	Сонымен атам бастап алып келген Хан-Тәңірі түбіндегі жайлауларға қатарынан алты жыл шықтық. Екінші жылы да атам өзі көшірісіп әкеліп Қарасайға қондырды. Сөйтіп бұл өңірге өзіміз де, малымыз да әбден үйренді. Ыбырай атам да жер жағдайын жадымызға құйып, «Бұл бір қасиетті жер. Малға да, жанға да жайлы құтты мекен. Ешнәрседен көңілге секем алушы болмаңдар!» деп отыратын. Бара-бара әбден үйреніп, жайлаулардың сай-жыра, тау-тасына дейін көңілімізге жатталып, бауыр басып кеттік. Күзде қимай көшіп, жазда аңсап жететін болдық. Алыстығы да, жолының қиындығы да соншалықты үрейлендірмейтін болды.

	Ол кездерде бұл жайлаулардан алыстап кетеміз-ау, сағынамыз-ау деген нәрсе ойымызға келмейтін. Қазір ойлап отырсам, атам марқұм, өзінің атақонысын бізге таныстырып, табыстағанша асыққан екен-ау! Қарасайды жайлаған жылы күзінде көз жұмды, жарықтық. Өмірі ауырмаған адам, аяқ астынан сырқаттанып, тамағынан ас өтпей, екі-ақ ай жатып қайтыс болды. «Әйтеуір, үрім-бұтағына ата-бабасының ежелгі қонысын табыстап, көңілі жайланып кетті-ау!» – деп шүкіршілік еттік... Мектепті бітіріп, оқу іздеп, ауылдан алыстап кеттім. Әке-шешем әбден қартайғанша сол ата-баба қонысынан табан аудармай, қысы-жазы – жаз жайлау, қыс қыстау дегендей малдың ыңғайымен көшіп-қонып жүрді.

	Кейінірек әке-шешем де қайтыс болды. Ауылда, ел ішінде екі-үш-ақ жыл отырды. Қаладан ауылға барған сайын олардың сөздерінен даланы, тауды аңсап, мына төрт бөлмелі үйде тұншыққандай әрең тұрып жатқандарын еститінмін. Ауылды, тауды сағынып келген менің олардың бұндай жағдайларын көріп одан ары көңілім құлазиды.

	Оқу бітіріп Алматыда тұрып қалдым. Ауылды ойласам, алдымен әке-шешем есіме түседі. Бірақ олар бұл дүниеде жоқ. Асқақтап Әулиешоқы көз алдыма келеді. Баяғы жайлау-қыстауларды ойлаймын.

	Бір жылы демалыста ауылға келген бойда алып-ұшқан көңілімді баса алмай, тура Хан-Тәңіріне жеткенше асықтым. Көрмегеніме оншақты жыл өтіп кетіпті. Бәрі ыстық, шіркін-ай! Көзіме оттай басылды. Біздің жайлауда отырған шопан жігіттің үйінде екі күн жатып, мауқымды бастым. Бірақ бірнәрсе жетпей тұрады екен. Әрбір төбе, әр тас әкемді есіме түсіреді. Іздеймін. Таппаймын.

	Одан кейін араға жылдар салып, тағы бір бардым Хан-Тәңіріне. Ол кез – колхоз, совхоз тарап, мал азайып кеткен уақ еді. Жайлау біткен қаңырап бос қалған. Тауды көріп қуанғандай болғаныммен, елсіз, малсыз құлазыған жайлау жанымды жүдетті. Таудың, жайлаудың сәні мыңғырған мал екен-ау, шіркін! Қазақ өмірінен шынымен жайлаудың алыстағаны ма?! Қайран тау, қайран жайлау!..

	Бәрі есімде, жыл сайын жаз шыға Әулиешоқыға аңсарымыз ауып, жеткенше асығушы едік. Бір жылы жаз бөлекше ыстық болды. Хан жайлаудың басы бөгелек пен сона. Биебаудағы жылқылар мен желідегі құлындар шыбындап шыдай алмайды. Қарасайға көшіп келгеніміз жаңа еді, көкем ауырып қалды. Өзі де қызық. Өрісте жүріп сарқыраманың суына шомылыпты.

	«Дәл түсте күн шыжып кеткеннен кейін, оның үстіне шөлдеп бара жатқан соң, не болар дейсің шілдеде деп түсе салып ем» дейді. Енді, әнеки таңертең белінен шойрылып, қозғала алмай қалды. Әй, апам да сазайын берді-ау өзінің!»

	– Құдая тәуба, – деген апам, не ұрысарын, не күлерін білмей оқыс мырс етіп, – бала боп кеткесің ғой деймін, қан жайлауда таудың суына түсіп, қылшылдаған жігітпін деп жүрсің бе?!

	– Е, немене, Қайырбай құрлы жоқпын ба?! – көкем шамданып қалды, – жаз емес, ол әуелі суық күзде суға түскен.

	– Ой, әруақ атсын оны, өзімен кетсін Қайырбай! – апам жаратпай күлді. – Жетіскенінен суға түсіп жүр дейсің бе, ол байқұс! Қотырына ем бола ма дегені ғой, жынды неменің!

	Қайырбай – көкемнің құрдасы еді. Өткен жазда оның үсті-басына жара қаптап, қатты ауырған. Дәрігерге көрініп, жаздай үстіне жақпаған дәрісі қалмайды, бірақ ауруының беті қайтпайды. Содан Қайырбай жараны ішкі ыстықтан деп ойлайды да денесін суға ұрғызу үшін өзенге түседі. Міне, содан кейін оның жарасы құрғап, қарақотыр тартып барып, оншақты күнде жазылып кетеді. Көкемнің айтып отырғаны сол еді.

	Таңертең белінен ауырсынып тұра алмай отырғанда да апам:

	– Әнеки, айттым ғой, дені сау адам суға түсе ме, құдай-ау! Қайырбай құрлы жоқпын ба дейді, тағы да! Ол әнеки, ешнәрсе болмай-ақ, қайта ауруынан айығып, қақаң ұрып шыға келді! – деп біраз бұрқылдаған.

	– Болды, ей, көп сөзді қой! Табалауын қара мұның! Қайтеміз енді, неше күн көшіп-қонып, алашапқынмен жүріп үсті-басым кірлеп кетті. Немене, сенің мұнда жылы моншаң тұр ма? Су ысытып дайын тұрсаң қайда қалдың?! – деп көкем де намысын жібергісі келмей, апамның өзін кінәлағандай сыңай байқатқан.

	Алматының шіліңгір ыстығында кейде сол сарқырама есіме түсетіні бар. Қарасайдың басындағы керегедей керілген жартастан, төрт-бес метрдей биіктен жайыла төгіліп жатқан сарқырама күні бүгінгідей көз алдымда. Су жартастың қуысынан шығып, жүрекше тастың кемиек тұсына келгенде, судың негізгі бөлігі сәл солға қарай ойысып барып, сарқырай төгіліп жатса, екінші бөлігі шашырай сырғып, себезгілей жауып тұрған сияқты. Сарқырама күнге шағылысып, түрлі түсті сәулелер көз ұялтады. Тас түбіндегі шашыранды су көбігінен кемпірқосақ шығып жатқандай.

	Осындай ыстықта қасында тұрсаң бойыңды сергітер салқын леп еседі сарқырамадан. Қалай шомылмайсың...

	Бүгінде ойлап отырсам сарқырамаға шомылды деп көкемді кінәлауымыз да бекер болған екен. Бәрі сағыныштан екен-ау! Сағынып, аңсап жеткенде... Менің де ойымнан шықпайды ол сарқырама. Ойласам-ақ көкем көз алдыма келеді.

	* * *

	Балалық шағым тауда, қасиетті Хан-Тәңірінің етегінде өтті. Сол тауда, жаз жайлауда қой бағып жүргенде, бір кезде осы таудан алыстап кетіп, аңсап сағынамын-ау деген нәрсе қаперіме келсеші! Қайта қой соңында жүргеннен жалығып, тезірек оқу басталса, ауылға қайтсақ деген де қыңыр ойға берілетінмін. Тез қызығып, тез жалығатын балаң кез екен ғой ол. Сол балалық-шалалықпен ештеңені ерен қылмай жүріп әке-шешемізді ашуландырып алған кездеріміз де болды. Тауды, әкемді ойласам, жадымдағының бәрі жаңғырығып көз алдыма келеді...

	Қой соңында жүрген сондай бір күнді әрең батырып, қойды айдап үйге келсем, көкем де жаңа оралған екен отыннан. Алды тұз науаға үймелеген отар соңын жиыстырып келе жатсам, алдымнан шығып:

	– Қалай, қойың түгел ме, шырағым! Бөлініп кеткен жоқ па?! Таңертең санармыз, бөлініп кетпесе болды! Мен де әбден шаршадым бүгін, – деді жаймен.

	– Жоқ, – дедім міңгірлеп, – күнде жайылып жүрген жері ғой, қайда кетеді.

	Ымырт үйіріле қораланған қой іңір өтпей-ақ у-шу болып маңыраса бастады. Дәл бір жаңа жамырасып, табысып жатқандай. Басында онша көңіл бөле қоймай, «басылар, қоралағанда бір-бірінен адасып қалған қой-қозылар шығар» деп ойлаған үй ішіндегілер у-шу бара-бара көбейіп бара жатқан соң көңілдеріне күдік ала бастады.

	– Ойпырмай, мұнша неғып шулап кетті, басылатын уағы болды ғой!

	– Бүгін санап па едіңдер?! – деді апам да пештің отын қағыстырып жатып, елеңдей қарап.

	– Жоқ, шаршап тұрған соң ерініңкіреп едік, бекер болған екен!

	– Құдай атып, бөлініп кетпесе игі еді!

	– Соны айтам! Бүйтіп маңыраспаушы еді! Шығып көрейінші. Ай көтеріле, санап жібереміз бе? – Көкем үстіне киім жамылып сыртқа беттеді.

	Мен де үрейленіп, ойлана бастадым. «Ойпырмай, не болды екен?!

	Қалайша, бөлініп кетті?» Көкем үйге қайта кірді.

	– Санамай болмайды! Кішкене ай көтерілсін! Нобайына қарасаң түгел сияқты, кім біледі, мыңнан аса малдың қаншасы жоғын?! Ей, қай жерлерге жайып едің? – деді маған, – Қатты бытырап кетіп пе еді?! Дөңарша жаққа асып па еді?! – деп сұрақтың астына алды.

	– Күндегі жерге жайылды. Дөңарша жаққа асқан жоқ.

	– Енді не болды? Неге шулайды? Әй, сау емес қой!

	– Санамайсыңдар ма енді, ертерек анық-қанығын біліп, – деп апам да асықтыра бастады. Үшеуі жиналып далаға шықты. Отарды қораның бір шетіне ығыстыра иірді де, аздан шуатып санай бастады.

	– Япырмай, аман болса игі еді! – деп апам күбірлеп қояды.

	«Түгел болса екен! Түгел болса екен!» – деп менің де шыдамым таусылып барады. Міне, санап бітуге де жақын. Қозылар марқайғалы қой-қозыны қосып ұзын санын бір-ақ санайтын. Көкем соңғы қойларды алдынан өткізіп, жан-жағына алақтай қарап, күбірлеп тұрды да:

	– Бәсе! Айттым ғой, бөлініп кетті деп! Тура отыз тоғыз тұяқ кем! Сені ме, сені! – деп маған тап берді, – бүйтіп қой баққаның құрысын!

	– Бәсе! – деді апам да. – Бүйтіп шуламаушы еді! Мен сүмірейіп қой шетінде тұрып қалдым.

	– Енді іздемейсіңдер ме тездетіп өрістен! – деді апам дегбірі қашып.

	– Құдай-ай, аман болса екен!

	– Әй, іздегені де құрсын! «Айдай салдан аз өлді, көре салдан көп өлді». Қой бағып жүрген жоқ бұл. Таңертең қиқаңдап әрең кетіп еді. Сонда-ақ ойлағам. Біреудің зорлығымен жүрген кісідей немқұрайды ілініп-салынып, әшейін, қойдың шетіне барып отырады. Ұйқтап қала ма, құдай білсін! Былай қадағалап, үйелегені бар ма, бөлініп кете ме, қарау керек қой, кеудесінде жаны бар адам болған соң! – деді көкем ашулана маған.

	– Тұрасың ба енді! Атты әкел! Бар! Жылқы осы сайдың басында!

	Үйге беттедім.

	– Бас аяғыңды, жылдам, іші ауырып жүрген адамға ұқсамай. Мен үй іргесіндегі жүгенді алып, сүріне-қабына жүгіре жөнелдім.

	Құла атты ерттеп, опырмалы отыз екінші мылтығын қолына алып, көкем мені міңгестіріп ай жарығымен бүгінгі қой жайылған өрісті шарлап кеттік.

	Ат жүре алатын жерге дейін бардық та, атты тастап қорым арасындағы сала-сала қойнауларды кезіп кеттік. Жер жағдайын жақсы білетін көкемнің көкірегінде өрістің қолат-қалтарысы, асу-мойнағы сайрап жатыр. Бағанағы шаршадым дегені жайына қалған. Тастан тасқа адымдай басып, ентіге ырсылдап келеді. Тас төбеге көтерілген ай сүттей жарық.

	Көкем Қарауылшоқының Дөңаршаға қарай асатын асуына жетіп «уһ» деп тасқа отыра кетті. Ентігін басып сәл демалды. Басын төмен салып тың тыңдайды. Өз жүрегінің дүрсілінен басқа бөгде дыбыс естілмейді. Айнала қоршаған шың-құздар, аңғал-саңғал жартастар ай нұрына бөгіп, манаурай бастаған.

	Мен де Қарауылшоқының арғы бауырын айналып барып, тез қайтып оралдым.

	– Ештеңе байқалмай ма?! – көкемнің дауысы қарлығыңқырап шықты.

	– Жоқ, ол жаққа көп жайылған жоқ болатын...

	– Қайда кетті, енді? Қайдан табамыз ал?!

	Көкем орнынан тұрып егілме майда қорымды жайдақ асуда ары-бері жүріп, еңкейіп із байқады. Ешнәрсе байқалмайды. «Сонша қой асса, құмдаутта ізі сайрап жатар еді. Бұлай аспаған болды», – деп ойлаған ол енді Сарқыраманың бас жағындағы төбе-төбе қойтастарға қарай беттеді. Ондағысы – сол түйе қорымдардың арасындағы үзік-үзік жайылымдарды қуалап ары Қарасайға асып кетті ме деген ой еді.

	– Сен қазір Сарқыраманың төмен жағын айналып, сол жердегі жіңішке көк жыраны қарап, жоқ болса, жалға шығып со жерден мені тос! – деді маған. Өзі жаңағы ойлаған қойтастарға қарай кетті. Түйе қорымдар арасындағы мал жайылады-ау деген шөптесін өзек-жыраларды адымдай басып сүзіп келеді. Қазірше ешнәрсе байқала қоймады. Айнала тыныштық. Жақындаған сайын Сарқырама сарыны анық естіліп келеді. Ол Қарасайға қарай асатын асуға тақалып, үйеме түйе қорымның тұмсығынан жіңішке көк өзекшемен айналып өтіп, қора аумағындай тепсеңге шықты. Өз көзіне өзі сенбей қуанғанынан өне бойы дірілдеп кетті. Тепсеңнің ортасында қаннен-қаперсіз ай нұрына шағылысып, ағарып-ағарып бір топ қой жусап жатыр.

	«Ой, жануарларым-ай», – деп күбірлеп жіберді де, қойға жақындады. Шеткі екі-үшеуі ғана «бұл қайдан келіп қалды» дегендей орындарынан тұрып жылжи бастады. «Үшт! Үшт! Жануарлар!» деп қайырмалап айдап, жаңағы өзі келген өзекшеден шұбай өткізіп санап та үлгерді. Түп-түгел! Отыз тоғыз тұяқ. Шалдың көңілі орнына түсті. Мен де қуанып кетіп:

	– О, о! Қайда барыпты, көке! Түгел ме өздері?! – деп самбырлай сөйледім.

	– Қарамайсың ғой, қарамайсың! Бөлініп кеткенін білмей, тағы қой бақтым дейсің! Қайта аман табылды ғой. Ит-құсқа кезігіп қырып кетсе, не болдық! Сені қой бақты деп сеніп біз жүрміз!

	Мен кінәмді мойындағандай үндегем жоқ.

	– Түһ, өкпем өшіп кетті ғой! Сен барып атты әкел, бағанағы байлап кеткен жерден! – деді көкем жерге отыра беріп.

	– Ойпырмай, жануарлар-ай, қайда барыпты? Түгел ме екен? – деп қарсы алды апам есік алдында дегбірсізденіп тұрып. – Байыз тауып үйге де отыра алмадым, тіпті бір кіріп, бір шығып. Аман бола ма, жаман бола ма деп!

	– Түгел!.. – деп күңк етіп, көкем үйге кірді. Бөлініп қалған қой-қозылар жамырай табысып, шуласып жатты.

	– Е, құдай, түгел болса, болды енді! Демдеріңді басып, шай ішіңдер! Самауырды да неше қайнаттым, келіп қала ма деп. Жақсы болды аман-есен табылғаны. – Апам самауырға шоқ тастап отырып, тағы сөйлеп кетті, – Әй, шырағым-ай, сенің де шалалығың қалмайды. Жөндеп қарамайсың ба былай?

	– Бақпаса мал кетеді... – деді төрде жамбастап жатқан көкем, – жауын-шашын, тұман болса құдайдың жөні, байқамай қалған шығар дейтін. Тұсап қоймағаннан кейін аяқты мал еркіне қоя берсе, қайда бармайды! Бас-аяғын жинап былай, бөлінген-шашырағанын қайырмалап, кешке қораға айдарда өрістің қуыс-жырасына көз салу керек қой. Жаспын ғой деп жүрсің бе?! «Он бесте отау иесі!». Он беске келдің сен де. – Біраз сөйлеп басылды...

	Осындай да қызық болған. «Сағыныш екен бала кез» дегендей, мұндай жәйттер бүгінде жүрегіңді саздыра сағындырады...

	...Жайлау қызығы таусылған ба!.. Ерте тұрып жылқы айдап келуші едім. Таңертең жер бетіне бозамық шық түсіп қалатын. Мұндайда ерте тұрған мен кәдімгідей қалтырап, жаураймын. Бірақ қайтарда бойым жылынып, тоңғанымды лез-демде ұмытып кетуші едім, өйткені шығыстан көтеріліп келе жатқан күннің қызғылт нұры Қарасайдың батысындағы асудан төмен қарай сырғып, кең аңғардың ішіне біртіндеп жылу тарай бастайды. Мен де оған жақындай түскім келіп, жылдамдата жүремін. Жылжыған күн нұры бозамық шықты сүртіп келе жатқандай, оның орнына шуақ төгіп, жылт-жылт еткізіп жайнатып, жан бітіріп өтеді. Күн нұрына жақындаған сайын менің де тоңазығаным қайтып, жылына бастаймын. Ал көлеңкені артқа тастап күнге шыққан кез деген бір рақат қой, шіркін! Енді, мен бір сәт балақтарымды тізеге дейін түріп алған жалаң аяғымды күнге кептіріп, таудың таңғы таза ауасымен кеуде кере тыныстап, демалып отырамын. Айналаға қызыға қараймын. Төңірегімді қоршаған өркеш-өркеш тау шыңдары күн нұрына оранып, саф ауамен желпініп, мөлдіреген түпсіз, тұңғиық аспанға мойындарын созып, еңселене көтеріліп келе жатады. Табиғаттың жас баладай таңертеңгі маужыраған қалпына сүйсініп отырған менің есіме жылқыға шыққаным түсіп, орнымнан тұрамын. Жаңағы бойымның тоңазып, қалтырағаны да, жалаң аяғымды қарыған шық та ұмыт болған. Сергек басып, асуға беттеймін. Түнімен жайлаудың отына еркін жайылған құлынды биелер мен аттар асуға тақалған қорадай қойнауда шуаққа оранып қалғып-мүлгіп жусап тұрады мен келгенде. Жақындағанда шетте тұрған бір-жар биелер ғана құлақтарын селт еткізіп, бастарын көтергендері болмаса, құлындар жағы тырп етпей, қамсыз жата береді. Тура аналарының құшағында жатқан сәбилер сияқты деп ойлап, бірден тұрғызып, айдай жөнелуге батпай, тағы да бір сәт отырамын.

	Жылқы малы тегінде ақылды ғой, тұр-тұрдан хабар келсе, ұйқыдан маза кететінін олар да түсінетін сияқты. Бір шетте қыдиып бұл отырғанда, бәрібір енді жата берудің жөні жоғын сезген биелер керіліп-созылып, түнімен сүт пен шөпке тойып, бырдай болып ұйқтап жатқан құлындарын иіскеп оятып, біртіндеп қозғала бастайды. Құлындар бірден тұрғысы келмей, аяқтарын созып-созып жіберіп, керіліп біраз жатады. Бір уақытта басқалардың қозғалысын байқап, селт еткізіп бастарын көтеріп алысып, ыршып-ыршып тұрады. Өздері тағы сезімтал, тып-тыныш шетте отырған мені көздері бірден шалады, «Е, е, сен екенсің ғой бізді оятқан» дегендей құлақтарын тікірейтіп қарай-қарай қалысады. Менің өздерін аяп отырғанымды қайдан білсін, «мына пәле, бізді енді желіге апарып ноқталайды, оған дейін енелерімізді жақсылап бір-бір еміп алайық» дегендей енелеріне жақындайды. Биелердің кейбірі, «емсең, еме ғой» дегендей құлынының құйрығынан иіскеп, бауырына алса, кейбірі «жаңа ғана емдің ғой» дегендей құлынына құйрығын шипаңдатып жүріп кетеді. Мен де орнымнан тұрып, жылқыны қайырмалай бастаймын.

	Жылқылар күндегі әдеттерімен ауылға беттейді. Таңғы таза ауа. Мөлдіреген аспан. Сергіп, көңілім көтеріліп кетті. Ерте тұрған қандай ғажап, қандай рақат. Бәрін алдымен өзің көресің. Сонау етектегі, өзен бойындағы ақ боз үй қандай әдемі көрінеді десеңші! Тұнық ауаға сыздықтай есіліп түтін көтеріледі. Еңістеген сайын жылқылар ойнақ сала шапқылайды. Құлындар қиғаштай шауып, орағыта айналады. Мен де олардың артынан секіре жүгіремін. Ойнақтаған жылқы биебаудың басына барып бір-ақ тоқтайды.

	Көкем мен апам екеуі де желі басына шығады. Маған риза болып тұрған сияқты. «О, адам болған, жарығым! Шықтан аяғың су болып, мұздаған жоқсың ба? Жалаң аяқ кетіпсің!» десе апам, «Адам болды деген осы, міне. Көңілін бөліп ерте тұратын болды, айналайын. Түске дейін ұйқтағаннан не шығады дейсің!» дейді көкем, құлындарды ноқталап жатып.

	Ерте тұратын болды дегеннен шығады, менің бала күнімнен бір жаман әдетім бар еді. Ол – оята бастағанда бірден тұра қоймау. Тұр-тұрлаған сайын ыңыранып қойып жата берем. Енді бір айтса тұрам, енді бір тұр десе, осы көрпені серпіп тастап қарғып тұрмасам деп жатып-ақ, көкем пен апамның титығына тигенімді білмей қаламын. Өстіп жатам деп, осында алғаш көшіп келген күндердің бірінде көкемнен таяқ жеп қала жаздадым. Жатарда көкем айтудай-ақ, айтқан: «Ертең ерте тұр, бие байлаймыз. Мен ерен-параннан тұрып барып жылқыны айдап келгенше дайын тұрыңдар! Байланбаған асау құлындарды ұстап ноқталаудың өзі оңай жұмыс емес». Сол күні күндізден биебау дайындап, арқан керіп, желі тартып қойғанбыз көкем екеуміз. Ал апам «біссімілла» деп қойып, есіктің алдына отырып алып, құлындарға ноқта есуге кіріскен.

	Осының бәрі ұйқтағанда есімнен тарс шығып кетіпті ғой. Алғаш апам «Түкен! Түкен! Тұра ғой, жарығым» деп басымнан сипап оятқанда, бүркене түсіп, ыңыранып қана қойғам. Әлі де ұйқылы-ояумын. Енді қашан тұр дер екен деп жатқанда, құдай атып, көзім қайта ілініп кетіпті. Бір уақытта апам: «Тұр-ей! Тұра ғой! Тұр! Тұр!» – деп жұлқылап-жұлқылап кетті. Сөйтті де далаға шығып кетті-ау деймін, қайтып тыныш болып қалды. Мен тағы да тұра қоймадым. Сырттан көкем пен апамның «ай, үй» деген дауыстары кезек-кезек естіліп жатты. Сонда ғана есіме көкемнің «Бие байлаймыз, құлын ұстаймыз» дегені түсті. Қой, тұрайын деп ойладым да тағы бір оятуды күтіп жата бердім. Сүйткенше болған жоқ, боқтай сөйлеп үйге көкем кіріп келді де, менің көрпемді жұлып алып: «Ой, мына жүгермек тірі ме, жоқ өліп қалған ба?» деп, қашан алып үлгергенін, бір шәшке тастай суды үстіме шашып кеп жіберді. Жалма-жан ыршып тұрған мен «Тұрам, тұрам» деп бас жағымда жатқан киімдерімді құшақтай алдым. «Жаныңның барында тұр енді! Шапшаң, далаға шық!» деп көкем қатты-қатты сөйлеп шыға жөнелді. Апыл-ғұпыл киініп сыртқа атып шыққам. Сүйтсем, көкем асау құлындарды ұстай алмай әбден ыза болған екен ғой...

	Құлындарды байлап болғаннан кейін таңертеңгі шайға отырамыз. Түңдік ашылып, шаңырақтан уықтарға күн түсе бастайды. Есікті серпіп ашып тастап, іргедегі өзеннен ары күн түсе қоймаған тұнжыр беткейлерге, қарақожыр жартастарға көз сала отырып, шай ішеміз. Жаңа үйге кіргенде апам гүрпілдетіп пісіп-пісіп қойған сабадан аңқыған қымыздың қышқылтым хош иісі сарайымызды аша түседі. Жаныңды рахатқа бөлейтін майда леп еседі есік жақтан. Осының бәрін ерте тұрмасаң сезіне алмас едің... Ой, шіркін-ай, жайлау деген қазақтың жәннаты ғой! Ал сол жайлауда таңмен тұрып таудан жылқы айдап келгеннен артық ғажап нәрсе, рақат дүние болмайтын шығар. Несін айтасың, енді қайталанбайды!

	Иә-ә, сол тауда бала кезде көргендерімнің бәрі де қайталанбайтын шығар. Осылай тауға деген сағынышыммен бірге сағымданып санамды түрткілер.

	Тау мен тастың өз өмірі, өз тілі бар. Оны сол тауда туып, тауда өскендер ғана ұғынады. Мен таудың күңіренгенін естіп, тасқа «жан біткенін» көрдім. Тасқа «жан біткені» – оның орнынан қозғалғаны, домалағаны шығар. О-о, тастың домалағанын көрсең! Мықты болсаң тоқтатып көр. Таудың баурайын түйгіштеп, дүниені дүр сілкіндіреді.

	«Жан біткені» емей немене ол?! Айтты-айтпады, мұндайды көрген де арманда, көрмеген де арманда.

	Тау басынан төмен қарай тас домалату деген қой шетінде іші пысып жүрген жалғыз адамға дүниенің бір қызығы. Таптырмайтын ермек қой, шіркін! Кішігірім тастардың түк те қызығы болмайды екен. Домалатсаң секең-секең етіп барып, аршаның арасына кіріп жоқ боп кетеді. Қолдан келіп, күшің көп болса, ең кемі қазандай тасты домалату. Күшпен бірге бұған әдіс те керек. Тасты қозғау оның жатысына байланысты, өте бір өзіңнен үлкен тас болмаса, анау-мынауын, әйтеуір бірдеме қып, сүймен салып, тіпті болмаса, күңгейге жата қалып, бар күшіңді жинап, екі аяқпен тістеніп тұрып, шірене тебінсең, өлдім-талдым дегенде қозғалады-ау! Бір қозғалған соң, бітті дей бер! Ырғап-ырғап тұрып, жолға салып жібересің. Енді бәйгеге ат қосқандай қызығына қара да тұр. Еңіске қарай екі-үш аунаған соң, бар салмақ екпінімен заулайды дейсің бір. Оқша зымырап, анда-санда, жерге бір тиіп, ашық жерді соқаша тіліп, не шөбін сыдырып, ұйыса өскен арша мен қалың талдың ішін салдыр-гүлдір еткізіп, сындыра-мындыра кейбірін түбірімен қопарып, бұзып-жарып одан да өте шығады. Енді нағыз жалаңтөстеніп алған тарғыл тас, екпінін одан сайын үдетіп, тиген жерін ошақтай қып ойып, шымын шашып, сойып-сойып өтеді. Осылай, дүниені тарының қауызына сыйдырып қуырып бара жатқан жойқын неме жол-жөнекей келіп өзінен үлкен, мығым тасқа ұратын болса, жаңағы екпінінің бәрі бір-ақ тиын болып, быт-шыты шығып, күл-парша болып, жан-жаққа ұшып, демнің арасында желкесі қиылып жым болады. Егер тас кездеспесе, сол зулаған күйі барып көбігін аспанға атып, бурадай буырқанып, өкіріп жатқан өзенге қойып кетіп, жаны жай табады. Айнала дүниеге тыныштық орнап, бәрі сап тиыла қалады.

	Бір қызығы, бұта-тал, аршаның арасында жайбарақат жүрген аңның – түлкі ме, елік пе, – бұзып-жарып бара жатқан тастан шошынғанын көрсең, түлкілер арша арасынан сытыла шығып, жермен-жексен болып жымып бара жатса, бір-жар елік байқұс ағаштарды салдыр-гүлдір еткізіп, атып шығып, жан-жағына үрке қарап алып, «бауп», «бауп» деп бақырып қойып, таңын жарқырата, қарғып-қарғып кетіп бара жатады.

	Міне, тас домалатудың да өзінше осындай қызықтары бар. Тек тауда ғана болатын қызықтар.

	* * *

	Таудың қолат-қойнауы толған ұлы тіршілік. Аң-құс деген жыртылып айырылады. Шың-құздарда тау ешкі мен арқа-құлжа үйір-үйірімен өріп жүреді. Ал суырлар деген сай-жырада қаптай өріп, қоймен бірге жайылады. Төмендеп етекке түссең, сыңсыған ағаштың арасы елік пен қарсақ-түлкі. Жайлауға алғаш келгенде, сол балақтағы тал-шіліктің арасынан талай рет еліктің лағын ұстап алып, оны ешкіге емізіп баққан да кездеріміз болды. Сирек болса да аюды да көріп жүретінбіз. Жұрт аюдан қорқады. Атын айтып қорқытады. Бірақ осы аюдан соншалық бір қорқатындай жыртқыштық байқалмайды. Қорбаңдап өз бетімен жүрген бір зиянсыз мақұлық сияқты.

	Бір жолы бір аю тура үйдің қасына, тіпті қораның арғы шетіндегі дөңге келіп отырды. Бұл неғып жүр деп бәріміз қорықтық. Иттерде тегі жан қалмады. Шабаланып үргендерімен жақындауға батпайды. Ал ана сабазың оларды тіпті елейтін емес. Күн үлкен сәскенің кезі еді, тура төрге жайғасқан құдамыз сияқты бауырын күнге қыздырып жатты көсіліп. Қаннен қаперсіз. Ит үріп жатыр-ау, адамдар жүр-ау, бір зиян жасайды-ау деген секем жоқ. Біз де ештеңе «демедік», ол да шалжиып жатып ұйқысын қандырды. Сол жатқаннан тура кіші бесінде басын бір-ақ көтерді ғой. Онда да қайда барарын білмеген адамдай болып, шоқиып ұзақ отырды. Әлден уақыттан кейін еріне орнынан тұрып, баяу қозғалып, артына қарай-қарай кете барды.

	Енді бірде қарақат теріп жүріп тура бетпе-бет келіп қалдым аюмен. Қарақатқа қызыға-қызыға дәл қасына барғанымды білмеппін. Сытырлағанға қарасам – аю. Ол да бір түп қарақат бұтасына адамша тік тұрып жабысып алыпты. Мен қорқып кетіп, сәл тұрып қалдым да бұрылып тұра қаштым. Аю селт етіп қараған да жоқ.

	Бір жылы жаз ерте суытты. Тамыздың басында-ақ жаңбыр жиі жауып, бір-екі рет қарлатып басылды. Күн райынан секем алған көкем:

	«Сендер оқуға кетпей, төмен, етекке түсіп алайық» деп Қарасайдың басынан аузына таман жұрт жаңалап қондық. Бөктер жайылым соны екен. Өзі аңғарға жақын, отын-суы да ыңғайлы.

	Сөйтіп тамыздың ортасынан ауып қалған кезі. Өріске көкем екеуміз де шығып жүрміз. Себебі жауын-шашын, тұман жиілеп кеткен. Бұрынғыдай емес, төмендеген сайын тал, шілік, арша да молайған. Оның арасына кірген қойдан тұманда адасып қалу оп-оңай.

	Осындай бір күні қаптай жайылған отардың алдындағы айланба жыра ішінен гүрілдеген, шырылдағандай ма біртүрлі дауыстар естілгендей болды. Құлақ түріп, күтпеген дыбысқа елеңдесе тұрып қалдық. Гүрілдеген дыбыс бірқалыпты естіледі де, шыңғырғаны үзік-үзік шығады. Біресе баяулап барып сап тиыла қалады да, біресе жас баладай шырқырайды. Не екенін түсіне алмай, аң-таң болып тұрмыз.

	«Қой не тұрыс, байқап көрейік» – деп көкем аттан түріп, қорымды жырамен өрлеп жүрді. Біраз жүрген соң жыраға сол қанаттан бір тасты тұмсық сұғына түседі де, сай солға сәл бұрылыс жасайды. Алдымен сол тұмсықтан байқап көрмек болдық.

	Тұмсықтың ар жағы төбе-төбе кең ойпат екен. Құдды астау сияқты.

	Шыңғырған дауыс қайта естілді.

	– Мына қызықты қара! Аю ғой мынау! Ой, сұмдық-ай! – деді көкем.

	– Ол не істеп жатыр, көке?!

	Бұларға тіпті жақын, қол созым жердегі төбені үлкен бір қоңыр аю өкіре гүрілдеп қазып жатыр. Төбеде суырдың қалың іні бар көрінеді. Аюдың інді қаза бастағанына көп болған сияқты. Біраз жердің шымын қопарып, тас-талқанын шығарып тастапты. Әнеки, қорбаңдап еңкейіп, қазылған жерден қазандай тасты көтеріп шығып, төбе бауырына домалатып жіберді. Қимылы тура адам сияқты. Еңкейгенде бет-ауызы топырақ болады-ау деймін, басын шайқап, қолымен бет-аузын қағып-қағып қояды. Дамылсыз біресе арылдайды, біресе гүрілдейді. Әлгі балаша шырқыраған суырдың даусы екен. Әнеки, қазылған жерге қорбаңдап барып қайта қолын салып жіберді де, шырқыратып бір суырды алып шықты. Шырқырағанда адамның төбе құйқасы шымырлайды. Суырды енді жейтін шығар деп еді, олай етпеді, әбден тойған болуы керек. Суырдың балаша тырбаңдап, бұлқына шырқырағанына қарамай, көз алдына тақап, «әп, бәлем, қалай екен» дегендей сәл ұстап тұрады да «қазір жемей-ақ қояйын» дегендей қолтығына қыса салады. Інге қайта еңкейгенде қолтығындағы суыр бос қалып, ыршып түсіп жорғалай қорымға кіріп жоқ болады. Оған қарап жатқан аю жоқ. Тағы еңкейіп келесісін алып шығады. Оны да қолтығына қыса салған болады. Ол да ыршып түсіп, қашып барады.

	– Биыл күн ерте суытып, суыр ерте жатып қалды ғой. Көрдің бе, енді! – деп басын шайқады көкем.

	Аю жан-жағына қарайтын емес. Өзімен өзі.

	– Өзі жауыз болғанмен, аңқау ғой, көрдіңіз бе? Ұстағаны босқа кетіп жатқанымен жұмысы жоқ. Артына бұрылып қарамайды ғой, тегі! – дедім аюдан көз алмай.

	– Әбден тойған ғой. Сен аюды момын, аңқау деп жүр едің. Көрдің бе, суырды қалай шырылдатқанын! Байқа!

	– Сонда бұлар суырды жейді екен ғой, ә?! – деймін таңғала.

	– Жемегенде! Қу тамақ не істетпейді?! Ұшқан құс, жүгірген аң бәрі тамақ.

	– Бізден тегі қорықпайды ғой, көке!

	– Неге қорқады?! Біздің тиіспейтінімізді біледі ол. Аңқау ем-е-ес, – деп көкем сәл ойланғандай болып тұрып, – Енді байқау керек. Суыр жатты, күн суытты. Ит-құс шығып жүрмесін де...

	Таулар ұлы ғой. Ұлы тауда не болмайды дейсің! Тосын қызықтар тек тауда ғана болады. Біз білмеген, біз көрмегендері қаншама десеңші! Таулар өзінің ұлылығымен адам баласын әлі де таңғалдыра береді.

	Тау таңғалмасыңа қоймайды. Сәт сайын құбылып, мың сан түрге енеді. Тауда бәрі басқаша: таңның атысы, күннің шығысы, күннің батар шағы, тіпті таудың іңіріне дейін бөлекше ғой. Ал жұлдыз туған шақ тіпті ғажап. Тауда жұлдыздар тым жақыннан күлшедей-күлшедей болып нұр шаша жымыңдасады. Таудағы айлы түннің тылсым кереметін көрмеген адам сезіне алмас. Айдың сүттей ақ нұры шың-құздар мен жалама жартастарды, сай-жыралар мен қойнау-қолаттарды мұнарландырып, манауратып, өзінше бір ғажайып әлемге тартады.

	Таудың жаңбыры-ай! Таудағы нөсердің астында қалудың өзі бір қайталанбас рақат. Тау басына бұлт үйірілді дегенше, жаңбыр жауады дей бер. Ағарып шеті қылтиған мақта бұлт ә дегенше будақтала молайып қаптап үлгереді. Біртіндеп түсі өзгеріп қоюлана түседі. Таусылмастай қайнап шығып, жөңкіле көшіп, тау бастарына жетуге асығады. Қарақошқылдана суық тартып, жаңбыр лебін сездіре әп-сәтте аспанды тұмшалап алады. Батыс жақ тіпті қарайып, тұтасып кетеді. Алысырақтан күтір-күтір күн күркіреп, найзағай оты қара бұлттың арасын ирелеңдай тілгілеп-тілгілеп өтеді. Күннің күркіреуі жиілеп жақындай түседі. Қарақошқыл бұлт асыға жөңкіліп, таулардан асып кетіп жатыр, кетіп жатыр. Найзағай бізге жетті-ау! Төбені айырардай «чатр» ете түскенде, құлағың тұнып, басың зеңіп кетеді. Қай жерде болсаң да найзағайдың дыбысы мен жарқылынан жасқана бұғып қалғаныңды байқамайсың. Нөсер құйып кеп кетеді. Найзағай да үсті-үстіне гүрсілдеп, тауларды дірілдете от шашады. Жердің үсті астына түсіп, тау-тас опырыла құлап жатқандай. Нөсер үдете кеп төгеді дейсің. Тура шелектеп құяды.

	Мұндай кезде далада болсаң, әйтеуір бір қалқа-қуысқа жүгіресің. Ұйысқан аршаның арасына малмандай су болып сүңгіп кетесің. Ал ауылдағылар да алғашқы тамшылар киіз үйдің туырлығын сабалай бастағанда бақандарына жүгіріп түндіктерін жабады. Далада ашық-шашық қалған оны-мұныны жинастырып, қарбаласып қалады.

	Қатты жаңбырдан биебау басындағы биелер мен құлындар шыдай алмай, тықыршып кетеді. Биелер шыр айналып, құлындарын ығына алады.

	Таудағылар таудың нөсеріне әбден үйренген. Түндікті жапқаннан кейін түрулі есіктен босағадағы ер-тоқымның үстіне отырып алып, сыртқы әлемге көз тігіп, жаңбырды тамашалайды.

	Тау жаңбыры осылай сатыр-сұтыр басталып, найзағайын жарқылдатып, нөсерлетіп өте шықса жақсы ғой. Кейде мұндай жаңбырлардың арты сүйретіліп, сылбырап ақ жауынға айналып кететіні бар. Ондайда күні-түні сорғалаған жауыннан малдың да, жанның да берекесі кетіп, ығыры шығады. Сөйтіп екі-үш күнге айналып барып әрең басылған жауынның аяғы тұманға ұласады. Жер-көктің бәрі шылқыған су. Бәрінен де дүниені түгел тұмшалап, қарға адым жерді көрсетпей басып тұрған тұманды айтсаңшы. Соқыр тұман деген осы. Таудың мұндай құбылысын екінің бірі көре алмайды. Оның ыдырап ашылуы да көрмеген адамға таңғаларлық-ақ.

	Жаңбыр толас тапқаннан кейін біраздан соң ұйып тұрған тұман қозғала бастайды. Сай табанынан өрге қарай қайнап шыға береді. Әр жері тозған киіздей ыдырай жыртылып, қарсы беттегі тау-тас көрініп қалып, қайта тұтасып кетеді. Бірте-бірте бергі тепсеңнің тұманы ашылады, жер бауырлаған ақ тозаң бу тау басына қарай көтеріліп кетіп жатыр. Содан соң бұларға тұспа-тұс, қарсыбет ашылады. Сонда байқады, түндегі жаңбырдан тау басына ағарып қар түсіп қалыпты. Төменгі аңғарды толтырып, ұйыған тұман әлі қозғалмай, шөккен қалпы. Кең аңғарды керіп, лықылдап тұрған осы аппақ тұманға жоғарыдан қарасаң, тіпті зәрең ұшады. Жазатайым аяғың тайып, домалап кетсең, түпсіз тұңғиыққа күмп беріп, батып кетердей сезінесің. Ал қарсы таудың аржағынан, қайдан шығып жатқанын, жөңкіле асып, жағалап жоғары кетіп жатқан тұман, тегі таусылар емес.

	Асығыс жөңкілген жоғарыдағы тұманды көріп қарап жатсын ба, төменгі тұман да біртіндеп қозғалысқа келіп, аңғарды бойлап жылжи бастайды.

	Табиғаттың ұлылығында, шеберлігінде шек жоқ қой, шіркін! Жаңағы жоғарғы, төменгі тұманның бәрі бірігіп, енді, тура сызықтың бойымен біркелкі тұтасып, айнала қоршаған тау бастарын тұмшалап алады.

	Неше күнгі жаңбырдан жік-жігіне су жүгірген жалама жартастардан іңір басталысымен салдыр-гүлдір тас құлайды. Алғаш тау құлағандай елеңдеп, бұл не нәрсе деп таңғалатынбыз. Сүйтсек оның бәрі жаңбырдан екен. Осындай ұзақ жауыннан кейін ылғида осылай таудан тас құлайды. Бірте-бірте оған да үйрендік. Жалықтырған сылбыр жауыннан кейін тас құлайтынын біліп, қызық көріп күтетін болдық. Құлағанда енді жойқын. Жарқ-жұрқ от шығады. Тура біздің үйдің қарсысындағы, жарықтық Хан-Тәңірімен қатарлас, созылған өркеш-өркеш қарақожыр тасты шоқылардан іңір қараңғылығында шайға отырғанымызда-ақ күтір-күтір дыбыс шығып, салдыр-гүлдір жаңғырығып, жарқ-жұрқ от шашып, сатырлап тас құлай бастайды. Бүкіл тау-тас жаңғырығып, сатыр-гүтір, жарқ-жарқ етіп, тура кинодағыдай көрініс болады. Құлаған тас кең аңғардағы өзенге гүрс-гүрс құлап барып бір-ақ басылады...

	Мұның бәрі, қарап отырсаң таудың ұлылығынан сияқты. Тау – ұлы. Тау – ірі. Тау – алып. Сол ұлылығынан, ірілігінен де тау өте сезімтал, өте нәзік. Тауды үнсіз де тілсіз тас пен топырақтың үйіндісі ғана дегендер қателеседі. Таудың сезімталдығы емес пе, сәл оқыс дыбыс, өктем үнге тұла бойы дірілдеп шыға келеді. Шың-құздар мен жартастар жаңғырығып, күңгір-күңгір күңіреніп тұрып алады. Тау – алып толқындар сияқты. Жаратылыстың, дүния-ғаламның ұлы толқыны таулар. Жаңғырық сол толқындарды қуалап ұзаққа кететін сияқты.

	Тауды көп адам түсінбейді, тілсіз дүлей, қатты деп ойлайды. Олай емес. Тау жұмсақ, мейірімді, «көңілі» нәзік. Тау тілсіз емес, ол – әуендер жиынтығы. Тау ән салады. Тау күңіренеді. Тау жылайды...

	Жоғарыда айтқандай, ақ жаңбырлар сылбырап тұрып алғанда, жартастардан су сорғалап, таулар толассыз «жылайды». Аяғында бордай егіліп, «күйрейді»... Тау – осындай.

	Тау болмаса, мына дүния не болар еді деп ойлаймын. Тау – ғаламның қорғаны ғой. Елдің шетінде, желдің өтінде. Сондықтан да бар қиындықты алдымен тау көреді. Бұлт алдымен тау басына үйіріледі. Басын мұз, бауырын қар басып жатады. Дауыл-боран, жауын-шашын көп болады тауда. Бәрін басыңнан өткеріп, бәріне шыдап, бәрін көріп келе жатсаң да бауырың құт-береке ғой, алып тауларым менің! Ғасырлар бойы не көрмедің сен! Басыңнан нені өткермедің?!

	Бәрін көріп, бәріне көніп, бәріне егіліп, сонда да сыр бермей, байсал тартып, мейірленіп тұратының-ай! Ата-бабамның, ата-анамның көзін көрген, мені де құшағыңнан түлетіп ұшырған алып анамсың ғой, менің Тауым! Мен сенен, Таудан жаралғаныма мақтанамын! Мен – таулықпын!

	* * *

	Қаладамын, Астанадамын. Мұнда тау жоқ. Тау тұрмақ, көзге ілінер төбе таппайсың. Бірақ жауын-шашын жиі болады. Таудағыдай найзағай ойнап, сатыр-сұтыр құйып кететін нөсер де, күні-түні сылбырап тұрып алатын ақ жауын да көп. Жауынды күндері аспанды көкжиекке дейін бұлт тұмшалап алады. Дәл осындай күндері мен тауды ойлаймын. Көз алдыма тау елестейді. Біртүрлі көңілім көтеріліп кетеді. Жауын басылып, бұлт ыдырап, тұман көтерілсе, ар жағынан шың-құздар көрініс беретіндей, көсілген таулар көзге шалынатындай үміттенемін...

	...Тағы да жауын. Күні-түні сорғалаған жаңбыр толастар емес. Екінші күнге айналды, сылбырап төгіп тұр. Жер-көктің бәрі шылқыған су. Есіме тау, Хан-Тәңірі түседі. Онда да жаңбыр жауып тұрған шығар. Жауын жауса, таулар егіліп жылайды, күтірлеп жартастар сөгіліп, тастар құлайды.

	«Тауларым, сағынғаным-ай!» Менің де жылағым келеді. «Хан-Тәңірі баурайындағы жалғыз шырша аман ба екен?! Оның қарсысындағы жалама жартасты мекендеген бүркіттің ұясы орнында ма екен?!»

	Жаңбыр әлі сорғалап тұр. Мен жылап отырмын. Өйткені, мен – таулықпын!





