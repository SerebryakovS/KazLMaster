	Алдан Смайыл

	Найзақара





	Жөкең түстен кейін жұмыс істеп жарытпады, кеңсенің қапырық ауасы тынысын тарылтып берекесі кетті. Жұмсақ креслоға отырып нота қағаздарын қараса, көзіне ұйқы тығылады. Маужырап бара жатып кейінгі кезде қолға алған ісі шілдің қиындай тозып жүргенін, талайдан бері көңіл көншітерлік ештеңе тындырмағанын ойлады.

	Біраз күн болып қалды, өн бойын енжарлық жайлап алған, ештеңеге зауқы жоқ. Көз алдындағы қыбырқыбыр тірлік, күнделікті қаракет, бәрібәрі жалықтырып біткендей. Оңаша қалса болды, бір күйкі сары уайым еңсесін езіп, тұқыртып бара жатады. Тұқыртып бара жатып, жұрт қатарлы талпыну керек екендігін, бұлай қол қусырып қарап отыра беруге болмайтындығын, шығармашылық қызметте сарқылып қалу өліммен бірдейлігін ұқтырды. Бірақ амал қайсы, бұл күнде ойда не нәр, не әр жоқ. Бәрінен қиыны да осы. Сол осалдығын әзірге сырт көзге білдірмегенсіп, бас қосылған жердің бәрінде тауып сөйлегенсіп, пікір айтқансып жүргенімен, көштен кейіндеп бара жатқанын өзінен қалай жасырсын?!

	Сарапқа салып көрсе, кейінгі кезде сол қаракетінің де сыйқы қалмайын деген тәрізді, бұрын өзіне әр жайдан хабары бар, біліп сөйлейді деп қарайтын ел енді сөзін жүре тыңдайтын болған. Айтқанына ден қоя қалса, онысы сыпайыгершіліктің нышаны ғана. Бұл соны сезеді, сезген сайын қарадай қажыйды.

	Орындығынан тұрып кең кабинеттің ішінде ерсіліқарсылы жүре бастады. Үлкен терезеден Алатаудың Найзақара атанған шыңы көрініп тұр, шілденің ми қайнатқан ыстығында көзге мұнартып шалынады. Бөктерінде қаптай өскен қалың шырша қарлы биікке қарай өрлеген сайын сұйылған. Одан әрі көк мұз құрсанған қия жартастар басталады, қарлы шың өзінің де, өзгенің де тал бойын тоңазытып, жауар бұлттай түнеріп сұстанып алады. Қабағынан қар жауып шыға келеді.

	Былтыр тамыз айының орта шенінде Жөкеңнің Найзақараға шабуыл жасап көргені бар, содан біледі. Осынау бітімі өзгеше, ұшар биігіне кезбе бұлттарды көп қонақтата қоймайтын тәкаппар заңғар көңілін талайдан баурап алып еді. Көшені өрлеп келе жатса да көзге сол шалынады. Кеңсенің есіктей терезесінен сыртқа көз салса да жанары бірден соған түседі. Әлдебір шаруамен Алматыдан басқа жаққа жол жүріп, араға күндер салып қайта оралғанда, бәрінен бұрын іздейтіні де осы шың.

	Оған Жөкеңнің құмартқанына не заман, сонау консерваторияда оқып жүрген студенттік шағынан ынтық болып келеді. Талай рет түсінде де көрген, түсінде көріп жатып, сол айбатты, менмен шың секілді бас айналдырар биіктікті аңсаумен сан мәрте аласұрған.

	Кейін ол Найзақараның өзіндей асқақ музыка жазуды армандады. Сондай бір жалына қол тигізбейтін айбынды әуенді кең дүниеге жамыратып жіберіп, айды аспаннан бірақ шығарғысы келді. Айды аспаннан шығаратын әуеніне елтіген, тамсана табынған елдің еркесі болғысы келді. Заңғар биіктей тәкаппар музыканың бұрқсарқ тулаған ырғақтарын арқаланып, дүйім жұрттың алдында алшаңалшаң басқысы келді.

	Бұл арманы Найзақара көз алдында тұрғанда тіпті үдеп кететін, оған тынымсыз ынтығумен болатын, сол асқақ шыңға жетіп жығылуға асығушы еді.

	Бірде соның сәті де түсіп еді. Өзімен бір ауылда туып өскен, Алматыға бірге келіп, бір жылы оқуға қабылданған, бүгінде дардай архитектор болып алған, онысымен қоймай шыңқұзда тау барысынша жортатын альпинист атанған досы бұл қылқылдап айта берген соң, Найзақараға бірге шығуға келісіп еді.

	Екеуі сол сапарға жапжақсы дайындалды, алғашқы қадамдары сәтсіз болған жоқ. Шыңға қол созған күні Найзақараның шыршалы бөктерінен ұшар биікке қиындықсызақ өрледі. Қары жұқалтаң, бірбіріне қоян жонданып барып жалғасатын төбелерді алмакезек артқа тастап келе жатқанда, Найзақара оған бұрынғысынша айбатты болып көрінбеген, сонау көз ұшындағы шыңына қол созым ғана жер қалғанда, алға дамылсыз асығып еді.

	Одан кейін қоянжон төбелер таусыла келіп, қарсы беттен жақпаржақпар қия тастар кездесе бастады. Сонадай жерде, Найзақараның ұшар биігі бар тұлғасымен бой көрсеткен тұста қапсағай қара жартастар көк мұз құрсана, қатпарлана ереуілдеп шыға келді. Бірінен бірі сұсты. Осы жерде мұның жүрісі баяулай берген, альпинист досы алға озып кетіп құлаштай лақтырған арқанмен табан тірер бұдыры жоқ қия бетке көтеріле береді де, әлшамасы құрып асылып тұрып қалады. Әрі кетсе екіүш қадам жерді зорға ұтып, ызғар шашқан таптақыр жартасты құшақтай құлайды.

	Осылай барын сала алысып жүріп, біраздан кейін өз денесін өзі игере алмайтындай халге жетіп, әбден титықтады. Бетіне мұз қатқан тайғанақ тастың үстімен алға он рет жылжып, он рет қайта сырғиды. Сырғып түсе бере көксеңгірленген тәкаппар шыңға жаны күйзеле, кіжіне қарайды. Өкпесі аузына тығылып, қолқасы күйген, әбден қажыған шағында ол бұрынғысынан да зорайып, айбаты асып көрінеді. Қыл арқанның бойымен қайта өрмелеп бара жатып, оны еңсермей өз қолының ештеңеге де жетпейтіндігін қинала ойлайды. Сол ой шыбын жанын шүберекке түйгізеді.

	Көз байланар шақты альпинист досы да қажыды білем, сілесі қатқан мұны өзі тұрған жақпар тастың үстіне зорға сүйретіп шығарды да: «Уһ!» деп отыра кетті. Содан кейін бауырын да көтере алмай қалған бұған әлде күле, әлде жақтырмай қарап:

	– Бүгінге осы да жетер. Дем аламыз, – деген.

	Жөкең сонда мұз құрсанған тастың үстінде ұзақ жатып еді. Әуелде ештеңенің байыбына бара алмады, көзінің алды мұнартып басы айналды. Бауырын төсеген тас та, өзі де қызынып бара жатқан сияқты болды. Бұл жерде күннің суық екенін, аяздың кемінде он бесжиырма градустай болып қалатынын әлден соң ғана, альпинист досы көтеріп отырғызып, термостан шай құйып бергенде бірақ білді. Ал сонау етекте Алматының түнгі оттары жылтырайды. Бұрылып Найзақараға қарап еді, қара күңгірттеніп, түйіле түнеріп тұр екен. Жанарын тез тайдырып әкетті.

	Тәкаппар шыңның бұған іші жылитын емес.

	Екеуі осылай жандарын жалдап жүріп, үшінші күн дегенде Найзақараның соңғы тіптік қиясына зорға ілікті. Бұл ара ызғарлы екен, сақылдаған сары аяз тұла бойды мұздатады. Сірә суық сорып өңі қашып кеткен шығар, альпинист досы жалпақ қайыс белдігінде салақтап жүрген қалайы құтыны ағытып алып, тығынына спирт құйып беріп еді, жылуы денесіне тарай қоймады. Қарлы шыңның ызғары сүйегінен өткен сияқтанды. Ал дәл төбесінде тіптік шаншылған тарғыл жартас сыздана қарап, көз салған сайын сұстанады. Қатпарқатпар беткейіне тарамтарам мұз қатып, шұбарлана сазарып алған.

	Сол үшінші күні екеуі Найзақараның ұшар биігіне барын сала ұмтылды. Сүйірленген соңғы еңселі шыңның мұздақ төбесінде өзі талайдан сарыла аңсаған арманы қол бұлғап тұрғандай тағаты таусылды.

	– Қайтсем де жетемін! – деп тепсінді тарғыл тасқа кенедей жабысып.

	– Өлсем де еңсермей қоймаспын! – деді заңғар шыңға үздіге қарап тұрып.

	Құрық бойы озып кеткен альпинист досы төмен тастаған арқанның бойымен өршелене алға ұмтылды, бойына кенеттен адуын қайраткүш сарқырап келіп, буырқана құйылып жатқандай болды. Небары таяқ тастам жердегі шыңға әне-міне дік етіп көтеріле салатындай, бір дүлей желікпен тыным таппай аласұрды. Осы сәт Найзақараның өзі қолтығынан демеп, саумалдап көтеріп бара жатқандай болып еді.

	– Қимылдасаңшы! – деп айғайлады альпинист досы.

	– Саңшы... саңшы... – деп жаңғырықты шыңқұз.

	Тау ішін күңіренген үн кезіп кетті. Соған қосыла, көмейін жырта, мұз құрсанған көк бет қапсағай жартастарды ұлардай шулатып бар даусымен айғайлағысы келді. Бойын бұдан аулақ сала берген Найзақарының төбе құйқасын шымырлатқысы келді. Қыл арқанның бойымен жоғары қарай ышқына өрмелеп бара жатып, дәл осы сапар жолы болмаса, Найзақараның бұл үшін өмір бойы айықпайтын қасіретке айналатындығын түршіге ойлады. Әбден қажығандықтан ба, әлде әлгі суық ойдан қыстыққандығы ма, маңдайынан шыпшып тер шықты.

	– Тартсаңшы! Демесейші! – деп жанұшыра дауыстады.

	– Сейші...сейші.., – деп жаңғырықты тау іші.

	Қыл арқан домбыраның қатты тартылған шегіндей керілді, қолы сусып кетіп, әлгінде ғана зорға аттап өткен доғал тастың үстіне қайтадан сылқ етіп құлап түсті. Найзақара теңселіп кеткендей болды. Бағанадан бергі жанталасының бәрі өнімсіз күйбең екендігін сонда барып бірақ аңғарды. Екі өңірін тастан тасқа жыртқызып, ала таңнан алысқанда, көп болса жоғары қарай үштөрт қадам ғана өрлеген. Екі қары салдырап, денесі ауырлап барады, бұл бетінде ұзаққа шыдай алмас, Найзақара қанын ішіне тартып, қиястанып алған жоқ па?!

	Досының гөйгөйімен қыл арқанға тағы да тістене қол салып көріп еді, көзінің алды қарауытып кетті, табанын тіреуге жарайтын түймедей де бұдыр табылмай жанталасты. Сасқалақтап аяғының астына қараған, ту...у төменде қалған шыршалы бөктер екі бүйіріне кезек теңселіп басы айналды. Онсыз да өрекпіп соққан жүрегі аузына тығылып тынысы тарылды. Үзіліп кететіндей көрінген арқанға тас кенеше жабысып тұрып, басына бұлт үйірілген Найзақараға күйзеле, жанарына жас үйіріле қарады. Тәкаппар шың бұрынғысынан да биіктеп бара жатты.

	Оның шыныменақ жалына қол тигізбегені ме?!

	Жөкең тумысында бәлкім дәл осы дәрменсіз сәтіндегідей қорланған жоқ шығар. Бойын буып алған ызадан қабырғасы қақырап сөгіліп бара жатқандай болды. Удай ащы запыран көкірегіне құйылып, аузы кермек татыды. Ол қазіргі есеңгіреген шағында ғұмырының адастырмайтын шамшырағына айналған ең асыл арманын да тәрк етуге барды.

	– Найзақара! Атаңа нәлет, Найзақара!

	Одан кейін сымдай тартылған қыл арқанды оқыс қоя берген. Әуелі дік етіп әлгінде өзі басып өткен тарғыл тастың үстіне түсті, одан кейін бүктетіле домалап барып оң жақ қапталдағы биік жартастың ырсиған қуысына кептетіле тоқтаған.

	Домалай жөнелгенде есі кіресілішығасылы секілді еді, дүние қопарыла төңкеріліп үстіне құлап келе жатқан. Іле сол жамбасы қанқақсап қоя берді.

	– Өлдің ғой! Бұл не қылғаның! – деген түршіккен дауыс алыстан талып естілді.

	– ...дің...дің... – деп қылғынды тау іші.

	* * *

	Кабинеттің есігі жайлап ашылып, әлдекім жөткірінгендей болды, іле өзі де көрінген. Консерваторияны мұнымен бірге бітірген Жұмағали екен, сыптай денесін тіптік ұстап төрге озып келеді. Қолтығында қағаз папкасы бар, көзілдірігі қыр мұрнының ұшына қарай сырғып кеткен.

	– Ассалау, Жөке! – деді жазу столының жанында тұрған көнетоздау былғары креслоға отырып жатып. – Бүгін кездескен жоқпызау деймін.

	Бұл басын изей салды, өзімен түйедей құрдас жігіттің Жөке деп атағаны ұнай қоймап еді. Жортар деп өз есімімен атаса қайтеді екен. Жөке дегені мұны сыйлағанынан гөрі келемеждегеніне көбірек ұқсайды. Кейінгі кезде қызметтес жігіттердің біразы мұнымен осылай есендесетін болып алыпты. Онысы өзінің жұмыс бабымен бір саты жоғарылағанын ұната қоймайтындардың құйтырқылығы іспетті еді, естіген сайын қытығына тиетін. Кейде тіпті Жортар Сапсапич деп те сызылатындарын қайтерсің?! Солай дегенде күлім қаққан жанарларынан мысқыл реңі танылғандай болып, бұл бойын тартып ала қоятын.

	Әлде бәрі керісінше ме, қатар құрбыларының өзімсінгені шығар, тегінде бұл кейінгі кезде шамадан тыс секемшіл болып бара жатқан сияқтыау. Неге олай? Бәлкім елден емес, осы өзінен, қарақан басынан сезіктенетін болып жүрмесін. Найзақараға шыға алмағаны, оны қойшы, консерваторияны бітіргеннен бергі төртбес жылда он шақты ән жазғаны, оларды бүгінде өзге түгілі өзі де ұмытып кеткені, қатардан қалғысы келмей қаншама сабылса да әу дерлік әуен табылмай зарықтыратыны үркек еткен бе?!

	Көңілі қайтадан құлазып, қағаз папкасын аударып отырған Жұмағалиға қарады.

	– Жөке, – деді ол сол сәтте, – мынау біраздан бері қинап жүрген дүние. Жазып біткеніме талай уақыт өтті. Қырық рет шимайладым десем, өтірік емес. Соны құзырыңызға алып келіп отырмын, әуелі сен тыңдасын дедім. Бірге оқыған құрбысың ғой, әділін маған тек сен ғана айтасың.

	– Тыңдайық, – деді Жөкең самарқау.

	Іштей Жұмағалидың әр қимылын бағып отыр. Ол орнынан тұрып, бөлменің жартысына жуығын алып тұрған фортепианоға барды. Нота қағаздарын ретретімен қойып, саусақтарын уқалады, ән шырқайын деп тұрғандай тамағын қырнады, жүзіне әлгі екі ортада қан жүгірген, алаулап тұр.

	Құрбысының дәл қазір қатты толқу үстінде екенін сезген. Әлі ешкім естімеген дүниеңді екі туып бір қалғаныңның өзіне жария ету оңай емес, батылың жетпей, шығармаңды жазып жүрген кезіңдегі бар шабытыңнан айырылып, табаның тайғанақтап шыға келеді.

	Ал Жұмағали болса, мұндайда тіпті ұяң, берекесі қашып кетеді. Бұрындары жаңа дүниелерін магнитофон лентасына түсіріп, елге басқа біреудің шығармасы деп тыңдататын. Келекеле онысын қойған еді, бірақ сол баяғы студенттік кездегі ұяңдығынан танымал композитор атанған бүгінгі шағында да толық арыла қоймаған сияқты.

	Құрбысының осы ұяңдығына қарап, бұл кейде іштей қабырғасы қайыса күйінетін. Егер өзі Жұмағалидың орнында болса, консерваторияны бітірмей жатып бірнеше әдемі ән мен жапжақсы концерттік пьесалар жазса, олары күні бүгінге дейін атақты әншілер мен республикадағы жалғыз академиялық оркестрдің репертуарынан түспей жүрсе, симфониялық шығармасы Москвадағы үлкен театрдың сахнасында ойналса, қайтер еді?! Жалғанды жалпағынан баспай ма, қырыққа жеткенше әлі ауыз тұшытарлық бірде бір ән жазбаған өзі секілді кейбіреулерді есігінен қаратар ма?! Ондайлардың алдында шығармасын талқыға салуға арланбас па?!

	Ал Жұмағали ше..?

	«Е, оның орны бөлек қой» деп сыбыр етті көкірегінің түкпірінен бір баяу үн.

	Сол бір әзірде фортепиано күңгірлей бастады, құрбысы күй сандықтың пернелерін жүрексіне басып кеуде кере күрсінді. Жанары қаздай тізілген нота қағаздарында емес, мүлде басқа жақта, бөлменің үлкен терезесінен айқын көрініп тұрған Найзақарада. Ол әлгінде ғана көксеңгір аспанға қадала шаншылып, тәкаппарланып тұр еді, енді шыршалы бөктеріне оратылған тұман алқымына қарай жайлап көтеріліп келеді. Сонымен бірге заңғар биіктің өзі де сәт санап ғарышқа бой созып, тұлғаланып бара жатқандай Жөкеңе тым асқақ болып көрінді. Бұл соның басынан құлап түсіп едіау, бүкіл рухы, жандүниесі күйрей құлаған.

	Жанарын терезеден тайдырып әкетті. Фортепианоның үнінде әлі кібіртік бар, Жұмағалидың қабағында да кірбің байқалады, алғашқы ноталарын еппен тарқатып әкете алмай, маңдайынан шыпшып тер шыққан. Біресе нота қағаздарына, біресе бозғылт тұманға оранған Найзақараға қарайды.

	«Бұл тәкаппар шыңнан не іздейді? – деп ойлады Жөкең. – Несі бар онда? Сесті биік әуелден менің еншім емес пе?»

	Осы ой көңілін қайтадан құлазытты, талайдан бері ұнжырғасын түсірген енжарлық бойын біртебірте билеп алып, Жұмағалидың күйсандықты күркірете тарта жөнелуін, дүниені аласұрған ашкөз, адуын ырғақтардың жаулап алуын, мұны өздерімен бірге дүр сілкіндіруін асыға күтті.

	Жұмағали серпілетін емес, фортепианоның үстіне төне еңкейіп, жанға жайлы, бір тәтті мұңға оранған әуенді шымшымдап шымырлата бастады. Бұл әуенде Жөкең аңсап отырған аласапыран екпін, Найзақараның асқақтығы жоқ еді, ана тау бөктеріне оратыла таралған бозғылт тұманның мамықтығы, самалды күнде көк төсінде баяу жүзген ақша бұлттың жеңілдігі мен бір кіршіксіз тазалық бар болатын.

	Жөкең тағы да кеуде кере күрсінді. Жұмалиға мұңды халде көз салып отырып, оның мына сыршыл әуенімен іштей жүрегін елжірете тіл табысқысы келді. Әдемі, әуезді ырғақтарға бойың балқып отырып мұңға бату да бір ғанибет екенау. Дәл осы бір сыршыл сәтте ол жандүниесінің кірден тазарып, тал бойының жеңілденіп бара жатқанын сезіп еді. Ет жүрегі уылжи отырып, сәбидің бал татыған күлкісіндей кіршіксіз пәктікті елестете аңсады. Көңілінің түкпірінен өзгеге, өзіне деген бүкіл күдік пен сезікті ұлардай шулата қуып шығып, дүниеге аппақ ниетпен құмарта, құштарлана қарағысы келді. Айнала әлемнің бұған тек қана жақсылық тілейтіндігіне құлай сенгісі келді.

	Кім біледі, Жұмағали мына әдемі әуенін жазғанда, дәл өзіндей тебіренген шығар, оның да қырықтың қырқасына жеткенше көрген, сезінген, түңілген қиындықтары мен қиналыстарынан біржола арылғысы келген болар. Сондай құштарлық үстінде баяғы ешкімге залалы, ештеңеге реніші жоқ қаратабан балалық шағын сағына еске алды ма екен, әлде уақыт өткен сайын бағасы арта беретін алғашқы уыз махаббатындай мөлдіреген сезіммен төгіліп отырып, сол бір жазира кездің пәктігінен айырылған кезден бастап, өзіңді өзің біржола жоғалтатындығыңды айтқысы келген шығар. Қайткен күнде де ол мұның еркін билеп алып еді. Фортепианоның пернелерінен теріп алған әуені көкірегіне жаймашуақ болып саумалдана құйылып жатыр.

	«Сен осындай екенсің ғой!» деді іштей күрсініп. Мұны неге, не үшін айтқанын ұққан жоқ: «Тартшы, мына әсем әуеніңмен жүрегімді егілте әлдилей берші».

	Фортепианоның үні оның арманаңсауымен тілсіз табысып, бір сиқырлы сыбырға ауысқандай біртебірте бәсеңдеп келе жатты. Терезеден тәкаппар Найзақара айбынын асыра, асқақтай қарайды. Әлігі бозғылт тұман екі қапталына қарай мұнарта жайылып, селдірей бастаған. Заңғар шыңның өр тұлғасынан екі дүниеде ештеңеге илікпейтін ірілік танылады. Ол Жұмағалидың мына сыршыл әуенін жақтырмай тұрғандай тым ызбарлы еді, қараған көзге салқын еді.

	Биік шыңға жанары ауып, оның осы бір сұсты кейпін көрген сәтте әлгі әдемі әсері тамтұмдап шайылып бара жатқандай болды. Көңілшек әуенге ессіз еліте бермей, бойын жинап алғысы келді. Бірақ ол қиын еді, бұл талайдан бері ешқандай күдік пен сезіктен хабары жоқ қылаусыз тазалықты дәл осы кездегідей аңсамаған болатын. Бәлкім ана аспанмен тілдескен Найзақараның қату қабағын көрмесе, бәлкім Жұмағали секілді әсемәсем әуен жазып жүрсе, жүрегі қызғаныш, сезік атаулыдан ада болса, сол аңсаған тазалығынан ертерек айырылып қалмаса, бұлай өзгермес те еді. Сыбызғыдай сызылып жалғаса берген әуенге әлі де ден қоя отырып, енді құрбысының осы төңіректен көп ұзамауын қалайтын сияқтанған. Мына әуезді шығарма осылай тарала берсе, түбінде көңілді жібітуге ғана жарайтын, бүгінде жиі жазылып жүрген көп романстың бірі болады да қояды. Кейінгі кезде есімдері ендіенді емісеміс естіле бастаған жас композиторлардан бастап, аузы алты қарыс атақтыларға дейін көрінген ақынның сөзіне жоқтау сарындас жылауық ән шығаруға әуес болып алыпты. Жұмағали да сол сүрлеуге түскені ме, онда мұның да сарқылатын күні алыс емес екен.

	Креслоға шалқая отырып көзін жұмды. Көкірегі сыздап қоя беріп еді, аузы кермек татыған сияқты болды. Әлгі сыршыл әсер мен бойды ұйытқан тәтті мұңнан арыла бастаған сәтінде бұған Жұмағали емес, өзі кінәлі тәрізденіп, көңіліне қайдағы бір ұры ойдың қайдан ғана ұялағанын түсіне алмай қабағын шытты. Жүрегін алдына жайып салып отырған досының өрісі кеңімеуін қалап, мысық тілеумен тарылғанына қынжылатын сыңайда басы зеңгіді, өзін оның алдында ыңғайсыз сезініп жөткірінген болды.

	Көзі тағы да үлкен терезеге сыйып тұрған Найзақараға түскен. Бұл жолы айбарлы биік көңілін алаң ете қоймап еді, етегінен бастап, ұшар басына дейін самарқау шолып өтті. Тек жанары найзаның ұшындай сүйір шыңына біткен мұзға ілігіп сәл аялдаған. Сәл аялдаған сәтте өн бойын суық жел желпіп өткендей тіксініп қалған. «Таудың мұзы биігіне шөксе, адамның салқын ойы ең сезімтал, ең ыстық жүрегіне тұнады екенау» деп үркектеп еді.

	Осындай әрісәрі халде Жұмағалиға еңсесі түсіп қуыстана қарады. Ол көзін жұмып алып, сазды әуенімен болып кеткен. Бір байқағаны сыршыл саз енді кеңістік тілеп, сәт санап ширап келе жатыр еді, фортепианоның көмейінен қатқыл үн өктем тіл қата бастаған. Түбінде алайдүлей бораны бар салқын леп ескендей болады.

	Әлден соң көңілшек әуен сап тиылды. Бөлме ішін дауыл алдында болатын тымырсық тыныштық жайлап ала қойды. Жұмағали бойын тіктеп барып, көп перненің үстіне қайта қона берген. Бірнешеуін қабат басты ма екен, асау аккордтар желді күнгі жауар бұлттай күркіреп, аударылып төңкерілді. Жөкеңнің көкейінде тұнып қалған майда қоңыр ырғақтар шортаннан үріккен шабақтай шашырады. Біреу жотасынан алып сілкіп қалғандай: «Мынау қайтедіей?» деген. Жұмағалидың шашы қобарып, өңі сұрланып кетіпті, он саусағы қаздай тізілген көп перненің үстінде дамылсыз жортады. Өжет, асау ырғақтар үстіүстіне көтеріліп, көктемгі тау өзеніндей күркірей тасып, жолындағының бәрін жайпап өтіп барады. Бір сәт таудан қапсағай жартас қақырай құлағандай болды. Жөкеңнің өн бойын өзі талай заманнан бері аңсаған, Найзақараның тәкаппар тұлғасынан танылған алапат қайрат кернеп бара жатқандай, былғары креслоның үстінде бәйек тауып отыра алмады. Он саусақтың астынан өрілген қатқыл ырғақтар бір сәт күндей күркіреп, гүргүр жаңғырыққанда, өз ырқынан тыс атып тұрды.

	Содан бастап барлық сабыры мен тағатынан айрылған. Мына адуын әуенді ол өмірбақи аңсап келе жатқан жоқ па еді, онымен табысуды сарыла күтуден қажып бітіп еді ғой. Мұның әлемі баяғыдаақ осылай күркірей жаңғырығып, өктем тіл қатуға тиіс болатын. Ана асау ырғақтарды сонда Найзақараның сұсты кейпінен танып, әнеміне қолына қондыратындай болған. Қарлы шыңды сол үшін жанына жақын тартып еді. Ештеңеге бас имейтін, ешкімге тәуелсіз заңғарлықты аңсап еді. Әуелі сол тәкаппар биікті бағындырмақ болды, оның реті келмеген кезде де аса жаси қойған жоқ, осы сәтсіздігінен тұтанған ыза көкірегінде қайнайқайнай, бір күні сыртқа лап етіп атылуға тиісті. Соны тағатсыз күтіп жүрген. Тек сол қашаған адуын ырғақтармен дәл мынадай күтпеген жерде, ойда жоқта кезігемін демеген.

	Фортепиано жанартаудай күркіреп жатыр. Сол сәт Найзақараның өзі болып арқырай тіл қатып еді. Қарлы шың Жөкеңе алғаш рет бүкпесіз ашылған. Енді оның өзінен жасыратын ештеңесі жоқ, бірінен бірі өктем аккордтар сұсты таудың басынан төмен қарай құлаған асау өзендей долырады. Долырып жатып, тау сынды тәкаппар, Найзақарадай айбынды етеді. Дүниеде шытынамайтын, шарт сынатын намыс, мұқалмайтын жігер бар екендігіне сендіреді. Ұяңды батыл, жүрексізді батыр болуға талпындырып, сенің де, айнала анталаған әлемнің де айбатын асырады. «Жанартаудай тұлан тұта жарылып, дүниені дүр сілкіндір!» дейді.

	Жөкеңнен ес кетті, былғары креслоға отыра беріп қайтадан атып тұрды. Тәңірау, мұның да айтпағы осы еді ғой, Найзақараны тап солай сөйлетпек болған. Енді ше? Асау әуен құлақтың құрышын қандыра, жүректі дүрсдүрс соқтырып, бар қайратжігеріңді бұрқсарқ қайнатқанда, еңсесі бір көтерілмес пе?!

	Ол осы сәт талайдан бері көкірегін торлап алған тымырсық тұман сейіліп жүре бергендей еркін тыныстады. Жұмағалиға дән риза еді. Дән риза болып тұрып, Найзақараға ынтыға қараған. Жанарына жас үйірілген бе, бозғылт тұманға оранған шың бұлыңғырланып бұдан алыстап бара жатқан сияқты болған.

	«Жоқ, олай болуы мүмкін емес – деді іштей, – Найзақара менен бойын аулақ салуға тиіс емес». Осы оймен тауға үңіле қарады. Ол бәз баяғы орнында еді. Жөкеңнің бұған көзі жеткенімен, әлгі ортада жүрегін бір күйкі сезім шым еткізіп үлгерген. Найзақараны сөйлеткен өзі емес, басқа біреу ғой. Жұмағали ғой тіл бітірген. Ол мұның өмірбақи аңсаған арманына бұдан бұрын жетіпті. Қалайда бір еңсерем деген биігіне өзінен бұрын көтеріліпті.

	Осы сезім тұла бойын мұздата құлазытты. Аяқ астынан салы суға кетті. Фортепианоға сүйене тұрып келе жатқан Жұмағалиға жабыға әрі кектене қарады. Ол бұған назар аударған жоқ, терезенің алдына барды да, әйнекті айқара ашып тастады. Екі көзі Найзақарада.

	– Міне, баржоғы осы, – деді әлден соң, – мына әуен Найзақараның даусы сияқты. Ол менімен ылғи осылай тілдесетін.

	– Не? – деді Жөкең ышқынып. – Қалай?

	Жұмағали шаршаған адамның сыңайымен ақырын мойын бұрды.

	– Қайталап айтшы, – деді Жөкең дегбірі қашып.

	– Бұл шығарманы мен «Найзақара» деп атаймын, – деді ол жүзі алабұртып.

	– Найзақара! – деп тістенді Жөкең. – Найзақара!

	* * *

	Ертеңіне ол жұмысқа алыс сапардан арыпашып оралғандай әлі құрып келді. Егер кеше Жұмағали жаңа шығармасының нотасын қарап шық деп қалдырып кетпесе, келмеуі де мүмкін еді. Соны фортепианода ойнап шығып, бақайшығына дейін шағып көрмек. Кім біледі, ол алғашқы әсерде қабылдағанындай соншалықты мықты дүние емес болар? Бұл Жұмағалидан Найзақараны қызғанып отырып, тым асыра бағалаған шығар.

	Егер осы ойы расталса, бағзы үмітінен қол үзуіне жол жоқ. Жазады әлі, Найзақараның тап өзіндей асқақ әуенді әуелетеді бір күн. Оған алыс та қалмаған сияқты еді.

	Бөлменің іші ысып кеткен сияқты көрініп, терезені ашып еді, сырттан жаңбырдың салқын исі білінді. Бүгін Алматының аспаны түнеріп тұр.

	Креслоға отырған бетте нота қағаздарына қол созды, алдына қарай тартып алып сәл іркілді. Ашып қарауға жүрегі дауаламайтын секілді. Парақтай бастаса, Найзақара алабұлт аспанды жаңғырықтырып, күңгіркүңгір сөйлей жөнелетіндей секемденген. Жан қалталарын алма кезек ақтарып темекі іздеді. Таба алмаған соң, столдың суырмаларын ақтарыстырды, біреуінің бұрышынан «Беломордың» ашылған қорабы қолына ілікті.

	Ащы түтінді үстіүстіне құныға сорған, өзөзіне келейін деген. Орнынан тұрып, нота қағаздарына тесіле қарап тұрды да, жұмарлай уыстап алып фортепианоға қарай жүрді.

	Шығарманың кіріспе бөлімін ойнап шығу қиын соққан жоқ. Кеше өзі еліте тыңдаған майда қоңыр әуен біразға дейін төгілді де тұрды.

	Бұл сол сазды үн қатқыл аккордтарға ауыса бастаған кезде қиналған. Тұсалған аттай шоқалақтап, жиі жаңыла берді. Бір тыныстан екіншісіне зорға ауысып жүріп, аяғына қажып жеткенде қолы салдырап қалып еді. Орнынан тұрып, денесінің құрыстырысын тарқатты да қайтадан кірісті. Мына жігерлі әуеннен кеше өзі байыбына толық бара алмаған тағы бір өзгеше терең ой, айбаттанған, өршеленген өзгеше мінез танылғандай – фортепианоға қайта қонып еді. Бұл жолы алғашқыдай кібіртіктеген жоқ, саусақтары көп перненің үстінде жеңіл жорғалады, нотадан күйсандықтың көмейіне құйылып, одан жаңғыра қайта көтеріліп жатқан асау аккордтар өз жүрегінің түкпірінен тұтанғандай, күмілжімей еркін қанат қақты. Еркін қанат қағып бара жатып, көз алдына Найзақараның тәкаппар кескінін көлденең тарта берді. Тағы да құр атқа мінгендей жеңілденіп шыға келген, айбынды биікпен теңелгендей, өн бойынан ірілік танылған.

	Ол осы сәт Жұмағалиды мүлде ұмытып еді, оның баржоғы бұған белгісіз болатын. Барабара өзінің де кім екендігін естен шығарғандай бір жұмбақ хал кешті. Тартып отырған шығармасын бүкіл болмысрухымен тұшына, құмарлана сезінді, содан кейін андыздаған асау ырғақтар мұны бас айналдырар заңғар биікке әуелете көтеріп бара жатты. Көз алдында Найзақара ғана барды, тәкаппар шыңның бар қайратқаһары кеудесіне сарқырап құйылғанды.

	Осындай терең тебіреніс үстінде отырып, құрбысының әуелетті әуенін аяқтай бере басынан бастап қайта ойнауға кіріскенін, бөлмеге одақтың басшысы Бәкеңнің келіп кіргенін, фортепианоның ішіне еніп кететіндей болып екі бүктетіле құнжиып алған бұған таңырқай қарағанын, күй сандықтан шалқи тасып шыққан ырғақтарға беріле құлақ қойғанын аңғарған жоқ. Ол мына өжет, өктем музыканың ешуақытта аяқталмауын ғана тілеген, мінсіз сұлулық пен бас айналдырар биіктікке, ызбарсыз ықтырып, күш көрсетпей табындыратын айбындылыққа, зілсіз таңдай қақтырар тәкаппарлыққа ынтық көңілдердің бәрі құмарта қараудан жалықпайтын, қасиетіңнен айналайын, Найзақараға айналып бара жатқандай болған, соған мейірленген. Өмірінде тұңғыш рет өзінің өмірде бар екенін жанары ұшқын ата сезінген. Осы бір жігерлі де ойлы музыка үзілмей, құлақ құрышын қандыра берсе болғаны, сарқылмаса болғаны.

	Мына адуын әуен Найзақараның шыңқұзына жетіп, нөсерлетіп, селдетіп қайта оралар ма еді?! Заңғар биік терезеден бар айбарымен қарап тұрғандай жалт бұрылған. Алдында әлдебіреу қаққан қазықтай қаздия қалыпты. Түртұрпаты жақсы таныс секілді. «Мейлің, кім болсаң да дәл қазір саған алаңдауға шамам жоқ, – деді іштей жақтырмай қалып. – Тұра бер солай». Осы сәтте мына айбынды музыканы өзінен басқа жанның бәрінен қызғанатынын сезді.

	Қаздиып тұрғанға түйіле қарады. Оның Бәкең екенін сонда барып білді. Өзі бұған жымия қарайды, өңі жылы. Әшейінде қабағы ашылмаушы еді, енді жағасы жайлау болып жетісіп тұр. «Ә, сен екенсің ғой, – деді Жөкең онымен ойша тілдесіп, алғаш рет бастығымен амандасуды ұмытып. – Қашан келгенсің? Бәлкім күйсандықтың көмейі бұрынсоңды болмаған ерекше үнмен құйқылжығанын естіген шығарсың?! Естісең тіс жара көрме. Дымыңды шығарма, онда мен қаусап түсемін. Барлық әсерімнен айырыламын. Ал тап осылай бір тебірене шалқуды ғұмыр бойы армандадым емес пе?!»

	Бөкең мұны ұққандай ләмлим деген жоқ. Жүзінде ризалық белгісі бар. Әлденеге көңілі толғанда жасайтын әдетімен иегін сипап, стол жаққа өтті де, былғары креслоны сықырлата отырды.

	Жөкеңнің енді оған ашуы келе бастады. Найзақараның тап өзіндей айбынды музыка арқаландырып жіберген сәтте бастығы тым кішірейіп көрініп еді. «Бұған не керек. Неге шығып кетпейді, – деп тістенді, – Сен ғой, мені баяғыдаақ көзге ілмейтін болғансың. Бесіктен белі шықпай жатып сарқылған бейбақ санайсың. «Өнерге келіп алып, ауыз тұщытарлық дүние бермегеннің бәрі де тірі өлік» дегенің қайда? Ал мен аянып жүрмін бе. Аласұрып келемін ғой. Найзақараны сөйлетемін деп жанымды жалдағаныма мыңмиллион жылдар өткен».

	Бөкең иегін тағы да сипап алып, телефонның тұтқасын көтерді де, әлдебір нөмірді асығыс тере бастады.

	– Әлө! – деді бір кезде. – Сипатпысың. Мен ғой. Не?! Жаңалық дейсің бе? Оны өзің келіп есті. Сен қазір салыпұрып бізге кел. Жортардың кабинетіне. Тез. Басқа сөз жоқ. Күтемін.

	Жөкең осы кезде есін жинай бастады. Орнынан тұрып Бөкеңе қарай жүрді, онымен есендесіп, халжағдай сұраған болды. Бастығы бұрын әшейін бас изей салар еді, бұл жолы жылы шыраймен қарап:

	– Шүкір, – деді.

	Сол кезде телефон безектеп қоя берген. Тұтқасын көтеріп, құлағына басқанда арғы жақтан қыздың сызылған даусы естілді. «Қазір Қарағандыны қосамын» дейді.

	Бұл таңданыңқырап тыңдады, ол жақта тамыртанысы жоқ сияқты еді. Мұны іздеп жатқан кім екен? Сөйткенше телефон шыр етіп, іле біреу:

	– Сәлем, Жөке! – деген. – Мені танымай тұрсың ба?!

	Бұл оның даусын шырамытқанымен, тап басып айта алмады. Өзі көңілді, бастырмалата сөйлейді.

	– Мен ғой, Жұмағалимын, – деді күліп. – Бүгін таңертең Қарағандыға келгенмін. Осындағы облыстық филармонияның жаңа концерттік бағдарламасын қабылдаймыз. Мен саған кеше осылай қарай жүретінімді айтқан жоқпын ба?

	– Жоқ, – деді Жөкең. Мүмкін айтқан да шығар, анық есінде жоқ. Кеше бұл құрбысы айға ұшқалы тұрмын десе де көңіл бөлмес еді.

	– Мұнда бесалты күн боламыз, – деді Жұмағали. – Жігіттер Қарқаралы жаққа барып, азынаулақ қыдырып қайтуға көндірді. Ал өзің не харекет жасап жатырсың? Ана дүниемді қарап шықтың ба?

	Жөкең тамағына тас тығылғандай жөткіріне берді.

	– Мен оралғанша талдап, пікіріңді жинақтап қой, – деді ол өзімсінген үнмен.

	– Ал көріскенше...

	Бұл жарайды деп айтуға үлгерген жоқ, байланыс үзіліп кетті. Телефонның тұтқасын қоярқоймасын білмегендей кібіртіктеп тұрып қалды.

	– Ол кім? – деді Бөкең.

	Жөкең бастығына жалт қарады. Оның даусы дәл осы сәт Жұмағалидың үнінен аумай қалған.

	– Жолдас жігіт қой, – дей салды. Қазір құрбысы туралы ештеңе айтылмауы қажетақ еді. Оның кескінкейпін көз алдына әкеліп тұрып, Найзақара атты тамаша музыка жазғанын, мұның жолын кесіп өткенін сірә да кеше алмайтындығына көзі анық жеткен болатын.

	– Қандай темекің бар? – деді бастық креслоға шалқая жайғасып.

	– «Беломор»

	– Әкел, не де болса.

	Ол ащы шылымды қақыранатыжырына екіүш сорды да:

	– Баяғыда осыны қалай тартқанбыз?! – деп күлсалғышқа тастай салды.

	Сол мезетте есік жайлап ашылып, Сипат ішке енген. Көп жыл бойы консерваторияда сабақ берген, музыканың құйма құлақ білгірі, белгілі профессор үйінде жұмыссыз отырған үштөрт жылда мүлде толысып алыпты. Желкесі күжірейіп, мойыны иығымен тұтасып кеткен, қарны жылқылы үйдің сабасындай, жұқа көк көйлегінің етегі көтеріліп тұр.

	– Амансыңдар ма? – деді екі иінінен дем алып, – дала керемет қапырық, сірә нөсер болатын шығар.

	Профессордың үйі бұлардың кеңсесінің қарсысында болатын, тым жақын. Соған орай ол мұнда жиі келеді, көбіне өздері шақырып жатады, ақылкеңес сұрайды, даулы мәселенің төрелігін айтқызады. Өзіне бұл жолы да тегіннен тегін телефон соғылмағанын білген болуы керек.

	– Ал айта беріңдер, – деді орындыққа отырып ентігін басқан соң.

	– Мен жаңа бір тамаша музыка тыңдадым, – деді Бөкең оған бүкіл денесімен бұрылып. – Оны тартқан мына Жортар. Соны сен де естісін дегенім ғой.

	– Олай болса, мен дайын, – деді профессор. – Баста қарағым. Жөкең ойланбастан фортепианоға беттеді. Ол Найзақара

	ға тіл бітірген музыканың манағы әсерінен әлі арылмаған болатын. Бір емес он рет ойнап шығуға әзірді. Алғашқы аккордтармен қуана табысты, одан кейін әдемі әуеннің өзі жіпсіз жетелеп жүре беріп еді. Бөкеңді де, белгілі профессорды да тез ұмытқан. Көз алдына Найзақара, әредік Жұмағалидың бейнесі елес берген. Басқасы көрген түстей бұлыңғыр бірдеңе. Содан соңғы аккордтарға дейін сірә тыныс алмаған да болар.

	«Найзақараны» бұл емес, күйсандықтың өзі ойнап шыққандай он саусаққа еш салмақ түспеген, құр аттай құлдыраған қалпы орнынан тұрды.

	– Тамаша! – деді профессор маңдайын ысқылап.

	– Ғажап қой! – деді Бөкең рахаттана күрсініп.

	Содан кейін екеуі шығарманы жарыса талдауға кірісті. Бірінің сөзін бірі іліп алып, мұның қаперінде жоқ кесеккесек ойларды түйдектүйдегімен суырып тастай салады. Тастай салып қайтадан қорытады. Пікірден пікір тудырып, суыртпақтай отырып алады. Ара тұра Шостакович, Глинка, Чайковскийдің есімдері аталады, Құрманғазының «Ақбай», «Кішкентай» күйлері дәлелге келтіріледі.

	Жөкең оларды үнсіз тыңдап тұрып әрі қуанған, әрі қынжылған. Қуанатыны, Найзақараға арналған шығарманың мына екі білгірге ұнағаны. Қынжылатыны – оны өзінің жазбағаны.

	Бастығы мен Сыпатай содан ұзаққа сілтеді. Бірін бірі қостады, бірін бірі толықтырды, аракідік дауласып та алды, нота қағаздарына қайтақайта қарасты, ақыры екеуі келіп мұның қолын кезеккезек қысты:

	– Құттықтаймын! Тамаша туындыңа тап өзіңдей қуанамын, – деді профессор.

	– Дән ризамын. Көптен бері ештеңе жазбай кеткенде, айды аспаннан осылай бір шығаруға қам жасап жүр екенсің ғой, – деді Бөкең.

	Жөкең біреу үстіне мұздай су құйып жібергендей құты қашты. Жүрегі тоқтап қалғандай, ауа жетпей тынысы тарылғандай...

	– О не дегеніңіз... Мен айтсам бұл өзі ... Ол әлгі ... – деп тұтықты. Тілі таңдайына жабысып қалғандай кекештеніп, қарсы алдында тұрған екі мықтыдан қаша жөнелуге азақ қалып шегіншектей берді.

	* * *



	«Атыңнан айналайын Қарқаралы,

	Сенен бұлт, менен қайғы тарқамады».



	Бидай өңді бозбала үкілі домбырасын майда шертіп, Мәдидің атышулы әнін қоңырлата бастап әкетті. Даусында аздаған діріл бар, жанары боталап, өзін өзі еркін билей алмай, сұлу әннің иірімдеріне бойлап сүңги алмай қысылыңқырап отыр. Ол енді қайтпек еді? Дәл жанында өнерімен талайларды тамсантқан, есімі ауыздан ауызға көшіп жүрген, былайғы жұрттың көңілінде тылсым қасиет иесі секілді қабылданған композитор отырса, буыны қалай босамасын, тамағы қалай құрғамасын?! Ауылүйдің адамдары бас қосқан жерде әуелете шырқап қоя беретін ән де дәл қазір даусы жетіңкіремей қинап, маңдайынан шыпшып тер шығарып еді. Соны байқады ма, өзін осы жерге қоярда қоймай алып келген ағасы Қасым қозғалақтап алып: «Уай! Мәкеңнің аруағы қолдасын!» деп дем беріп, айғайға басты.

	Бозбала домбырасын қағыпқағып жіберіп, көз алдындағының бәрін ұмытуға тырысып, жанарын Қарқаралының қарлы биігіне бұрып әкетті. Ол бүгін бұлтсыз еді, көгілдір мұнарға оранып, зеңгір аспанмен астаса тұлғаланып, айбаты асып тұрды. Онымен төбеңді теңестіру үшін мына әдемі әнді жүрегіңмен қылаусыз сүйіп, аруағыңнан айналайын, Мәкеңнің өзіндей тебіренте, егіле салуың керекті. Бірақ оны бұған кім берсін, қайдан келсін.

	Жұмағали бидай өңді бозбаланың майда діріл астасқан жұмсақ қоңыр даусын ә дегенненақ ұнатып қалған. Боямасы, әсіре қызылы жоқ, табиғи қалпы бұзылмаған, әлдекімге еліктеп өңделмеген таза үн кешкі саумал самалдай желпіп, тынысын бір кеңітіп тастап еді. Халықтың көкейіне қонған әнді оның қоңыр төбел мектебінен өткен өнерлі ұлы айтса, айрықша жарасар еді, көңілге ұялай қалар еді.

	Естігені әсем ән, көргені айбаты асқан Қарқаралы, кеуде кере жұтқаны таудың таза ауасы, астына төсегені көкорай шалғын. Дәл қазір ол ерекше бақытты болатын. Өз көзіне, өз әсеріне сенерсенбесін білмей дағдарған, мына дүниеде көксеңгір аспан, биік тау, сылдырай аққан күміс бұлақ, исі бұрқыраған жусан, ана бір жалғыз тал қызғалдақ, сонау шоқ-шоқ ши, ұшыпқонған, дамылсыз шырылдаған бозторғай, аяқ жағында жорғалап бара жатқан құмырсқа мен өзі болғаны үшін дән риза еді. Соның бәрі бүгін бір ерекше, ғажап ән салуға тиіс секілді көрініп, елеңдей берген, айналаға тамсана, таңырқай қараудан жалықпаған.

	Қарқаралыны ол айрықша ұнататын, қадір тұтатын. Қай арада туғаны әлі күнге дейін белгісіз бұған осы еңселі тау кіндік қаны тамған жердің қасиетін ұқтырып еді. «Атыңнан айналайын Қарқаралы» деген жалғыз ауыз өлең жолын атақты Мәди емес, өзі жанынан шығарып айтқандай сезінгелі, осы қарағай мен қайыңы құпия сыңсыған, жел орнына ән ескен тауды жылына бір көрмей тұра алмайтын күйге түскелі не заман?!

	Бірде әнге, бірде көрікті жердің кескініне пейіл беріп, уылжыған сезімге кенелді. Осында дем алуға ертіп келген достарына дән риза. Көркем жердің келбетінен, көк орай шалғынды сипай ескен самалдан, гүлден гүлге қонған көбелектің қанатынан, сонау бір биікке жеңіл қалқыған тоқымдай ғана ақша бұлттан әсем ән тыңдай алатын сезімтал жүрек бергеніне қуанды. Толқып, тебіреніп отырып, таудың бөктерінде зорайған қара жартасты қақ жарып өскен зәулім қарағайға айналғысы келді, шүйкедей ғана бозторғайдың кейпінде әуеге әдемі әнін төгілте көтерілуді армандады, жапжасыл өңірдің төсін сипай қоңыр салқын самал боп ессем деп қиялдады, ана қайнар көзі бүлкбүлк қайнаған мөлдір бұлақ секілді сылдыр қақсам деді. Өткенкеткен елге сыңғырсыңғыр тіл қатудың бақыт екенін ойлады. Бозбала әнді баяулата қайырып әкеліп аяқтауға ойысқанда, «Қарқаралы» атты өзінің де ән шығарғанына, оны ЕділЖайық өңірдің таутасына дейін айтатынына шаттанды.

	– Ой, пәле! Тусаң ту! – деп қиқулады Қасым.

	Бозбала домбырасын бауырына қысып, алқа қотан жайғасқан жұртқа көзінің астымен ұрлана қарап отыр. Оған ағасының қолпаштауынан гөрі былайғы елдің жылы лебізі қымбат. Ана атақты композитор не дер екен? «Қарағым, Мәдидің аруағын сыйла. Есіл әнді бұлай қор қылма» десе өлгені де. Жо... жоқ, олай жерге қаратпас. Әлгінде өзі ән салғанда жүзі алаулап толқып отырды ғой. Ұнамаса сөйте ме? Шіркінай, ол мұның өнерінен көңілін сәл де болса елең ете аларлық қасиет тапса, мына алысжақын ағайынның алдында ілтипат білдірсе, екі дүниеде бұдан бақытты адам болмас еді ғой?

	Жұмағали бозбаланың қыл үстінде отырғанын, өзінің жалғыз ауыз сөзін тағатсыз әрі жасқана күтіп қалғанын сезді.

	– Рахмет, қалқам. Көсегең көгерсін! Әніңе қандым, – деді жылы шыраймен.

	Ол орнынан лып етіп атып тұрды. Бұған жалт етіп жадырай қарап алып, бұлақ жаққа қарай беттеді, сәл ұзай беріп жүгіре жөнелді. Таяқ тастам жерде жайылып жүрген аттардың біріне қарғып мініп, биік тауға қарай тұра шапты. Төрт тұяқтың дүрсілі шымдақ жерде жұтылып естілді.

	– Анау бір жасап қалдыау, – деді Қасым. – Көңілін көтеріп жібердің. Дөй ағамның артына ерген жалғызы енді әнді біржола еншілейтін шығар.

	Оның Дөй ағам деп отырғаны бұған аса ардақты адам еді. Сол бір екі иығына екі кісі мінгендей тұлғалы, еңгезердей қара кісімен алғаш жолыққаннан бері де он бес жылдай уақыт өтіпті. Мына ақ көңіл, аузын ашса жүрегі көрінетін ұзынтұра Қасым оның немере інісі. Қарағандыдан осында бет алғанда бұл әуелі соны іздеп тапқан. Жұптарын жазбағанына бүгін үшінші күн, Қарқаралының бұлақты қойнауын емінеркін жайлап жатыр. Қаладан елге келген жолдастарының жоспары бойынша осындағы көп демалыс орындарының бірінде аунапқунау еді, енді бәрі Қасымның қонағы, билік соның қолында.

	– Қарқаралыға арнаған әнің елден елге тарап кетті, – деді Қасым алдарындағы ет толған табақты бұған қарай ысырыңқырып қойып. – Өмірі қолыма домбыра ұстап көрмеген мен де кейде шерткен болып отырамын.

	«Оны көзі тірісінде Дөй ағаң ести алмаған соң не керек, – деп ойлады Жұмағали. – Сол әнді сәл ертерек шығаруға әбден болатын еді».

	– Жігіттер, дәм алыңдар. Бұларың не? Жалғыз қойдың етін тауыса алмағанымыз ба, – деп қолқалады Қасым енді басқаларға бұрылып. – Ертең қалаға барған соң мына майлы сүбе мен құйрықбауыр түстеріңе кіреді әлі.

	– Оның рас, – деді облыстық драма театрдың режиссері Тұрар. – Бірақ сіңетін емес түге. Қарқаралының көркіне тойдық па, таза ауасына қандық па, әйтеуір мелдегімізден келіп отырмыз.

	Ол сөзге әуелден жорға болатын, ойындағысын майын тамызып жеткізеді, даусы да жұмсақ. Кешелібері Жұмағали оның осы ділмарлығынан әбден мезі болып біткен. Тұрар сөйлей бастағаннан жүрегі май ішкендей кілкиді.

	– Онда ән сала отырайық, – деді Қасым. – Сендерді қолға түсіру қиын. Осындайда құлақтың құрышын қандырып кетіңдер.

	– Бұған дайынбыз, – деп филармонияның әншісі Рахымжан жанында жатқан домбыраға қол созды.

	Жасы отызға келіп қалған өнерлі жігіттің даусы әрі күшті, әрі әуезді еді. Осында келгелі Ақан, Біржан, Мәдилердің талай аруақты әндерін бірінен соң бірін шырқап, көңілді көншіткен. Бұл жолы аты шулы «Қаракесекке» тоқтаған екен, домбыраны құйқылжыта шертіпшертіп алып әуелетіп әкетті.

	Жұмағали оны пейіл бере тыңдай отырып, Дөй ағамен бірге өткізген күндерін көңілінде қайта жаңғыртқан.

	* * *

	Ол сол кезге дейін Қарағандының балалар үйін ғана білетін. Есі кіргелі көргенбаққаны қызыл кірпіштен салынған екі қабатты мектеп, казармаға ұқсас жатақхана мен әр жеріне селдіреп ағаш еккен кең аула, өзі жиі баратын театр ғана еді. Тоғызыншы класта оқып жүргенде «Мен Отанның баласы» деген ән шығарып, онысы мұғалімдерге ұнап, бір рет көрші облыстың орталығында өткен көркемөнерпаздардың байқауына қатысқаны бар. Одан бері де қаладан ұзап шықпаған.

	Әлі есінде, оныншы бітіретін жылдың сәуір айы еді. Жоғары кластың оқушыларын жиырма шақты күнге Қарқаралы ауданына жұмысқа жібермекші болды.

	– Қойлы ауылға барасыңдар. Сақманшы боласыңдар, – деген класс жетекшілері Садыр.

	Ол өзі қырыққа жеткенше желігі басылмаған, аздап сурет салып, аздап өлең жазатын, бір кезде күреспен де айналысқан, әлі де бас асаулығы бар адам болатын. Балалар мына хабарын салқын тыңдады.

	– Енді бір айдан соң мемлекеттік емтихан тапсырамыз.

	Бізге неге орынсыз қолқа салады, – деп өре түрегелген.

	Оған құлақ асқан Садыр бар ма?!

	– Нұсқау берілді екен, орындаймыз. Шабаш! – деп тыйып тастады.

	Сонымен ертеңіне отыз шақты бала Қарқаралы қайдасың деп тартты да кетті. Мектептің ескі жүк машинасын ырылдатып, біресе тоқтап, біресе жүріп отырып, межелі жерге келесі күні таң ата зорға жетті.

	Салдырлаған қораптың алдыңғы жағында бүк түсіп жатып, күн көтеріле бере көзі ілініп кеткен екен. Садырдың «Встать!» деген әмірлі ащы даусынан оянды. Әуелі көргені төбесіне бұлт үйірілген еңселі тау еді. Ұшар басына қыста түскен қар әлі кетпеген, таңғы салқында сол жақтан ызғарлы леп білінеді. Үстіндегі пальтоның панасы шамалы, денесін суық жайлап алған. Балалардың біразы жерге түсіп үлгеріпті, бірінбірі қуып, екеуекеу алысып бой жылытып жүр. Бір шетте Садыр қаққан қазықтай қаздиып тұр.

	Жұмағали керіліпсозылып денесінің құрыстұрысын жазған болды да, айналаға анықтап көз салды. Ақ бас таудың етегі сыңсыған орман, жуан қарағайлар қарлы биіктің бөктерін өрлей өсіп, бел ортасына таман жеткенде сұйылыпты. Таңғы көгілдір алауға шомылып мұнартып көрінеді.

	Маңайдан ауылдың қарасы танылмайды, бұлар қуып келген қара жол қарсы беттегі көделі белден асып түсіп жоғалғандай. «Мұнда неге тоқтағанбыз? Машина бұзылды ма екен?» деп ойлаған. Сол екі ортада Садырдың өктем даусы естілді.

	– Әй, тайынша бұқалар, ойнақтап болсаңдар машинаға мініңдер.

	– Әлі жеткен жоқпыз ба? – деді бірнеше бала жарыса.

	– Келдік. Мына белдің астында, – деп Садыр иегімен алдыңғы жақты нұсқады. – Мен бұл жерге әдейі тоқтадым. Ауылға ұйқыны ашып, адамға ұқсап баруымыз керек.

	Мектептің ескі жүк машинасы қақалашашала дарылдап, көделі белге зорға көтерілді. Одан әрі кең қойнау екен, соның түкпірінен екі жатаған үй мен жерге белуарынан шөккен дөңгелек қора көрінді. Беріректе жетісегіз жылқы жайылып жүр. Әупілдеп ит үргендей болды, артынша ауыл жақтан тайыншадай үш сары ала төбет шыға келді, бұлар таяу келген сайын долырып, таңғы беймарал шақта бүкіл қойнауды арсарс жаңғырықтырды. Машинаны омырауларымен соғып өтетіндей екпіндеп келіп тұра қалады да, қара жердің топырағын бұрқбұрқ лақтырады.

	Ескі полуторка алдында сынған шана жатқан үйдің жанына тоқтады. Жерге әуелі класс жетекшілері түсті. Үстібасын қағып болғанша қора жақтан еңгезердей біреу көрінген. Бұларға үңіле қарап маңмаң басып келді де, Садырға:

	«Ассалаумағалейкум» деп ұзындата сәлем берді.

	– Сәламат па, – деді ол басын изеп.

	Еңгезердейдің күректей алақаны ауада асылып тұрып қалды.

	– Бұл қай ауыл? – деп Садыр енді оның иығынан аса қарады.

	Анау қолын тартып алып, кенеп шекпенінің қалтасына тықты.

	– Бәшан ауылы боламыз.

	– Онда дәл төбесінен түсіппіз.

	Сол күні балалар осында түске дейін болып, емінеркін дем алды. Еңгезердей қараның өзі секілді денелі әйелі задында жомарт па, әлде бұлардың жайкүйін білген соң мейірімі түсті ме, әйтеуір бар жылыжұмсағын ауыздарына тосқан. Ал түс ауа Садыр осы арада Жұмағали бастаған үш баланың қалатынын айтып, басқаларын полуторкаға мінгізіп алып көрші ауылға жүріп кетті.

	* * *

	Қарқаралының бөктері бұл күнде көк майсаға бөгіп, әбден кемеліне келген. Мамыр айы туғанда таудан да, етектегі кең жазықтан да, басынан бұлт кетпейтін биіктің сауырын жапқан қарағайқайыңы аралас сыңсыған орманнан да көктемнің жұпары бұрқырайды да тұрады. Әредік қырдың кезбе желі ызылдап соққан күндері болмаса, қыстаудан қозы көш жерге келіп қонған қойшы ауылдың тірлігі жұмаққа бергісіз. Таң қылаң бере бозторғайдың әуезді әні тербеп оятады, күн шыға тау жақтан қар суымен дүркірей көтерілген көктің, ендіенді жапырақ жая бастаған қызғалдақ пен тасқа өскен жуаның, шашақты сасыр мен бұйра шайырдың исі сіңген саумал самал еседі. Өрістен жылқы, оралса, құлынтайдың күмбіркүмбір үнін, қымыздың иісін ала келеді. Қойшының әйелі білекті сыбанып жіберіп сиыр сауса, қаңылтыр шелек әндетіп қоя береді. Қырдан Шайтанкөлге қарай тізбектеле ұшқан көп құс әуені қиқуға толтырады, бар дүниеге тіл бітіп, алаулаған ақ таңмен аманесен қауышқанша асығады.

	Жұмағали қойшы ауылға тез бауыр басып кетті. Еңгезердей қара мен оның етжеңді жұбайы Сақып та таңның атысы, күннің батысы бір дамыл таппайтын шаруақор, көп сөзге жоқ құдайға қараған кісілер екен. Екеуінің жас мөлшері шамалас, қырықтың қырқасына енді шыққан. Жаңа ғана қаз тұра бастаған ұлдары бар.

	Бұлардың атқаратын жұмысы – жас төлдің бағымкүтімі. Әлі толық қоздап бітпеген бес жүз саулықты өрістетіп әкетіп, кешке ауылға құлату үй иесінің еншісінде. Алыпкетіп жатқан шаруа жоқ. Тек бір рет қиналғандары бар.

	Осы жерге көшіп келгеннен кейін бір жұмадан соң ымырт үйіріле қара дауыл соқты да кетті. Күндіз аспанды кіршең бұлт торлап, түнеріп тұр еді, артында осындай екпіні бар екен. Үйіре соққан қатты жел қойлы ауылдың берекесін қашырды. Дауыл саябырлай бере суық жаңбыр құйып берді.

	Бұл кезде жүз шақты қой қоздап үлгерген, алынған төл төбесі талшыбықпен жеңілжелпі жабыла салған, іргесі шарбақтан өрілген қалқаның астында ұсталатын. Іші әпсәтте көлкіп шыға келді.

	Уақыт өткен сайын желдің ызғары күшейіп барады, сонымен бірге мына жаңбырдың арты қарға, не бұршаққа айналып жүрмесе игі еді деген күдік күшейе түсті. Қотандағы қой ұйлығып бүрісе қалған, үстерінен су сорғалаған қозылар сіңірлеріне ғана ілініп тұрғандай. Тайыншадай төбеттердің өздері кірерге тесік таппай қыңсылайды. Күн күркіреп, найзағай жарқ ете қалса, аспан шатыршұтыр шытынап, жерге саудырап түсе қалатындай болады. Дүниенің бәрі абырсабыр.

	Бұрынғы қалпынан өзгермеген тек еңгезердей қара ғана. Кесімін аптықпай айтып, асықпай қимылдайды. Әлгінде киіз үйге қарай аққан судың алдынан жыра қазып бұрып жатқан. Енді шалшықты шалпшалп басып, төл қамалған қалқаға қарай кетіп барады. Бұлар соңынан ілесті.

	– Ал балалар, – деп ол ұзын шекпенінің етегіне төртбес қозыны орап Алып.

	– Үйге тасиық. Басқа амал жоқ.

	– Аспанның түбі түсіп кеткен, жаңбыр шелектеп құйып тұр, үстібастары баяғыда малмандай су болған. Асығыпаптығып жүріп, езіліп кеткен жерде қайтақайта тайып құлайды, үйге кіріпшыққан сайын аласа есіктің маңдайшасына шекелері сартсұрт соғылады.

	Аздан соң қойшының алты қанат қоңыр үйінің іші қозыға лық толды, ал сыртта әлі жартысынан астамы бар. Мына бір әзірде саябырлаған жел қайта күшейген, үйіріп, ышқынып соққанда, киіз үйдің түңлігі желпжелп етеді. Жаңбырдың ірі тамшыларын аласапыран араластырып берекені кетіре, зығырданыңды қайната аласұрады.

	Есік алдында тұрып қалған Жұмағалидың жігері құм болды.

	– Не істейміз? – деді үнсіз қала алмай.

	– Осыдан күн қайта оңалсын. Қарамды батырармын. – деді балалардың бірі күңк етіп.

	Оны айтқан нойыс Хайдар болатын. Қабағынан қар жауып, жақ үні үрпиіп, бірақ уыс болып бүрісіп тұр. Ал ел аман, жұрт тыныштың өзінде салы суға кетіп жүретін Алмас киіз үйге сүйеніп, жерге шыртшырт түкіреді.

	– Не істейміз? – деді қойшы мұның сауалын қайталап. Содан кейін кілт бұрылып үйге еніп кетті. Іле: «Тоқта, қайда барасың?!» деген дауыс шықты. Есік қайта ашылғанда бұлар оның үлкен оюлы текеметті қолтығына қысып алғанын көрді. Әйелі бір шетінен тас қылып ұстап алыпты.

	– Тоқта! – деп шырылдайды. Қойшы оны естімегендей үнсіз.

	Әйелінің зығырданы қайнап, текеметті өзіне қарай қатты жұлқып қалған кезде де түк болмағандай алға екіүш аттап түсті.

	– Әкел бері! – деп шаптықты әйел енді. – Малың құрысын сенің! Тістеуге тұяқ қалмай қырылса да бермеймін!

	Шопан бұл жолы да ләммим демеді. Текеметті әйелімен бірге сүйретіп төл қамаған қалқаға жақындай түсті. Сақыптың жаулығы иығына сырғып кеткен, шашын жел қобыратып, сұстандырып жіберген.

	– Мә, құртып тын! – деді бір кезде текеметті сілкіп тастап, – Мен мұның жыртық тесігін жамаймын деп әлекпін, ал бұған бәрінен де ана тышқақ қозы қымбат. Құдайау неғылған адам еді?!

	Арада ширек сағат өткенде бұлар желсумен алысып жүріп, қалқаның төбесін үйдегі көрпекөпшікпен жауып бітеді. Терітулақ, арбаның тақтайы, отынға әзірлеп қойған қарағантобылғы жерге төселді. Жел жағына қойшының ұзын шекпені мен ескі шапан, тоқым, легенге дейін ұсталды.

	Ал жаңбыр толастайтын емес, шүмектеп құйып тұр. Ызғарлы жел біресе тына қалады, іле қайта көтеріледі, түндігі желпілдеген қараша үйдің керегеуығын сылдырлатып түйіптүйіп қалады. Шаңырақтан көтеріле берген көкала түтінді ұйытқытып әкеліп қайта қуып тығады, жерошақтағы қарағанның жалыны жалпжалп құлайды.

	Қойшының әйелі кеше кештен қалған кеспені жылытып еді, отырып ішетін жер табылмады. Шопанның өзі ошақтың түбінде бір тізерлеп шоқиып отыр. Әйел қолында ұйықтап қалған баласын сарыала әбдіренің жанында тұрған бесікке бөлеп болып орнынан тұрып еді, қозылар аяғына оратылды.

	– Алда Тәңірай! Енді қайттық! – деді ол құлазып. – Малмен бірге өргеніміз аздайақ, бірге жататын күйге душар болғанымыз ба?!

	Шешесінің даусынан оянып кеткен бала шырылдап жылап қоя берді.

	«Бүйткен күні құрысын!» деді Жұмағали іштей қаны басына шауып.

	Суға малшынған киімінен тараған ызғар денесін тітіркендірді, тісітісіне тимей дірілдеп, құты әбден қашты. Ана жерошақта бүлкбүлк қайнаған кеспені терлептепшіп ішіп алып, жыпжылы төсекке жата қалса, шіркін. Бірақ оны кім берсін, бүгінгі түнді табанынан тік тұрып өткізетін шығар.

	– Балалар, мен далаға шығып малды қарайын. Сендер тамақтанып алыңдар, – деп қойшы сыртқа беттеді.

	Әйел баласын қайта ұйықтатып, шөңкені оттан түсірді.

	Оюлы текеметтің ызасы әлі тарамаған сияқты жүзі сынық.

	– Таң атқалы нәр сызған жоқсыңдар. Оның үстіне суық сорып... Әй, қайсы бірін айтасың, – дей жүріп қолдарына бірбір кесе кеспе ұстатты. Жас сорпаның иісі бұрқырап қоя берді. Қасықты былай қойып бәрі ыдыстың ернеуінен ішуге кірісті, жұтқыншақтары қылққылқ етеді. Сол кезде қойшы үйге қайта кірген.

	– Бұл қырсықты қойсайшы. Төгіп салыпты, кемі жиырма қой төлдеген шығар, – деді үшеуіне кінәлі адамдай қарап. – Жүріңдер, көмектеспесеңдер болатын емес.

	Ішіне жаңа ғана жылу барған Жұмағали дәл қазір далаға шығуды тозаққа барумен бірдей көрді. Бірақ амал жоқ, қойшының соңынан ілесуі керек.

	Қотан толарсақтан саз, шуына оратылған қозылар қойдың төлінен гөрі шошқаның қызылшақа торайына көбірек ұқсайды, қолыңа алуға жиіркенесің. Шопан олардың аузын ашады да үрлейді, лайдың үстінде тізерлеп құнжыңқұнжың етеді. Мұндай құқайды басынан талай рет өткерген болуы керек, қимылы еркін.

	Үшеуі басылмай қойған жаңбырды, ызғарлы жел мен осындай аласапыранда дүниеге келген жазықсыз, әлсіз қозыларды сыбап жүріп, қойшының ырқына еріксіз бағынды. Төлді әкеліп киіз үйдің табалдырығынан әрі тастай береді. Одан арғысы әйелдің ісі, қайда қойса, онда қойсын, жерошаққа лақтырып жіберсе де еркі. Тек қарғыс атқыр нөсер тезірек тыйылса екен, ызғарлы, ызылдаған желдің жағы қарысса екен. Құдайау, осындай да көктем бола ма, айтпай келген жұттың тап өзі ғой! Мұндайды бұрын кім көрген?!

	Жұмағали жыларман болып жүріп, осында келгеніне жыны құрыса өкінді. Мына азапқа айдап салған мұғалімдерге қаны қарайды. Бұлардың соңында жоқтаушысы жоқ дейді ғой, кілең тұлдыр жетімдер үшін қиналып қайтсін?! Әйтпесе ертең – емтихан, жұмысқа, айдаладағы Қарқаралыға қуа ма? Тоқтай тұр, мұның да бір өтеуі болар. Тағдыр осылай сырт айнала бермес. Дүние – кезек.

	Қолындағы қозыны табалдырыққа жете бере тастай салды.

	– Енді сыймайды, ине шаншар орын жоқ, – деді есіктің алдында тұрған әйел.

	– Сонда қайт дейсіз?

	– Бұрын туғандарын қалқаның астына қайта апарыңдар.

	«Жоқ, бұл қорлықтан басқа ештеңе емес!» деп кіжінді Жұмағали іштей.

	Мына жаңбыр мұны осылай бейнетке душар ету үшін жауған. Ана ызылдаған суық желдің де өзінде өші бар. Тоқтай тұрыңдар, әлі бәрің де итше қыңсылап қаласыңдар! Тоқтай тұрыңдар!

	Ол енді шаруаға жанын жалдап кірісті. Қозыларды төртбесеуден ұмаржұмар көтеріп, өкпесі күйгенше алқынып таси берді. Қотанның оң жағындағы шарбақтың қадасы сынып кетіп, отар шұбыра жөнелгенде де елден ерек қимылдады. Шопан: «Қой шуын жесе, суалып кетеді» деген соң, бәрін жинап алып далаға апарып көміп келді. Осы уақытқа дейін ешкімнің қаперінде болмаған, желіде байлаулы қалған құлындарды ағытты. Жанын жалдап қимылдап жүріп «Тоқтай тұрыңдар! Тоқтай тұрыңдар!» деп қайталай беруден бір тынбады. Ішкі әлемі азанқазан.

	Киіз үйдің іші ушу. Таңнан бері енелеріне қосылмаған аш қозылар дамылсыз маңырайды. Дауыстары мұндай ащы болар ма, терілерін тірідей сыпырып жатқандай өңештерін жыртады. Бір жағынан қойшының баласы шыр етеді. Ақыры еңгезердей қара да сыр берді.

	– Атаңа нәлет! – деп жерге түкірді. Кімге айтқаны белгісіз.

	* * *

	Бүгін күн ашық, үп еткен жел жоқ. Қарқаралының биік шоқылары көк мұнарға шомылған. Осында келгелі таудың шыңынан бұлт арылғанын көрген емес, қия жартасына ұя салғандай үйіріліп шықпайды.

	Дөй ағаның (бұл еңгезердей қойшыны осылай атап кеткен) айтуынша, Қарқаралының басына көтерілген адамның өмір бойы мерейі үстем болып өтпек. Осы өңірді жайлаған еразамат күнде ала таңды аманесен қарсы алғанда, тауға тағзым етуі керек. Қарқаралы болмаса, ана сыңсыған орман, қойнауқойнауда тұнып тұрған көкорай шалғын, сылдырай аққан көп бұлақ, көктемде гүргүр таситын асау өзен, шүйгін бөктерінде қаптай өрген үйірүйір жылқы мен отаротар қой қайдан келсін?! Ол ұлан даланың төсінде қарқарадай зорайып еңсеңді көтеріп тұрмаса, көксеңгір заңғарлыққа құштар ғып, бас айналдырар биікке талпындырмаса, анадан туған ұлдың жүрегінде тәкаппарлық пен намыс отын кім тұтатады?!

	Тағы да айтады: «Мына атыңнан айналайын Қарқаралы болмаса, Мәдидей асыл дүниеге келмес еді. Осынау еділжайық өңірдің ұлқызына өнер көлкөсір қонбас еді. Түйеден желмая, жылқыдан тұлпар, құстан қыран тумас еді. Бәрі сол ақ бас таудан нәр алады, сонымен бір сиқырлы сезіммен жалғасып, сабақтасып жатады!»

	Кім білген, рас та шығар?!

	Қазір қой түгел төлдеп болған, қол бұрынғыға қарағанда бос. Отар ауылдан ұзап кетпейді, енелерінің уызына қанып алған соң, секеңдеп ойнаған болып жүріп, әр жерде домаланып ұйықтап қалатын қозыларды төңіректеп бір орынды айнала жайылады. Жел жағына шығып алып, көк майсаға шалқаңнан түсіп жата бер.

	Бүгін де тап солай істеген. Отарды Боталы түйе жотасының бөктеріне жайып жіберіп, бір шоқ тобылғының түбіне келіп отырды. Өркештеніп созылатын еңселі жонды бұл осылай атап кеткен. Ауыл жақтан қарағанда ол ботасын ерткен інгенге қатты ұқсайтын еді. Мұны Дөй ағаға айтқанда, шопан оған жаңа көргендей аңтарыла қарап:

	– Расей, аусайшы. Тап өзі,– деп таңырқады.

	Айнала тамылжып тұр. Сонау қиянда Қарқаралыға ұқсас тағы бір биік тау көксеңгірленеді. Жалпақ даланың төсіне шөккен алып нар дерсің, оты қанған жануар кең кеудесін көктемнің қоңыр салқын самалына тосып күйсеп жатқандай. Ол орнынан осқырына тұрса, қара жердің белі солқсолқ майысар ма еді. Сол қол жақта сүйір шоқы оқшау тұр, тарғыл доғал тастар денесіне кенедей жабысып қалған. Соның етегін ала жиналған қар суы әлдеқайда асыққан ару қыздың қапылыста түсіп қалған күміс шолпысындай күн көзіне шағылысады.

	Жұмағали тау мен даланың не екенін ендіенді біліп, оларсыз осы уақытқа дейін қалай өмір сүре алғанына таңданғандай халде еді. Мұның барлық тірлігі аты шулы биіктің қасқабағында, көктемгі қоңыр самалдың өтінде, Айнабұлақтың сылдырсылдыр тілдескен үнінде, ана бармақтай құстың тамылжыған әнінде тұрғандай жанарына сыйған табиғатпен біржола астасып кеткен. Дөй аға Қарқаралыны жанары боталап, ерекше толқып отырып, көкке көтергенде, оның сонау аспанмен тілдескен заңғарлығына табынып қана қоймай, тарғыл тасының өзінен жандүниесін балқытатын жылылық сезінетін болар.

	Бұл бірдеңе түсінсе, мына аты аңызға айналған ұлы тауда сырын ешкім де сарқып ұға алмайтын бір тылсым қасиет бар. Ол осылай бар маңайға үнсіз қарап тұрыпақ ен атырапты, бәрін де: ана кезбе бұлтты, сонау көк төсінде тізіле ұшып бара жатқан тырналардың керуенін, мұның өзін де жанарымен билейді. Жанарымен билеп алып, барша дүниеге, қиянға шарықтап кеткен қиялыңа, қызғалдақтың үлбіреген жапырағына қонған мөпмөлдір шық секілді кіршіксіз тазалыққа, арайлы әлемге көз тігіп, осылай бір тебіреніп кеткенде, жүрегіңнің қиян түкпірінен нәр алып, тұла бойыңды елжірете оянатын одан да нәзік әуенге ғашық етеді.

	Қарқаралы, міне осындай еді.

	Жұмағали күн сайын тоқсан тарау ойға бөгіп жүріп, сол сырлы сезімін айнытпай бере алатын ән шығарсам деп армандайтын болды. Қолынан Дөй ағаның қайыңнан қиған, небәрі тоғыз пернесі бар домбырасын тастамайды. Ол қазір де өзімен бірге. Айналаға еліте қарап отырып, ұзақұзақ сөйлетеді. Екі шектен бір мезет көкейіне қонып қалған ескі әуендер өріледі, бір мезет күй болып төгіледі, көбіне өзіне де беймәлім, басы да, аяғы да жоқ ұзынсонар сарынға ауысып, көңілден суыртпақтап сыр сауады, қайқайдағыны қозғайды.

	Дөй аға айтып еді.

	«Баяғыда бір хан болған екен. Ол билік құрған кезде ел ән дегенді білмейді екен. Құстың сайрағанын, желдің уілін, судың сылдыры мен жапырақтың сыбырын естіп жүре беріпті, бірақ олардың не айтатынын білмепті. Көйлегі көк, тамағы тоқ болыпты, қайғымұңы жоқ болыпты. Сөйтсе де әлдене жетпейді екен, әлдене ұзақұзақ аңсатады екен. Оның не екенін түсіне алмай дал болса да, түбі бір қолға қонатындығына үміттенеді екен.

	Күндер солай жылжып өтіп жатады. Әлгі жоқ нәрсенің қадірі уақыт озған сайын арта береді. Бесіктегі баладан бастап, еңкейген кәріге дейін сарыла іздейтін болады. Оны ақ жауынның сырылынан, құстың үнінен, түйенің боздауынан, сәбидің іңгәсі мен бұлақтың күміс күлкісінен естіген тәрізденеді, көкейде күмбірлете алмай сарсаңға түседі. Ол сірә, жаратқан Тәңірдің өзіндей қияндағы көзге көрінбейтін, жүрек қана сезетін тылсым құдірет шығар деп торығады. Барабара дүйім елді көңілсіздік жайлайды, жігіт арудың сұлулығын сезінбейді, ана баланың, бала ананың мейіріміне елжірей алмайды, дүние суып, ет жүрек шандырға айналатындай, әлем қақырап бос қалғандай түршіктіреді. Диқан егінжайдан, зергер өрнегінен, хан тағынан, еразамат туған топырағынан тұлпар тұяғынан жериді. Сан өзен тартылып, сан бұлақ суалады.

	Мұның арты ақырзаман еді. Хан шошынып, қол астындағы елді түгел жинап алады. Жинап алып былай деп күңіренеді.

	– Уа, халқым. Жер азды, ел тозды, данышпан ақылынан, көсем жолынан жаңылды. Батырдан қайрат, батылдан айбат қашты. Көк дегенім шөкімдей ғана бұлт екен, ел дегенім үркердей ғана жұрт екен. Найзаның жебе құрлы, таудың төбе құрлы нарқы қалмады. Ханды бала, дананы шала алдады. Жерден нәр, ажардан әр кетті. Мұның аяғы құрдым, құрдымнан шығар жол тапсаң, құл болсаң да аяғыңа бас ұрдым. Кәне, не айтарың бар?

	Елдің еңсесі түсіп, ұйлығып отырып қалады. Аузымен орақ орған ділмарлар ләммим деуге сөз таппайды, аузы алты қарыс билер төмен қарап жер шұқиды. Анталаған батырлар қылышын қайда шабарын білмей түнереді, күн тоқымдай бұлтқа жасырынып, ұлан дала тері тулақтай қусырылып, дүние күйзеле аһ ұрады.

	Сонда ортаға қолтығында жаңа туған қозысы бар қойшы бала шығады.

	– Тақсыр ием, – дейді ханға тәжім етіп. – Елдің егіле іздегені қуыс қурайдың ішінде. Қырда ызылдап жел соқса, қурай біткен сызылып үн қосар еді. Сызылып үн қосқанда, жан жүрегім елжірер еді. Сұрқай дүниеге өң кіріп, ұзақұзақ тыңдар еді. Қуыс қурайда құдірет бар.

	Ел мына сөзге елең етеді. Хан «Жұрт жанжаққа шабылсын, қуыс қурай табылсын!» деп жарлық береді.

	Көп ұзамай хан сарайының алдына арбаарба қурай үйіліп қалады. Қойшы бала ұлыстың түкпіртүкпірінен темірден түйін түйген ұсталарды, алтынды аптай алған, күмісті күптей білген зергерлерді алдыртады. Қуыс қурайды қолдарына береді.

	Ұста айтады:

	– Темірді де балқытамын, берік пе еді бұл содан?! Зергер айтады:

	– Алтынды да әрлегем, асыл ма еді бұл содан?! Қойшы бала айтады:

	– Емес пе едің өздерің, жансызға жан салдырған?

	Күн өтеді, қуыс қурай күрсінгендей болады. Ай өтеді, сырласқандай болады.

	Сонда қойшы бала ханның алдына барады. Қос қарыс кесілген, әр жерінен тесілген қурайды ерніне тигізуі мұң екен, сарайдың іші сызылған нәзік әуенге толып жүре береді. Суынған, қайта оңалудан күдер үзе бастаған көңілдер майдай ериді, шандырға айналған жүрекке жылу тарайды. Уылжыған әуен тамылжып тұрып алғанда, хауызда солып қалған қызғалдақ қайта құлпырады, кәрі емен түрлене түлеп бүршік жарады.

	Қуыс қурай гүлдің нәзіктігін, сәбидің уілін, ананың мейірімін жеткізеді. Ғашық болған жүректің қорғасындай балқитынын, уылжыған сезімсіз дүние жансыз құр сүлдер екенін ұқтырады. Сұлулыққа іңкәр өмірге сырлысырлы жыр керектігін айтады. Толғайтолғай тіл қатады:



	«Өмір деген күрсініс

	Кім түсінер, хан ием?!

	Тірлік деген іркіліс

	Кім біледі, хан ием?!

	Сүю деген сергелдең,

	Кім ұғады, хан ием?!

	Сергелдеңді жөн көрген

	Ұлдарың көп, хан ием.

	Ғашық болып көрмеген,

	Ғашық болып өлмеген,

	Ұқпас мені, хан ием!»



	Қуыс қурай тебірене береді:



	«Бұл өмірдің болды әні –

	Ғашықтардың сабыры.

	Махаббаттан өзгенің

	Ұзақ емес ғұмыры.

	Көл суалып, гүл солса,

	Мен айтайын себебін.

	Жүрек суып нұр тайса,

	Тағы айтайын себебін,

	Тыңда мені, хан ием,

	Тыңда, әлемнің иесі,

	Атқан екен бұл елді

	Махаббаттың киесі».



	Қуыс қурай осылай деп сызылады, ол тамылжыған әуенін сағыздай созған сайын тыңдаған елдің жүрегі уыз сезімге бөгеді. Арулар бұрынғысынан да сұлуланып, гүл біткен сағағынан майыса алаулайды. Өзенкөлдің арнасы толып, аспан көксеңгірлене ашылады. Сол шақта сарша тамыз орталанып қалған кез екен, жер дүние қайта жасарып, көктемге сездірмей ұласады. Мамырдың сері самалы жігіт пен қыздың құлағына сиқырлы сыбырлап, тәтті мұңға бөлейді.

	Қалың ел қамқарекетті ұмытады. Диқан егіннің орнына гүл егіп ен дала қызғалдаққа тұнады, Шопан ата отарын, Зеңгібаба табынын, Ойсылқара қосынын, Жылқышы үйірін тастап, бұлақтың сылдырынан, жапырақтың сыбдырынан, құстың әнінен ғашық жырдың іңкәр үнін естіп, одан өзгенің бәрін ұмытып, елітіп отыра береді. Батырлар арулардың жанынан шықпайды, ұста мен зергер атаулы өздері жасаған сыбызғыдан күндізтүні әдемі әуенді үзілдіре төгілдіреді.

	Солармен бірге жасарып, кең сарайыңда кілең талшықтай бұралған сұлулардың ортасында армансыз сайран салған хан бір күні есін жинады. Бұл қалай болғаны?! – деп ойға батты. – Ұлы өмір ұрпақтан ұрпаққа мирас болып, үзілмей келе жатса, махаббатқа қарыздар едік. Мына қуыс қурай солай дей ме?! Ол бірақ ессіз сезімнің көзсіз көбелектей көлбеңдетіп жүріп отқа түсіретінін неге айтпайды?

	Бойын жайлап алған сезімнің торынан босанбақ болып аласұрды. Сыбызғының сызылған әуенін естімеуге тырысып, құлағын баса далаға атып шықты. Өз көзіне өзі сенбей, мәңгіріп тұрып қалды.

	Шаһар биік төбенің басына салынған еді, бұл арадан көз жетер жердегінің бәрі анық көрінетін. Қала да, дала да гүлге оранған, бұрынғы егістік қызғалдаққа тұнып тұр. Наубайхананың мұржаларынан түтін шықпайды, ұста дүкенінен балға мен төстің шыңылы естілмейді. Қанбазар қаңырап бос қалған, сыбызғының үніне елтіген ел ақылынан адасқандай әр жерде теңселе мүлгиді.

	Ханның көзі шарасынан шықты.

	– Уа, есіңді жи! Тоқтат, сызылған әнді! – деп жанұшыра айғай салды.

	Даусын ешкім естімеді, ханның қаны басына шапты.

	– Бәріңді қойдай қырамын, қоғадай жапырамын! – деп қаһарланды.

	Бұл жолы да тірі пенде селт етпеді. Тұлан тұтқан хан қылышын қынынан суырып, сыбызғы әуеніне мас болған елге тап берді.

	– Сабыр, тақсыр ием, – деді сол кезде біреу тамағы қырылдап.

	Хан жалт қарады. Өзінен үштөрт қадамдай жерде басынан аяғына дейін қара киім киінген әйел тұр еді.

	– Сабыр, – деді ол қайталап. – Жұртты қылыштың жүзімен қайыра алмайсың. Олар өлімнің не екенін баяғыда ұмытқан.

	– Енді не қыл демексің? – деп тепсінді терісіне сыймай тұрған хан.

	– Оның санасына өмірде қайғызар бар екенін сіңіру керек, – деді әйел.– Ет жүректі ғашықтық сезім уылжытса, қасірет қарайтады.

	– Мұның жолы қайсы? – деп хан бір қадам аттап түсті.

	– Міне, – деді қара киінген әйел. – Мынаның көмейінде қайғы сазы күңіреніп жатыр.

	Соны айтып, садақша иілген ағаштың екі басын қосқан қылды қолыңдағы таяқпен ысыпысып жіберді. Ол күйзеле, ыңырана боздап, ханның құйқа тамырын шымырлатты.

	– Осылай, – деді әйел. – Бұл қаралы әуен менің қайғымды басады, мұңымды сейілткендей болады. Күңіренте, егілте беремін. Егілген сайын дүниеден ерте кеткен қос құлыным көз алдыма келеді. Оларды көріп тұрып ағыл да тегіл жылаймын. Қызық қуанышымнан айырған Тәңірді қарғаймын. Жүрек тасқа айналады, қос қарашығыма бұйырмаған өмірге нәлет айтамын, оны тұншықтырғым, құртқым келеді.

	Хан тіксініп қалды, әйелдің жанарынан от ұшқындады.

	– Қараң қалсын! – деп долдана қырылдады ол. – Тірліктің отын махаббат тұтатады, өлім өшіреді, қайғы соның бәрін талақ етеді. Құрысын бәрі!

	Содан кейін тас баспалдаққа отыра қалып, қолындағы қу ағаштың қылын ашына ысқыладыай келіп, зарлаттыай келіп.



	Ботасы өлген інгендей боздатайын, хан ием,

	Қай-қайдағы қайғыны қоздатайын, хан ием.





	Жылап келдің өмірге, жылап кете барасың, Көздің жасын көл қылып, бұлап кете барасың.



	Суалам деп көл жасық,

	Қуарам деп шөл жасық.

	Жау оғына жаралған

	Қолындағы ұл жасық.

	Билігі жоқ, еркі жоқ

	Есіктегі құл жасық.

	Сілтеп қолды бәріне

	Хан ием, мін де кәріңе.

	Өшіңді ал өтер өмірден

	Кегіңді ал арсыз өлімнен.



	Қу ағаш айтқанына шошындыра иландырды, ханның тұла бойы түршікті. Сыбызғының сызылған үні сайқалдың сүреңсіз сарынындай болып естілді, бұдан әрі бойын билеп тұра алмады.

	– Сарнат! Еңіре! – деп өңешін жырта жар салды. – Мына мәңгүрт ел дүниеде сұлулық барын, ыстық сезім барын, мейірім барын ұмытсын! Жеркөкті қасіреттің қара тұманы тұмшаласын!

	Әйел қу ағашты құшақтай бүрісіп, қайғылы әуенді ұлардай шулатты. Ызалы үн тыңдаған жанның құйқа тамырын шымырлатып, жарық дүниеден күдер үздірді, қызғалдақ әлем көркінен айырылды, аспан түнеріп күрсінгендей, жел қос бүйірін таянып сарнағандай, жер қақырап қарс айырылғандай үрейді ұшырды. Көк жүзінде қара бұлт сұстана қаптап, шалқар теңіз астанкестен тулады.

	– Опасыз өмір, сен қандай қатыгез едің, – деп күйзелді ел. – Тірлікті тауға да, тасқа да соғып жүріп, түбінде сұм ажалға байлап бересің. Саған бұрын қалай ынтық болып келгенбіз? Сені қалай сүйгенбіз?! Қирату керек бәрін! Қаусату керек мына екі жүзді жарық дүниені!

	– Құрт! Тала! Тона! – деп сұңқылдады қу ағаш.

	– Өрте! Жайпа! – деп елірді хан.

	Жұрт дауылды күнгі теңіздей толқыды, есірік сезім билеп алып, құтырған жыртқышша аласұрды. Әпсәтте гүл жазира дала қуарып шыға келді, көзге көрінетін көрікті атаулының күлпаршасы шықты. Күні кеше ғана еразамат алақандарына салып аялаған арулар көз жастарын көл ғып төкті.

	– Дүниеге ғашық еткен сыбызғының үні өшсін!

	– Сыбызғыны ойлап тапқан қойшы иттің үні өшсін! – деп гуілдеді ел.

	– Үні өшсін! Үні өшсін! – деп күңіренді қу ағаш.

	Ханның жендеттері сыбызғыны тегіс жинап алып от қойды, қойшы баланың басы шабылды. Қуыс қурайға тіл бітірген ұста мен зергер зынданға лақтырылды.

	Қу ағаштың күйі есірік еткен хан қара халықтың қамын ойлауды қойды, ат үстінен түспеді, қаружарағын сайлаған көп нөкерін қиқулатып таудан тағы, даладан аң қоймай, сайсаланы қан сасытты. Алдамшы өмірден алған кегім осы деп, онсыз да адамдық сыйқын жоғалтқан елге не істесе де ерік берді. Айшықты шаһарлардың тасталқаны шықты, он екіде бір гүлі ашылмаған үлбіреген арулар көрінген көк аттылының ермегі болды, бас кесілді – құны сұралмады, тіл кесілді – пұлы сұралмады.

	– Сайқал өмірдің жүзі күйсін! – деп сұңқылдады қу ағаш.

	– Алдамшы дүниенің бетіне түкіріңдер! – деп шулады есірік ел.

	* * *

	Арада қанша күн, қанша ай өткенін тірі пенде білмейді. Қу ағаштың шерлі зары сай сүйектен өтіп, өмірден түңілген, ажалдың көзіне үңілген жұрт азыптозып, құр сүлдерін сүйреткен шақ жетті. Бірінбірі қасқырша талаған елдің енді қайғыруға, опасыз жарық дүниеге нәлет айтуға, сұлулық атаулыға кектене өшігуге шамасы жоқ еді. Қу ағаштың сұңқылы титыққа тиіп бітті. Оны тынымсыз зарлатқан қаралы әйелдің де соңғы сағаты таяу қалған болатын. Әкеден шапағат, анадан мейірім, баладан инабат кеткенде, қараң қалған әлем құлази күрсінді.

	Сол елде биік тау бар еді, шырқау шыңы жыл он екі айда көк мұз құрсанып жататын. Алыстан қарағанда аппақ қарқара киген кейуанаға ұқсап, жанарыңды еріксіз өзіне тартып алатын. Терең шатқалдарында ну орман сыңсып, етегінде сансыз бұлақ есіле ағатын, қойнауқойнауы жеміске тұнған, көгінде қыраны, бөктерінде маралы, тасында арқары өсіпөнген құт мекен еді.

	Тауды ерте... ерте... ертеден бері абыз қарт мекен ететін. Билер өткен би соңы, даналлардың данасы еді, жел уілдесе тілін, күн күркіресе сырын білетін, бұлт түнерсе қабағын танитын, ел күйзелсе жанын шоқтай қарайтын. Тоқсан тарау толғаулы ойға бөккенді, жұрт қайғысы салмақ боп бойға шөккенді, айтары бар тыңдаушысы жоқты, өлері бар жоқтаушысы жоқты.

	Сол қарт абыз елдің мына қанталауға түскен шағында қарап қала алмады. Ол адам жанының сезім пернесін тап басып сызылатын сыбызғыны баяғыдаақ білетін, қуыс қурайды қолға алып, талайталай егілткен. Егілтіп тұрып: «Үнің нәзік үзілдіріп не етесің?! Ет жүректі езесің де кетесің!» деп күрсінетін. «Қылыштың жүзін жасытарсың, қайқайдағы жасық ойды тасытарсың» деп тұнжырап тоқтаған.

	Ақылгөй дана сонда қыл қобызға қол созатын. Қара қылды аңыратыпаңыратып алып, аһ ұратын. «Көмейіңнен күңіреніп даусың, үміт пенен жақсылықтың жауысың» деп күйзелуші еді, иегіне саусақ тиертиместен зарлап қоя бергенде, іргеге тастай салушы еді.

	Қалың ел бұрын оның екеуінен де хабары жоқ, өз әлінше күн көріп жатқанда, сыбызғыны сызылтып мейірімді еткісі келетін, қыл қобызды күңірентіп, тәубелі еткісі келетін. Бірақ тартына беруші еді, жүректі жайлап алса, көзсіз сезім де дұшпаның, қайғымұң еңсертіп әкетсе, ол да жау, қайтып оңалуың қиын. Өмірдің нарқы мен адам ғұмрының парқын тіршіліктің өзіндей бүкпесі жоқ, айтары анық, елжіретіп тұрып еңсеңді түсірмейтін, мұңайтып тұрып жақсылықтан күдер үздірмейтін бір ғажап әуенмен ұқтыра алсам дейтін.

	Абыз осылай толғанды, биік таудың бөктерін күндізтүні дамыл таппай шарлаумен болды. Айдынды көлдердің жағасын төңіректеді, айна бұлақтардың сылдырына құлақ түрді, ну орманның тынысынан сыр сауды, қыранның шаңқылын, бұлбұлдың әдемі әнін, түнгі даланың жұмбақ сарынын жүрегіне ұялатты. Бармаған жері қалмады. Бір күні тауға қиялай өрлеп келіп, биік жартастың басына өскен жалғыз ағаштың түбіне жетті де, діңгегіне арқасын сүйеп ұзақұзақ ойға кетті.

	«Бұл өмір не дейді өзі, қай қылығыңмен жақ дейді? Тумақ бар да, неге өлмек бар. Ханға билігі алданыш, байға дәулеті таяныш, сұлуға ажары азық, батырға қайраты демеу, қара халықтың жабыққан көңіліне не желеу болмақ? Тірліктің жүктер парызы көп, қайтарар қарызы жоқ. Көп жасадым, көпті көрдім, түйінін қалай таппадым» деп толғанды.

	Күн түске тармасқан шақ еді, тау арасын қуалай салқын жел соқты. Арқасын сүйеп отырған қарағайдың жапырақтары судырлап, бұтақтары майыса ыңыранды, жуан діңгегі сыңғыр ете қалғандай болды. Қарт денесімен бұрыла қарап құлақ түрді. Ағаштың қалың қабағы арсаарса жарылған, жуан тамырлары көк тасты бүре қадалыпты.

	Тау ішінің желі үйіре суылдаған сайын әлгі сыңғыр айқынырақ естіледі, оған жапырақ біткен сыбырлай қосылып, күбіркүбір тілдеседі.

	– Бұл пақыр не айтып тұр? – деді абыз аңтаң болып. Содан кейін қынынан кездігін суырып, қолы жететін жердегі баланың беліндей жуан бұтағын кесе бастады.

	* * *

	Таң әлетінде қарт есірік ханның алдында тұрды.

	– Ә, сенбісің, – деді тақсыр оған ақырая қарап. – Әлі өлмеген екенсің ғой.

	– Бармын, – деді абыз.

	– Ия, не көрдің, не білдің?

	– Көргенім көрдегіден жаман.

	– Нені айтасың?

	– Құлазыған далаңды, өзіне өзі жау болып шапқан еліңді...

	– Табалайын деп келіп пе ең?!

	– Талатпайын деп келдім.

	Қарт хан тағының алдындағы түкті кілемге отырды, қолындағы нәрсенің орауын шешті. Ол шоқпарға ұқсас ұзынша ағаш еді. «Мынаны да есірік сезім жайлап алған ба? – деп ойлады хан. – Мұнысы несі, кімді қорқытпақшы?»

	Абыз малдас құрып, төңірегіне жұмбақ көз салып, үнсіз қалды, ақ сақалы беліне түскен, жанарына кешкі күннің жалқын шапағы қонғандай қыпқызыл, қолындағы ағашты алақанымен сипап өтіп сыбырлағандай болды. «Қайғы буып ел сергелдең, мұңайтпаймын деп мен сергелдең, жұбатам деп сен сергелдең».

	Сол бір сәтте ханның құлағына сыбызғының да, қара қобыздың да үніне ұқсамайтын, әкенің қоңыр даусына, ананың айналыптолғанғанына ұқсас жаймашуақ әуен шалынды. Ерте жазда ымырт үйірілген шақта алты қанат ақ орданың киізі түрулі іргесінен қоңыр салқын леп ескендей, сылбыр аққан самал алыстағы жаңбырдың шөлді қандыратын саумал иісін жеткізгендей болды. Тау бұлағындай таза құба төбел өмірді көзге елестеткен. Екі шегінің бірі ашық, бірі қоңырқай үнмен әдемі табысқанда, мына жарық дүниеге анадан шырылдап туғанымыз үшін де қарыздармызау дегізгендей еді. Қара қобыз секілді «өлім, өлім» деп сарнап тұрып алған жоқ, оны теріске де шығармады. Атың дүниеден өткен күні өзіңмен бірге өшпесе, өлім түк те қорқынышты емес екендігін сыр ғып айтты. Азкөп ғұмырыңда көрген қиындық, шеккен бейнетің үшін зар заманды емес, сол сор заманды өзгерте алмаған өзіңді кінәлауың дұрысты. Күні ертең көз жұмғанда, халқыңа зобалаң, жеріңе топалаң болып тиген қателігің үшін ұрпағың қарғыс айтса, одан өткен қиянат жоқ.

	«Хан азса, халық бар, түбінде бір оңалар, елі азса, кімі бар, қар суындай суалар?» – дейді. «Азаматқа ыстық жүрек те, мұқалмайтын жігер де, шымболаттай шарт сынатын намыс та, салқын ақыл да керек. Баланы ана мәпелейді, әке қайрайды, өмір шыңдайды, өлмегі де, өшпегі де өз қолында», – дейді.

	Абыз көзін шарт жұмып алған, хан ойға бөкті. «Япырау, – деді ол, – мына сарын шындықты түптен қозғады ғой. Айтқанының бәрі рас».

	Екі шек енді алмакезек сөйлеп, тынысы кеңіп толғап кетті:



	Шындық терең шыңырау

	Кім жетеді түбіне?

	Қайғы деген қыл бұрау

	Қарамайды түгіңе.

	Табынарың жаныңда

	Халқың – жалғыз тәңірің.

	Дүниеге сол ғана

	Жүргізетін әмірін.



	– Рас, рас, – деп толғанды хан. Ал абыз енді шарт жүгініп алған.



	Ұқтыратын осыны

	Ақылгөйің болды ма?!

	Жетпей кепті еліңе

	Қоңыр үнді домбыра.



	Хан тағынан тұрып кетті, ол дүниенің кілті қолына тигендей ширығып, есірік сезімнен арылып, еңсесін жоғары ұстады. Қара халықтың жылдар бойы іздегені осы екен ғой?! Мына шындықты шымырлатып қозғайтын, жүректі оттай жандыратын, мылқауға да ән салдыратын, құлақ құрышын қандыратын екі шекті, қоңыр үнді домбыра болар ма?!

	– Тарт, абызым! Іркіле көрме! – деді тебіреніп. – Домбыраңның сағы сына көрмесін.

	Содан кейін уәзіріне елді жинауға жарлық берді.

	– Жұрт осында, – деді ол.

	Хан сарайдың ішісырты халыққа лық толып тұрғанын сонда барып бірақ аңғарды. Домбыра ақиқат әнін айта бастағанда, шаһардың тұрғындары тайлытаяғы қалмай жиналған еді. Олардың түрі адам қарағысыз ұсқынсыз болатын, талай күнге созылған қанталаудан тұралаған, өмірден күдер үзген жұрт дар ағашының түбінен қайтқандай жүдеу. Бірақ жанарларында үміт оты жылтырайды, домбыра күмбіркүмбір сөйлегенде, көкейлеріне қонған шындықты бойға нәр, дәтке қуат екен.

	Қарт абыз елдің өңінен осыны таныды, олардың шөлін ақиқаттың өмірдің өзіндей ұлы, дәл сондай қарапайым, кәріжастың бәріне түсінікті әуенімен қандыра бергісі келді. Апай төс жартасты қақ жарып өскен қайсар қарағайдан қиып алған домбыра қайтадан күңгірледі.

	* * *

	Дөй аға әңгімесін осылай аяқтай келіп:

	– Содан бері тоғыз пернелі, қоңыр сазды домбыра қара қазақтың асылына айналыпты. Ол күйшінің қолында сыр, ақынның қолында жыр, дананың қолында тереңтерең ой болып төгіліп, ғасырлар бойы шындықты айтудан бір жаңылмапты, – деп еді.

	Жұмағалидың осы аңыздың ешқандай қоспасы жоқ ақиқат екендігіне құлай сенгісі келді. «Жел соқпаса, қамыс басы қозғалмайды», қай қазақ домбырасыз өмір сырын ұға алған?!

	* * *

	Отарды бүгін шопанның тапсыруымен ауылға күндегіден ертерек айдап әкелді, үйдің маңы да көкорай шалғын, өріс қуа берудің қажеті жоқ, оның үстіне таулы өлкенің көктемі аумалытөкпелі, қашан қалай құбыла қалатынын кім білген? Сонау күнгі дүрбелеңнен кейін Дөй аға аса сақ. Алынған төлді аман сақтаса, биыл өзімен үзеңгі соғыстыратын қойшы табыла қоймас деген дәмесі де бар. Қазір жүзіне жүз жиырманы толық айналдырып отыр.

	Кешке қарай бәрі біріге қимылдап жүріп, қой қамайтын шарбақты басқа жерге көшіріп қондырды. Бұрынғы орын тақырға айналған. Дөй аға пұт балғамен ағаш қадаларды бір ұрып шым топыраққа сіңіріп жібереді де:

	– Шіркінай, өздеріңдей жаланып тұрған қолғанатым болса, тау қопаратын едімау! – деп қояды.

	Оған Хайдар қалжың айтады:

	– Ертерек үйленсеңіз ғой, осы күні өзіңізден айнымайтын қара домалақтар жаныңызда зыр жүгіріп жүрер еді.

	– Е, оған мұрша болды ма, – дейді Дөй аға. – Әуелі етекжеңімізді жинап алуды жөн көрдік. Сонан соғыс басталды. Әскерге шақырылдық, одан келгеннен кейін тағы да ес жинаймыз деп жүре тұрдық.

	Қоңыр кеш, жердүниенің тынысы кең. Не айтсаң да жігін тауып жалғаса беретін сияқты. Мұндайда шопан әдеттегі тұйық мінезінен арылып, аратұра әзіл де тастайды. Өзі де күледі, өзгелерді де мәзмәйрам етеді. Жерошақ жақта бұлардың сөзіне елеңдеп, құлақ қойып жүрген әйелінің қимылы да ширап сала береді. Ымырт үйірілсе, қара қазан шымыршымыр қайнап, қыстан қалған сүрдің иісі бұрқырайды. Қозы да маңырамайды, бала да жыламайды.

	Ал көктемгі көкорай даланың үстінде түн қараңғылығы тұнжырап тұрғанда, Дөй аға тоғыз пернелі домбырасын майда шертіп, кімнен қашан үйренгені белгісіз, атын да білмейтін қоңыр әуезді күйді күмбірлете бастайды. Жөнжобасын сұрасаң: «Баяғыда атам марқұм тартып отырушы еді», – деп күрсініп қояды.

	Түн ортасынан ауғанда тұрқы қысқа домбыра Жұмағалидың қолына көшеді. Бүгін де солай болған. Үркер туа Хайдар, Алмас үшеуі қойды күзетуге шықты.

	Түнгі аспанда жыпырлаған жұлдыздардан ине шаншар бос жер жоқ. Қою қараңғылықта жұтылған Қарқаралының сұлбасы ғана танылады. Ауа сыз тартқан, андасанда тау жақтан салқын леп жалқау еседі.

	Жұмағали қой қамаған шарбақтың, ауыз жағында тұрған ескі кереуеттің үстіне келіп отырды. Хайдар мен Алмас екеуі жерге төселген тулаққа сұлайсұлай кетті. Аяқ жағында үш сарыала төбет шөкелерінен түсіп жатыр.

	Киіз үйдің ішінен баланың ұйқысырағаны естіледі, былдырбылдыр сөйлеп, мәзмейрам күледі.

	– Айналайын, тәтті түс көріп жатырау, – деді Дөй аға. Осындай маужыраған тынық түннің тыныштығын не сәбидің күміс күлкісі, не қыздың әдемі әні бұзса ғана жарасады екен. Өткен жұмада ауылдың алдындағы белдің арғы етегіне екіүш қойшы келіп қонғанды. Содан бері бейтаныс қыз түн баласында сызылтып ән салатын. Содан бері бұлардың ұйқысы бұзылған, жұлдызды түнде құба бел жаққа елеңдеп қарай беретін болған.

	Оның естілетін уақыты да жеткен сияқты еді, бірақ бүгін тымтырыс, алыстан, әлде жақыннан үкінің үні қою қараңғылықта жұтылып жетеді.

	– Бейтаныс қарындасымыз бүгін қой күзетуге шықпады ма екен? – деді Хайдар.

	– Бәлкім апаң шығар, – деп түзетті оны Алмас.

	– Кім болса да, әнді тамылжыта шырқайды, – деді Жұмағали.

	– Мен бірдеңе айтайын ба, – деп Хайдар басын көтеріп отырды. – Түнгі тыныштықта домбыраның үні алысқа кетеді. Күңгірлетіп бір тартшы. Естісін ол да, біз сияқты күнде елеңдеп, тосып жүретін болсын.

	Жұмағали онсыз да домбыраны сөйлетуге пейілді еді, құлақ күйін келтіріп алып, Тәттімбеттің «Сарыжайлауын» бастап әкетті. Одан «Дайрабайға» ауысқан. Қыза келе «Көкейкестін» үзілдірді. Алмастың қолқалауымен бір уақыт «Сарыарқаны» құйқылжытты, содан Дөй ағаның «Атам марқұм тартып отырушы еді» дейтін ұзынсонар сарынына ойысып, ұзақ шымырлатқан.

	Қыздың көп тостырған әні бұл құмарын осылай тарқатып алған кезден соң төгіле бастап еді. Үшеуі де құба бел жаққа жалт қарады.

	Хайдар қуанышын жасыра алмады.

	– Сол, соның өзі. Әні де өзгермеген, – деп жатқан жерінен атып тұрды.

	– Домбыраңды естіген ғой, берген жауабы ғой бұл.

	– Отыршы, даурықпашы, – деп Алмас дыз ете қалды. – Тыңдайық та.

	Қыздың сызылта шырқағаны Жұмағалидың бұрынсоңды естімеген әні еді. Ырғақнақышы қиын емес, асқақтап, әуелеп кетпейді, баяулап аясы да тарылмайды, майда қоңыр әуен ақырын еседі де тұрады. Сөзі де жұпыны. «Ауылым қонған Ақкөлдің айдынына, соқпай кеттің ей қалқа, айныдың ба» деп алып, іңкәр көңілдің сырын үзілдіре жайып салады.

	Бейтаныс әнші бұл жолы осы жалғыз әнмен шектелді, ол аяқталған соң, бұлар қанша күтсе де, қайтып қара танытпай діңкені құртты.

	– Қатырды, ә,– деді Хайдар басын шайқап. – Мен мұндай әнді әлі естіген жоқпын.

	Жұмағали өз әсерімен үнсіз қалды. Әлгі әннен қыздың әуезді үнінде көңілді майдай ерітетін мейірім шапағаты басымырақ секілді көрінген еді. Бұл әлі күнге дейін сезіне алмай келе жатқан шуақ бар болатын, әз ананың әлдиіне ұқсас елжіреген әуен бойға шымшымдап сіңіп, қорғасындай балқытқанды.

	«Бұл кім екен, қандай жан өзі? – деді іштей толқып. – Көрер ме еді, әдемі әнін өз аузынан жанында отырып тыңдар ма еді?!»

	Алмас та дәл осылай ойлап отыр екен.

	– Әй, осы біз неге омалып тұрмыз? Мына тұрған жер емес пе? Барсақ қайтеді, – деген.

	– Мен дайын, – деді Хайдар.

	Сөйтіп үшеуі құба белді бетке алып тартты да кетті. Содан асып түскенде, дәл иектің астынан жылтыраған от көрінген, шамасы қой қамаған шарбақтың шетіне фонарь іліп қойған болуы керек. Екі киіз үйдің нобайы танылады.

	Бұларды иттер байқап қалыпты, алдарынан абалап шыға келді де жете бере арсарс етіп айбат шекті. Сол мезетте «Бұл кімау?» деген ер адамның даусы шықты.

	– Құрыдық, – деді Алмас.

	– Тез келген ізімізбен тайып тұрайық – деді Хайдар. Жұмағалидың қайтқысы келмеді.

	– Ұрықары емеспіз, несіне қорқамыз, – деген. – Айтайық жөнімізді.

	– Сонда немене, қыз айттыруға келдік дейміз бе? – деді Хайдар күңкілдеп.

	Сөйткенше болған жоқ, қолында қосауыз мылтығы бар, жасы отыздардың шамасындағы жігіт қарсы алдарынын шыға келді. Иесін арқаланған иттер өршелене таптап берді.

	– Кімсіңдер? – деді ол қаруын көлденең ұстаған күйі.

	– Дөй ағаның балалары едік, – деді Алмас.

	– Оның кім?

	– Мына беттегі қойшы.

	– Не ғып жүрсіңдер?

	– Ат арқандадық та осылай қарай барып қайтайық деп...

	– Жеті түнде есі дұрыс адам сендер секілді сандалмайды. Алмас мүдіріп қалды.

	– Енді, әшейін.., – деп міңгірледі.

	Жұмағалиға ауыл жақтан біреу келе жатқандай болып көрінді. Түн қараңғылығында сұлбасы бір көрініп, бір жоғалады, әлдене сықырсықыр етеді.

	– Давай, тайып тұрыңдар! – деді жігіт. – Сендердің не қылған адам екендеріңді бір құдайдың өзі білсін?!

	– Жарайды... Жақсы, – деп иліге кетті Алмас.

	– Шошынбайақ қойыңыз. Қой ұрлайық деп жүрген жоқпыз, – деді Хайдар шамданып.

	Жігіт бір қадым кері аттап түсті.

	– Сендерден оны да күтуге болады. Анада қаланың бір қора шпанасын сақыманға алып келді деп естіп едім. Дәу де болса, соның тап өзі шығарсыңдар?!

	– Өзі болмаса да көзіміз, – деді Хайдар енді нойыстығына басып.

	Анау қосауызының шүріппесін шыртшырт қайырды.

	– Кәне, кетесіңдер ме, жоқ па?

	Сол кезде әлгі сықыр тіпті анық естілген.

	– Қорабай, бейсауат жүрген кім? – деген дауыс шықты. Үшеуі де солай қарай жалт қараған. Екі балдаққа сүйеніп ілбіп басқан қыз өздеріне ақырын жақындап келеді.

	Жігіт бұлардан көзін тайдыратын емес.

	– Сайтаным білсін! Дөй ағаның балаларымыз дейді. Сірә әлгі Қарағандыдан келген жалаңаяқ қулар болса керек, – деді шытынап, – Жеті түнде пері соққан адам болмаса, кім ел адақтайды?!

	Жұмағали қызға зейін сала қарады. Жасы өздерімен шамалас сияқты, жүзін аса анық көре алмай тұр. Оған бір нәрсе ғана белгілі болатын, манағы әнді салған содан басқа ешкім емес.

	– Ал тайып тұрыңдар, – деді жігіт.

	Бұлар шегіншектей бергенде екі балдақ тағы да сықырсықыр етті.

	– Жаңа бір әзірде көрші ауыл жақтан домбыра тартылып еді. Сендер емессіңдер ме?

	– Біз, – деді Хайдар. – Ал ән салған өзің шығарсың?

	– Мен.

	– Жақсы айтады екенсің.

	– Қайдағы?! – деп күлді қыз. – Одан басқа ермек болмаған соң...

	Жұмағалидың қараңғыға көзі үйрене келе бойжеткеннің жүзін анық көре бастады. Аққұба, дөңгелек жүзді, ұзын шашы тірсегін соғып тұр, басқадай ерекшелігі жоқ, тек даусы әуезді, тіл қатқан сайын тас үстіне күміс теңге шашылғандай сыңғырсыңғыр етеді.

	– Атыңыз кім? –деді бойы үйренейін деген Алмас. Қыз оған жалт қарап, көзін сол сәтте тайдырып әкетті.

	– Әдемі, – деді жымиып.

	– Мынау ағаңыз ба?

	Жұмағали жолдасына жақтырмай қарады. «Онда не ақысы барей. Мылтықты жігіттің тыныш тұрғанына тәубе демей ме?!»

	– Ағасы болсақ, не істейсің, – деді анау кіржің етіп.

	– Жай сұрағаным ғой.

	Қыз кетуге ыңғайланған сияқты болды.

	– Ал енді жөндеріңді табыңдар, – деді ағасы. – Осы тойғандарыңа рахмет айтасыңдар.

	Үшеуі үнсіз кері бұрыла берді. Жұмағали жүріп бара жатып артына қараған, қыз өздеріне көз салып әлі сол орнында тұр екен.

	– Домбыраны андасанда болса да тартып тұрыңдар, – деді дауыстап.

	– Өзің әніңді үзіп кетпе, – деді бұл қолын бұлғап.

	* * *

	Таңертең әлдекім көрпесін қымтап жауып жатқанда оянды. Дем алысынан Дөй аға екенін білген.

	– Айналайын, – деді ол. – Балбырап ұйықтап кетіпті.

	Ашық қалғанын да білмейді.

	Көзін тарс жұмып жатып, өне бойының шымырлап қоя бергенін аңғарды. Дөй ағаның жақсы көріп айтқан сөзінде күннің қызуындай ғаламат жылылық бар еді. Мұны осы кезге дейін ешкім де дәл осылай мейірлене айналыптолғанған емес.

	Жүрегі дүрсдүрс етіп, тамағы құрғаған сияқты болды. Тағы да тіл қатса екен. Әлгі сөзін қайталаса екен деп іштей тағаты қалмай тіледі.

	Дөй аға күрсінген сияқты. Күннің, жусан мен шайырдың иісін сезді. Маңдайына қойшының жарылып кеткен ерні тиді.

	– Айналайын, – деді ол тағы да.

	Көкірегі қызқыз қайнап жүре берді, өңі ме, түсі ме, айыра алмай қалған. Ұшып тұрып, Дөй ағаны құшақтай алғысы, «Әке» деп егіле айғай салғысы, ағыл да тегіл жылағысы, қыстыққан кеудесін солай бір тазартқысы келді. «Әке деген осындай екенау, – деп тебіренді. – Оның ешқандай құдіретке теңгерілмейтін ғажап қасиеті бар екенау. Әкенің құшағында бала болып алаңсыз еркелей алу да бақыт екенау!».

	Жанарына жиналған жасты іркуге ырқы жетпеді, жастықты бауырына баса аунап түсіп, алғаш рет сайсүйегі сырқырай босады. Тұңғыш әкенің көлкөсір мейірімін сезінді, көңілге сонау балдырған кезден ұялаған қаяуды бірде тірілтіп, бірде ұмыттырған сияқты болып, әр сәт әрқилы құбылатын күндерді енді біржола артқа тастап, көптен іздеген жоғын тапқандай қуанды.

	* * *

	Одан кейінгі уақытта, айтарлықтай ештеңе бола қойған жоқ. Қозылар ширай келе отарды көбіне Дөй ағаның өзі бағатын болды. Үшеуі ерте таңнан қоңыр кешке дейін таутасты кезеді, ормантоғайды аралап, бұлақтың жағасын жайлау етеді. Түнде қойды күзетіп отырып, Әдемінің әуезді әнін тыңдайды.

	Бүгінде үшеуі қызды ауылға күн ара баратын. Дөй аға көрші қойшыны қонаққа шақырып, содан бері барыскеліс жақсарған. Соңғы күндері Әдемі бұларға, бұлар оған бауыр басып үлгергенді.

	Кейінгі кезде оған қойлы ауыл бұрынғысынан да ыстық болып кеткен. Дөй ағаны айналсоқтап шықпайтын, соның жанында әрнені сөз етіп жүре бергісі келетін. Еңгезердей қойшыға әбден бауыр басып кетіп еді. Оның бұған айтқан әңгімесі де қызық, домбырада ұзақұзақ сөйлететін ескі сарыны да ыстық, сол бір таңдағы «Айналайын» деген жалғыз ауыз сөзі көкейінде дүмбірлейді де тұрады.

	Арада бір апта өткенде түске қарай бұларды Садыр іздеп тапты. Мектептің ескі машинасы көрінгеннен қобалжи бастаған еді, жалғыз үйлі қойшы ауылды сол сәттеақ көңілінде жоғалтып, жүрегі шым ете қалған.

	Бұл кезде Дөй аға малда болатын, ол отарды құлқын сәріде өргізіп әкеткеннен ауылға кешке қарай бірақ құлатады.

	«Қоштаса да алмадымау» деп қиналды.

	Ал Садыр екі аяқты бір етікке тығып барады.

	– Кәне, қимылдаңдар. Жол алыс, ырғалып жүруге уақыт жоқ, – деп келе асықтырған.

	Дөй ағаның әйелі де абдырап қалды.

	– Апырай, ә. Енді қайттім?! Дәл бүгін келе қалатындарын кім білген, – деп зыр жүгірді.

	Садырды тоқтатпақ болып, қазан көтеретінін айтып көріп еді, ол көнбеді.

	– Жеңгей, ниетіңіз жақсыақ, бірақ ет жеп, шай ішіп отыра алмаймыз, – деген. – Одан да қоржынға сала салыңыз. Жер шалғай, кім біледі, тоқтап қаламыз ба?

	– Жарайды, жақсы, – деді Зылиха елпектеп.

	Жұмағалидың іші алайдүлей, Дөй ағамен бұдан кейін қайтып кездесе ала ма, жоқ па?! Ол мұның туған әкесіндей болып бара жатыр еді, тұлдыр жетімдігін еске салып тұрып ұмыттыра бастаған еді. Енді екеуінің арасында пайда болған сол дәнекер біржола үзілмек пе?

	Киімкешек салынған ескі шабаданын көтере беріп тұрып қалды.

	– Баламау, кете барғандарың ба?! – деп Зылиқа айранасыр болған. Бір қолында сәби, бір қолында зілдей қоржын аңтарылып тұр.

	Жұмағали жанына келді, нәрестенің бетінен құшырлана иіскеді.

	– Сау болыңыз, – деді Зылиқаға. – Кім біледі, сіздермен енді қайтып жолықпаспыз?!

	Әйелдің жанары жасаурай қалды.

	– Қарақтарымай, өз баламдай болып кетіп едіңдер, – деп қиналды. – Хат жазып тұрыңдар. Басқа не айтайын енді?!

	Содан кейін қоржынды жерге тастай салып, қалтасын ақтарды.

	– Мынаны керекжарақтарыңа жұмсаңдар.

	Онысы төрт бүктелген ақша еді. Алмасына қоймай қолына ұстатты.

	– Ағаңды ұмытпа, – деді өтініп.

	* * *

	Машина қара жолға түскенде Жұмағалидың Дөй ағаны енді көре алмай қалатындығына біржола көзі жетті. Оның отарды қай бетке өргізіп әкеткенін білмейді. Жанында отырған Хайдардан сұрап еді, ол иығын қиқаң еткізді. «Ең болмаса қарасы танылса екен» деп ойлады. Машинадан секіріп түсіп тұра жүгірер еді.

	Тау бөктерінің жолы даңғыл, ескі полуторка салдыргүлдір етіп заулап келеді. Көкорай дала дөңгелене тарылып, қусырылып бара жатқандай, машинаның үстінен жерге қарасаң басың айналады. Ал Қарқаралы сол баяғы қалпы басына бұлт үйіріліп, көк мұнарға оранып алған. «Ей, сонша аптығып, қайда асығасың» дегендей асқақтап, тәкаппарсып қарайды.

	«Ентікпе, бәрібір уақытты ұта алмайсың, оздырмайды ол» деп заңғарланады.

	Жанында отырған Алмас бүйірінен түртті.

	– Ананы қара. Біздің шал емес пе?

	Жұмағали қораптың тақтайынан ұстай бере атып тұрды.

	– Кәне?

	– Мына сол жаққа қара! Көрдің бе?

	– Анау күрең төбел ғой. Өзі қайда?

	Ол қателеспепті, ертоқымды ат Дөй ағанікі болатын. Аласа төбенің бергі етегінде бір отар қой жайылып жатыр. Соның арғы шетінен жаяу шопанды көзі шалып қалды.

	– Тоқта! – деді кабинаның төбесінен ұрғылап. – Тоқта деймін!

	Садыр терезеден басын шығарды.

	– Не болып қалды?

	– Ана қойшымен қоштасып кетуім керек.

	– Ерікпе.

	Машинаның жылдамдығын да тежемеді. Жұмағалидың зығырданы қайнады. «Мынандай да ит болады екенау. Жау қуып келе жатқандай ағызуын»

	– Тоқта! Әйтпесе секіремін! – деп айғай салды. – Оллайбіллай. Қарғимын!

	Садырдан белгі жоқ, ескі полуторка шұқыр кездесті ме, бір мөңкиіп алып, жүйтки берді. Енді кешіксе отардан ұзап кетеді.

	– Аға! Дөй аға! – деп жанұшыра қойшыға қолын бұлғап. – Бұл мен ғой, Жұмағалимын ғой.

	Ол бұларға аңтарылып қарап тұрды да атына қарай жүгірді. Мұндай ебедейсіз бола ма, қорбаңқорбаң етеді, жүрісі өнбейді. Шыдамын сарқып барып, күрең төбелге де жеттіау, әне ерге қонды. Шауып келеді, ескі полуторканы екі етегі желпжелп етіп қуып келеді.

	Жұмағалидың тағаты таусылды. Кабинаны бар күшімен үстіүстіне соққылады.

	– Тоқта! – деп шулады бүкіл бала.

	Машина жылдамдығын бәсеңдеткен де жоқ. Ал Дөй аға әлдене деп үстіүстіне айғайлайды. Күрең төбелді қайтақайта қамшылап, барын салыпақ келеді.

	Енді бірнеше бала кабинаны жабыла ұрғылады.

	– Тоқта! Атаңа нәлет!

	Полуторка сонда ғана жүрісінен жаңылды, тежегіштері шиқшиқ жүйкеге тиіп, жолдан шығып барып тоқтадыау әйтеуір.

	Жұмағали қораптан жерге бірақ қарғыды, Дөй ағаға қарай аяғы аяғына жұқпай тұра жүгірді.

	Ол да күрең төбелді ұшыртыпақ келеді. Міне, таяу қалды.

	Әне, атынан домалана түсіп жатыр.

	– Баламау, сен бе едің! – дейді алқынып. Бұл бара сала кең құшағына қойып кетті.

	– Дөй аға, Әке! – деді демін зорға алып. – Мен сізді енді қайтып көрмеспін деп қорықтым ғой.

	– Қойды жолға жақын жаймасам, солай болады екен. Хайдарлар қайда?

	Ол екеуі де жүгіре жеткен еді.

	– Ал, қарақтарым, не айтайын сендерге? – деді Дөй аға. – хабарларыңды үзбеңдер. Осы жаман қойшыны қайтеміз деп ұмытып кетпеңдер.

	– Жоға, аға...

	– Неге ұмытамыз?! – деді екеуі жарыса.

	Машина бебілдеп безек қағып жатыр. Садыр бұрқсарқ етеді.

	– Балам, – деді шопан Жұмағалиға. – Әлгінде әке дедіңау мені. Енді жаңылма соныңнан. Құдай куә, сенің маған екі дүниеде бөлектігің жоқ.

	Жұмағали басын изеді, аузын ашса, көкірегін қысып тұрған өксік лап етіп қоя беретіндей. Ернін тістелеп Дөй ағаға жабыға әрі қуана қараған.

	– Айналдым, – деп бауырына тартып. – Мектебіңді бітірісімен үйге қайт. Шешең екеуміз күтіп отырамыз.

	– Келемін, – деді Жұмағали даусы дірілдеп. Төзімі осы жалғыз сөзді дұрыс айтуға ғана жетті. Дөй ағаның кеудесіне бетін басып егіліп қоя берді. Неге осылай сарқыла бастағанын кім білсін, дәл қазір ол өзінөзі игеруден кеткен. Баяғыдан, сонау нәресте кезінен әке деген жұмбақ жанның құшағына құлай кетіп, дәл осылай көз жасын елжірей бір төгуді тағатсыз аңсаған секілді. Жанында тұрған екі құрдасынан да қысылмады.

	Дөй ағаның даусы құлағының түбінде күңгіркүңгір етеді.

	«Қоя ғой! Мұның не, жарығым?! Жоғалып табылған ботам!» – дейді.

	Ол сөйлеген сайын жері кеңи түседі, айта бергенін қалайды, тер иісі аңқыған кең құшақтан шыққысы келмейді, оның жылуы жарық дүниенің ыстық екенін сездіреді, оны жақсылығы көп екенін ұқтырады.

	* * *

	Біреу иығынан тартты. Қасым екен.

	– Қалың ойға батып кеттің ғой, – дейді. Жұмағали оған жаңа көргендей аңтарыла қарады.

	– Тамақ алып отыр, – деді ол ағаш табақты алдына қарай ысырып. – Мына сары қымыздан екіүш кесесін тартып алсаң, әрнені ойлауды қойып, желпініп шыға келесің. Қара да тұр.

	– Бағанадан бері Дөй ағаны көріп отырмын, – деді Жұмағали.

	– Ана жалғызы шығар есіңе салған.

	– Одан да емес, кейінгі кезде жиі ойлайтын болып жүрмін. Алдында тұрған кәрлен кеседегі қымызды басына бір

	ақ көтерді. Бал татиды екен. Баяғыда Дөй аға бір жерде он шақты тостағанын ішіп жүре беруші еді. Жүрегі қыжылдаса қойдың шикі құйрығын жіңішкелеп тіліп, қылққылқ жұтатын. Қылққылқ жұтып алып: – Енді қайтер екенсің, – деп кеңккеңк күлетін.

	– Қалай екен? – деді Қасым.

	– Тамаша, – деді бұл.

	– Жеңгеңнің почеркі, – деп ол үлкен тегенені сапыра бастады.

	Айналадан да қымыздың иісі шығатын сияқты, кеуде кере тыныстаған

	Сайын көкірегің кеңи беретін. Дастарханнан сәл ысырылып, көк майсаға шалқалап құлай кетті.

	– Дөй ағаның бейітіне мәрмәр тас орнатып, өте дұрыс жасадың, – деді Қасым. – Ел де риза болып қалды. Азаматсың ғой, парызыңды ұмытпайсың.

	– Одан өлген әкеге не жеңілдік болсын, – деп ойлады Жұмағали. – Өмір бақи бейнет шекті, зейнетін көре алды ма? Қиындықты көтере білетіндігі оның бүкіл қиналысқысылысын сырт көзден жасырып тұратын. Елге төрт құбыласы сай болып көрінетін, уайымсызқайғысыз жан секілді еді, араласқан адамдарының бәріне сол қасиетін дарыта жүретін. Басқаны қайдам, әйтеуір өзі онымен жақындасқаннан бері жолы болып келеді.

	Сол Қарқаралымен, Дөй ағамен танысқан жылы Алматыдағы консерваторияға оқуға түсті, сөйтіп талайғы бір арманы орындалып, айы оңынан туып еді. Ал бірінші курсты бітірерде Әдемімен кездесті. Оны әкесі Астанаға емдеуге әкелген екен, ойда жоқта жолыққан. Курстастарының бірі ауруханаға түсіп, соған тамақ алып барғанда көрді. Аулада жүр екен, екі балдақ баяғыдай сықырсықыр етеді, ал өзі көңілді.

	– Жұмағали, бұл сенбісің? Мені қалай таптың? – деп қатты қуанды.

	Мұны өзін әдейі іздеп келді деп ойлаған болуы керек, бұл ығына жығыла салды, жолдасына ас алып келгенін жасырды.

	– Ауылдан хат алып едім, содан білдім, – деп өтірік айтуына тура келді.

	– Рахмет, – деді қыз. – Мен әбден жалғызсырап бітіп едім.

	Жақсы болды ғой.

	Сол күннен бастап ол мұнда жиі келіп жүрді. Көп кешікпей Әдеміге операция жасаған. Ал арада үш ай өткенде ол балдақсыз ептеп қозғалатын болды. Жаңа жылдың алдында құлантаза айықты, ештеңеге сүйенбей, сылтып баспай жүре бастағанда, өмірге жаңа келгендей шаттанып еді. Сонда онымен бірге қуанған бұл келесі жазда қыздың да консерваторияға оқуға қабылданатынын, кейін екеуі тағдырларын тоғыстырып, отау көтеретінін, Әдемінің өзіне арыстай үш ұл сыйлайтынын қайдан білсін?! Екеуінің үйлену тойында алғаш рет шарап ішкен, қызып қалып Мәдидің әндерін бірінен соң бірін шырқаған, бұдан немере көруді армандап сөйлеген Дөй ағаның сол тілегіне жете бере дүниеден қайтатынын қалай сезсін?!

	Ал мына көкорай әлем түк болмағандай, ешкім ешқашанда қайғырып мұңаймағандай шалқиды. Ана шарап пен қымызға қызған жігіттердің де жағасы жайлау, бүгін Қарқаралының басына да бұлт үйірілмеген, күн де жаймашуақ.

	– Сыз жерде көп жатпа, – деді Қасым. – Осы былтыр ма, алдыңғы жылы ма, нақ есімде жоқ, Әдемі сені бір мықты музыка жазып жатыр деп еді. Қайда соның?

	– Ол қайсысын айтып жүр екен?

	– Е, оны өзің білесің де.

	– Сірә Найзақараны тұспалдаған шығар.

	– Бұл не, жердің аты ма?

	– Иә. Алатаудың осындай бір биік шыңы бар, менің оған құмарта қарап келе жатқаныма талай жылдар өтті. Маған Қарқаралы қандай ыстық болса, ол да сондай қымбат. Екеуінен де Дөй ағаның тұлғасын танимын, сол кісінің кесек мінезін көргендей боламын, олар егіздер секілді бірбіріне өте ұқсас, үшеуі де тәкаппар, бәрі де жомарт. Сырттай салқын, іштей елжіреп тұратын әке секілді сыйлата да, еркелете де біледі. Өмірдің бүкіл мәнмазмұнын соларға қара да жаныңа тоқи бер. Олар болмаса осынау ұлан дала, қаптаған қалың ел айбатын жоғалтып алатын секілді, қайраты қайтатын тәрізді. Мен соны айтпақ болдым, қолдан келгенше тырбандық. Қалай шыққанын ертең тыңдаған елдің қабағынан білмесем, қазір нақты бағам жоқ. Сонымен композитор ретінде талай жылғы еңбегімді қорытындылап, бір түйіп тастамақ едім.

	– Бітірдің бе? – деді Қасым.

	– Таяуда ғана аяқтадым. Осылай қарай жүрерде консерваторияны баяғыда өзіммен бірге бітірген бір жақсы жолдасыма қалдырып кеттім. Қарасын, артықкемін екшей берсін.

	Қасым оған риза болып, туған ағасындай мейірлене көз салды. «Елі мен жерінің атын шығарып жүрген осындай азаматтар дәйім аман болғай», – деді іштей.

	Ол ырымшыл емес еді, бәлкім қартаяйын деген бе, әлде Жұмағалидың өнеріне талайдан бері тәнті болғандығынан шығар, дәл осы сәт Тәңірінен шын ниетімен тілеп еді.

	Тұрар мен Рахымжан Жұмағали қалың ойға кеткенде кезектесіп талай ән салған. Қасым оларға да дән риза. Қазақтың өнерлі ұлы көп екен ғой, біріненбірі өтеді, солармен бірге бүгін Қарқаралының бауырында аруағыңнан айналайын Мәдидің өзі бастап, жезтаңдай Жүсіпбек, ардақты Әбікен, бәрі бас қосқандай болған жоқ па, мына мөлдір бұлақтың құрағы мен шалғыны әсем әнмен суарылып шалқи түскен жоқ па?! Мұның өзі де ауылдың таусылмайтын көп шаруасын мүлде ұмытып, бір көтеріліп қалды емес пе, біраз жылға жасарған болар, ана Рахымжанның жанында жатқан домбыраны қолына ала салып шырқап бір кеткісі келді.

	Жұмағали Қасымға тағы да қымыз құйдырып ішті.

	– Ал енді бағанағы сөзді пісіріп алайық, – деді ол.

	– Нені айтасың?

	– Дөй ағаның жалғызын да. Оқуға барамын жүр ғой.

	– Оның жайын келістік қой, Алматыға алып келесің. Арғы жағы менің шаруам.

	– Күні ертең қоржынын арқалап қайтып келіп жүрмесін дегенім де.

	Жұмағали Қасымға күле қарады.

	– Сенің осы үмітің мен күдігің ит жығысып жатадыау.

	– Рас, – деді ол. – Қолы қысқа адамның күдігі үмітінен басымдау болады.

	* * *

	Бесін ауа бере жолға жиналды, Тұрар мен Рахымжан ертең жұмысқа шығады, Жұмағалидың Алматыға қайтатын уақыты да таяу. Қасымға салса, оларды әлі де жібермес еді, бірақ ұстап тұруға шамасы жоқ. Адам андасанда осылай бір емінеркін шалқып алмаса, дүниеде қызық барын, көңілді көркейтетін ән мен күй барын, асқақасқақ таулар мен еңкуеңку жер барын ұмытып қалатын болар. Ол күнде көріп жүрген Қарқаралысына бүгін өзгеше көзбен қарап, тамсана беріп еді.

	Жұмағали да Қасыммен қимай қоштасты, тап айшылық алыс жолға кетіп бара жатқандай оның қолын қайтақайта қысып айналсоқтай берген. Ел іші жұмақ қой, келген сайын шаңтозаңыңды қағып, көңіліңді аршыған жұмыртқадай тазартып, қаланың қарбалас тірлігінен шаршап шалдыққаныңды ұмыттырып, бәйгеге қосатын жүйрік аттай бауырыңнан жаратады.

	«Шіркін, Алматыдағы қолың енді ғана жеткен үш бөлмелі, ішісырты бірдей толған үйіңе, талайлар көзін салып жүрген қызметіңе, астананың барлық қызықшыжығына қолды бір сілтеп Қарқаралы қайдасың деп тартып отырса! Таудың кең қойнауының бірінен долбарлап баспана салып алып, өзіңмен өзің жатсаң, ешкімнің сенде, сенің ешкімде шаруаң болмаса! Ертелікеш ән ғана алаңдатса, әсемәсем әуендерді оятатын тәттітәтті армандар ғана мазаласа!»

	Осы ой машина тау бөктерінің даңғыл жолына түсіп заулап бара жатқанда да, бұларға ат үстінде қол бұлғаған Қасым көрінбей кеткенде де көңілінен айналыпүйіріліп шықпай қойды. «Маған мына таулы өлке неге осыншама ыстық болды, – деп күрсінді. – Бәлкім мен білмейтін шығармын, кіндік қаным тамған жерім бе екен ол?! Қайда екен әкешеше, тірі ме, өлі ме? Мұны балалар үйіне әкеліп тастаған кім? Анасы неге безген бұдан? Төрт аяқты мал да шаранасынан жерімейді ғой». Содан кейін есіне бірінші класта оқып жүргенде балалардың бірін шешесі іздеп келгені түсті. Бұлар жиналып алып, оны көруге асықты. Бірінен бірі шеше дегеннің кім екенін сұрап ушу болды.

	– Ол жаңадан келген әйел мұғалімнің аты шығар. – деді бірі.

	– Мен кеше көргем, өзі жапжас.

	– Жоқ, – деп таласты екіншісі. – Ол директордан да үлкен бастық. Көр де тұр, бізден сабақ сұрайтын болады.

	Сол кезде шешесі іздеп келген бала бөлмеге жүгіре кірді, артына алақжұлақ қарайды. Ізінше тәрбиеші Айша апай көрінді.

	– Мұның не? Неге қаштың? – дейді аңтарылып.

	Бала оған үрке қарап тұрды да кереуеттің үстіне жата кетті.

	– Бармаймын, керегі жоқ, – деп шырылдады.

	– Қой, оның дұрыс болмайды. Күтіп отыр ғой, – деді тәрбиеші. – Жүр енді.

	– Мен не істедім, – деп шырылдады ол. – Ештеңе бүлдірген жоқпын, нанбасаңыз балалардан сұраңыз.

	– Тәңірай, – деп күрсінді Айша апай. – Мынау не айтып тұр?! Ол директор да, мұғалім де емес, сенің анаң. Түсінесің бе? Туған шешең.

	Бала бәрібір иліккен жоқ.

	– Ұрсады, – деді жыламсырап. – Мен ештеңе сындырған жоқпын.

	Тәрбиеші оған қынжыла қарап тұрды да шығып кетті. Біраздан соң директор бастаған бір топ мұғалім мен бейтаныс әйелді ертіп әкелді.

	Жұмағали осы оқиғаны жиі есіне алатын. Жас баланың ана деген ұғымды білмей өсуі қандай қорқынышты екенін ойлайтын. Бұл керек десең, оның қадірін осы күнге дейін шын жүрегімен сезініп көрген емес. Тек Дөй аға арқылы әкенің қасиетін ұққан, мұның осы өмірден алған ең үлкен сыйы да сол.

	Машина Қарқаралы ауданының орталығы мен Қарағандының арасына тартылған асфальт жолға келіп түсті. Енді ол құстай ұшады да отырады. Артына бұрылып, қиыстап қалып бара жатқан тауға қарады.

	– Көріскенше сау боп тұр, – деді жабығып.

	Ол Қарқаралыны қоштаспай жатып сағына бастаған еді.

	* * *

	Жөкең жеті түннің ішінде оянды, телефон шаршар етіп безек қағып жатыр.

	– Барсаңшы, – деді әйелі есінеп.

	Төсектен ұйқылыояу тұрып ауызғы бөлмеге теңселе басып жеткенше шырыл үзілген жоқ.

	– Ало? – деді телефонның тұтқасын көтеріп.

	– Жортармысың? – деді бір таныс дауыс. – Бұл мен ғой, Дайрабаймын.

	– Сені қай жын қуып жүр? – деді бұл өзіне қызметтес жігіттің түн ішінде тегіннентегін хабарласпағанын сезсе де.

	– Мен Әдемінің үйінде отырмын, – деді ол. – Тез жет.

	Жұмағали жол апатына ұшырапты, хал үстінде дейді.

	Жөкең ары қарай ештеңе сұрамастан телефонның тұтқасын қоя салды. Мына суық хабар шошытты ма, жоқ па, өзі де білмейді, сүлесоқ тұрып қалды.

	– Кім екен? – деді әйелі Күләш.

	– Жақсылық емес. Тұр.

	Екеуі тез киіне іле салып, Әдемінің үйіне тартты. Бұлар жеткенде араласқұралас болып жүрген жігіттер түгел жиналған екен. Көбі үрейлі, көздеріне жас алып, шын қайғырып отырғандар да бар. Дайрабай Бәкеңе де телефон соққан екен, кешікпей ол да келді.

	Балаларын бауырына қысып, есі кеткен адамша теңселіп отырған Әдеміні жұбатып еді, әйел аңырап қоя берді.

	– Біздер қолдан келгеннің бәрін жасаймыз, – деді абдырап қалған бастық. Содан кейін Дайрабайға бұрылды.

	– Хабар берген кім?

	– Қарағандыдағы театрдың режиссері.

	– Қашан звондады?

	– Әдеміге осыдан бір сағат бұрын телефон соғыпты. Машинада шоферді қосқанда төрт адам бар екен, біреуі өзі.

	Ол жеңіл жарақаттаныпты. Қалғандары әлі есін білмейтін көрінеді. Бар анығы осы.

	– Онда елдігімізді жасайық. Қарағандыға кісі жіберу керек. Ұмытпасам, таңертең солай қарай самолет ұшатын. Ал қайсың барасың?

	– Мен, – деді Дайрабай.

	– Дұрыс. Тағы кім? «Жаман айтпай, жақсы жоқ». Екі адамның жүргені жөн.

	Күләш күйеуіне қарады.

	– Дайрабайға сен ер, жан жолдасың емес пе?

	– Оның реті келмейді, – деді Бәкең.

	– Неге?

	– Бүрсігүні көркемдік кеңестің мәжілісі болады.

	* * *

	Жөкеңдер үйге қайтып оралғанда таң да атты. Әйелі екеуі шай ішіп, балаларды оятқанша жұмысқа баратын уақыт таяп қалды.

	– Көркемдік кеңесте не қарайсыңдар? – деді әйелі төрт жасар кенжесін киіндіріп жатып.

	Жөкең үндеген жоқ, егер ағынан жарылса, алдыңғы күні Бәкеңнің анадағы шығарманы елдің талқысына салу керектігі жөнінде нұсқау бергенін, бұл сол кезде де оның Жұмағалидікі екенін білдіре алмағанын, қысылақымтырыла келіскенін айтар еді. Ал қазір бұлай жайылып салудың қажеті бола қояр ма екен?!

	– Біздегілер сені оратория жазыпты, таяуда талқыланатын көрінеді деп гуілдесіп жүр, – деді Күләш. – Маған сездірмей шығарған дүниең жоқ сияқты еді.

	Әйелі консерваторияда сабақ беретін, ондағылар да құлақтана бастағаны ма?! Бәкең мен профессор қарап жатпаған болды ғой.

	– Жазсақ қолымыздан келмей ме, – деді қитығып. Күләш үндеген жоқ. Балалармен әуре болып кетті.

	* * *

	Ертеңіне Жөкең ойы онға кетіп сенделумен болды. Не істеуі керек? Найзақараға арналып жазылған шығарманы Бәкең мен профессордың бұған телуі әбден сандалтып қойған. Осы уақытқа дейін қолы жетпеген биігі, міне алдында жатыр. Ана нота қағаздарында мұның бүкіл арманаңсауы ерікжігері мен өмірі бар. Одан айырылса, біржола өшкені.

	Жайлы креслоға байыздап отыра алмай, бөлменің ішін кезіп кетті. Өзін дүниедегі ең бақытсыз адам ретінде сезінді. Бүкіл өмірің мен күшжігеріңді, қабілетмүмкіндігіңді сарп еткен өнерде құлашыңды кеңге сермей алмасаң, жүрегіңді айқара ашып тастамасаң, қанатсыз құс секілді құса болып өтеді екенсің ғой. Саған қол ұшын беретін тірі жан жоқ, жапан түзде жалғыз қалғандай құлазисың. Көз алдыңда көлбеңдеген тау мен тас та, төбеңнің үстінде төңкерілген зеңгір аспан да, тіпті өз рухың да бойын аулақ салады, еңсеңді одан сайын езеді.

	Мұның осындай қиын халге душар болғаннан бері күндер де емес, айлар да емес, талайталай ғасырлар өткен шығар. Жұмағалидың «Найзақарасымен» сондай әбден тауы шағылған кезде табысты, ол бұған құдіретті құтқарушысы секілді көрініп, сөнген үмітімен, жоғалтып алған арманымен қайта қауыштырып еді. Алатаудың өзі бағындыра алмай қойған асқар шыңы мұнымен ашықжарқын тілдесетін тәрізді болған, бүкіл жандүниесімен құштарланған шын биіктіктің не екенін ұқтырған.

	Енді онымен опоңай қоштаспақ па? Шындығына келсе, Жұмағали мұның барлық ойаңсарын музыка тілімен әсерлі айтып бере отырып, жұрдай қылып тонап алған жоқ па? Найзақара әуелден өзінің еншісіне тиген, баяғыдан бері солай болып келген. Ол туралы бұдан басқа тірі пенде сөз қозғауға тиіс еместін. Мейлі, шалқаршалқар далаларды, айдынайдын көлдерді жазсын, бірде бұлтты, бірде ашық көксеңгір аспанмен тілдессін, көкорай шалғындарды, арқырап аққан өзендерді сөйлетсін, тек мұның Найзақарасына жолай көрмесін.

	Осы ауыр ой әбден қажытқан болар, көзінің алды бұлдырап кетті. Бүгін қас қылғандай күн күйіп тұр, дала да, бөлменің іші де қапырық. Терезенің алдындағы көшенің бойымен ерсіліқарсылы ағылған машиналардың беймаза гүрілі де жүйкеге тиіп бітті.

	Ерсіліқарсылы жүрежүре аяғы талды, Жұмағали ана столдың үстінде жатқан нота қағаздарын алып келген күннен бері уақытты бөлменің ішінде сенделумен өткізетін әдет тауып еді. Бір сәт тоқтап қалса, іштей арпалыстырып қойған ойын барша дүние біліп қалатындай берекесі қашып, жүрегі аузына тығылады.

	Креслоға қарай таяу барды да, терезе жаққа бұрылды. Қаланың үстінде көгілдір мұнар тұнып тұр. Алматының ауасы да таза емес. Бұл күнде өзінің табиғи қалпын сақтаған, кір шалмаған не қалды дейсің?! Адамның рухы мен ойниеті де сондай, алуаналуан қулықсұмдықтан, бақай есеп пен құйтырқы пиғылдардан кім құлантаза айыққан, көбінің сырты бүтін, іші түтін. Қимыл әрекеттері мен айтар сөзінде жасандылық көп. Біреуі өресі жетпей осылай құбылады, біреу қасақана солай істейді, әйтеуір ұтылмаса, тек ұтса болғаны.

	Осы пікірі бағанадан бері жанын қинаған, ығыр қылған ойдан арашалап алған сияқтанды. «Ешкім де таза емес, – деп түйді. – Өмір алақұла, қырық жамау».

	Ол осы байламтүсінігін дәлелдеуді керек етпейтін шындық деп білді, оның ақиқатқа қаншалықты қатысы бар екенін саралап жатқысы келмеді, бұл үшін мұның дәл қазір ешқандай қажеті жоқ болатын. Терезенің алдында қаққан қазықтай қалшиып тұра берді.

	Содан телефон шырылдағанша қозғалмаған, қоңырауы жиі соққанына қарағанда басқа қаладан хабарласып тұрған секілді еді, жаңылмапты. Тұтқасын көтеріп құлағына тосқанда, Қарағандыға кеткен Дайрабайдың даусы естілді.

	– Жортармысың? – деді.

	– Мен ғой, иә, не айтасың?

	– Таң атқалы Бөкеңе үш рет телефон соқтым, орнында жоқ, мені хабарласты де.

	– Жұмағали қалай?

	– Әлі хал үстінде, біз келгелі өзгеріс жоқ.

	– Дәрігерлер не дейді?

	– Олар шынын айтушы ма еді. Бүгін Алматыдан әйгілі атақты хирург келген. Сол көріп шықты деген соң ебін тауып жолығып едім. «Кейінірек сөйлесерміз» деп діңкені құртты.

	– Жұмағалиға өздеріңді жіберді ме?

	– Жоқ, рұқсат етпей қойды, Әдемі ғана жанында. Оны да кешелі бері көрген жоқпын. Сыртқа шықпайды, соған қарағанда жағдай жаман сияқты.

	– Басқалары қалай екен?

	– Кеше машинаның шофері қайтыс болды. Соны естіп зәреміз жоқ.

	Дайрабайға қоятын басқа сауалы жоқ болатын.

	– Жарайды, жоғалып кетпей жиі хабарласып тұрыңдар. Мен ертең таңғы сағат оннан кейін бөлмемде боламын, – деп телефонның тұтқасын қойды.

	Жүрегі өрекпіп бара жатыр еді, тынысы тарылып кетті. Галстугі тамағына қара шұбар жылан секілді оратылғандай түршігіп, асығыс шешті де, столға қарай лақтырып жіберді.

	* * *

	Одан кейін Жөкең сең соққан балықтай есеңгіреді де жүрді, бір күннің ішінде танымастай өзгерген, қазір айтқанын ілешала ұмытып қалады. Осы аз ғана уақытта болып өткен оқиғалардың өзін жіліктеп таратып бере қоюы екі талай.

	Әуелі көркемдік кеңестің мәжілісі болды, композиторлар одағы басқармасының мүшелері тегіс жиналған сияқты, әйтеуір кісі көп еді. Олар дабырдүбір сөйлеседі, аратұра гу етіп күлісіп алады, әлдекімнің даусы қаттырақ шығады, әлдекімдер тымырайып, көзімен ішіпжеп қарайды.

	Сахнада екі адам фортепианоны дайындап жатыр, өзі солай қарай беттеп барады, қолында нота қағаздары, көз алдында тәкаппар Найзақара. Жиналғандардың дабырдүбірі әлі басылмаған.

	«Сәл тоқтай тұрыңдар, қазір, кішкенеден соң үндеріңді өшірерсіңдер, әліақ естерің шығып кетеді, – дейді іштей. – Бәріңнің билігің мына менің қолымда болады әлі, біріңді де қыбыр еткізбей билептөстеп аламын, ауыздарыңның суын құртамын. Талайыңды тамсантып, талайыңның өзегіңді өртеймін. Сендер Алатауда Найзақара атты құдіретті шыңның бар екенін білмейтін шығарсыңдар, күнде көріп жүрсеңдер де ешқайсысың да оны дәл мендей таныған жоқсыңдар. Ол бәріңнің алдарыңда тұрған мына Жөкеңнің, Жортар Сапсапұлының биігі, баяғыдан тек соныкі. Жұмағали соған арнап музыка жазғанымен, онысы керемет болып шыққанымен менен тартып ала алмайды».

	Сахнаға көтеріліп фортепианоға отырғаны есінде, таныс аккордтарды залдың ішінде жамыратып жібергенше тағаты таусылғаны жадында. Одан кейін жұрттың өзіне назар аударғанын, сынай қарап отырғанын, сыртта қыжқыж қайнаған өмір барын, біраздан бері салы суға кетіп жүдеп жүргенін ұмытты. Есілдерті нота жазылған қағаздарда, бар ынтаықыласы көп перненің күмбірінде, ал жанарының алдынан Жұмағали мен Найзақара кетпейді.

	Бұл оларды әлі іш тартады, әрі қаймығады, бірде көрмеуге тырысып әлектенсе, бірде көз алдынан ұштыкүйлі жоғалып кетпеуін тілейді. Дүниеде Найзақара сынды шыңның бар екендігі қандай ғанибет еді, оған сүйіне, құмарта білген көңіл қандай көрікті еді. Өмір сірә алақұла да, қырық жамау да емес шығар. Мына айбынды ырғақтардың да, мұны өзінің де, ана заңғар биіктің де, Жұмағалидың бойындағы шалқар шабыттың да табынатын жалғыз Тәңірі сол қарадүрсін өмірдің нақ өзі, бұл басқа құдіретті білмейді.

	Жұрт қыбыр етпей тыңдап отыр.

	«Ә, солай ма екен, – деп ойлап үлгерді. – Мынау адуын әуен жан дүниелеріңді астанкестең еткен шығар. Тап осылай қайсысың қашан ширығып көріп едіңдер? Ештеңеден жасқанбай, ештеңемен есептеспей, ертең осыным қалай болады деп қорқыпүрікпей, шыққан төбелеріңнен құлап түсуден сескенбей шамырқана алдыңдар ма?!»

	Бір кезде, сірә бұл шығарманы ойнап біткен болар, зал іші құлаққа ұрған танадай тынши қалды, артынан алақандар сартсұрт соғылып, жазық далада үйірүйір жылқы дүркіреп шауып бара жатқандай дүрлікті. Әлдекімдер сахнаға шығып қолын қысады, қайтақайта сілкілейді. Әлдебіреу елдің алдында мұны мадақтап сөйлей жөнелген тәрізденеді...

	– Тамаша!

	– Ғажап!

	– Жаса! – деседі.

	Бұл оның біріне де ілтипат білдірген жоқ.

	«Солай ма екен?! – дейді іштей. – Шулаңдар. Мадақтап, көкке көтеріңдер. Найзақара осындай шың.»

	Олар гугу етеді.

	– Өзі сөйлесін.

	– Жортарды тыңдайық, – деседі.

	Біреу дәл жанында самбырлап тұр. Мынау Бөкең ғой, «Найзақараны» тап өзі жазғандай мәзмейрам.

	– Сөйле, – деп иығынан қағады.

	Бұл не айтсын, барлық ойарманы мен көксегенін әлгі шығарма асқақ әуенімен алдарына жайып салған еді ғой. Оның несін сұрайды, талдапжіліктеуге, тілмен айтып жеткізуге болмайтын музыка да бар екенін неге ұқпайды?! Жаңа зал ішін кернеп жамыраған, шиыршық атқан ырғақтарының астарында өрілген ойды сөзге айналдыр деп күнәға батырмақ па?! Жоқ, олай бола қоймас, Найзақараны танығың келсе, шыңның өзін көр.

	Ел мұның көкейін дәл қазір сезер емес, оларды әлгі адуын әуен баурап алып, естерін шығарып жіберген. Бәлкім «Найзақараны» тағы да тыңдағысы келетін болар?!

	Осы оймен фортепианоға қайта отырды. Біреу қолынан тартты.

	– Мұның не? Жұрт сенің өзіңді тыңдағысы келеді. Соның ырқына көніп сүйретіле тұрды.

	– Не деп атадың? – деді алдыңғы жақта отырған қасқабас.

	– Найзақара.

	– Өте әдемі. Қанша уақытта жазылды?

	– Білмеймін.

	Ел ду күлді.

	– Сонда да.

	– Оны Жұмағали біледі.

	– Қалайша?

	– Бұл шығарманың авторы сол.

	* * *

	Жөкең осы соңғы жауабын ғана есінде ұстап қалды. Залдан шыға жөнелген бетінде басқа ештеңені ойлаған жоқ. «Ол Жұмағалидікі. Ол соныкі» деп іштей қайталай берді. Айналасы ерсіліқарсылы ағылған ел, бірі қағып кетеді, бірі «көзіңе қара» деп дүңк етеді. Ал бұған енді бәрібір болатын, ол бүгін Найзақараны екінші рет жоғалтып еді.

	* * *

	Күн кешкіріп қалған, мана көшеге шығып кеткенде, алдымен парктердің біріне жетіп барып аялдаған болатын. Сол маңнан такси ұстап алып Медеуге тартты. Онда біраз жүрген соң үйіне қайтып еді, есік алдынан Күләш жолықты, кенжесін жетектеп алып, далада өзінше серуендеген түрі екен.

	– Қайда жүрсің? – деді мұны көре сала. – Кеңседе жоқсың, телефон соғып таппай қойдым. Сірә, бүгін талқыланған шығармаңды жуған шығарсың?

	Бұл жақтырмай қолын сілтеді.

	– Мейлің, әйтеуір көп ішпепсің, – деді әйелі. – Айтпақшы мен әлгінде үйден шығарда Қарағандыдан Дайрабай телефон соқты. Жұмағалиға өткен түнде операция жасапты, сәтті өтті дейді. Соған есі шыға қуанып, жігіттердің бәріне хабарлапты. Сүйінші сұрайды.

	Жөкең Күләштің бетіне қарап тұрып қалды.

	– Дұрыс болған екен, – деді естілерестілмес. Содан кейін бұрылып алып жүріп кеткен.

	– Қайда барасың? – деп дауыстады Күләш.

	Оған жауап беріп жатуды артық көрді. Былай шыға бере көшенің бойымен өрлеп барып, ағылып жатқан машиналарға қол көтерді. Бір такси тежегіштері шиқылдап тоқтай қалды.

	– Қай жаққа?

	– Найзақараға.

	Шофер Жөкеңнің жүзіне таңдана қарады. Ол бар әлемі астанкестең болған күйі машинаға отырды.

	– Найзақараға! – деді тағы да.





