	Тұрсынқан Əлқанұлы

	Әңгімелер





АНАНЫҢ АРМАНЫ




	Аласа ғана тақыр төбедегі зираттыққа келгенде, Арман аяғын тік басып тұра алмады. Кесек тастардан қыр шығара жиналған, үстіне əлдеқашан шөп шығып үлгірген ана қабырын құша барып жығылды.

	– О, қайран анам! Бұл тірлікте тым болмаса бір рет бет көрісіп, дидарыңды көре алмадым-ау?!

	Оның күңірене шыққан зарлы дауысына тас бауыр қара жер жібіп, меңіреу мола тіл қататын емес. Үнсіз мелшиіп, сұлқ жатыр. Тіпті табиғат та бір сəт тынысынан тоқтағандай тұнжырап, құлазып тұр. Иə, дүниеде анадан ардақты, анадан аяулы жан жоқ қой! Бала үшін бұл тірлікте ананың дидарын бір көруге зар болып өту қаншалық ауыр арман болса, ана үшін баласынан айырылу қаншалық қасыретті десеңізші! Міне, Арман да осы бір ащы қасыреттің қайғылы құшағында жатыр.

	* * *

	Аудан қалашығының үлкен клубында салтанатты сауық кеші думанды түрде өтуде. Шатырлаған шапалақ үні ішінде, алуан түрлі шымылдықтар тартылып, электір шырақтары жайнап тұрған кең сахнаға жылтыраған жылтыр жіптер өткермеленген сусылдаған жібек көйлек киген, алдына құлата тастаған жуан қос бұрымы тірсегін соққан, қыр мұрынды, керме иықты, бұлақ суындай мөлдіреген тұнық жанарлы жас əйел аяғын санап басып, жүрексіне шығып келеді. Қараңғылық үйірілген қарсы алдында анталаған қалың көздер оған қадала қарап қалыпты. Бұл оның бұндай сəнді де үлкен сахнаға тұңғыш рет шығуы еді. Үрей мен ұялу аралас бір түрлі күрделі сезім оны қас қаққанша соғып өтті де, буын-буыны қалтырап сала берді.

	Міне оркестір де құйқылжи көтеріліп, күңірене басталып кетті. Таныс сарын оны ұйқысынан оятқандай тез сергітіп, анталап келген үрейді əлдеқайда алысқа айдап əкетті. Ол баяу жылжып сахна ортасына қойылған микрофон алдына келді де, көрермендерге ілтипатты тəжім етіп, музыка үніне сəйкесе атақты халық əні «Елім-айды» қалтыраған қайғылы сарын, ерекше бір сезімдік леппен шырқай жөнелді:



	Қара таудың басынан көш келеді,

	Көшкен сайын бір тайлақ бос келеді.

	Туған жерден айырылған қиын екен,

	Қара көзден мөлдіреп жас келеді.

	Əй, Елім-ай, жерім-ай!



	Күңіренген оркестр, күркіреген күндей топтық сүйемел, бүкіл əндегі мұңлы сарын бара-бара оны өз құшағына құлата тартып, көңіл аспанына көтеріп əкетті. Ол өзін шырқау көкте ақша бұлтқа мініп, əлем аясында қалықтап жүргендей сезінді де, айналасындағылардың бəрін есінен шығарды. Əн сарыны оны бір түрлі ашты ырғақпен тербей жөнеліп, қиял дүниесін алыс түкпірге қарай жетелей берді.

	Міне оның көз алдында жан алқымға алған жаугершілік заман, жат ұлттың табанында тапталған туған жердің қасиетті топырағы, жанталасқан қимыл, ары-бері сілтенген ақ сойыл мен бос мойын шоқпарлар, қан майданда қан құшқан ер азамат, атаның баладан, баланың анадан айырылып зар илеген жантүршігерлік сүркей көріністері, берекесі кетіп, «ақ табан шұбырынды» болып, алысқа ауған ел. Құлағында сатырлаған ат дүбірі, ақырған айғай, салған ұран, шыңылдаған сойылшоқпар үндері, ата-ананың бауыр еті баладан, тату жұбайлардың сүйген жарларынан мезгілсіз айырылып, қан жұтқан шерлері, тозған елдің «елім-ай», «жерім-ай» деп, ботадай боздаған қайғылы да қасыретті өксіктері... Біріне-бірі жалғаса тізбектеле өтіп жатыр. Ол осы əнді айтқанда, қалай екені белгісіз қай-қашанда бір өзгеше сезімге бөленетін. Көңіл əлемін лықсыған өксік пен булыққан қайғы-шердің қара тұманы тұмшалап, жүрек түкпірінде көміліп жатқан жан-жарасы жүрегін тырмалай беретін.

	Жазды күнгі нөсердей шатырлаған шапалақ дауысы мен алғысты алқау үндер көпке дейін толастамады. Өзінің тартымды əншілік өнері, ерекше орындау шеберлігімен көрермен көптің алқауына бөленген əнші бұлықси басып, сахнадан түсіп барады. Бұл кезде өзінің бұлбұл үні мен əншілік өнері арқылы көркемөнер сахнасын дүрілдетіп, жұрт алқауына бөленіп жүрген адам Арманның анасы Айжамал болатын.

	* * *

	Айжамал қазақ сахарасындағы орташа ғана дəулеті бар момын шаруаның басынан құс ұшырмай мəпелеп өсірген, жар дегенде жалғыз қызы еді. Ес біліп, етек жауып бой түзеген кезде тірлік заңы бойынша өлтірісі жүріліп, Қасым атты қарапайым ауыл жігітіне тұрмысқа шықты. Көп өтпей олардың жарасты көңілдерінің айғағы болған шикі өкпе бауыр етке де қолдары жетті. Оған бұлдыр болашақтың үмітіндей Арман деп ардақтап ат қойды. Оның сəби тіліне, былдырлаған бал тіліне мəз болып, тəй-тəйлаған жүрісін көрді. Жыл құстарының сан рет келіп-қайтуымен Арман да шыбықты ат қылып мініп, үй арасында тайраңдай бастады.

	Бірақ, тасбауыр тағдырдың адамдарды суық құшағында қатты шəйқап, біреуді бақыт шыңына шығарып, енді біреуді



	сор құмына айдап жататыны бар емес пе?! 1940-жылдардың соңындағы кесек қоғамдық өзгерістердің аласапыран тасқыны Қытайдағы қазақ даласын көктемгі сеңдей соғып, дауылды күнгі қоғадай жапырып жатқан кез еді. Қарашаның қараңғылық басқан меңіреу бір түнінде Қасымның ауылын жаулар басып қалды да, қайтерлерін білмей сасқан ел жат ел, жат жерді бетке алып, босқын болып шұбыра жөнелді. Бес жасар Арман да сары атанның үстіне құндақталып, ауған елмен бірге шырылдап кете берді...

	Бұл кезде көрші аудандағы ауылына төркіншілеп кеткен Айжамал қасқыр ұлып, құзғындар сұңқылдаған ауылының орнын сипап, бауыр еті баласы мен сүйген жарынан тірідей айырылып, қанаты сынған қазша жұртта аңырап қала берді. Қатал тағдыр оны алғаш рет қасқа маңдайдан қағып өтіп, жүрегіне өшпейтін жара салды. Ал, туған жер, өскен елінен айырылып, «қайран елім», «туған жұртым» деп зар шегіп, запыран жұтып алысқа ауған ел жат ел топырағына қадам тастап, босқындық, сергелдеңдік тұрмыс ішінде жанталасып жатты.



	* * *

	Аяуы жоқ ащы өмір белін бүгіп, еңсесін түсіріп кеткен Айжамалды ұзақ өтпей азаттықтың алтын таңы аймалады. Оның жаралы жүрегінен жарқын үміт ұшқыны жарқ етіп, көңілінің биігіне қонақтады.

	Сан ғасырдың шыңырауынанжиналып, сан сапардың шың- дауынан өткен Халықтың ұшан теңіз əн-күй өнері Айжа- малды үкісі желбіреген бала шағынан бастап ынтықтырып баураған болатын. Өсе келе ауыл арасында халық күйлерін құйқылжыта шертіп, өлең өнерімен мен, мен деген жігіттерді өрелеп кетіп жүретін. Осы өнері Айжамалды азаттықтың алғашқы кезінде-ақ ауыл сахнасынан ауданға, онан аймақ сахнасына бір-ақ көтерді. Халық мұрасы оның он саусағынан сорғалай төгіліп, дəуір əні оның жез таңдайында бұлбұл боп тамылжыды. «Шын берілген көңілдің алып қалары болмайды» дегендей əн-музыка жасампаздығымен айналыса бастап, өнер өріне өршелене құлаш сермеген оның бара-бара творчество төрінен де төбесі көріне бастады.

	Халық мұрасы мен жасампаздық еңбегі мұңлы көңіліне медеу болған осындай күндерде ол ай сəулесі құйылып, жым-жырт қана мүлгіп тұрған табиғат кештерін жамылып, аулада жүріп, ұзақ-ұзақ ойға кететін. Бұл шақтарда өмірінің асқарындай Арман қайғысы мен сүйген жар сағынышы сəтке болса да үміт елесіне айналып, ана жүрегінің адал сезімі жалындай бұрқ етіп қоздана қалатын. Жүрегін əлде бір сағынышты сезім селі қытықтап, көз алдынан арман елестері тізбектеле өтіп жататын. Белгісіз бір сағыныш жыры көңілінде оянып, арман əні таңдайынан тасып төгілердей лекілдеп келіп қалатын. Өкпе-бауырын суырып алатындай əлде бір қайғылы өксік те жан дүниесін соғып өтетін. Ардақты ұлы Арман мен сүйген жары Қасым күндердің бірінде өзін іздеп келіп қалатындай сезілетін. Алайда, қанша мықты болғанымен де, тағдырдың құрығынан қашып құтылған бар ма?! Оның сан–сапалақ ой-қиялы ақыры осыған кеп тиянақ табатын.

	* * *

	Қатал жылдар қадамын жəйімен аударып, жыйырыла жылжи берді. Бір кезде ардақты ана Айжамал дидарын бір көруді қол жетпес биіктей аңсап өткен Арманға міне бүгін жылдар керуенінің таңбасындай сақал-мұрт та əлдеқашан шығып үлгірген. Отан қақпасы сыртқа айқара ашылған шақта туған жеріне туысшылай келіп отыр.

	Бина терезесінен туған жердің əсем табиғатына құмарлана, ұзақ телміріп тұрған Арман қолындағы нота қағазына жасты көзімен қадала қарады да, дыбыс қабылдағыштың тетігін басты.

	Мұңлы музыка ғылым тілінің құдыретімен шығандай көтерілді. Бұл анасы Айжамалдың аналық асыл жүрегінен туған көп жылдық көңіл толғанысы, өмірінің соңында көз майын сарқа жазған «Ананың арманы» атты күй еді. Күй сарыны бірде шапшыған толқынға ұқсап шарықтай көтерілсе, енді бірде жыртқыш түткен жаралы құстай шырылдайды. Бірде көңіл құсы болып көкке құлаш ұрса, бірде сезім семсері болып жарқылдайды. Бірде ана көңілінің ақ тілеуі болып құйқылжыса, енді бірде ана жүрегінің ырғағы болып соғады. Біресе тарыққан көңіл, сағынған сезімнің куəсі болып сыбырласа, тағы бірде асқардай арманның, болашақ үміттің жаршысы болып қанат қағады.

	Ана күйі Арманның сезім қылын қытықтап, жан дүниесін жалын болып шарпып, өзегін өртеп, кеңсірігін ашытып жіберді. Оның жүрегі төмен тартып, аяғы қалтырап барады. Бұл оның өне бойын ауыр салмақпен жаншыған, ардақты ананың асқардай арманының құдыреті еді. Көзінен жас төгілген Арман қайтадан терезе алдына барып тұрды. Туған жердің салқын самалы оның жүзін ананың алақанындай мейірлене сипап өтті.

	О, туған жер! Көлін аңсаған сарала қаздай күндіз күлкіні, түнде ұйқыны бұзып, сарғая аңсап келген туған жер! Сенің асыл топырағыңнан айналайын! – деп күбірледі Арман.

	1984 жыл





БІР ТҮРЛІ АДАМ




	Газет-журналдарда жəне радио-телевизор секілді үгіт апараттарында «басшылық алқасынан үш түрлі адамды аластау» саясаты үнемі үгіттеліп келе жатса да, өзімнің салақтығымнан ба, жоқ əлде қоғамдық-саяси өмірге онша көп ой бөліп, жінтіктей назар аударып кетпейтіндігімнен бе, əйтеуір, күні бүгінге дейін басшылық алқадан аласталатын «үш түрлі адамның» қандай адамдар екендігін əліге дейін ұққан емеспін. Алайда, осы заводта көптен бері істеп келе жатқандығымнан болар, өзіміздің заводтың бастығына əбден қанықпын. Қашан болмасын өзінің өзгеше мінезімен ол кісі маған «бір түрлі адам» болып көрініп, «бір түрлі адам» болып сезіледі де тұрады. Бұл кісінің əрқандай қызметте айғайсыз жүрмейтіндігі, кішігірім істерде де айғайға үйірлігі заводымыздың ер-əйел, кəрі-жасына көптен-ақ əйгілі. Тіпті семиялықтар бинасындағы естияр балаларға дейін ол кісі келе жатыр десе қарадай қорқып, қалшылдап тұрады. Əйелі мен басқа əйелдер əлдебір кір арзымайтын отбасылық ұсақ істерге бола түс шəйісіп, балаларымен басқа балалар ойнап жүріп қағысып қалса да, ол кісі сол отбасыларға ұялмай-ақ кіріп барып:

	– Бұның өзі басшылықты басынғандық! Принципті аяқасты етіп, ынтымақты бүлдіргендік. Бұдан кейін аяқтарыңды аңдып басып, көздеріңді ашып жүріңдер! – деген сияқты кесек кесімдер айтып, айбар шегіп, айғайлап шығатын.

	Бастығымыз сорайған ұзын бойлы, орта жастарға келіп қалса да киім-киіс, жүріс-тұрысқа өте ұқыпты қарайтын адам еді. Киімдеріне дақ түсірмей сəндеп киюді ерекше ұнататын. Жүргенде де денесін тік ұстап, көкірегін керіп, бір түрлі сымбатты да кербез жүріспен жүретін. Дегенмен бет-пішіні онша келісті емес еді. Аласы басым үлкен көздері бір түрлі сұсты ызғармен алақ-жұлақ етіп, еті қалың еріндері тістерін жабусыз ашық тастап, сыртқа қарай дүрдиіп тұратын да, айғайға үйір аузы əрқашан да ашық жүретін...

	Алғашқы күздің қара суық ызғары жүріп тұрған бір күні ол кісі біздің қырып-жону цехымызға аяқ-астынан келе қалды. Жарма есіктің биік баспалдағында тұрып, əр станокке бірден көз жүгіртіп, бажайлай қарап шықты да, менің жанымдағы көптен бері бүлініп, иесіз тұрған 3-нөмірлі станокке жетіп келіп, шыр айналып тықыршып кетті. Станокті басқарушы жас жігіт келісімен-ақ бүкіл залдағы гүріл үнін баса айғайлай жөнелді:

	– Не бітіріп жүрген адамсың сен? Машинаны қаңтарып тастап, қайда қаңғырып кеткенсің? Өстіп жүріп міндетті қайтып орындайсың? Дереу барып цех бастығыңды шақырып кел! Сенің осы айдағы еңбек ақың тартылып қалынады.

	Жас жұмысшы оған шарасыздығын айтып, шағына тіл қатты:

	– Тегершіктің білігі сынған еді, қамба басқарушының əкелгені өлшемге толымсыз, жарамсыз материал екен.

	– Қара мынаның жалақорын! Енді бар пəлені қамба басқарушыға артып, өзің сүттен ақ, судан тұнық болып шыға келмексің ғой, баяғы нем кетті жауапкерсіздік емес пе?! Əйтпесе соны егеп-қырып болса да ілекерлеп сала салсаң болмай ма?

	Жас жұмысшы да енді əлдебір ыза буғандай сынған білікті қолына алып, қызына сөйледі:

	– Мынау егеп болса да ілекерлеп сала салатын баланың ойыншығы емес. Көрмейсіз бе, міне, жоғары сортты қоспа материалдан жасалған. Ешкінің құйрығы көкке жетсе де бұндай материал бұл арадан табылмайды. Мені қызметтен қазір-ақ айдап жіберсеңіз де бұған істер шарам жоқ!

	Жас жұмысшының дауы бастығымыздың жанына ауыр тиген болса керек, ол кісі бұлардың дауына аңтарыла қарап тұрған жұмысшыларға қатулана бұрылып, қос қолын көтерді де:

	– Тоқтатыңдар машинаны! Дереу жиын ашып, мəселені əл етеміз!– деп айғайлап жіберді.

	Міне осылайша цехымызда жарым күн жұмыс тоқтап, анау ананы айтып, мынау мынаны айтқан қып-қызыл дау, бітпейтін керіс болды. Мəселе жарамсыз бөлшек əкелген қамба басқарушыдан ба? Жоқ əлде машинасына жауапкерсіз қараған жұмысшыдан ба? Бұл мəселе бəрібір шешілмей қала берді.

	Біздің бастығымыз міне осындай адам. Бұл кісі «бір түрлі адам» ба? Жоқ əлде, əлгі айтылып жүрген «үш түрлі адамның» біреуі ме? Бұның шешімін саясатқа жүйрік жолдастар айта жатар?!

	1984 жылы наурыз айында жазылды





АНАНЫҢ КӨҢІЛІ БАЛАДА




	Иə, «бала – адамның бауыр еті» деген сөз тым бекер айтылмаған ғой. Жер бетіне пенде болып келген адамның бала сүюді, бала қызығын көріп, артына ұрпақ қалдыруды армандамайтыны болмайды. Адам пендесі қашанда келешек көрер қызығын сол ұрпағына жүктеп, соның бойынан көруді аңсап отырады.

	Əлде тағдырдың жазмышы солай болар, Жəзира шешей бұл үйге келін болып түскеннен кейін 4-5 жылға дейін бала көтермеді. Өмір өткен сайын жұбайы Нұрман екеуі бала сүйіп, шикі өкпе көруді қаншама аңсады десеңізші! Бірақ, тағдыр ісіне не шара?! Жыл артынан жыл келіп, шұбатыла өтіп жатты. Олардың армандары да күн озған сайын алыстап, бұлдырлана берді. Дəтке қуат іздеп, көрінбеген доғдыр, бармаған аурухана, жасамаған ем-домы қалмады. Өстіп жүргенде бір жылы Жəзира өзінің жүкті екенін сезді. Бұған жүрегі жарыла қуанса да, əлде бір алдамшы сезім болып қала ма деп, бұл қуанышты Нұрманға білдіруге көпке дейін батылдық ете алмай жүрді.

	Жаз таңы тамылжи сызылып, үй алдындағы бақша құстары енді-енді ұйқыларынан оянғандай, жабыла сайрай бастағанда Нұрманның отбасынан шыр еткен бөбек үні шыға қалды да, дүниеге тағы бір ұрпақ келгенін хабарлағандай таң құшағын тіліп өтіп, алысқа тарап жатты. Ақыры Нұрман мен Жəзираның көп жылдар бойы көздері төрт болып, асыға аңсаған армандарына қолдары жетті. Бара-бара бұл бөбек осы бір аядай үйге таусылмас шаттық пен лəззəт, көтеріңкі күлкі мен қуаныш əкелді. Өзінің сəбилік қылығымен көп жылдар бала деп зарыққан ата-аналарының төбелерін көкке жекізді.

	Алайда, өмірде бақ пен сор қашанда егіз жүреді. Жақсылық пен жамандық та үнемі жыл құстарынша ауысып отырады. Көп ұзамай тірліктің қатал соққысы Жəзираны қасқа маңдайдан қағып өтіп, жүрегіне шер таңбасын басып, жарым жанын алып кетті. Дəл Бұлбұлқан екі жасқа шығып, үй ішінде бірде еңбектеп, енді бірде тəлтіректеп жүре бастаған кезде, жұбайы Нұрман бір күні аяқ-астынан ауырды да, мəлімсіз дерттен мезгілсіз көз жұмды. Жылай-жылай көз жасы сарқылған Жəзира қолқа жүрегіне орнаған күйік пен өкінішті ауыр күрсініспен аттандыра берді. Бұл күндері ештемеден хабарсыз сəби Бұлбұлқан оған алданыш жəне медеу болды. Егер осы бір жұдырықтай сəби болмағанда, ол əлдеқашан жынданып кетер ме еді, қайтер еді?! Өмір соққысын ойлап, өзегін қайғы оты шалып өткенде, ол Бұбұлқанын құшырлана бауырына басып, оны ұзақ аймалап сүйетін де, көз жасын еріксіз ішке жұта беретін.

	Ауыр күндер міне осылайша табанын жайымен аудара берді. Бірер жылдан соң оған сөз салушылар да болды. Басқа салғаннан кейін адам баласының көрмейтіні, көмпіс болып көтермейтіні болмайды екен. Алғашында асау аттай алып қашып, ыңыршағын мойнына ала тулағанымен де, жүре келе бұндай сөздерге де құлағы үйірлесті. Жасы келіп, жұбына жетіп отырмағаннан соң оның тірлікте сүйеніш болатын біреудің етегінен ұстауына да болатын еді. Ойына оқыстан бұндай сезімдер орала қалғанда, Бұлбұлқанға бір қарасаақ болғаны, ондай сезімдер өрістемей өшіп жоғалатын да, оның сəбилік нұр ескен мөлдір көзіне қарап, ұзақ отырып қалатын. Жат босаға мен өгей əке алдында оны қайтып жаутаңдатып қоямын дегенді ойлайтын да, көз жасы бейне жібінен үзілген маржандай домалай жөнелетін. Ұзақ өтпей өмірдің ауыртпалығын баласына деген аналық махаббаты мен сүйіспеншілігі жеңген ана бар махаббаты мен тірлік қызығын баласына арнауға белін бекем байлады.

	Жылдар жылыстай жылжып, ұстатпай ұзай берді. Міне Жəзира ақыры Бұлбұлқанды жетелеп мектепке апарды. Бетінен ұзақ сүйіп, мұғаліміне қайта-қайта қадағалай тапсырды. Өзі теңдес балалар арасында тайраң қағып, асыр салып жүрген оған бейне бір айырылмас асыл құсы алысқа ұшып бара жатқандай қимастықпен ұзақ қарап тұрып қалды. Үйге келген соң да бір отырып, бір тұрып, орнығып отыра алмады. Қашан балалар оқудан тарағанша бұл дүниеде жападан-жалғыз қалғандай қоңылтақси берді. Өмірде алғаш рет ауыр да азапты жалғызсырау сезімін басынан өткізді.

	Жылдар жылыстай жылжып, ұстатпай ұзай берді. Жыл өткен сайын Бұлбұлқан да бой жетіп, толыса түсті. Алайда, ол Жəзираға əлі де тұлымы желбіреген сəби баладай көрінетін де, оны бауырына басып, құшырлана сүйсе, көңілі көтеріліп, бір жасап қалатын. Міне Бұлбұлқан да орталау мектепті тауысқаннан кейін орта техникумға емтиқан беріп, облыс орталығына оқуға аттанатын болды.

	– Бұлбұлымды өз қасымнан ешқайда шығармаймын, оқып кəдір болмаса да көз алдымда жүргені артық,–деп Жəзира шешей алғашында бұлан-талан болғанымен де, туыс-туған, көңіл жетерлер ақыл айта жүріп, ақыры көндірді. Оған да көнбес еді, Бұлбұлқанның «оқимын» деген жалғыз ауыз тілегі таудан да ауыр тиді. Сонымен көз жасын көлдете жүріп, оны оқуына аттандырып салды. Бұлбұлқан оқуға кеткен алғашқы бір маусым Жəзира шешейге ғасыр өткендей өте ұзақ сезілді. Ол əркүні кешке жақын ауыл жанындағы жотаға шығып, күре жолға телміре ұзақ қарап тұратын. Тіпті аудандық қаладан бірер аттылы не арбалы, немесе машинамен адам келсе, оған екі өкпесін қолына ала жүгіріп баратын да, келген адамдарға жаутаңдай қарап, мұңая үйіне қайтатын. Бұлбұлқан тарауға жақын қалды деп хат жазған сайын ары өткен, бері өткендерден:

	– Қарағым, біздің Бұлбұлдар оқудан тарап па?– деп жан алқымға алып, жалпылдай сұрап жататын.

	Жылдар жылыстай жылжып, ұстатпай ұзай берді. Бұлбұлқан да екі жылдық оқуын ақыры тауысты. Əлдебір жасырын ойды ішіне бүккен ол сүйген жігітінің əкесінің көмегімен аудан қалашығына қызметке орналасып қалды. Бұл кезде Жəзира шешей:

	– Баламды өз қасыма жіберіңдер! – деп аудандық үкіметке көп рет барса да, ол арадағылардың:

	– Сіз тұрған жерде балаңыз істейтін кəсіп жоқ. Оның үстіне балаңыз да қалада қызмет істеуді қатты талап етеді,– деген жауаптарымен мүсеурей қайтып отырды.

	Осылай болса да Бұлбұлқан апта сайын үйіне барып, шешесіне көрініп, көмектесіп қайтатын болды да, Жəзира шешей бұған да шүкіршілік етті. Кей жексенбілерде Бұлбұлқан əлдебір жұмыстармен айналысып, апасының жанына бара алмай қалатын болса, Жəзира шешей бірнеше шақырым шалғайдағы аудан қалашығына жаяу келіп, оған қолындағы бəр тəтті-дəмділерін апарып беретін-де, қызының жүзіне бүгін ғана көріп отырғандай ұзақ қарап отыратын. Бұлбұлқан қанша айтса да апасына бұл əдетін қойдыра алмай-ақ қойды. Ол үйіне бара алмай қалған шақтары шешесі табанынан тозып келе берді.

	Бұлбұлқан үйіне бара алмай қалған жəне бір жексенбі күні Жəзира шешей Бұлбұлқанның жатағына қаннен-қаперсіз кіріп келді де, есік көзінде сілейіп тұрып қалды. Оның қарсы алдында бейтаныс бір жас жігіт Бұлбұлқанды бауырына басып, тас қылып құшақтап отырған еді.

	1984 жылы желтоқсан айында жазылды





ОНЫҢ ОЙЫНДА




	Екі қолын артына айқастыра ұстаған, аласа бойлы, ай-күні толған əйелдің құрсағындай жуан қарны бар, екі беті шар табақтай Əмірбек көше шетінде ыңқылдай басып, мамырлап келеді. Ары-бері қайшыласа өтіп жатқан жүргіншілерге, тіпті өзіне сəлем беруге ұмсынған адамдарға мойын бұрып қарар емес. Екі көзін аяғының ұшынан алмай, жан дүниесін мазалаған ащы ойдың құрсауында келе жатса да, ежелден бері мансаптық салауатқа дағдыланған маңғаз жүрісінен жаңылған жоқ. Ой-қиялы əлгіндегі жиында оқылған жаңа құжат пен партком хатшысы қойған тың талаптарда. «Кадрлар қосынын жастандыру, білімдендіру, төңкерісшілдендіру» деген үндеулер санасынан өшпестей орын алған.

	Иə, деп ойлады ол, өмірімде мектеп есігін бір күн де аттап көрмесем де, құдайға шүкір, азаттықтың алғашқы кезінде əскери қосында сауат аштым. Бұны аз дегенде кейін келе талай рет аймақ, автоном тіпті орталықтарда ашылған саяси үйренулерге қатынастым. Астанаға, мемлекет басшыларының жанына барып үйренген адамды кім білімсіз дей алар?! Ал, төңкерісшілдікке келсек, сонау коллективтесу қозғалысының алғашқы кезінде-ақ аудан бойынша белсенді болдым. «Оңшылдарға қарсы тұру» күресінде мұқым коммунаны шырқ үйірдім. «Мəдениет төңкерісі» кезінде мұқым ауданға атағым жайылды. Сірə, осы күнгі аудандық партком мен аудандық үкіметтегі басшы кадрлар ішінде менен асқан төңкерісшілдер болмаса керек. Ал, осы жас құрғыры қалай болар екен? Бұнысы бір қолдан келмес қиын шарт болғалы тұр-ау! Жастарға сеніп, мансап беруге бола ма? – деп оның ойы асу бермес үлкен аңғарға түскендей болды да, сұқ саусағымен малақайын көтеріп, шашының арасын тырналай берді. Былтыр екі дəреже айлық алу əнкетін толтырғанда 55 жастамын деп тізімдеткен едім. Қап, əттеген-ай, бұндай боларын білсем, не болсада 10 жасты бір-ақ жасырып, 45-темін деп жазғыза салған болар едім ғой! Əй, қу сорым! Осы Құдайдың күнін айға бөліп, жылға тізіп жүруді қандай тақуа ойлап шығарды екен деші?! Онсызда адамдар жер бетінде тірлік етіп, өздерінше жасай бермес пе еді! Осындай қалың ойдың қамауында келе жатқанда, оны біреу иығынан жұлқып қалды.

	– Ой, мынау Əмірбек əкім ғой, неғып иығың түсіп, сүрепетің кетіп қалған? Жоқ əлде, қызғыш болып қоритын мансабыңа бір тықыр таянып қалған ба?

	Қан көшеде жағасынан алғандай болып, омалып келе жатқан ойын бөлгені үшін Əмірбек оған ойып жіберердей одырая қарады. Бұл оның бес жылдың алдында зейнеткерлікке шығып кеткен Тоқтасын атты құрдасы еді. Таяу жылдардан бері онымен қалжыңдасудан қашқалақтайтын болып қалса да, кезіге қалғанда шарасыз жарбаңдаса қалатын. Дəл бүгін көңіл аспаны мұнарланып, сіркесі су көтермей тұрғандықтан қышыған жерін тап басқан оған ауыз ашып, қару қайтара алмады. Бірақ, Тоқтасын қоятын емес:

	– Екеуіміздің əкелеріміз саған Əмірбек, маған Тоқтасын деп ат қойғанда тектен-текке қоя салмаған сияқты ғой, сені əмірден тоқтасын деген өсиеттері екен емес пе, жылымыз тышқан, биыл міне 63-тен асып барамыз.

	Қатты ауырып тұрған жерін аямай шымшып алғандай болған оның бұл ашты əзіліне жарылып кете жаздаған Əмірбек айналасына сақсына қараған еді, маңайындағылардың бəрі оны мазақ еткендей қысыла күлісіп тұр екен. Тоқтасынға сені ме бəлем дегендей бір ерекше қырмен қарады да, бұрылып жүріп кетті. Ол арада қалғандар артынан қарқылдап, сықылдап деген секілді алуан əуенмен күлісіп жатыр.

	Осы қазақтың құрдаспен ойнайтын əдеті құрысын деп ойлады былай шыға бере Əмірбек, əй, жастықтың алды-артты ойлатпайтын албырт қызушылығы-ай десеңші! Бір кезде оны өзім де қалжыңға үйір қылып алдым-ау! Енді міне оның жүрген жерінде менің жасымды қуып, жылымды қайырып жүргені. Менің жасыма несі күйіп кетті екен деші?! Баяғы көре алмастықтың күндестігі ғой! Дəл осы араға келгенде Əмірбек Тоқтасынды ұрып жығатын мықты дəлел тапқандай басын көңілдене көтеріп, қарсы кезіккен біреулерге иегін изеп, күлімсіреп қойды да, көңіл дүниесін жаңа бір соныға салып тарта берді.

	Осы таяудан бері елдің бəрі менің жасыма неғып ауыздарының суы құрып қызыға қалды? Жоқ əлде, осы мəнсапты менен тартып алғысы келіп жүргендер бар ма? Құдай сақтасын, одан айырылу бастағы бақты, ыдыстағы асты алысқа тепкендік болмай ма? Енді оның басымдағы баянының бірден бір кілті жасым жазылып, тарихым түскен барлық қағаздарда қалып отыр-ау, əттең, біткен архивты қолға түсіріп, онда жазылған жастың бəрін өзгертіп жіберер ме еді?! Оның есіне архив бөлмесінде тұратын болат сандықтар түсе қалды да, басы айналып, көзі шұбартып, денесі теңселіп кетті. Ми шарында 45-55 деген арап сандары жəне архив үйіндегі болат сандықтар алма кезек айнала берді.

	1984 жылы ақпан айының 18-күні жазылды





ӨЗ ПІКІРІНДЕ ҚАЛУ




	Біздің мекемеде сөйлер болса сөздің түбін түсіретін Сағындық атты бір қарт қызметкер бар еді. Үлкен-кіші отырыстарда немесе екі адамның басы қосыла қалған жерлерде келсе-келмес көпіріп, жер-суға симай мақтанып отыратын. Тіпті мекемеде өтетін əдеттегі жиындарда да көпшілікке оңайлықпен сөз кезегін бере қоймаушы еді. Сырын білетіндер оны мазақ етіп, қайдағы-жайдағыларды есіне салып, жетектеп отырса, мұрнын тескен тайлақтай елпілдеп кететін.

	Бір күні мекемемізде аудандық үкіметтің ұқтыруы бойынша жоғары дəрежелі орынға «озат қызметкер» сайлап беру жиыны ашылды. Алғашында бірталай уақыт үнсіздікпен өтетін бұндай жиынның бара-бара өз-өзінен қызып сала беретін əдеті ғой, анау мынаны айтып, мынау ананы көрсетіп, ең соңында көпшіліктің пікір түйіні жас қызметкер Оралжанға шоғырлана берді. Өйткені кімнің қандай қызмет істеп жүгені бір мекемеде бірге өмір кешіп жатқан адамдарға саусақтың саласындай өте айқын емес пе?! Бір кезде жұрт пікірі бірлікке келіп, ел жиыннан тарауға асыға бастағанда, көптен үнсіз отырған Сағындық екі қолын көтеріп:

	– Тоқта, тоқта! – деп орнынан ұшып тұрды да, алқына сөйлей жөнелді, – «сабыр түбі – сары алтын» деген, жолдастар, озат қызметкер əзірлеуге тиісті шарттарды бағанадан бері көңіл қоя бірнеше рет оқып шықтым. Ойлап отырсам, бұл шарттар маған бүкілдей ылайық келеді екен. Əлгіден бері көпшілік Оралжанды атап жатырсыңдар, шынында, ол да жаман істеп жүрген бала емес. Дегенмен, көпшілік кеше ғана қызметке шығып, белінен бесік табы, аузынан ана сүті кетпеген баланы менімен салыстырып байқар болсаңдар, менің еңбегім тау мая болғанда, оныкі кішкене ғана шөмеле емес пе. Оралжан ғой бір жас бала. Қызмет істегеніне оншалық ұзақ уақыт бола қойғаны жоқ. Ал, менің қызметке шыққаныма биыл тұп-тура 28 жыл болады. Осы 28 жылдан бері халық үшін тер төгіп келемін. Кейбіреулер мені сыртымнан ана жаман, мына жаман деседі екен. «Жаманды жақсы десе жалпаяды» деп жаңа Нұржамал да жақсы айтты. Шынына келгенде, осы жамандығым мен жуастығымнан басқа мінім жоқ. Сондықтан осы реткі озаттыққа менен басқа лайық келетін ешкім жоқ. Жастар əзірше тұра тұрсын, өйткені олар қарттарға жол беруге тиіс. Оларға бұдан кейін де сан рет кезек келмей ме?! Оның үстіне атақ пен абыройға таласып, қарттармен бəсекеге түсу жастарға ешқандай абырой əкелмейді. Сол үшін көпшіліктің қайта бастан талқылап көрулерін сұраймын. Егер менің сөзім ескерілмей қалады екен, онда ауданға немесе одан да жоғары орындарға арыз беремін. Өйткені менің өз пікірімде қалу құқығым бар.

	Ол сөйлеп болғанда жиын майданы бір мезет тым-тырыс бола қалды да, бара-бара əр-əр жерден гүбірлескен үндер мен сықылықтаған күлкі үндері шыға бастады. Жиын басқарушы орнынан тұрып:

	– Сағындық жолдас өз пікірін айтты ғой, кəне, онда қайтадан талқылап жатпай-ақ қол көтеріп дауысқа салсақ қайтеді?– деді көпшілікке қарап.

	Нəтижеде жиынға қатынасқан 27 адамның 24-інің Оралжанға, 3-еуінің Сағындыққа дауыс беруімен жиын аяқтады.

	Жиын аяқтап, ел тарап бара жатқанда жанымда отырған жолдасым құлағыма ақырын ғана:

	– Байқадың ба, Жарқын, жастар үшінүлкеноралғы, шырматылған шырмауық қой мына кісі, «Сақалын сатқан кəріден, еңбегін сатқан бала артық» дегенді кімнің айтқандығын білесің бе? – деді сыбырлап.

	Бұл сөзді естіген мен жиын майданынан шыққанша сықылықтап күле бердім.

	1985 жылы қазан айында жазылды





ЖАНЖАЛ




	Ұясына қонуға бейімделіп бара жатқан алтын күн жота төбесінен иегін арта қарап тұрған алакеуім кешкі шақ. Сай ішіндегі шаңы шығып жатқан борпылдақ арба жолмен екі қолын артына кезек сермеп, ашулы Шекен алыпұшып келеді. Ол бірде адымын алысқа тастап созыла жүрсе, енді бірде жаяу бүлкекке түседі. Анда-санда əлдебіреу қуалап келе жатқандай арт жағына жалтақжалтақ етіп, жасқана қарап қояды. Алғашқы көктемнің жанды жадыратып, рухты серпілтер жанға жəйлі кешкі самалы, енді-енді құлақтарын қылтита бастаған балауса көктер мен тастақты жота бетін сыпыра жауып тұрған ақ-сарысы аралас əдемі жауқазын гүлдері, кешкі самалмен бірге көтерілген кеңсірікті жарар жусан иісі, батар күннің соңғы нұрымен таласа шырқау биікке көтеріліп, тамылжыта, құйқылжыта сайраған дала жыршысы – бозторғай əні... Осының бəрі оның назарын аударып, көңілін бұратын емес. Май дақтары сіңіп, түймелері үзілген көк пенжегінің желкесінен жұлынып, кеудесіне құлаған жағасы екі етегімен бірге екі жаққа салп-салп етеді. Май-май болған күректей алақанымен бет-аузын жапқан терін анда-санда сыпырып алады. Бұл кезде ақша беті мен қырлы мұрнының үстіне сойдақтаған қара дақ қалса, самайынан тер аралас аққан жылымшы қаннан алақанына қызғылтым қан таңбасы түседі. Бірінен-бірі қабындап, бірінен-бірі асып барып жығылып жатқан ашу мен ыза ми шарына тоқтаусыз кіріп, тасқындай құйылады...

	Биылғы қыс қар недəуір қалың түсті де, қыс соңы ұзаққа созылды. Алғашқы көктемнің өзі қатты қара суық болды. Оның үстіне бірнеше рет қар аралас жаңбыр жауып, терістіктен алай-дүлей боран тұрды. Осыдан барып қыстай мұз кеулеп жатқан егістік бұл күндерге дейін дегди қоймай, батпақ болып жатып алды да, егіс кезі күн өткен сайын ұзап барады. Диқандар жөнінен айтқанда, егіс уақытының бір күні бір кесек алтын емес пе?! Осыны ойлаған шаруақор жандар жер жырту уақыты ұзарған сайын тағатсызданбай қалай тұра алсын! Осыған ілесе ала қыстай тракторын күтіп, оны қайта-қайта жөндеп, зар күйіне келтіріп қойған Шекеннің де егістікке бұлық қойылуының созылуына байланысты сабыры таусылып, кеңірдегінен түйір дəн өтпеуге айналып барады.

	Тай қазан тұсында 1970-жылдардың соңына таман əтіретке бөліс етілген «Шығыс қызарды» маркалы 75 ат күшіне ие осы бір жыланбауыр тракторды 2 жылдың алдында Шекен жекелігіне сатып алған болатын. Коллектив кезінің өзіндеақ күтімінің аздығынан сыны кетіп шарқыш болуға айналған бұл трактордың екі күннің бірінде шағылып, қирап жататын ұзақтан бергі дағдысы еді. Былтыр оны жекелігіне сатып ала салып, көктем егісіне шыққан Шекеннің жолы болмағанды. Бірер күн əйтіп-бөйтіп ілекерлеп жүргенсымақ болған оның үшінші күнге жетпей, қолқа жүрегіндегі əлдебір бөлшектері шайнасып қалды да, егіс аяқтағанша өзгелерді тамашалағандай қаңқиып қарап тұрды. Осыдан барып басқа жерлерден андағайлап келген тракторшылар Шекеннің қалтасына түсуге тиісті мұқым бір қыстақтың «жер жырту ақысын» бөлісіп алып жөндеріне кетті. Бұған Шекеннің іші қара қазандай қайнағаннан басқа не амалы болсын! Ал, оның қыруар ақшаға қарызданып жүріп алған бұл «жануары» 360 күн өстіп қаңқиып тұра берсе, əркім өз қамын күйіттеп кеткен бұл заманда Шекеннің басынан «мына бейшараға обал болған екен» деп кім сипай қоймақ?! Осылай кете берсе, ол елден алған қарызын қайтарғанды қойып, енді бірер жыл өткеннен кейін барлық мал-мүлкінен жұрдай болып, қос қолын танауына тығып шыға берер əуелі!

	Осыны ойлаған Шекен қаншалық шығындалғанына қарамай қыс басында тракторын аудан қалашығына апарып, күрделі жөндеу жасатты. Қайтып оралғаннан кейін де бейне бір бəйгеге қосар атын баптап жүрген атбегідей ала қыстай оны айналсоқтап, ана-мынасын сүртіп-тазалап, шұқылаудан шыға алмады. Осымен бірге ол өзімен құдандалы болып келетін қыстақ бастығын бірнеше рет қонақ қылып, ет пен арағын кеңірдегіне тыға жүріп, əйтеуір, одан:

	– Көктем өндірісі кезінде басқа жақтан трактор шақырмаймын! – деген ант алып тынды. Егер биыл да былтырғы сияқты бұл қыстақтың алақандай егістік жеріне жан-жақтан қалың трактор қаптап кетер болса, Шекеннің бір жылдан бері бас қатыра жасаған «қазына меже есебінің» берекесі қашып кеткен болар еді. Дегенмен көпті көріп, əбден табаны майдаланып кеткен қыстақ бастығы:

	– Көңіліңе қарап, осы бір тілегіңді берейін, бірақ, бір аптаға жетпей тракторың тағы да шағылып қалар болса, онда маған өкпелеуші болма, онда ауданның біткен тракторын осы араға бір-ақ қаптататын боламын,– деп кесетіп те қойды. Обалы кəнеки, осылай деп Шекенге сес көрсетіп қойғанымен де қыстақ бастығы Шегенге берген уəдесін орындауы орындап шықты. Қыстақтағы əрбір үйге отбасы сайын кіре жүріп:

	– Биыл жерімізді өзіміздің Шекеннің тракторымен жыртайық,– деп диқандарды үгіттеп, оларды өз сөзіне көндіріп алды. Бұған бір жағынан Шекеннің «Жер жырту ақысын» қолма-қол алмай, күзгі өнім жиналған соң бірақ алатыны да себепші болды. Осыдан барып егіс уақыты таяған сайын диқандар Шекен мен оның тракторына үмітті көзбен қарайтын болды.

	«Жұт – жеті ағайынды» деген осы-ау, тек осы азғантай ғана жерлеріне қарап, бар үміттерін осы жылғы егіннен алынатын өнімге ғана байлап отырған жандардың бір жылдық жан бағар табыстарына таласқандай алғаш бұлық қойылғаннан бастап, бірнеше тəулік бойы қатты жел мен құрғақ аңызғақ аңырап тұрып алды да, бүкіл егістікке құрғап кету қаупі төне бастады. Осыдан барып егістігіне əлі бұлық тісі тимеген диқандардың сабыр-тақаттары күн өткен сайын жеміріліп барады. Əйтеуір, сəтіне баққанда, Шекеннің тракторының жүрісінен қазірге дейін мəселе шыға қоймады. Оның өзі де жүдеп-жадап, арып-шаршағанына қарамай, күндіз-түні көмекші шоферінің қасында болып, бас-аяғы 4-5 күннің ішінде қыстақ егістігінің жарымына таяуын еңсеріп тастады да, шаруалар көңіліне тоқтық əкеліп, шүкіршілік ұялатты. Жұрт іші емес пе, есепқұмар біреулер топты жерлерде немесе екі адамның басы қосыла қалған кездері Шекеннің биылғы жылы тракторымен табар кірімін есептеп, шотқа сала жүруді де естерінен шығара қоймады.

	Осылайша жалпақ егістіктің бір шетінен қуа тиіскен Шекен бүгін күн бата Ғалымбектің атызына келіп тап салып шыққаннан кейін, тұңғыш рет өзіне бар үміттерін артып, телміре көз тігіп жүрген көп көзді алақандай етіп, уақсызуақта тоқтай қалды. Тракторын ары шұқылап, бері шұқылап, астына кіріп, үстіне шығып, көп тексерген Шекен мотордағы бір білік шəрігінің əбден қажалып, сынуға таяғандығын, енді бірер сағат жүрер болса, машинаның бүтіндей керектен шығатындығын айтып, көмекші шоферін атқа мінгізіп, аудандық қалаға сайман əкелуге енді ғана аттандырып тұр еді, қыстақ бойынша «бесті қырт» дейтін жанама аты бар, Ғалымбектің үлкен ағасы Нəзілбек келе қалды да, Шекеннің трактор жəйін қаншалық түсіндіргендігін ұқпастан:

	– Бүгін түнімен не қылсаң да Ғалымбектің жерін айдап бер! – деп Шекеннің соңынан қалмай, оны майлы ішекше айналдырып алды. Оған ары айтып, бері айтып, ештемені ұғындыра алмаған Шекеннің ызасы келіп:

	– Ұқсаң ұқ, ұқпасаң қой, ағайын, ауданнан сайман келгенше тракторды жүргізе алмайды екенмін,– деп кəбенке есігін тарс еткізе жауып, бұрылып жүре бергенде Нəзілбек:

	– О, əкеңнің! Бүкіл қыстақтың жерін айдап болғанша, шағылғырың шағылмайды деген сөзің қайда?! Иттің ғана баласы сол! Енді жол ортадан қайдан трактор іздейміз? Мына аңыраған аңызғақта жеріміз құрғап кететін болды ғой, бүгін қайтсең де шағылғырыңды жүргізесің! Əйтпесе, бұныңды от қойып өртеп жіберемін! – деп Шекеннің жағасына жармасқанда, оның жағасы дар етіп айырылып, еңсеріліп түсті. Осыдан кейін-ақ сарт-сұрт төбелес басталды да кетті. Бір кезде Шекен Нəзілбекті алып ұрып астына басқанда:

	– Ойбай-ай, ойбай! Өлтірді ғой мына иттің баласы! Қайдасыңдар, Ғалымбек, Жалынбек! – деген Нəзілбектің ащы айғайы басылмай-ақ бағанадан бері үнсіз сазарып, жанжалға жайбарақат қарап тұрған Нəзілбектің екі інісі:

	– Тападай-тал түсте кімді басынасың-ей, сен?!– деп Шекенді кергілеп ала жөнелді де, маңайдағы адамдар жетіп үлгіргенше, Шекенді келістіріп отырып сабап тынды. Ал, Шекеннің ашуы қаншалық асып-тасығанымен де жалғыз өзі «көпке топырақ шаша алмады» да, 5-6 шақырым қашықтықтағы ауылға қарай қаша жөнелді. Оның бағанағы ғажайып жүрісі міне осыдан кейін болған еді.

	Бір кезде ол Нəзілбектің өзіне неліктен қырын келе қалғандығының себебін де ойлап-ойлап тапқандай болды. Екі жылдың алдында Шекен тракторды жекелігіне сатып алғалы жүргенде, осы Нəзілбек:

	– Екеуміз ортақ болайық, менің үшінші інім Жалынбек те бұрын трактор айдаған ғой, – деп бірнеше рет қолқа салып, көп өтінген болатын. Сонда Шекен ары ойлап, бері ойлап, өздерінің «бесті қырт», «дөнен қырт», «құнан қырт» деген жанама аттары бар, əрі ел-жұртпен шығысымдылықтары аз олармен ортақтасқысы келмеген болатын. Нəзілбектің осыны кеудесіне шемен етіп, бір бармағын ішіне бүгіп жүрерін кім білген?! Оның үстіне 6-7 күннен бері тракторым үзіліссіз жүріп, аударылған топырақпен бірге қалтама түсер кірімнің де барған сайын молайып бара жатқанын көрген Нəзілбектің көкірегін қызғаныш оты өртеп, күндестіктің ақ сайтаны екі бүйірінен түрткілеп, қасақана жанжал шығарған болды ғой, деп ойлады Шекен ауылға таяп қалғанда.

	Міне менің сіздерге əңгімелеп бермек болған жанжалымның жəйі осылай еді. Ал, іздеген бөлшегі табылып, тракторы түзелгеннен кейін Шекен оны жүргізе ме, жоқ па? Бұған автордың өзі де бірдеме деп анық кесім айта алмайды. Тек саналы оқырманның тайқазан тұсы мен көтереге беру кезін салыстырып көрер болса, бұның жауабын қиналмай-ақ тауып алатындығына кəміл сенеді.

	1985 жылы мамыр айында жазылды





БАСПАЛДАҚТА




	Жан-жағын қалың əйел қаумалап, екі қолтығынан екі келіншек ақырын ғана сүйемелдеп келе жатқан Гүлиза отбасындағылар бинасының екінші қабатына шығаратын баспалдақты аттай бере кеудесіне ұялаған күйініш жалынын сыртқа шығарғандай қатты бір өксіп қалды да, бұрын бастан кешпеген таңдану мен өкіну аралас бір түрлі ғажайып сезімге бөленді. Буын-буыны да қалтырап сала берді...

	Иə, деп ойлады ол екі аяғын біріне-бірі жалғасып, жоғары көтеріліп жатқан баспалдақтар тізбегіне кезек ауыстырып келе жатып, мен үшін тағы да бір тың тірліктің шымылдығы түріліп келеді. Əдетте көп айтыла беретін «Жат босағаны аттау» дегені осы ма еді?! Бүгіннен бастап мен де жаңа өмірдің биік баспалдағына шығып барамын-ау! Бұрын ойламаған екенмін, қыз баланың тұрмысқа шығып, ұзатылуы деген жаңа бір өмірге көшу екен ғой, хош енді, маңдайыма қақпай мəпелеп өсірген ата-анам мен мамық бесігінде тербеткен алтын ұям! О, қайран, ата-анам, етбауыр туыстарым! Мені əлпештеп-аялап, ақ сүті мен ақ батасын беріп, 20 жыл бағып-қаққан едіңдер-ау! Жат жұрттыққа жаралған ғазиз басым, неге ғана қыз болып тудым екен деші?! Бұл жалғанда қыз баладай дəрменсіз жан бар ма?! Оның көңіл-күйі мен қуаныш-қайғысын кім түсінер?! Осылайша екі оттың ортасында өртеніп өлеміз бе?! Ол неге ашуланады? Маған неге ренжиді? Өмір, өмір, енді маған нендей сыбаға тартар екенсің?!..

	Ойы осы араға келгенде, əлгінде ғана шешесінің өзін қатты құшақтап, əлде бір зарлы сарын, қатты өксікпен дауыс айтып қоштасқаны, əкесінің өзін бауырына басып, маңдайынан құшырлана йіскегенде əжім айғыздаған жүзінен домалаған көз жастары жүрегіне қорғасын оқтай қадалғаны, ағасының кеңкілдеп жылап, жеңгесінің ботадай боздағаны, бауырларының етегінен тартып, білегіне оралғаны... Бəрібəрі көз алдынан тізбекті телевизор театріндей шұбап өте берді де, бір түрлі суық ағын денесін аралай жөнеліп, кеңсірігі удай ашып, көз жастары төгіліп-төгіліп кетті.

	Біздің қазақтың қыз ұзату салты да бір түрлі оғаш екенау! деп ойлады ол тағы да, қызды ұзатқанда шешесі мен жеңгесінің дауыс айтып қоштасатындығы, туыс-туғандарының жабыла жылайтындығы несі екен? Басқа ұлттар секілді дұмбақтарын ұрып, даптарын шалып, сыбызғыларын тартып, қағаз оқтарын атып, мəре-сəре би билеп, сырнайлатып, думандатып шығарып салса болмас па еді?!..

	Кенет шілденің шіліңгір ыстығында аяқ-астынан құйып өткен нөсердей оның басына əлдебірдемелер жауа жөнелді де, ол еріксіз басын көтеріп, алдына қарады. Қарсы алдындағы кішкене ғана каридорда қолына гүлді табақ ұстаған ақ самайлы ана мəз бола күліп тұр. Иə, бұл ақтілектің шашуы, құтты қадамның ақсарбасы болатын. Осы кезде Гүлизаның көзі шашу теріп жатқан балалар мен əйелдердің артында өзіне күле қарап тұрған орта жастардағы адамның қуаныштың нұрын төккен жанарымен түйілісе қалды да, əлде неден қатты қымсынып, ұяла төмен қарай берді. Бұл адам кеше ғана олардың үйіне бас құда болып барған еді. Ертеңінде таңертең күйеу жігіт пен жолдасы көршілерінің үйінде Гүлизамен оңаша кезігуді талап етті. Бұрын өзін көргенде көктем күніндей күлімдеп, əлде бір құмарлықпен оның жүзіне тоймағандай мейірлене қарайтын болашақ жарының жанарынан біртүрлі реніш пен кірбеңдік ұшқыны шашырап, олар оны салқын ғана қарсы алды. Сөйтсе, істің жөні былай екен: қоржын сөгіліп, жол-жоралғылар көрсетілгеннен кейін Гүлизаның отбасы мен туыс-туғандары, құдалар мен құдағиларға үлкен дау көтеріпті:

	– Əкеліңдер деген үш мың юан ақшаның бір мың юаны кем, онбір адамның киіті олқы, дыбыс алғыштың үшеуі де сапасыз, тойлық малдарың да жарамсыз. Егер түске дейін осы айтылғандарды толықтап əкелмесеңдер, қоржындарыңды мойындарыңа салып қайтадан қайтыңдар! Біздің сендерге тегін беретін қызымыз жоқ! – деп кесім жасапты. Тіпті бас құданы сабарманға айналып, жан алқымға алыпты. Сонымен жігіттің əкесі кешеден бері мекеме-мекемені кезіп, қарыз ақша сұрап жүріпті. Осыларды баяндай келіп, сүйген жігіті өзінің экономикалық жақтағы дəрменсіздігі мен əлсіздігіне намыстанғандай екі беті нарттай болып қызарып, қатты ширығып кетті де:

	– Үйімдегі бар дүниемді сатсам да, осы айтқандарын əкеліп бермесем, əкемнен тумай кетейін! Əйтпесе, ертең барып «некелену куəлігін» қайтарып береміз! – деп Гүлизаның сөзін де тоспастан есіктен шыға жөнелді. Не істердің жөнін таба алмаған Гүлиза біреу төбесіне бір шелек суық суды құйып жібергендей меңірейіп отырды да қалды.

	Міне осы жəйлар өне бойын тоқ соққандай шымырлатып, жүрегіне діріл ұласқан Гүлиза жат босағаның табалдырығын аттай бере сүрініп кетіп, қайта оңалғанша, болашақ енесі оны қапсыра құшақтап, маңдайынан сүйіп жатты.

	1987 жылы қараша айында жазылды





САЛМАҚТЫ СƏЛЕМ




	– Ассалаумағаликөм!

	Бейтаныс адамның дауысын көтере, созбақтата берген сəлемінен əлдебір кітапті құныға оқып, кəперсіз отырған Мұрат селк ете түсті де, орнынан дереу тұрып, ол кісімен ықыласты сəлемдесті. Келген адам Мұраттан үй-іші, балашаға, тіпті мал-жанының амандығына дейін қазбалай сұрады да, еңсесін көтеріп, төр алдына іркіліссіз тарта берді. Ат жақтылау келген, қызыл шырайлы, екі көзі ойнақшыған, елудің ішін еркін аралап кеткен бұл адамды Мұрат бір-екі жол сырттай көргендей болса да, бірақ, қашан, қай арада көргенін қапелімде анық есіне түсіре алмады.

	– Қалай, денсаулығың жақсы ма, шырағым? Шешең əлі де мықты шығар? – Төр алдына малдасын құрып, жəйланып отырған қонақ қайталай амандық сұрап, жақындық танытып отыр. Ал, өзін танып отырған үлкен адамнан жөн сұраудың ыңғайын таба алмай, сұраған амандықтарына шолақ-шолақ қана жауап қайтарып жүрген Мұрат бұл кісі біздің үйге адасып кіріп қалды ма екен деген ойдың əлегімен жүр. Біраз үнсіздіктен кейін қонақ сыртқы қаптал шапанын шешіп, жеңілтектеніп алды да, сөз тиегін ағытып, суырыла жөнелді:

	– Е, шырағым, «алты күн көрмесе ауыл үй жат» деген екен бұрынғылар, мені жақсы танымай отырғаныңа айып тақпаймын. Ата жөнін білмейтін жастарға бұрын келіп таныстық бермеген кінə бізде ғой. Менің атым – Нұралы. Мына Ақбұлақ ауылының Тасбастау қыстағында тұрамын. Ұлы əкеңді білетін боларсың, ол кісінің аты Тоқтамұрат қой, ал, ол кісінің əкесі Қажыкерей, одан ары Баймұрат, Малсақ, Нұрсолтан, Жамаушы... Осы сенің жетінші атаң Жамаушымен менің алтыншы атам Қайрақбай бірге туысады. Біз сондай қанымыз бір, аталас ағайындармыз, шырағым. «Барыспасаң таныспайсың» дегендей, үнемі араласып, барды-келді қылып тұрмағаннан кейін ағайын арасы суып кетеді екен. Ондағы айып шешең екеумізде. Қайныш барлығын əбден біледі.

	Айтпақшы, ол кісі көрінбейді ғой өзі? – деп жан-жағына жалтақтай қарап, сұрау салмағын Мұратқа аудара салғанда қызметке кеткен келіншегінің тезірек оралуын тілеп отырған ол:

	– Бірнеше күннің алдында қырдағы кіші келіні босанып, ол кісі солай кеткен еді,– деп жауапты тағы да шолақ қайыра салды.

	– «Жас өсіп, жарлы байиды» деген осы, шырағым,– деп Нұралы жанқалтасынан жұмарланған түкті орамалын алып, маңдайының терін сыпыра сүртті де, əңгімесін онан ары жалғастыра берді, – əкеден жастай жетім қалсаңдар да мінеки партияның арқасында азамат болып, ел қатарына қосылдыңдар. Қайныш қаншалық миқынат шексе де, сендерді адам қылып, ел қатарына қосты ғой, əйтеуір. Жетім-жесір күндеріңде қол үшін беріп, қарайласуға біздің де шама-шарқымыз белгілі болды. «Ағайынның аразы болса да, безері болмайды» деген ғой, жасың кіші болса да жолың үлкен. Ұрпақтарды өзара таныстырып, білістіріп қою біздің борыш емес пе?!

	Ақ шайды сораптай тарта отырып, желпініп алған қонақ онан ары көсіліп, шешіліп алды. Мұраттың жеті атасын қайтадан бірден атап, түсіндіріп, одан ары бүтін руын бұтарлап таратып шықты. Тіпті Мұраттың келіншегі де жақын нағашыларының баласы екен. Ара-тұра ру жайын, ағайын-туыс жөнін ұқпайтын осы күнгінің жастарын да сыпыра кінəлап қояды. Аңғары əр жəйдан хабары күшті, көпті көрген, көпті білетін көшелі кісі тəрізді.

	Ертеңінде ол кісінің қайта-қайта қиыла өтінуімен, əсіресе «шақырғанға бар, шаққаннан қаш» дейтін ата жолымен Мұрат пен келіншегі екеуі аудан қалашығынан Ақбұлақ ауылдығына əркүні дерлік жүріп тұратын жолаушылар автобусына отырды да, ол кісінің үйіне барып, бір малдарын жеп, бірнеше күн қонақ болып қайтты.

	Қайтып келіп, осының бəрін естігеннен кейін Мұраттың шешесі:

	– Е, Нұралы деңдерші? Менің үйде жоқ кезімді əдейі аңдып келген ғой, ол жылым!– деп əлде нені ойланғандай аз бөгеліп отырды да, – баяғыдағы «мəдениет төңкерісінде» ол əкең байқұстың ақкөңілділігін пайдаланып, тілін безеп, қайдағы-жəйдағы өтірікті ойдан жасап, оны «бай малшы» қылып, өзі оның малайы болып шыға келіп, оның үстінен жапа дегенді ағыл-тегіл сөйлеп отырмаушы ма еді?! Бүгін неғып сүйекшіл, туысшыл бола қалды екен? – деді оған неге желп етіп ере жөнелдіңдер деген ренішін таныта.

	Ал, Мұрат ол кісіге Нұралының бір баласының биыл мемлекеттік емтиқанға қатынасып, келіншегінің ағасы қызмет істейтін мектепке талап білдіріп, кесте толтырғандығын айтқан да жоқ.

	1992 жылы ақпан айында жазылды





БƏРІМІЗ ДЕ ПЕНДЕМІЗ ҒОЙ




	Біздің бұл мекеме бірнеше жүз адамы, əлде неше басқарма, бөлімдері бар үлкен органдарға қарағанда, шағын орын есептелетін болса да, адамдары əр жерден келіп бас қосқан орын болғандықтан ба, жоқ əлде, кəсіптік ерекшеліктен бе? Əйтеуір, осы аумаққа белгілі айтулы орындардың бірі еді.

	Сəрсенбі күні болса керек, мекеме бастығының шақыртуымен ол кісінің бөліміне келіп, əлдебір жұмыстың жайынан өзімше баяндама беріп жатқан едім, Төлеген атты қызметтесім ай-шай жоқ кіріп келді де:

	– Осы сен-ақ қай-қашанда жершілдік істеп, жерлесіңе тартып жүреді екенсің. Алдыңғы айда менің екі күндік еңбек ақымды тартқызып тастаған едің, əділетін айтып, ақиқатын сөйлейтін адам болсаң, ана Əділдің еңбек ақысын неге тартқызбайсың? Ол да осы айда бірнеше күн қызмет қалдырды емес пе?! Оған əлде жерлесім деп жан басып отырсың ба? Осы төбе тіктеп, жершілдік істегенді қашан қоясыңдар? Жоқ əлде, мынау жекенің мекемесі ме еді?! – деп, мекеме бастығымызға дүрсе қоя берді. Ол кісі өзінің жəйшылықтағы сабырлы мінезімен:

	– Əділ мен сенің қызмет қалдыру сипатың ұқсамайды. Сен себепсіз қызмет қалдырсаң, ана Əділ себепті қалған болатын,– деп істің жөнін түсіндіре бастаған еді, Төлеген бұнымен тоқтай қоймады. Өзі əлденеге белін буып, бекініп келген ұқсайды.

	– Бұл да болсын делік, онда ана Күлəшті ішкі өлкеге саяхатқа неге жіберіп отырсың? Ол да сенің жерлесің емес пе еді?! – деп тағы бір сұрақты көлденең тастай салды да, бұл арада не бітіріп отырсың дегендей маған оқты көзімен қарап қойды. Осы кезде мен «пəледен машайық қашыпты» дегеннің кебін кие бастықтың кеңсесінен қаша жөнелдім.

	Əділетін айту керек қой, біздің осы Нұрбек бастығымыз белгілі ұйымдастыру жəне басқару қабылеті бар, осы күнгі қазақтың маңдайға басар белді азаматтарының бірі еді. Біздің осы орынға келген бірнеше жылдан бері қарай кетеуі кетіп тұрған мекеме жұмыстарын да бірден оңап, оны белгілі арнаға салып та жіберген болатын. Мерекемейрам күндерінде де дем алмай, мекеме жұмыстарына бола алыс-жуықтарға шапқылап жүретін. Тіпті мекеменің ұсақ-түйек күнделік жұмыстарының барлығы да осы кісінің қол салуына қарап тұратын. Бірақ, солай болса да оның жұрттан мақтау естіп, алқау алғанын əлі күнге дейін көрген емеспін. Қашан болса да ол жөнінде даттау сөздері айтылып, тіпті орынбасарларының өздері де ол кісінің сыртынан арыз дегенді жоғарыға бұрқырата айдап жататын. Ал, қызметтестеріміз «əне жершілдік істеді», «міне ананы алдап өз жанына тартып жатыр» десіп, ол кісінің қия басқанын таразыға тартып, қарауылдай аңдып отыратын.

	Əлдебір сенбінің кешінде Төлеген үйіне қонаққа шақыра қалды. Дастарқан жəйіліп, тентек судан бірнеше құмыраны домалатып тастағаннан кейін мекеме бойынша жоғары дəрежелі ғылыми атағы бар, жасы үлкен ақсақалымыз Сəлім ұзын үстелді қоралай отырған бəрімізге жағалата көз қыдыртып шықты да:

	– Кəне, жолдастар,– деп дауысын көтере сөз бастады. Отырғандардың барлығы бұл кісі не айтар екен деп ол кісінің аузына қарай қалыстық, – осы отырған барлығымыз да бір таудың ауасымен тыныстап, бір бұлақтың суын бірге ішкен жерлестер екенбіз. Сондықтан астарлап, мақамдап жатпайақ сөзімді ашық айта берейін, өздерің де естіген болуларың керек, осы жақын арада жоғары орыннан арнаулы адамдар келіп, мекеме бастықтарымыз жəйінда жұрт райын байқау қимылын апарады екен. Сол кезде алды-алдымызға бытырап кетпей, ана өз жерімізден шыққан Мырзақанның мақтауын асырайық. «Өзіңнен би шықпай батаға жарымайсың» деп бұрынғылар айтқандай, бірінші қол бастығың өз жеріңнен болмаған күнді көріп жүрміз ғой, сол үшін барлығымыз бүгіннен бастап бірауызды болайық. Ал, кімде-кім жырылып шығады екен, оны туған жердің сатқыны есептейміз.

	Асқазанға барған ашты арақ қойсын ба, лепіріп отырған бəріміз жамырай дүрілдеп, оның сөзін екі айтқызбай қостап шыға келдік те, барлығымыздың ниетіміз бір арнаға тоғысып, отырысымыз өз биігіне көтеріле берді. Көп өтпей көбіміз қыза бастадық... Бəрімізден бұрын анда-санда өлең жазып жүретін Сабыр атты саптасымыз мас болып кетті. Ол бірталайға дейін өз алдына қара өлең айтып шұлғып отырды да, бір кезде əлде не есіне түскендей орнынан сенделектей ұшып тұрып:

	– Енді қазір ру басыларын сайлаймыз. Мен найманның əмбісі боламын. Бақыт, сен керейдің зəңгісі бол! Бəрің де оттапсыңдар, осы сендер ұлттық намыс, ұлттық қан дегенді білесіңдер ме?! Оңбағандар, көзімнен жоғалыңдар! «Жұтайтын кекілік бытырай жайылады». Жерлік патша... ха, ха, ха, – деп бірдің басын, енді бірдің аяғын айтып айғайға басты.

	Бағанағы қызуымыз жайына қалып, Сабырдың айғайының көршілердің құлағына шалынып қалуынан қорқып, енді бəріміз қаптап, оның аузын жабу үшін жанталасып жаттық.

	1992 жылы ақпан айында жазылды





АДАМНЫҢ АЛАСЫ




	Айқын мекеме көлемінде көзге түсіп жүрген талантты да іскер жастардың бірі еді. Əрқашан да ың-дыңсыз ғана тыныш отырып қызмет істеуді ұнататын. Ол қызметтестер ара болатын жеңіл-желпі əңгімелерге де желп етіп араласа кетпейтін. Мінез-құлық жақта кішіпейіл де мүлəйім болғандықтан көптеген кəсіптестері оны жақсы көріп, жан тартып жүретін. Басшылықтың оған қаратқан іңкасы да біршама тəуір болатын. Бір кездері қайдан шыққаны белгісіз, «Айқын бөлім бастығы болады екен» деген сөз гу ете қалды да, мұқым мекемедегі қызметкерлердің негізгі сөз тақырыбы оның үстіне шоғырланып, біреу анадай, біреу мынадай деп, оған өздерінше баға берісіп жатты. Осылайша оның тыныш та ың-дыңсыз тірлігінің берекесі қаша бастады.

	Бір күні қызметтен түсер алдында ол кеңсесінде жалғыз отырып, əлде бір жұмыспен қарбалас шұғылданып жатқан еді, өзінен 4-5 жас үлкендігі бар қызметтесі Қадылқан кіріп келді де, онымен кеше кеште берілген телевизор фильмі жəйінда əңгімелесіп отырып қалды. Бір кезде Қадылқан бір нəрсені айтайын ба, айтпайын ба деген адамдай Айқынға жапақ-жапақ қарап отырды да:

	– Осы Жұманның сенде несі бар? Əруақыт сені сыртыңнан жамандап жүреді ғой. Кеше бір жерге қонаққа барған едік, сол қонағасы дастарқанында да Айқын анадай, Айқын мынадай деп ескеуілдеп, сенің жаман сөздеріңді айтып отырды. Осы қазақтың бірін-бірі жамандамаса, бастары ауыра ма?– деді əлдебір жақын тартқан жанашыр бейнемен. Айқын аз бөгеліп, үнсіз отырғаннан кейін:

	– Жұманның сыртымнан сөйлеп, менің ғайбатымды айтып жүретіндігін талай рет естіген едім, оған менің істеген қылдай қиянатым жоқ секілді еді, маған неге азуын басып жүргенін кім білсін?! Сырттай қарағанда екеуміз тəп-тəуір сияқтымыз. Араз ашты болатындай ортамызда ештеме де болған жоқ. Пікірі болса бетіме неге айтпайды? Егер бұдан кейін де бөйте беретін болса, мен де тыныш жүре қоймаспын! – деді Қадылқанға сұраулы əлпетпен қарап.

	– Əй, Айқын бауыр, əлі бала екенсің ғой?! Соны əліге дейін білмей жүрсің бе? – деді Қадылқан Айқынды бүгін ғана көріп отырғандай оған таңқала қарап, – ол сені, сенің бойыңдағы жақсылықтарыңды көре алмайды емес пе. Елдің мақтау сөздерін сенен қызғанатын шығар? Сен бөлім бастығы болады екен деген сөз шыққаннан бері оның ұйқысы қашып, ішкен асы бойына қонбайтын болып кетіпті. Бұрын осы орыннан өзі дəме қылып жүреді екен емес пе?! Баяғы көре алмастық, баяғы күндестік қой онікі...

	Осыдан көп өтпеген бір күні Айқын тағы бір жұмыспен өзінше əбігер болып жатыр еді, залдан əлдекімдердің даурыға айғайласқан үндері шыға қалды да, не болып қалды екен деп, каридорға шыққан еді, мекеме бастығы кеңсесінің алдына 3-4 адам топтаса қалған екен. Олардың жанына келіп, үй ішіне мойнын соза үңіле қараған еді, Жұман мен тағы бір қызметтесі Бақытқан біріне-бірі тебітіп, қызыл кеңірдектесіп жатыр екен. Жұманға қарай оң қолының сұқ саусағын безеген Бақытқан:

	– Иттің баласы сол! Кешке дейін елді жамандағанша, өз қызметіңді жөндеп істеп алсаңшы! Сыртымнан сөйлеп, бастықтарға мені неге жамандап келесің? – деп, тепең-тепең етсе, Жұман да:

	– Тарт ей, тіліңді, өкпе неме! Сені бастықтарға жамандап келген мен екенімді қайдан біле қойдың? Кəне, айта қойшы, оны саған кім айтты? – деп оған қарсы ұмтылған еді, Бақытқан:

	– Оны кімнің айтқанында сенің қанша қақың бар? Өз сөзіңді өзің білмей тұрсың ба, жағымпаз неме? – деп айғайлады. Екеуін де тас қылып құшақтап алғандар босатар емес. Егер босатып жіберер болса, осы қазір-ақ бірін-бірі жеп қоятын тəрізді.

	Айқынның есіне үстел үстінде шашылып қалған кітапматериалдары түсе қалып, кеңсесіне қарай аттай бергенде, анадай жерде Қадылқанның өз-өзінен мəз болып, біреулерге бірдеме деп сыбырлап жатқанын көріп қалды да, осы пəлені шығарып жүрген кім екен деп, ішінен күбірлеп қойды.

	1992 жыл





КЕҢСЕДЕГІ КЕҢЕС




	Біз бір кеңседе төрт қызметкер отырушы едік. Бір күні түстен кейінгі жоқтамаға Сəлима қатынаса алмады. Оның қызметке не себептен келе алмай қалғандығын ешкім де білмейтін болып шықты. Сонымен бастығымыз Сəлиманың атының жанына шаңырақтай дөңгелегін қондырып алды да, кетіп қалды. Қалған үшеуміз жақында шыққан жаңа тізім бойынша Сəлиманың бір күндік еңбек ақысы тартылатын болды-ау деп оған қарадай жанымыз ашып отырғанда, ол кеңсеге асыға басып, алқын-жұлқын кіріп келді де, өз орнына отырар-отырмастан:

	– Жаңа қызметке шығып келе жатып, кітапханадағы Майраға жолығып қалдым да, ол екеуміз қайдағы-жайдағыны қыртысып, недəуір тұрып қалдық. Сөйтіп қызметтен кешігіп қалыппын. Əлгі жаңа бастығымыз менің бір күндік еңбек ақымды тарта қоятын болып, мəз болып отырған шығар? Қашан келіп, қашан кеткеніңді ешкім де тізімге алып отырмайтын бұрынғы жағдайымыз қандай жақсы еді. Қайран маубас Əлекеңнің күні өтетін болды ғой! Сап-сары шаяндай болып, осы неме бізге қалай бастық болып келе қалды деп жүрсем, жоғарыда отырған əлде бір дөкейдің рулас жақыны екен ғой?! Осы күнде кім жақынына тартпай жатыр? – деді бет орамалымен маңдай терін сүрте, бір құшақ сөзді дем алмастан бір-ақ айтып.

	Менің сол жақ жанымда отыратын əріп басушы Қалима өзінің қашанғы шапшаңдығына басып, сөзді іліп ала жөнелді:

	– Бұндай сөздің шет-жағасын басқалардан мен де естігенмін. Бұл бастығымыз бұрынғы орнында тұра алмайтын болған соң ылажсыз осы жерге алмасып келіпті ғой. Əйтеуір, бұрынғы орнында заңға томпақ бірдеме істеп қойған секілді. Не істегені қазірге дейін анық емес. Бұнысын біз білмейді деп жүр ме, өзі келмей жатып бізге қожаңдай бастапты. Кеше басып апарған мəтериялымның ана жері қате, мына жері қате екен деп, маған зірк-зірк етеді. Ит жыным түсіп бірдеме деп бетін қайтарып тастайын дедім де, жанында Уаң меңгеруші отырғаннан кейін, қойшы осы деп, үндемей шығып кеттім.

	– Бұл кісінің бұрынғы қызмет орнында ешкіммен шығыса алмай, содан кейін барып қызмет орнын алмастыруға мəжбүр болғандығына жүз юань бəс тіге аламын. Бейнесіне қарағанда, өзінікінен басқаны жөнге шығармайтын, өркөкірек адам сияқты. Бұрын Əлекеңді қолынан іс келмейтін маубас бірдеме деп сөгіп жатушы едіңдер, енді көресіні осы бастықтан көресіңдер! Бос кеткен тақымдарыңа қыл бұрауды осы салады,– дедім мен де қызметтестерімді қорқытқаным, əлде оларды жаңа бастығымызға егестіргенім белгісіз қарқылдай күліп.

	– Қойсаңшы, осы қалжыңды,– деді қарсы алдымда отыратын Бақытбек маған қулана көзін қысып, – əнеу күнгі жиында Нұрман жүйжаң (мекеме бастығы) осы кісіні ана жақсы, мына жақсы, қолынан іс келетін талантты зиялыларымыздың бірі деп, жер-көкке сиғызбай мақтай жөнелгенде-ақ, əкəу, сондай жақсы болғанда сол орнында неліктен тұра бермеген? Түбі бір шикілігі бар-ау! Өзі ішімдікке салынып кеткен арақкеш біреу емес пе екен деп ойлаған едім.

	Сонымен бір кеңседе отыратын төртеуіміз бір аптаның алдында ғана мекемемізге бастық болып, сырт орыннан жөткеліп келген жаңа бастығымыздың бұрынғы істеген орнында осалдық өткізуге мүмкіндігі бар деген тұстарын жиып-тере бастадық. Біреуіміз «үкімет ақшасына қиянат істеді ме екен» деп жорамал жасасақ, енді біреуміз «істің қателігін өткізді ме екен» дестік. Жəне біреуміз «қызмет мүддесінен шыға алмаған болуы керек» деп топшыласақ, тағы біреуміз «тəртіп шарасын алған ба екен» деп өкірештедік. Қойшы, əйтеуір, «адам өлтіріп, түрмеге түскен» қылмыстан басқаның бəрін де айтыстық.

	Бірақ, қазір қызметтен түсе салысымызбен бұл сөздеріміздің бастығымыздың құлағына жетіп үлгеретіндігін, ертең-ақ бүкіл мекеме бойынша гулей жөнелетіндігін ешқайсымыз да ойымызға алған жоқпыз.

	1992 жыл





БІР КЕЗДЕ ОЛАР ДА...




	Бір күндік қызметімізді сəтімен ақырластырып, кешкі тамағымызға қарбалас дайындалып жатқан едік. Есігіміз аяқ астынан шарқ етіп ашылды да, алқын-жұлқын жетіп келген біреу ай-шай жоқ əйелімді бас салып құшақтай алды. Кəперсіз жүрген əйелімнің дауысы оқыс қатты шығып кетті де, артына қарай сенделектей шегініп барып, қос көзі шарасынан шыға тұрып қалды. Мен де отырған орнымнан оқыс ұшып тұрдым. Төр алдында ойнап отырған тұңғышымыз да шыр етіп қоя берді. Осы кезде қос өкпесін қолына алып, табалдырық аттаған жəне біреу үй ішінде үркердей болып жатқан бізге əлденені іздегендей асыға көз тастады да, босағада тұрып қалды. Мен оның есіктес отыратын көршіміз Мұқтар екенін көріп:

	– Ой, Мұқтар бауыр, кел жоғарылат?! – деп оған қарай аттай бердім. Осы кезде алғаш келген жан:

	– Ойбай-ай!– деп жан ұшыра шыңғырып жіберді де, ыршып келіп, менің артыма тығыла қалды. Сонда ғана Мұқтарға ой түскен болуы керек:

	– Əкеңнің!... неме сол, жүр үйге?! – деп ұмтыла келіп, оның шашынан шап етіп ұстай ұстай алды. Мен жаңа ғана байқадым, алғашқы келуші Мұқтардың келіншегі Əлия екен. Ол:

	– Ағатай-ай, ағатай, құтқара көріңіз мені?! – деп екі аяғымнан құшақтап, бүгіліп отыра кетті. Мен де жалма-жан Əлияның дудыраған қысқа шашынан шеңгелдей ұстаған Мұқтардың оң қолына жағаласып:

	– Қой, Мұқтар, бұларың не? Қолыңды қоя бер?! – дей бердім. Ол маған тіл қатар емес. Ырыс-ырыс етіп қалшылдаған күйі:

	– Мен бұны қыз екен деп жүрсем?! – деп Əлияның шашынан жұлқа тартып қалғанда, оның менің аяғымнан құшақтап тұрған қос қолы босап кетті де, шалқалай барып сүйретіліп қалды. Бұл кезде Мұқтар сол аяғымен оны кеудеге қарай бірнеше рет теуіп те жіберді. Дəл осы кезде ғана тұйықсыз шошынудан қимылсыз қатып қалған əйелім ұшып келіп, Мұқтардың сол аяғын құшақтап алды. Адам қорыққанда буыны құрып, əл-дəрмені кетіп қала ма, қалай? Мен Əлияның шашын шеңбектей, уыстай ұстаған Мұқтардың саусақтарын жаза алмай, жанталасып жүрмін. Ботадай боздап жылаған Əлия шалқалаған беті екі өкшесімен жер тіремек болып, тыпырлап жатыр. Ал, əйелім Мұқтардың сол аяғын тас қылып құшақтаған күйі тас мүсіндей қатып қалыпты.

	Мұқтар мен Əлияның екеуі де жоғары мектеп оқыған, мəдениет саласының қызметкерлері еді. Былтыр ғана думанды той жасап, бастарына отау көтерген болатын. Енді міне...





СІРƏ, ЕҢБЕК КІМДІКІ?




	Шындықты айту керек қой, мектептегі кезімде мен тым алдыға да шығып кетпейтін, өте артта да қалып қоймайтын

	«жақсыға» жетеқабыл оқушылардың бірі едім. Маусым сайынғы емтиқан нəтижелерім де «жақсы» мен «ортаның» аралығында шығып отыратын. Былтыр мектеп бітіріп, дайындық емтиқанынан өттім де, мемлекеттік бір тұтас емтиқанға қатынастым. Бірақ, тағдырым тайқы келіп, орындаған нөмірім қабылдау шегіне жетпей қалды да, жоғарлап оқу арманым іске аспады. Бұған алғашында недəуір-ақ жасып, əлдебір қылмыс өткізіп қойған адамдай ата-анам мен туыс-туған, ел-жұрттан қымсынып жүрсем де, дегенмен əлде бір сабақтастарым секілді ел бетін көруден именіп, тас бүркеніп, үйде жатып алмадым. Əке-шешем де үнемі:

	– Сары уайымға салынып қайтесің? Денің сау болып, аман-есен жүрсең болды. Оқымаған ел де өліп қалған жоқ қой! – десіп ақыл-кеңес айта беретін болды. Сөйтсе де аратұра болса да мен олардың қабағынан сонша жыл оқысаң да, үмітімізді ақтамадың дейтіндей реніштерін байқап қалып жүрдім де, енді өзімнің бұл отбасыға масыл, басы артық адам болып қалғандығымды сезіне бастадым.

	Келесі жылы жəне бір рет оқып, тəлейімді сынап көрейін деп, əке-шешеме жалына тілек айтып жүрдім де, олардан екі жүз юан ақша алып, былтырғы жылғы емтиқаннан өте алмай қалғандар үшін ашылған пысықтау класына түсіп оқыдым. Бір жыл болса да оқудың зары өтіп кетті ме, болмаса əлдебір намыс күші бунады ма? Жоқ əлде əке-шешемнің түнеріңкі қабақтарына егестім бе? Кім біледі, бұрынғыдай емес, үйренуге белсене кірістім. Ойын-тамаша мен жүріс-тұрысты да азайтып жібердім. Барлық назарымды өзімнің əлсіз сабақтарыма шоғырландырдым. Алдыңнан бұрын бір өткен нəрселер қайта алдыңа келгенде, өзіңнің жетерсіз жерлеріңді оп-оңай ұстап қалады екенсің. Өзімді былтырғыға қарағанда алға басып бара жатқандай сезіне бердім де, күнді-түнге жалғап, сабақ қарадым да жаттым. Ал, əке-шешем де менің дайындық емтиқанынан бөгелмей өтуімнің қамына бола ала қыстай оқу-ағарту мекемесіндегі қызметкерлерді жəне мен оқитын мектептің басшылары мен мұғалымдерін кезек-кезек қонақ қылып, өздерінше əбігер болып олар жүрді.

	Дайындық емтиқанында алдыңғы он баланың қатарынан жарқ етіп шыға келдім. Мен бұны кəміл сеніммен өз еңбегіме баласам да, əке-шешем оны қыстайғы қонақасыларының шарапатына тели берді. Мемлекеттік емтиқан жақындаған сайын əке-шешемнің мен жөніндегі əңгімелері молайып кетті. Отбасымыздағы жұмыс атаулының барлығы менің жоғарлап оқу мəселеме шоғырлана бастады. Бір күні кешкі тамақ үстінде шешем əкеме:

	– Осы сен Нұрланның болашағы жəйінда не ойлап жүрсің? Қазір артқы есік дегеннен өткен пəле бар ма? Көрмейсің бе, əне, былтыр Солтанның сабақта нашар баласының қабылданып кеткенін? Елдің айтуына қарағанда оның жақын бір жегжаты емтиқан дұрыстауға қатынасыпты емес пе?! Ал, анау Өмікейдің баласының емтиқаннан өтіп тұрып, көпе-көрнеу қалып қалғанын көрмей жүрсің бе? Баладан аяйтын неміз бар? Сен де бір тірі жан, тісті бақасың ғой, кешке дейін үйде омалып отыра бергенше, сол артқы есігін іздеп көрсеңші?! – деді əлдебір өтініш, немесе мəлім бір ақыл-кеңес айтқандай. Шешемнің бұл сөзіне əкем тіс жарып ештеме айтпады. Былтырғы түрім анадай болған соң мен де биыл сөз жоқ өтіп кетемін деп кеуде керіп шыға алмадым. Оның үстіне екі айланбай бұрқырап шыға келетін шеше мінезінен имендім.

	Əке-шешем əлдеқашан бір бекімге келіп алған болса керек, мен мемлекеттік емтиқанды тапсырып болып, үйге келген күннің ертеңінде менің «биылғы емтиқаным жақсы кетті» дегеніме қарамай, əкем қыстық соғымдарына арнап отырған екі қойын əлде қалай кез болған машинаға басып алды да, жолаушылап жүріп кетті. Ал, емтиқан нəтижесінің жариялануын тағатсыздана күтіп мен жүрмін. Барған жерінен бір аптадан аса уақытта қайта оралған əкем:

	– Нұрланды ана танысыма, мына тамырыма тапсырдым, олар да емтиқан сұрақтарын дұрыстаған кездері болсын, оқушы қабылдаған кезде болсын, көмегімізді аямаймыз. Балаңыз биыл сөзсіз өтіп кетеді деп сенімді уəделерін беріп қалды,– деп əлдебір үлкен шаруаны өз қолымен тындырып тастағандай насаттана əңгіме шертіп отыратын болды. Бейнесіне қарағанда, ол адамдары тым қара жаяу адамдар болмаса керек.

	Ұзақ өтпей сарыла күткен емтиқан нəтижесі де келді. Мен 263 нөмір орындаппын. Орындаған нөмірім биылғы жылғы жоғары мектепке оқушы қабылдау нөмір шегінен тұп-тура 13 нөмір жоғары екен. Енді қабылданып кететін болдым ғой деп, төбем көкке жете қуандым. Əке-шешемнің де əлде қалай болып қала ма дейтін күдіктері жоғалып, қабақтары ашылып, жадырап қалды. Бұл кезде əкем:

	– Үйде отырса да осы менің кемпірім бірдеменің иісін білетін данышпан екен емес пе, біздің қазақ та «жүргенге жөргем ілінеді» деп бекер айтпаған екен ғой. Құрмаш құдамыз өз міндетін жақсы орындапты. Ендігі жұмыс əлгі Көсегенде қалды,– деп көсілетінді тауып алды.

	Мектепке қабылдау ұқтыруы да ұзақ күттірген жоқ. Қазір мен өнеркəсіп иниститутының механика факультетінде оқып жатырмын. Алайда, қанша ойламайын десем де «осы мен бұл оқу орайына қалайдан-қалай ие болдым» деген бір сұрау күні бүгінге дейін ойымнан шықпай келеді. Осы сұрақтың жауабын енді сіздер айта ма деген үміттемін. Еңбек, сірə, кімдікі болғаны?





ӨМІР ДЕГЕН ОСЫ ҒОЙ




	Жақыпбек пен Сарқытбек жоғары мектептен бірге оқу тауысып, қоғамдық қызметті де бір мезгіл бір мекемеде бірге істеген, бір-бірінен ішкі сырларын жасырып жаппайтын бір кездегі сырлас достар болатын. Сондықтан да Жақыпбекке Сарқытбектің өмірге көзқарасы, қоғамдық идеологиясы, ой – арманы, көңіл-күйі секілді рухани дүниелері бес саусағындай қанық еді.

	Екі жылдың алдында Жақыпбек отбасылық жағдайына бола туған жеріне алмасып кетті. Ал, бұл кезде Сарқытбектің аты аудан көлемінде дабырайып шыға бастады да, Жақыпбек оның жан дүниесі мен өмірге көзқарастарын сырттай ғана бақылап, зерттеп жүретін. Міне бүгін Жақыпбек əлде бір жаққа туысшылай кетіп бара жатып, Сарқытбек тұрған қалашыққа келе қалды да, өздері отырған жолаушылар автобусының бұл арада екі сағатқа жуық дамылдайтынын білген соң, жанына ертіп жүрген үлкен ұлы Ердосты алып, дəл осы кезде қызметте боларсың деген оймен Сарқытбек қызмет істейтін мекемеге төте тартты.

	Олар келген кезде Сарқытбек қызмет істейтін мекемеде əлдебір жиын ашылып жатыпты да, мекеменің іші-сырты жымжылас құлаққа ұрған танадай болып тұр екен. Жиын залынан əлдеқалай шыға келген бір жас жігіт Сарқытбектің мəлім жұмыспен əлгінде ғана сыртқа шығып кеткендігін айтты да, оларды Сарқытбектің ашық тұрған кеңсесіне бастап келіп:

	– Бірер сағатта келіп қалар, оған дейін осы арада тоса тұрыңыз?! – деп қайтадан жиын залына кіріп кетті.

	Аты шығып, атақ-абыройы өскеннен кейін оның өмірінде нендей өзгерістер болды екен?– деген ой көптен бері Жақыпбекті мазалап та, қызықтырып та жүруші еді. Сондықтан да ол Сарқытбек кеңсесінің табалдырығын осы оймен аттап, кеңсе ішіне асыға көз жіберіп, есік көзінде тұрып қалды. Бұл кеңсенің де əдетте ол көп көріп жүретін кеңселерден ерекше айырмасы көрінбейді. Оң жақ қабырғасына жастай бірнеше биік шкаф қойылған кеңсенің терезе тұсына таяу көп тартпалы қоңыр сырлы қызмет үстелі тұр екен. Жақыпбек аяңдап келіп қызмет үстелінің жанында тұрған арқалы орындыққа отырды да, үстел үстіне еңкейе көз жіберді. Қызмет үстелінің бетіне ұзындығы 50 сантимердей, ені 40 сантиметрдей келетін əйнек тақта қойылыпты да, оның астына алуан түрлі графалар мен газет-журнал қиындылары бастырыла беріліпті. Тегі жақында ғана қойылған болса керек, əйнек тақтаның оң жағына Татардың дүниеге əйгілі ақыны Ғабдолла Тоқайдың «Дұшпандар» атты өлеңінен:



	Жан-жағымнан сумаңдайды жыландар,

	Жасаған-ау қандай ғана кінам бар?!...

	Тырнағыма татымайтын сорлылар,

	Түрлері бар басқа шығып қор қылар...



	деген екі шумағы, ал, сол жағына Балқар ақыны Қайсын Құлиевтің «Дұшпандық туралы жыр» деген өлеңінен:



	Құлқы жаман, қаны бұзық қауымның,

	Қабырғаңды қайыстырар ауыр мұң.

	Сен запыран құсар болсаң қайғыдан,

	Жаны кірер жұмыр басты жауыңның....

	Болсаңдағы жақсылықтың түлегі,

	Ол өзіңді тек дұшпан деп біледі.

	Сүрінгенің, жылағаның, өлгенің,

	Хас жауыңның ең негізгі тілегі....



	деген екі шумағы көшіріліп қойылыпты.

	Бұл өлең шумақтарын қайта-қайта оқып, аузының дəмін алғандай тамсана отырып қалған Жақыпбек ол бұл өлең шумақтарын көшіріп, неліктен өз алдына қойып қойды екен деп, терең ойдың шүңетіне сүңги жөнелді. Бірдемеден қателесіп аяғын жаңылыс басып алды ма? Жоқ, бұл мүлде мүмкін емес. Болмаса қабылеті мойындалмай, шетке қағылып жүр ме екен? Бəлкім, арамыздағы көп «шылықтар» мазасын алып, діңкесін құртып бара жатқан болса керек...

	Осындай бір зілмауыр ойлар кеуде қуысын баса қалған Жақыпбектің өне бойын əлде бір жəйсіз сезім билеп, лықсып келген көз жастары көз шанағына тола қалды. Бір кезде бағанадан бері жат кеңсені тамашалап жүрген ұлы Ердос оның жанына келіп, үстел үстіне артыла қарады да, ол шұқшия қадалып отырған өлең шумақтарын дауыстай оқи жөнелді.

	Жақыпбек бірдеме есіне түскендей қалталарын ақтарып, алақандай қағаз тауып алды да, өзі де бұрын көп жаттаған Қайсын Құлиевтің жаңағы өлеңіндегі:



	Қолдан келсе ұмыт сондай жау барын,

	Қызғаныштан кебе берсін дəу қарын.

	Жемісті еңбек жолдас болсын сен үшін,

	Ұялмасын ары таза тауларың!..



	деген шумақты асыға көшірді де, əйнек тақтаны еппен көтеріп, оны əлгі екі жақта тұрған өлең шумақтарының дəл ортасына бастырып қойды. Оның бұл əрекетіне аң-таң қалған ұлы:

	– Əке, бұл кісі де сен сияқты өлең жаза ма? Бұл кісі бұндай өлеңдерді неге бұл араға қойып қойған? – деп сұрады сəби жанарын оған қадай. Жақыпбек оған:

	– Балам, өмір деген осы ғой!– деп асыға жауап берді де, оны ертіп кеңседен шыға жөнелді.





ТІРЛІКТЕ НЕ БОЛМАЙДЫ?




	– Осы жұмысқа бола бармаған жерім, ашпаған есігім қалмады. Аудандағы бастықтарға да талай рет бардым. Алғашында анасы мынаған, мынасы анаған сілтеп, ат бойларын ала қашқан еді, Кейін келе «ақылдасып көрейікпен» жолға салатын болды. Оған да қоймаған едім, иман жүзді біреуі «бұл мəселе туралы бізде жоғарының арнаулы құжаты жоқ. Соның үшін арыз-арманыңызды жоғарыға барып айтыңыз» деп ақыл айтты. Сонымен неде болса барып қайтайын деп, жиған-тергенімді қалтама салып алдым да, осылай жүріп кеттім. Кеше осында біреулер бұл жұмысты сіз біледі дегеннен кейін өз алдыңызға келіп отырмын,– деп бет-жүзі күнге қарайып күйіп кеткен, жуан бөксесі есікке таяу қойылғын құрым сапаға əрең сиып отырған, жұпыны киімді, сарыкідір ауыл əйелі арыз-арманын ақтарып отыр.

	Қолындағы қарындашты ары-бері айналдыра ермек етіп, əлдебір жұмысқа асығып отырса да əйелдің арызын сабырмен тыңдап отырған Əрін, анда-санда бұл əйелдің қос жанарына қадала қарап, осы адамды қайдан көрдім деген ойдың əлегімен отыр. Көз жанарына қарағанда, бұл кісіні, əйтеуір, шырамытатын тəрізді. Бірақ, қашан, қай арада көргенін анық есіне түсіре алатын емес. Бір кезде ол неде болса тəуекел дегендей, оның сөзін бөліп, аты-жөнін, мекенін, бұрынғы оқыған мектебін сұраған еді, əйел бұның барлығына бірденбірден асыға жауап қайтарды. Əйелдің жауабын естігеннен кейін Əріннің есіне сонау жиырма жылдың алдындағы өмір үзінділері сап ете қалды да, «əкау, мына əйел бір кездегі сол Нүрила ма» деп, өз көзіне өзі сенбей отыр.

	Ол шақта осы Нүрила аққұбаша келген, екі бұрымы тірсегін соққан, талдырмаш денелі, қоңыр қой көздері ботаның көзіндей жаудырап тұратын, шаруашылық мектебіндегі санаулы сылқымдардың бірі болатын. Ол кезде бұған сол мектепте оқитын қанша жігіттің ынтық болып, көңіл білдіргенін кім білсін! Əйтеуір, Əріннің мектеп тауысатын жылы оған құлай ғашық болып, жығыла жабысқаны, жастық шағының естен кетпес естелігі болып, көңілінің терең түкпірінде сақталып қалыпты. Алайда, сол бір сүйіспеншілікке толы жалынды жастық махаббатының Нүриладан алған сыбағасы «ерте туып, кеш қалған екенсіз» деген тілдей ғана қағаз болатын. Сөзіне қарағанда, мына Нүрила Əріндер мектеп бітіріп кеткеннен кейін сол кездегі көбедей көп себептердің бірімен мектепті толық тауыспай жатып, өз жеріне қайтып кеткен болды ғой! Ойы осы араға келгенде Əрін басын көтеріп, Нүрилаға қараған еді, оның қос көзінен аққан жас тамшылары екі бетін құлдай, іркес-тіркес домалап бара жатыр екен.

	Мына бейнесіне қарағанда, менің бір кездері өзін шын жүрегімен сүйген, артынан тілдей ғана қағаз арқылы сол сүйіспеншілігі құрдымға кеткен ғашығы екенім, Нүриланың миына кіріп-шығатын емес-ау деп ойлады Əрін. Енді қайтсем болады? Бір шақтағы сол бір тілдей қағаздағы өз сөзін өзіне айтып, кім екенімді есіне түсірейін бе? Жоқ əлде, жəйімді айтып, ашық таныстық білдірейін бе? Болмаса кім екенімді білдірмей-ақ қатысты құжаттардың рухы бойынша жұмысын бітіріп жолға салайын ба?... Міне осындай бірінің артынан бірі қамалап келген қалың сұрақтың қамауында қайтерін білмеген Əрін бірталайға дейін үнсіз отырып қалды.

	Ал, бұл кісі ендігі тағдырыма қандай үкім кесер екен деп жем тілеген құс балапанындай Əрінге жаутаңдай қарап отырған Нүриланың баяғыда өтіп кеткен жастық шағын ойлауға ойы барар емес. Кім біледі, бұл тірліктің таусылып бермес михынаттарымен алысып жүріп, бір шақтары жастық албырттықпен əлдекімдердің тағдырына қандай үкім айтқандығы Нүриланың да көңілінен əлдеқашан көтеріліп кеткен болар!





БАЯНСЫЗ ДҮНИЕ




	Бұл ара менің кіндік қаным төгіліп, балғын балалық күндерім өткен, ата-анамның сүйегін құтты қойнына жасырып жатқан Қайрақты қыстағы. Қазір осы қыстақта нағашы атам Құнапиянікі тұрады. Бұл жерге 3 күннің алдында сонау өлке орталығынан арнайы ат терлетіп дегендей, бір жағы ата-анамның басына құран оқытып қайту, енді бір жағынан көрмегелі 7-8 жылдың жүзі болып қалған нағашым отбасына туысшылау үшін келген едім. Екі күннен бері үзбей келіп жатқан амандасушылардан қолым босап, нағашы атаммен де жөндеп əңгімелесе алмадым. Бүгін кеш амандасушылардың аяқтары сиреп, нағашы атамның екі немересі көрші үйлерге телевизор көруге кетіп, абыр-сабыр басыла қалған əредікте нағашы атам мен нағашы апам үшеуміз қаймақты шайды сораптай тартып, өткен-кеткендерді есімізге алып, қоңыр əңгіменің соңында отырғамыз.

	Бір кезде бүгін таңертең ғана көптен бері аудандық ауруханада жатқан жеңгесінің халын біліп келуге кеткен нағашы атамның екінші ұлы Орал қайтып келді. (Үлкен ұлдары келіншегін қарап жатыпты ). Ол үйге кіре салысымен бір бақыр суды түрегеліп тұрған беті салқ-сұлқ еткізіп жұта салды да, аяңдап келіп сəкі шетіне отырды. Мен оның демінен арақтың қаңсық иісі бұрқырап тұрғандығын сезе қойдым. Бағанадан бері оған тағатсыздана қарап отырған апам мен атам ол орнығып отырар-отырмастан-ақ:

	– Иə, қалай екен? Сауығып па? – деп жамырай сұрау тастады. Орал өзіне қойылған шыныны алып жатып:

	– Жазылыпты. Дəрігерлер ауруханадан бүгін шықсаңдар да болады деген екен, бірақ, əнеу күннен бергі дəрі-дəрмектің пұлын тапсырмағаннан кейін шыға алмапты,– деп, міңгірлей жауап қайтарды. Нағашы атам:

	– Онысы қанша болған екен?– деп сұраған еді, Орал:

	– 3000 юань,– деп дүңк ете түсті. Бұны естіген нағашы атам мен нағашы апам бір-біріне жалт қарасып, үн-түнсіз отырып қалды. Ал, Орал əлдебір жау түсіріп келген батырдай көсіле отырып алып, ақ шайды асыға ішіп, бауырсақты жапыра сыпырып жатыр. Əлдеқашаннан осындай істің боларын мөлшерлеп, іштей дайындық жасап қойған болса керек, біраз үнсіздіктен кейін нағашы апам:

	– Япыр-ай, ə, дəл жаз ортасында бұның қиын болғанын қарашы?! Болмаса күзгі өнім жиналған уақыт емес. Қой шал, сен отырма, жүгіріп Сабырбайдікіне барып, қарызға 3000 юань сұрап əкеле қой, қарызын күзде қайтарармыз. Болмаса жалғыз сиырды сатармыз. Қарақтарым ол арада қиналып қалып жүрмесін! – деп бұйрық райда тіл қатты. Дəл осы кезде сенде ештеме жоқ па дегендей Орал маған көзінің астымен еміне қарап қойды. Айтарға болмаса мен де қысылып қалдым. Міне деп ұстата салатын жолаушыда қайдағы ақша болсын. Нағашы апамның əлгіндегі сөзі байлау болды білем, одан өзге ыңғайлы шара таба алмаған нағашы атам:

	– Барсам барып келейін,– деп жер таяна орнынан тұра берді. Ол кісі кеткеннен соң мен нағашы апамнан:

	– Сабырбай дегендеріңіз кім ол? – деп асыға сұраған едім, ол кісі:

	– Ұмытып қалғанбысың? Баяғыдағы сүйегі уақ Мəліктің ұлы Сабырбай емес пе, өзі біздің шалмен аталас ағайын болады. Қазір қыстақ бойынша ең байымыз сол кісі,– деп қысқа жауап берді де, «уһ белім» деп бір тізерлей орнынан əрең тұрды. Осы кезде:

	– Былтыр аудан бойынша «он мың юандық отбасы» болып силанған. Осы қыстақтың жаңа байы,– деп Орал да əлде нені мысқылдағандай сөз қыстырып қойды.

	Дəл осы шақта менің санама Сабырбайға қатысты бала кезде көңіліме естен кетпестей болып орнап қалған істер ойда-жоқта сап ете қалды да, бейне бір жақсы романның қызықты беттеріндей аударылып жүре берді.

	Ол шақта ата-анам əлі тірі болатын. Біздің үй осы қыстақта тұратын. Мен қыстақ мектебінде бастауыштың 5-сыныбында оқитынмын. Оқу-үйрену дегендер əлдеқашан бір жаққа қайырылып қалған ол кездері күніміздің көбі алыс-жұлыспен өтетін. Бір жақсысы, əтіреттің бұрынғы астық қоятын қоймасында күндіз-түні жиын ашылып, «бай малшы», «бұзық элемент» дегендерді күреске алып жататын. Олардың бастарына қағаздан жасалған шошақ қалпақтарды кигізіп, көше аралатып сазайы қылғанда ерекше жырғап қалатынбыз. Біздің күні-түнгі ермегіміз осындай дүрмегі күшті күрес жиындарын сағалау еді. Бірақ, көбінде үлкендер бізді «орын тар, симайсыңдар, одан да далаға барып ойнаңдар» десіп, жиынға кіргізбей қоятын. Ұзамай-ақ біздің ортамызда қызығы көп жиынға өздері кіріп алып, бізді кіргізбей қоятын үлкендерге қарата бір түрлі егес қалыптасты. Түн болысымен біз бір топ қара сирақтар қолымызға прожектор алып, əтіреттің ат қорасы мен өгіз қорасын аралап, матша-сырғауылдардың қуыстарында қонақтап отыратын торғайларды топ-тобымен ұстап алатын болдық та (қараңғыда көзіне тұйықсыз жарқ түскен торғай ештемені көре алмай қалатын болса керек) оларды есік-терезелерден жиын майданына кіргізіп жіберетін өнер шығардық. Сонымен жиын майданына ұшып кірген əлгі «батырларымыз» адамдардың төбесінен қайшыласа ұша жөнелетін де, жиын тəртібі қалаймақандасып сала беретін. Жарыққа қарай ұшқан əлгі «батырларымыздың» бірнешеуінің там қабырғаларының ойықтарына қойылған кəрəсін шамдарды қанаттарымен қағып өшіріп те кететін кездері кездесетін. Бұндайда біз төбеміз көкке жеткендей қуанып, жиынға кіргізбей қойған үлкендерден өшімізді келістіріп алғандай болып, тым-тырақай қаша жөнелетінбіз.

	Əлі есімде, бір күні мұғалімдеріміз бізді шоқтай қылып жинап алды да, мектеп залының есік алдына сынып бойынша ретімізбен отырғызып қойды. Бір уақта мектеп бастығы осы нағашы атамды қолтықтап əкеліп, алдымызға көлденең қойылған партаға сүйемелдеп отырғызды да, бізге қарап:

	– Сабақтастар, бүгін дүйіміздің (əтіретіміздің) пиңше журыны (кедей-кембағалдар ұйымының бастығы) Құнапия ақсақал бізге «өткенді еске түсіріп, қазіргі рақаттың қадіріне жету» сабағын өтеді. Тап жауы, бай малшы Сабырбай үстінен таптық жапа сөйлейді. Сондықтан бұл кісінің сабағын тыныш отырып, жақсы тыңдайық?!– деп нағашы атамның құлағына бірдемелерді сыбырлады да, біздің жанымызға келіп отырды. Осы кезде мылтық асынған екі халық жасағы қос қолы кендір жіппен артына тас қылып байланған Сабырбайды дедектете алып келіп, біздің алдымызға басын идіріп тұрғызып қойды да, өздері мылтықтарын серте ұстап, екі жағына қаздиып тұра қалды.

	– Мен жеті атамның бəрі қайыршылықпен өткен нағыз кедейдің баласымын. Он бес жылдық өмірім осы Сабырбайдың босағасында өтті. Сол кездері мен осы Сабырбай жауыздан қаншалық қорлықтарды көрдім десеңші! – деп бастады нағашы атам сөзін, бəрімізге шола қарап шыққаннан кейін, – ол кезде бұның əкесі Мəлік осы аумаққа аты шыққан қара жүрек, қаныпезер, жауыз бай еді. Кедей-кембағалдардан зорлықпен тартып алған мың қойы, бес жүз жылқысы бар болатын. Менің əкем Жұртбай деген кісі осы байдың жылқысын бағып, биесін сауып, қойын жайып, отын-суын алып, оның босағасында қырық жылдық өмірін адам баласы шыдағысыз ит қорлықпен өткізіпті. Сонда да аузы асқа, иіні киімге жарымапты. Бір жылы отарда бір жабағысын қасқыр тартып кеткенде Мəлік оны əкемнен көріп, оны иен далада тепкілеп өтіріпті. – Нағашы атамның сөзі осы араға келгенде, Нұрбек деген мұғалымымыз орнынан ұшып тұрып, «Таптық күресті ешқашан да ұмытпайық!», «Тап жауларын жоғалтайық!», «Мау жуши (Мау төраға) жасасын!», «Гұңшандаң (комунистік партия) жасасын!» деп арт-артынан ұран шақырған еді, біз де кішкене жұдырықтарымызды тастай қылып түйіп алып, оған ілесе бар дауысымызбен айғай салыстық. Осы кезде бағанағы екі халық жасағы Сабырбайдың желкесінен екі жақтап тұқырта басып, басы жерге тиер-тимес етіп еңкейтіп қойды. Тіпті біреуі оның екі жаққа талтайып кеткен аяғын теуіп-теуіп жіберіп, бір-біріне тиістіре жұптап қойды. Ұран үні сап болысымен нағашы атам сабағын онан ары жалғастыра берді:

	– Əкем өлгеннен кейін шешем жəне інім Қанапия үшеумізді Мəлік жауыз бұрынғыдан ары езіп-қанай түсті. Шешем ол үйдің кірін жуып, қой-сиырын сауып, отын жағып, тамағын істеп сарала етек күң болса, мен ол үйдің мың қойын жалғыз өзім жəйдім. Алты жасқа енді ғана келген інім Қанапия қозы-лағын бақты. Сол кезде Мəлік байдың мына тұрған ұлы қурай басын сындырмайтын селтиген мырза болатын. Ол шақта бұл тап жауы кедей-кембағалдарға нелерді көрсетпеді?! Тамағы тоқ, киімі бүтін ол еріккеннен жорға құласын мініп алып, ауылдағы кедей-кембағалдарды қамшының астынан алып сабауды ермек ететін. Адам баласын хайуан орнында көретін. Мен кешке дейін қой жайып, арып-шаршап келгенде, үйіме де кіргізбестен ұстап алып, басыма тай-құнанның жүгенін кигізіп алатын да, мені ауыл ортасында ат қылып мінетін. Мен екі қолымды жерге тіреп, оны үстіме мінгізіп алып, ат болып шабатынмын. Əбден діңкем құрып жүре алмай қалған кездерімде бұл мені нəлілі етігімен бүйіріме тепкілеп, қамшының астынан алатын. Мен тағы да шарасыз шаба жөнелетінмін. Сөз осы араға келгенде жəне де «Тап жауы Сабырбайды жоғалтайық!», «Тап жауы Сабырбайдың ит басын шағайық!», «Ұлы пролетариат мəдениет зор төңкерісі жасасын!» деген ұрандар көтерілді. – Сол кезде бұл ит біз кедей-кембағалдарға адам айтқысыз қорлықтарды көрсетті ғой! Еріккен байлар ол кезде ойларына келгенін істейтін. Мені жарым түнге дейін ат қылып мінгеннен кейін босағасына əкеліп байлап тастайтын да, қарала төбеттің жанына жатқызып қоятын. Сол кезде бұл жауыз кедей-кембағалдарды иттен де төмен көретін. Өздері төрде шалқалап жатып, табақ-табақ еттерді қомағайлана жейтін де, оның сүйек-саяғын қарала төбет екеумізге лақтырып беріп, төбет екеуміздің сүйекке таласқанымызға қарап, мəз болысып отыратын. – Тағы да ұран шақырылып, екі халық жасағы Сабырбайды онан ары тұқыртып, нығарлап қойды.

	– Əлі есімде, бір жылы жазда жалғыз інім Қанапия қозы-лақ жəйіп жүргенде далада ұйықтап қалыпты да, байдың қозы-лағы қойға жамырап кетіпті. Бұны естіген осы Сабырбай жауыз бен əкесі Мəлік екеуі ауыл ортасында қалың елдің көзінше інім Қанапияны шыңғыртып отырып көгала қойдай етіп сабады. Оған да ашулары тарамай ат үстінен адам алатын қарала төбеттеріне талатты. Ол кезде осы кездегі сияқты доғдыр қайда?! Көп өтпей сол інім осы Сабырбай жауыздың босағасында көгенделіп жатып, жарасы іріңдеп кетті де, құрттап өлді. Ой, қайран қарағым-ай! Жауыз байлардың зорлығынан қыршынынан қиылып, осы бақытты өмірді көре алмай арманда кетті ғой! – Сөзі осы жерге келгенде нағашы атам отырған орнынан сенделектей тұрып, көзін алақанымен басып, кеңк-кеңк етіп жылап жіберген еді, бүкіл жиын майданы гу ете түсіп, бағанағыдан да көп ұрандар шақырылды. Ұран үндері басылар-басылмастан бірнеше мұғалімдер мен ересек балалар атылып алдыға шығып, Сабырбайды жүн сабағандай төпештей жөнелді...

	Сарт ете түскен əлдебір дыбыстан селк ете түскен мен алысқа аттанып кеткен қиял тізгінін шумақтай жинап алып, басымды көтерген едім, нағашы атам есіктен кіріп келе жатыр екен. Бір метрге толмайтын таяғына сүйеніп, белі бүкірейіп, бүкшеңдей басып келе жатқан ол кісіге қарап отырған менің жан дүниемде бір түрлі аяу жəне мүсіркеу сезімі қылт ете түсті. Ал, Орал бағанағы орнында арақ иісін бұрқырата терлеп-тепшіп, əлі де ішіп-жеумен отыр. Өңінен бір түрлі алаңсыздық пен кəперсіздік байқалады. Дəл осы сəтте оны ішіп-жегеннен басқаны ойыңа да алмайтын бойкүйез немесің-ау деп іштей жек көріп қалдым да, нағашы атамнан:

	– Бірдеме ала алдыңыз ба?– деп асыға сұраған едім, ол кісі орнына қорбаңдап отырып жатып:

	– Иə, алдым, қанша айтқанмен дəм-тұзымыз араласқан, қанымыз бір сүйектес ағайын емеспіз бе?! Жəйімді айтып едім, екі айтқызбай сұрағанымды бере салды,– деп жауап берді. Мен əлденені толғанып отырып қалдым.





ЖАЗЫЛМАЙ ҚАЛҒАН ӨТІНІШ




	Бір бет қағаздың ең басқы жолына көрнекті де айқын етіп «Аудандық парткомға өтініш» деп сүйкектете жаздым да, енді не жазу керектігін ойлап, толғана отырып қалдым. Бұл өтінішіме қалайда оқыған адамның мойнын толғауға келтірмейтін ең ұрымтал, дəлелі күшті сөздерді саралап жазуым керек-ті. Сонда ғана ол өскелең дəрежедегі иландыру қуатына ие болмақ! Көптен бері көңілімде көпіріп, ішіме симай жүрген сөздер көп-ақ еді, енді міне қолыма қалам алысыммен бытыра тиген торғайдай тоз-тоз болып кетіп отыр. Япыр-ай, ə, неден бастап, қалай жазсам жөн болар екен?...

	Жоғары мектеп бітіріп келгеннен бергі бірнеше жылда өзіме тиісті қызмет міндетімді ықыласты ынта, асқан жігермен істедім. Жұмыстан сыртқы уақыттарымды құр жібермей, кəсіпті құлшына зерттеп, бүкіл зейін-күшімді үйренуге жұмсадым. Осы бір тырысшаңдығымның нəтижесі болар, көп өтпей-ақ өзім істеп жүрген ортаға тіпті мұқым аудан көлеміне атағым шығып, ел аузына іліне бастадым. Бірнеше рет баспасөз бетінде мадақталып, теледидарда таныстырылдым. «Райондық озат қызметкер» деген даңққа да қолым жетті. Ұзақ өтпей «зиялылардың қоғамдық орнына мəн беру, кадрлар қосынын жастандыру» деген саясаттарға сай ойым түгіл түсіме де кіріп шықпаған мəнсап алып, ауданның оқу-ағарту, денсаулық жəне мəдениет істеріне жауапты орынбасар əкімі болып шыға келдім. «Қызыл басты құжат» шыққан соң да көп күндерге дейін «істей алмаймын» деп қасарысып көріп едім, партком басшылары «қызметтің талабы», «төңкерістің қажеті» деп сан рет ақыл айтып, көп рет идеялық қызмет істей жүріп, ақыры көндіріп тынды.

	Басшылық қызметінің бұндай жапалы да қиын болатындығын кім ойлаған дейсіз?! Əлдебір шағын мекеме емес, мұқым бір ауданның бірнеше маңызды саласының қызметі деген оңай ма? Олар сенің желкеңнен қара таудай болып басқанда, бүгежектеп, қайысып-ақ қалады екенсің. «Біткен іске сыншы көп, піскен асқа жеуші көп», «Ауызбен орақ орғанның белі ауырмайды» дегендей, əдетте қоғамдық өмірде көп санды адамдар басшы болғанды ұжымақтың төрінде отырғандай көріп, басшыларды сыртынан сөгіп, мінеп жататындығын үнемі ұшыратып жүреміз ғой. Егер сол адамдардың өзі бірер күн басшы болып, жұмыс басқарып көрсе, басшы болудың қиындығын сонда ғана түсініп жетер ме еді, қайтер еді?!

	Сонымен маған алғашқы кезіккен қиындық түгесіп бермес көбедей көп жиындар болды. Қалай екені белгісіз, қоғамдық қызметке араласқаннан бері жиын атаулыны жек көріп кеткен болатынмын. Мекемеде «жиын ашылады» дейтін сөз шықса болды, тыжырына қалатынмын. Əлде кімдердің газетжурналдарда жарияланып, радио-теледидарда сөйленіп жатқан сөздерді жартасша жаңғыртып, жұрттың бəріне қанық жосықтарды қайта-қайта қайталап, малта құртша езбелеп отырғанын естігенде отырған орнымнан тұрып кеткім келе қалатын. Енді міне əркүні дерлік ашылатын қаптаған қалың жиындардың қамауында қалдым. Кей-кездері баяндама тыңдап, құжат үйренсең, кей-шақтары жоғарыдан əлдебір тексерушілер мен басшылар келе қалады. Оларға қызметіңнен есеп жасап, нұсқау тыңдауыңа тура келеді. Ал, кей сəттері бүкіл ауданның əр сала қызметтеріне қатысты жоспар, межелерін талқылау жиынына қатынасасың. Бұлармен ғана тынса еді, əлдебір мекемеде əлдеқалай үлкенірек жиын ашыла қалар болса, олар сені жиындарына қатынасып, нұсқау беруге ұсыныс ете қалады. Сенің басқару көлеміңдегі жұмыс болғандықтан оған да шарасыз қатынасуға мəжүбір боласың. Жиын саханасында үн-түнсіз ғана отырып қайтпай, əлде бірдемелерді айтуыңа, əлденені сөйлеуіңе тура келеді. Қойшы, əйтеуір, ми жүйең əркүні дерлік осындай жиындармен қарбалас болып, алуан түрлі жиын мазмұндарына толып тұрады. Сөйлейтін сөзің мен беретін «нұсқауыңды» ойланумен күн өткізесің. Апта араламай-ақ ана жиын, мына жиын деп районға, облысқа, жəне аймаққа сапар шегіп жатасың. Онда да жол азабы мен көп жиыннан қажып, мұрттай ұшып зорға ораласың.

	Мекемеге келсең, төбе-төбе болып үйілген құжаттар мен материалдар сағынған жарыңдай сені күтіп тұрады. Көз майыңды тауысып, оларды бірден-бірден қадағалап оқып шығасың. Оларды оқымасаң, көрмесең тағы да болмайды. Қалайда кезектегі бағыт-саясаттар мен қатысты принцип-белгілемелерді бес саусағыңдай қанық біліп отыруың керек қой. Өйтпесең қызмет істей алмайсың. Өстіп отырғаныңда əлдебір жағдай, өтініш айтушылар келіп, мазаңды ала қояды. Олардың арыздарын тыңдайсың. Тек тыңдап қана қоймай, оларға бірдемелер деп кесім айтуға мəжбүр боласың. Халыққа қаншалық қайырымды болайын десең де, арыз-арман айта келушілердің барлығының бірдей көңілдерін таба қою қайдан болсын! Кейбіреулердің өтініштері қатысты белгілемелер мен принциптерге сай келе қоймайды. Кейбіреулерінікі сай келген күннің өзінде де, қазіргі ісжүзіндік жағдай көтермейді. Алдыңа келген адамдардың мінездері де алуан түрлі болады. Небір даукестер мен өркөкіректерге де тап боласың. Мына құлағынан айтсаң, ана құлағынан ағып кететін мыжымалар мен қырттарға да кез боласың. Əртүрлі көзқарастар мен мінездер арқаңа аяздай батады. Кейбіреулер «күле кіріп, күңірене шығады» да, табалдырықты аттай бере «қайырымсыз», «қолынан ештеме келмейтін өлез неме» деп сөгіп жатады.

	Тіпті сенің үстіңнен жоғарыға арыздана барудан да тайынбайды...

	Əлдебір тексеруге шығып, үйіңе сіркең су көтермей қажып келгеніңде, отбасыңды тағы да əлдекімдердің басып жатқанының үстінен түсесің. Олар өздерінің жағдайлары мен өтініштерін ел көзінен тасада, оңаша айтқылары келеді. Бұндайда оларға қабақ шытып, кейісті мінез танытсаң, «бюрократ, тəкəпар болып кетіпті» деген жаман атқа қаласың. Тіпті «үйінен бір ұрттам су да татырмады» деп сүйген жарыңа да сөгіс келеді. Сонымен қаншалық қажып келсең де, олармен сөйлесіп, əңгімелесуге еріксізденесің. Дастарқаныңды жəйып, оның үстіне бар дəміңді төгіп, оларды шарасыз күтесің. Кейбіреулердің «азғантай болса да көңіліміз еді», «Келін мен балалардың сыбағасы еді» деп бірдемелерді көтере келетіндері де болады. Сонымен оларға идеялық қызмет істеп, тəрбие жұмысын жүргізуіңе тура келеді. Күн араламай-ақ сенің соңыңнан «пəленбайдан пəленбай, түгенбайдан түгенбай дүние алыпты» деген өсек сөздер гу ете түседі. Тіпті сол жандардың өзі күні ертең-ақ «мен бөйтіп ақыл таптым, мен сөйтіп айла істеттім» деп көрінген жерде көпіріп жүрмесіне кім кепіл?!...

	Екі күннің бірінде сені əлдекімдер қонаққа шақырып, «дəмнен үлкен емессің» деп қиыла тілек айтып, жығыла жабысып алады. Олардың көңілдерін жыққың келмейді, «шақырғанға бар, шаққаннан қаш» деп, дастарқан, дəм аттамайтын ата салтын ойлайсың. Сонымен көңілің сүйіп, идеяң қаламаса да, шақырған жерге барасың. Барғаннан кейін тағы да «дастарқанымызды менсінбеді», «сазырайып, қабаған ашпай отырып алды» дейтін сөздердің айтылуынан қорқып, шарасыз дүрмекке ілесіп, дыр-думанға араласасың. Əбден сілең қатқанда, түн ортасы ауа əрең бостандық аласың. Ертеңінде басың лықылдап, ұйқың қанбай, орныңнан зорлана тұрасың. Сені бүкіл аудандағы халықтың көз алдағы тұрмысына, болашақ өміріне қатысты маңызды да салмақты жұмыстар күтіп тұрады. Сенің осындай жəйіңді түсініп, осы байқұс біздер үшін арып-шаршап жүр-ау деп жанашырлық ететін пенде баласы кездесе қоймайды...

	Міне осылайша бара-бара үйрену мен кітап оқу, жазыпсызып, бірдемемен шұғылдану бір жаққа қайырылып қала береді. Тіпті аспиранттыққа емтиқан тапсыруға да орнығып отырып, бір күнде жүйелі дайындық жасай алмадым. Көп өтпей бұндай жүрістен əбден қажып, запы болып кеттім де, ішқұсталығым шегінен асып, төзімім таусыла берді. Басшылық қызметінен шегінуге белімді бекем байлап, қатты ниетке келіп алдым. Жаңағы өтінішім осындай оймен басталған болатын. Япыр-ай, енді нелерді жазып, қандай дəлелдерді көлденең тартсам жөн болар екен? Дəл қазір біреу-міреу келіп қалып, мазамды алып, ойымды бөле қоймаса екен, шіркін!

	Менің тілегімнің керісінше, дəл осы сəтте есігіміз тағы да тық-тық етіп қағыла қалды. Келген Аққайың ауылындағы қарт оқытушы Рақатбек екен. Бұл кісіні түнеу күні ол ауылға қызмет тексере барғанда көргемін. Оқу-ағарту саласында 30 жыл қызмет істесе де, орталау мектеп тауысқан екі баласы, толық орта оқыған бір баласы əлі де қызметке орналаса алмай жүрген жағдайын айтқанда, бұл кісіге «кейін көрейік» деп сөз ұстатып кеткен едім. Бүгін міне арнаулы іздеп келіпті. Сонымен қағаз бен қаламды жəне де жинастырып қоюға тура келді де, əлгі өтінішім сол беті жазусыз қалды.

	Ертеңінде қызметке барғанымда, аудандық парткомның секретары мені өз кеңсесіне шақырып алды да, қолыма бір қатынас қағазын ұстатты. «Май тілесең міне құйрық» дегендей, бұл менің мəнсабымды өсіріп, қызмет орнымды аймақтағы əлдебір басқармаға жөткеу жөніндегі жеркөм мен уəли мекемесінің ұқтыруы екен. Оны асыға оқып шықтым да, не айтып, не қоярымды білмей, үн-түнсіз мелшиіп қалдым.

	1993 жыл





ҚАЙТА КЕЗДЕСКЕНДЕ




	Аймақ бойынша ашылған «еңбек озаттары мəжілісіне» қатынасуға келген қарт оқытушы Қуандық жиналыстың ашылу мұрасымы аяқтай салысымен əлдебір жұмысын бітіре қоймақ болып, көшеге қарай асығыс тартып бара жатыр еді, арт жағынан:

	– Ассалаумағаликум! – деп көтере сəлем берген дауыс шыға қалды да, артына жалт қарады. Артындағы бір метрге таяу жерде ақ шеріштен кастюм-шалбар киіп, жасыл түсті галстук таққан, ұзын өскен шашын əдемі қып бұйралатып тастаған, отыздың ішін еркін аралап үлгірген жас жігіт оған күле қарап тұр екен. Маңайында өзінен басқа ешкім болмағаннан кейін Қуандық оның сəлемін асыға алды да, бұл жігітті қайдан көргенін қапелімде есіне түсіре алмай, қалт тұрып қалды. Ал, ол жігіт оған қос қолын бере ықыласты амандасты да:

	– Қандай, мұғалім, денсаулығыңыз жақсы ма? Аман-есен жүрсіз бе? – деп қызу ниетпен амандық сұрады. Бұл жігітті, əйтеуір, бір жерден көргендей болып шырамытқандай болса да, нақ қайдан көргенін дəл есіне түсіре алмаған Қуандық оған селқостау ғана жауап қайтарып, бетіне жалтақ-жалтақ қарай берді. Бұл кісінің өзін жақсы танымай тұрғанын сезе қойған əлгі жігіт:

	– Немене, мұғалым, мені де танымай қалдыңыз ба? Жаңа жиында арт жағыңызда ғана отырсам да, сəлем беріп, амандасудың ыңғайы болмады. Содан соң артыңыздан қуа келгенім ғой. Мені шын танымай тұрсыз ба? Қойыңызшы, баяғыда өз класыңызда оқитын жынды Мұқаметті расында ұмытып кеткенсіз бе?– деді де, дауысын көтере күліп жіберді. Бұл сөзді естіген Қуандық:

	– Ой, осы сен сол Мұқаметсің бе? – деп əлі де сенбей тұрғандай оған таңдана қарады. Ал, Мұқамет бұл кісіге рас дегендей басын изеді де, өзінен-өзі мəз болып күле берді.

	«Алдынан өткен оқушыларының ең озаттары мен ең тентектері ғана мұғалімнің есінде қалады» деген сөз тым бекер айтылмаса керек, Мұқаметтің өзін таныстырған «жынды Мұқамет» деген сөзінен соң Қуандықтың есіне Мұқаметке байланысты өткен күндер естелігі ап-айқын болып келе қалды. Сонау 18 жылдың алдында осы Мұқамет Қуандық сынып жетекшісі болған 7-B кластың оқушысы болатын. Ол кезде бұл Мұқамет мектеп бойынша ағаш басына шығып тұрған атышулы, атақты тентек еді. Екі күннің бірінде сабақтан қалып, кез-келген жерді қаңғылестеп жүретін. Көше содырларымен еріп, қайда кеткені белгісіз, бірнеше күндер бойына зым-зия жоғалып кететін. Темекі тартатын, класқа келді болды, алыс-жұлыстың туын тігіп, сынып ішінің ойран-топырын шығаратын. Өзінен кішілерді ұрып-соғып, қыз балаларды қан қақсататын. Сабақ беретін мұғалімдер ол дегенде қос қолдарын төбелеріне қоятын. Əне, Мұқамет өйтті, міне Мұқамет бөйтті деген арыз-шағымдар Қуандық пен мектеп меңгерушісіне қарша борап жататын. Ол шақта Қуандықтың оның соңынан күні-түні неше рет түскенін, қанша рет оған жалынып-жалпайғанын кім білсін! Ата-анасы да айта-айта əбден жалыққан болса керек, Қуандық олардың үйлеріне барған сайын «қайтеміз енді» десіп, шарасыздық қалып танытып отыратын.

	Əлі есінде, бір күні Қуандық сабаққа кіріп, дəрісін енді бастай бергенде, дəл жанынан қоқақтаған тауық дауысы шыға қалды да, кластағы бүкіл оқушылар қыран-топан күліп жіберді. Сөйтсе сабақ аралығындағы демалыста осы Мұқамет мектеп ауласында жүрген бір тауықты ұстап алып, мұғалім сабақ сөйлейтін сөренің астыңғы жағындағы қанатты шкафка кіргізіп жіберіпті. Өмір бойы дəл осы жолғыдай қатты ашуланып көрмеген Қуандық ақуалды ұққаннан кейін қалш-қалш етіп, Мұқамет отыратын партаға жетіп барды да, оның жағасынан бүрістіре ұстап, бетіне шапалақпен тартып-тартып жіберді. Одан кейін оны дырылдатып сүйреген бойы мектеп меңгерушісінің кеңсесіне алып келді де, меңгерушінің алдында:

	– Мынау адам болмайды! Адам болудан кеткен екен. Өмір бойы түрмеде отырмаса, мен басымды кесіп берейін! – деп, бұлан-талан болып, кеңседен шыға жөнелген-ді.

	Сондағы атышулы «жынды Мұқамет» бүгін міне сапсалауатты болып, бір кездегі клас мұғалымына сəлем беріп, жан тарта амандасып жатыр. Оның бас-аяғына таңқала қараған Қуандық:

	– Сап-салауатты жігіт болып кетіпсің ғой өзі, иə, қайдан жүрсің? Қазір не харекет істейсің? – деп одан жөн сұраған болды.

	– Өзіңізбен бірге осы озаттар жиынына мен де қатынасып жатырмын. Ауылдан кеше келгемін. Менің не істейтіндігімді түстен кейінгі жиында білесіз. Жүріңіз, анау асханаға барып, кең отырып əңгімелесейік?! – деген Мұқамет Қуандықтың əлденеден тартынып, ыңғайсызданғанына қарамай, оны қолтығынан алып ерте жөнелді.

	Бұл да өмірден өз орнын тапқан екен-ау деп ойлаған Қуандық өне бойын əлдебір қуанышты сезім билеп, Мұқаметпен еріп бара жатты.





ОЛАРҒА КЕРЕГІ...




	Біз бұл мекемеге бірінші қол бастықтарын демократиялық жолмен бағалау қимылын апару үшін келген едік.

	– Дəуітбектің қызмет істеу ақуалы негізінен болады.

	«Төрт негізгі принципке» қайшы, отанның тұтастығы мен ұлттардың ынтымағына зиян жеткізетін сөз əрекеттері жоқ. Алайда, басшылық ету əдісінде демократиялық стиль аздау, басқалардың ақыл-кеңестерін өте аз тыңдайды. Қандай мəселе болса да, өзі жалғыз үкім жасап, барлық істі жалғыз өзі басқарғысы келеді. Осыдан барып басшылар арасындағы ынтымағымызға да тəсір жетіп қалады. Бұның өзі айналып келгенде, басшылық əдісі мен басшылық іске барып тірелетін келелі мəселе ғой. Демократияны сəулелендіріп, коллектив басшылықты іске асыру партиямыздың бүгінгі таңдағы негізгі саясаттарының бірі емес пе? – деді орынбасар мекеме бастығы Дүйсен.

	– Дəуітбек жолдас мекемеміздегі кəсіпті қанық білетін, қабылетті де іскер зиялыларымыздың бірі. Қызметті өзі бастамашы бола отырып, батылдықпен істейді. Алайда, кейбір істерді арнаулы жауапты болып отырған басшыларға барыңдар деп, орынбасар басшыларға тастап қояды. Ал, ол кісілер Дəукеңнен асып кесім айта алмайды да, жаңағы істер тез арада шешім таппай, ортада сүйретіліп жүреді. Сондықтан да бірінші қол басшы болған адам принципсіз ынтымақты дəріптемей, əрқандай істі батылдықпен істесе деген ойдамын,– дейді бөлім бастығы Сайран.

	– Қызметті біршама жақсы істейді. Бұқара тұрмысына да күйініп жатады. Бірақ, кейде алдын ала айтып қоймай аяқ-астынан қызмет орналастыра қалады да, оны тез бітіре қоймадыңдар деп, барлығымызды бидайдай қуырып жібереді. Елдің бəрін бір қалыпқа салып, бір шыбықпен айдағысы келеді. Бұның өзі ғылыми басқару əдісі емес,– деді кеңсе меңгерушісі Сатай.

	– Əйелдерге қаратқан көзқарасы тым шіркін-ай емес. Көшеге тек əйелдер ғана шығатындай-ақ жиын сайын «қыдырмалар» деп əйелдерді сөгіп жатады. Бұның өзі əйел қызметкерлерді қорлағандық емес пе?! – дейді əйел қызметкер Жəзира.

	– Дəуітбектің ұйымдастыру қабылеті күшті, басшылық əдісі де біршама жақсы. Мекеме жұмыстарына бола демалыс күндерінде де дем алмай, жанжаққа шапқылап жүреді. Қызметті алға бастырсам дейтін ниетінде айтар жоқ. Бұл жақтарда оны өтірік жамандай алмаймын. Дегенмен мекемемізде қаржы өте тапшы болып отырған бұл күндерде ауыл арасында немесе сыртқа шыққанда болсын, көбінде жеңіл машинамен жүреді. Бұның өзі бұқарадан бөлектенгендік болады. Кейбір жерлерге жаяу, болмаса автобуспен барып келуге де болады ғой, – деді қарт қызметкер Жұматай.

	– Дəуітбек ағай басқа басшыларға қарағанда қызметті белсене істейді. Қызметке ерекше күйінеді. Алайда, кейкездері біз кішігірім кемшілік өткізіп қояр болсақ, немесе жаңа модыдағы киімдерді кие қалсақ, бет-жүзің демей жұрт алдында сындай жөнеледі. Жастардың ерекшеліктеріне құрмет етпейді. Жастарға қарттармен қатар мəміле жасайды,– деді жас қызметкер Жəйдар.

	– Бұл мекемеде біздің санымыз өте аз болғандықтан бізге көп көңіл бөлмейді. Бізден үнемі ақуал ұғысып тұрмайды. Бұның өзі ұлттар арасындағы ынтымаққа шынайы мəн бергендік емес,– деді ұйғыр қызметкер Мəжит.

	Міне осылайша біз бірнешеуіміз бірнеше күндік уақытымызды жұмсай отырып, осы мекемеде қызмет істейтін 30ға жуық қызметкерлерден бірінші қол басшылары жөнінде жеке-жеке пікір алып шықтық. Басқа жолдастарымның нелерді ойлағанын қайдан білейін, əйтеуір, өзім бұл мекемеден кетер алдында, «бұларға керегі бір машина адам екенау» деп ойладым.





БАСШЫЛЫҚ ӨНЕРІ




	Небəрі оннеше адам ғана қызмет істейтін біздің мекемеде Нұрақымет атты бір орынбасар бастығымыз бар еді. Ол кісінің денсаулық ақуалы тым шіркін-ай болмағандықтан екі күннің бірінде қызметтен қалып жататын. Тіпті ай бойында төбесін анда-мұнда бір көретін кездеріміз де болады. Ал, ол кісі қызметке шыққан күндері бейне ұйып тұрған айранды əлдебіреу оқыс шəйқап жібергендей немесе тыныш тұрған ара ұясын əлдебір тентек бала түртіп қалғандай сыбыр-гүбіріміз молайып, жанданып қалушы едік. Өйткені қапырық кеңседе күні бойы қамалып отырғаннан кейін негізгі ермегіміз басшылық пен бір-бірімізді аңдудан басқа не болмақ! Ал, басшылық не істегелі жатыр? Алдағы күндерде кімдерге нендей нəпақа тиеді? Тіпті партия ячейкасының жиынында нелер талқыланды? Осының бəрін, – біздер үшін аса құнды да елеулі ақпараттарды – біз ол кісіден естіп тұратынбыз. Егер ол кісі болмаса, біз əлдеқашан құлағы бар кереңдерге айналып кетер едік.

	Оның үстіне бұл кісі бірдемеге бел шешіп кіріскенде, ойға алған ойын орындамай қоймайтын бір беткей адам еді. Əйтеуір, ебін келтіріп, жұртшылық пікірін де қозғап жіберетін. Осыдан барып басқа басшылардың сөздері мен орналастырулары көп ұзамай өз құнын жойып алып жататын. Əлі есімде, жарым жылдың алдында мекемеміздегі Құмар атты кексе жігіт əлдебір жұмысына бола жырақтағы тусқандарына жолаушылап келмек болып, мекеме бастығымыздан рұқсат сұраған екен, ол кісі оған рұқсат бергенді қойып, қызметтің қарбалас кезінде жеке мүддесіне бола рұқсат сұраған оны қызметкерлердің жалпы жиынында недəуір-ақ сындап алған болатын. Осыдан көп өтпей Нұрақымет пен Құмар дəлізде үнемі гүбірлесіп тұратын болды да, аралары сондай жақын тату достарға айнала қалды. Ұзамай-ақ Құмар бір айға рұқсат алып, бет алған жағына жүріп те кетті.

	Бір күні таңертең қызметке шығып, орын-орнымызға енді ғана жайғасып, өз жұмыстарымызды қолға ала бергеніміз сол еді, дəлізден екілене даурыққан қатты дауыс шығып, Нұрақымет бастығымыз əлдекімге айғайлап жатты. Көп өтпей ол кісі біздің кеңсеге кіріп келді. Қара торы өңі күреңіте түтігіп кетіпті. Екі көзі алақ-жұлақ етіп, адамға жеп жіберердей қарайды. Кеуде қуысы сыр-сыр етіп, менің жанымдағы бос тұрған орындыққа жалп етіп отыра кеткеннен кейін:

	– Қорлығы-ай мына Жақанның! Кеше мен облысқа барайын дегенде, болмай отырып, Үрімжіге барып ақша сұрайтын адаммын деп кетіп еді. Енді бүгін машинаны далаға тастап, қаңғырып қайтып келіпті,– деп мекеме бастығымызды тістене сөге жөнелді. Бұл кісінің нені айтып, неге ашуланып отырғанын жақсы аңғара алмай, аузына аңыра қарап қалыппыз. Бір кезде əлдене есіне түсіп, орнынан ұшып тұрған бұл кісі есікке беттеп бара жатты да:

	– Еркін, бері келіп кетші?! – деп мені шақырды. Мен апылғұпыл орнымнан тұрып, далаға шықтым. Ол кісінің өңінен бағанағы ашу іздері əлдеқашан ғайып болыпты. Маған бір түрлі жылы ұшырай қарады да:

	– Сенің əнеу күнгі жұмысыңды басшылық алқада қайта қарайтын болдық. Жақанның сөзін не қыласың? Оның өзі кім, сөзі кім? Ол сені қызметтен қуып жіберетін де болыпты ғой, ондай ұқықты оған кім берген екен? Оны көре жатармыз. Бұдан кейін қандай жұмсың болса да мені ізде! – деді мүлəйім əуенмен.

	Сонда ғана мен бір аптаның алдында əлде бір жұмысқа бола мекеме бастығымен ерегесіп қалғанымды есіме алдым. Ал, бұл кісінің оны қалай ести қойғанын кім білсін! Енді бұл кісіге не айтудың жөнін таба алмай, тұрған орнымда əлдебір сақау адамша мелшиіп қалдым.





ӨСІРСЕ БОЛА МА?




	– Иə, 1978 жылы толық ортаны бітіргемін. Кейін өздігімнен үйрену арқылы жоғары мектеп дипломын алғамын.

	Одан кейін Үрімжіге барып, жарым жылдық кəсіптік үйрену курсіне қатынасқамын.

	– Жазу қабылетім бе? Қол тисе ара-тұра мақала, бірдемелер жазған боламын. Қазірге дейін баспасөз беттерінде жиырмаға тарта ғылыми мақалаларым жарық көрді.

	– Солай, бұл арада қызмет істегеніме 8 жылдай болып қалды. Алғашында заводта жұмысшы едім, кейін жоғары мектеп дипломын алған соң заводтың жобалау бөліміне ауысқамын. Қызмет жағдайымды басшылар толық білетін шығар, сол кісілерден сұрасаңыздар болады.

	– Жоқ, өмірімде екі адамға басшылық істеп көргемін жоқ. Өзімде ұйымдастыру қабылетінің бар-жоқ екендігін сынап көрген емеспін.

	– Дұрыс, ол машинаны мен өзгертіп жасағамын. Оған қарата техникалық өзгеріс жасау үшін жарым жылдай жұмыстан сыртқы уақытымды сарып еттім. Алғашында басшылар мен көптеген қызметтестерім қалай болар екен деп, күмəнді көзқараспен қараған еді, нəтижесі тым жаман болмады. Осы машине іске қосылғаннан кейін заводтың өнім құны бір есеге таяу жоғарлады.

	– Бұны сіздерге кім айтып жүр екен? Өзімде ондай өркеуде тəкəпарлығым жоқ секілді сезіледі. Əдетте маған дұрыс позиция ұстағандарға мен де жақын көңіл білдіремін. Ал, өзіме қаратқан көзқарастары тым жақсы еместерге мен де пысқырып қарамаймын. «Тəкəпар», «өзін жоғары ұстайды» десе дей бермей ме?! Жолдастар ара ынтымақ дейсіз бе? Бұған қарап жолдастарымен болған ынтымағы жақсы емес екен дейтін қортынды шығаруға болмайтын шығар. Əйтеуір, бұл тірлікте басқаларға зияным тимесе болды деп есептеймін.

	– Қызмет болғаннан кейін ондай істер болып тұрады ғой, кей-кездері басшыларымызбен де керісіп қаламын. Кейде олардікі дұрыс болса, кейде менікі дұрыс болып жатады. Олардың дұрыс болмаған жерлерін беттеріне тура айта саламын. Өйткені өзім елдің сыртынан сөйлеуді ұнатпайтын адаммын. Осыған бола басшылармен болған ынтымағы жақсы емес екен десе бола ма? Басшылардың ауыздарынан шыққандарының барлығы да дұрыс бола бермейтін шығар?

	– Рас, бұны да ести қойған екенсіздер ғой, сол кезде мекеме бастығымызды «дəуір талабынан артта қалған консерватип екенсіз» дегенім шын болатын. Оны неге айттың дейсіз бе? Өйткені ол кісі мен ортаға қойған бір ұсыныс жобаны жолға қойғысы келмеді. Ол кісінің неліктен қосылмағандығын мен қайдан білейін, əйтеуір, маған бұрын істеп көрмеген жұмысымыз екен. Тоқал ешкі сияқты мүйіз сұраймыз деп жүріп, құлақтан айырылып қаламыз дейді. Содан кейін мен ол кісіге əлгіндегі сөзді айтып, артынан ол ұсыныс-жобамды жоғары орынға жолдап жібергемін.

	– Жоқ, күні бүгінге дейін себепсіз қызмет қалдырып, заңдүзімдерге қиғаш істер істеп көргемін жоқ.

	– Арақ дейсіз бе? Оны анда-мұнда ішіп қоямын. Не себептен дейсіз бе? Оның себебі көп қой, кей-кездері үйіңе сабақтастарың немесе дос-жарандарың келе қалады. Кей шақтары отырыстар мен тойларға да барасың. Өз басым қалыпты арақ ішуді күнəлі іс деп есептемеймін.

	– Жоқ, неше рет мас болғанымды ешқашан да санаған емеспін.

	– Иə, бұны да жеткізе қойған екен ғой, былтырғы жылы бір қызметтесім қонаққа шақырғанда, Нұрлан екеуміз қызып отырып, əлденеге ерегесіп қалғамыз.

	– Жоқ, өтірік айтады. Ол үйді шағып кеткеміз жоқ. Басқалар бізді айырып, үйлерімізге əкеліп тастапты. Кейін ол екеуміз мас болғандағы қылығымызға көпке дейін күлісіп жүргеміз.

	– Мүлде мүмкін емес, мен осы күнге дейін отбасында ұрыс-қағыс шығарып көрген пенде емеспін. Сенбесеңіздер, көршілерімізден сұрап көріңіздер?! Əйеліміз екеуіміз махаббаттасып тұрмыс құрғамыз. Екеуіміздің арамыздағы сүйіспеншілікке самал кірмейді. Бұндай өтірікті сіздерге кім айтып жүр екен?

	– Ой, тəубе! Жастайыңнан бірге өсіп, бірге жүрген адамдармен араласу да жершілдік бола ма екен? Олармен араласпағанда, енді кімдермен араласпақпын?! Жоқ əлде, өзіме қырын қарап жүргендердің аяқтарына жығылайын ба?

	....

	– Жə, бағанадан бергі сұрауларыңызға қарағанда, менің сыртымнан тəуір-ақ материал жиған екенсіздер. Осының бəрін менен неге сұрап отырсыздар? Болмаса мен бір қылмыс өткізіп қойыппын ба?

	– Қызмет орныңды өсіреміз, мəнсап береміз дейсіздер ме? Жоқ, атамаңыздар, мəнсапқа отырып, тыныш та еркін өмірімнің берекесін шайқағым келмейді. Маған көңіл бөлгендеріңізге көптен-көп рақмет!

	– Қызметтің қажеті, төңкерістің талабы дейсіздер, осы күні істеп жүргендерім де халықтың қызметі емес пе?! Жоқ, болмайды! Мені əурелемей-ақ қойыңыздар, мəнсап алмай тұрып бұндай тергесеңіздер, мəнсап алғаннан кейін сотқа тапсырып берерсіздер. Осы күні мəнсап дəметіп жүргендер аз емес, солардың біріне берсеңіздер болды ғой!

	1993 жыл, тамыз айында жазылды





КӨҢІЛДЕГІ КӨЛЕҢКЕ




	Бір шақтары « атқа мінер азамат » атанып, өмірінің көбі ұқық тізгінімен жағаласумен өткен Базарбек ақсақалдың ем қонбас жаман ауыруға шалдығып, қалашықтағы шипаханада сар төсек болып, сарғайып жатқанына да үш айдан асып барады. Ол кісіден бұл сырқаттың шеті сезіле сала район орталығындағы атақты шипаханаларға дейін апарып, арнаулы мамандарға ота жасатқан бəйбішесі мен бала-шағалары бұл күндері табандарынан тік тұра қаншалық күтсе де, шипагерлер де қаншалық күйіне қараса да, осызаманғы озық ғылым-техниканың да шарасы болмай отырған дауасыз дертке не шара?! Осылайша рак өспесінің бүкіл денесіне біртіндеп таралуымен етінен арылып, қу сүйегі ғана қалған ол кісінің тамақ ішуден де қалып, тек укол-дəріге ғана сүйеніп жатқанына да оннеше күннің жүзі болып барады.

	Иə, рак атты осы бір жаман өспе адамға айтып келген ажал емес пе, оны түбегейлі жұлып алып тастайтын құдірет адам баласында болмай отыр ғой. Сонымен тағдыр ісіне шарасыз мойынсал болған Базарбек ақсақалдың бала-шаға, туыс-туған, дос-жарандары ішкі жақтан бұл кісінің ахіреттік жұмыстарын тілге алысып, алыстағы туыс-туғандарына хабар бере бастаған күндердің бірінде бірнеше күннен бері сөзден де қалып, тіл-ауызсыз жатқан ол кісі, бір күні түсте бар қайратын бойына жиып, басын жанталаса жастықтан сəл ғана көтеріп, ым-ишарамен кемпірін жанына шақырып алды да, сырылға жақын қырылдаған дауыспен:

	– Енді көп су ішерім қалмағанын өзім де сезіп жатырмын. Артқы жұмысым жəне балалар жəйінда айтар ештемем қалған жоқ. Енді тез арада менің жаныма Баймұратты шақырып əкеліп беріңдерші?! – деп қинала отырып, өтіне тіл қатты. Шалының бұл сөзіне аң-таң қалып, айран-асыр болған кемпірі оның қу сүйекке айналып кеткен арқасынан сүйей отырып:

	– Қайсы Баймұратты айтасың? – деп қайыра сұраған еді, Базарбек ақсақал:

	– Қайсы Баймұрат болушы еді? Баяғыда менімен бірге «Шығыс қызарды» Гүңшесінде (коммунасында) мұғалім болып істеген Баймұрат емес пе?! – деп ентіге дем алып, сырылдай отырып сөзін зорға бітірді де, бір міндеттен құтылдым ба деген адамша əрең қимылдап тұрған кірпігін жаба беріп, қайтадан жату ыңғайын білдірді.

	Өлім мен өмір арасында хал үстінде жатқан бұл кісінің Баймұратта не жұмысының бар екендігінің байыбына бара алмай, таң-тамаша болған кемпірі мен бала-шағалары қаншалық айран-асыр болып ойланып, анаған бір, мынаған бір жорып көрсе де дəл үстінен түсе алмай бастары қатты. Қалайда бүгін бе, ертең бе деп, өлім күтіп жатқан адамның соңғы тілегін орындамай тастап қоюдың орны жоқ. Сонымен балаларының кішісі əке өтініші бойынша Баймұратты шақыруға кетті.

	Екі күннен соң арнайы шақырған адамы алыстан ат терлетіп келгенде ауру адам бұрынғыдан да төмендеп кеткен еді. Алпыстың ішін аралап кеткен, биік денелі, сүйекті келген Баймұрат ақсақал ауру бөлмесіне келіп, төсек шетіне тізе бүкті де, сырқат адамның еттен арылған қолын ұстап:

	– Бəке, əй, Бəке, қалай, тəуірсіз бе? Мен келдім, не айтарыңыз бар еді? – деп баяу ғана бірнеше рет дауыстаған еді, сұлқ жатқан сырқат көзін ашып, нұры тайған жанарын келген адамға көпке дейін қадап, үнсіз жатты да, бір кезде болар-болмас қимылдап, басын көтеруді ишара етті. Жанжағынан анталап, бұл кісі не айтар екен дегендей үдірейе қарасып тұрған кемпірі мен бала-шағалары жабал қимылдап, ол кісінің арқасына жастық қойып басын көтерген соң:

	– Е, ке..лдің бе? – деді де, осы сөзді бірнеше бөліп зорға айтып, – бір кездегі кінəм үшін кешір мені?! Ол дүниеге аттанар алдында сенің «кештім» деген бір ауыз сөзіңді ғана естігім келеді! – деп қинала отырып, үзіп-үзіп тіл қатты да, шаршағандай көзін жұма берді. Кірпігі əрең ғана қимылдап жатқан жанға қадала қарап:

	– Арысым-ай, бауырым-ай! – деп көз жасын сорғалата төгіп отырған Баймұрат:

	– Ой, қайран, Бəке-ай! Баяғыда өтіп кеткен ол істі есіңнен əлі шығармаған екенсің-ау! Оның барлығына қоғамдық өмір кінəлі ғой. Оны несіне көңіліңізге алып жатырсыз?! Сіз ауырғаннан бері көңіліңізді сұрап келе алмадым. Бұндағы айып менде, баяғы қу тірліктен қол босамай!–деп дауысын шығара еңіреп жылап жіберді де, – құдай кешсе кештім сізді! Алаңсыз болыңыз! – деп оның еті арылған оң қолын қос алақанына алып қыса берді. Бұл сөздерді естіген хал үстіндегі адам тағы да көзін зорға ашып, қарсы алдында жылап отырған Баймұратқа недəуірге дейін сүзіле қарап жатты да, жаны жəй тапқандай көзін жұма берді. Бірдеме айтайын деп, ернін жыбырлатқан еді, үні де шықпай қалды.

	Бағанадан бері осы бір көрініске аң-таң бола қарасып отырған Базарбектің кемпірі мен бала-шағалары екі адамның арасында лезде болып өткен бірнеше ауыз сөздердің байыбына барып, сырын ұға алмады. Біраздан соң төсек жанынан көтеріле берген Баймұрат ақсақал:

	– Ауырғаннан бері көңілін сұрап келе алмағанымды көңіліне алып жатқан болды ғой! – деп қалтасынан орамал-шыт алып, көз жасын сүрте берді. Бұл кезде Базарбек ақсақалдың үлкен баласы:

	– Үлкен кісі, бұл не жағдай? – деп сұраған еді, Баймұрат:

	– Е, балам-ай, итшілеген қу тірлік деген осы ғой! Баяғы өмірдің жанға салған жарақаты болмай ма?! – деп сөзін шорт қайырды да, есікке қарай беттей берді.

	Расында, адам өмірі деген осы ғой, қанша адамдардың жан дүниесіне жара салып жатқанын оның өзі де білмесе керек!





ПЕРДЕ АРТЫНДА




	– Кел, отыр! – деді бастық бөлме есігін баяу ашып кірген Еркешке босаға жаққа қойылған екі адамдық сапаны нұсқап.

	Əнеу күнгі жиында айтқан пікірінен соң өзіне оң қабақ танытпай жүрген бастық мені неге шақыра қалды екен, дəл осындай мұрныма су жетпей жүрген қарбалас кезде бір жаққа іссапарға жұмсамаса екен, дегенді іштей Алла тағаладан жалбарына тілек етіп келген Еркеш бастық нұсқаған сапаға ерінген адамдай отырды да, бұл кісі не айтады деген оймен оған қарай берді.

	Əдемі сырланған жоғары сортты кең үстелдің үстіне əлде қандай құжат-материалдарды жайып тастаған, аққұбаша, дембелшелеу келген, үстіне ашық сарыдан қатырып костюмшалбар киіп, əдемі галстук таққан бастық көзіндегі жоғары градусты көз əйнегін тұмсығына қарай түсіріп қойып, көз əйнек үстінен Еркешке əлдебір жақтыртпаған жанармен қарап қойды да, арқалы орындығына шалқалай отырып, сөзді неден бастасам болар екен деген адамша үй төбесіне əлденені іздегендей қарағыштай беріп:

	– Қалай, жақыннан бері жұмысың қарбалас па? – деп немкеттілеу сұрау тастады. Бағанадан бері бұл кісі қайда жұмсар екен деген ойдың əлегінде отырған Еркеш:

	– Қалыпты,– деп қысқа қайыра жауап қатты да екі шынтағымен сапаның қос жақтауын баса берді.

	– Е, е,– деп қайтадан үстел үстіне əлденені іздегендей үңіле берген бастық – жақыннан бері отбасы тұрмыстарың қандай? – деп Еркеш күтпеген сұрау тастады.

	– Жақсы! – деді Еркеш тағы да қысқа қайыра жауап қатып əрі бұл кісі бұны неге сұрады дегендей бастыққа таң қала қарап. Еркештің жауабынан соң бастық əлдебір кекесінді күлкімен мырс ете түсті де, енді сенімен шындап сөйлесейін деген адамша айналмалы арқалы орындығын Еркешке қарай бұрып:

	– Естуге қарағанда, жақыннан бері отбасыларыңның берекесі кетіп, үйдегі келін баламен екі күннің бірінде төбелесетін болыпсың ғой, – деп қандауырдай қадала кетті.

	– Бұны сіздерге қайсы жел ауыз жеткізіп жүр? Отбасымызда ешқандай ұрыс-қағыс болған жоқ. Өз алдымызға тыптыныш тірлік кешіп жатырмыз,– деген Еркеш бастығына таңырқай қарады.

	– Өтірік айтқанда аузы-мұрындарың қисаймайды ғой сендердің,– деді бастық орнынан көтеріле отырып,– жақында əлдебір жақтан келген жел өкпе қызбен бірнеше күн бірге жүріпсің ғой, тіпті ол үйлеріңе де барып қонған ұқсайды. Осыдан кейін-ақ отбастарыңның берекесі кеткен екен. Бір балалы болған бүлдіршіндей келіншегіңнің көзіне шөп салып, əлгі қызбен қонақ үйінде де бірге болыпсың ғой!

	Бастықтың сөзі осы араға келгенде кеудесі қысылып, ашыну, ашулану сияқты əлдебір сезім өне бойын аралай жөнелген Еркеш:

	– Бұл өсекті кім шығарып жүр? Ол келген қыз менің дашуеде бірге оқыған сабақтасым болатын. Сонау алыстан арнайы іздеп келгенде бірнеше күн бірге болғаным шын. Ал, ол жатқан қонақ үйде бірнеше сабақтастар бірігіп бір түн отырыс жасағамыз. Ол күні Қайша да бірге болған болатын. Сіздің айтып отырғандарыңыз қып-қызыл жала ғой! – деп өне-бойы дір-дір етіп, тұтыға, булыға тіл қатқан еді, орындығынан ақырын тұрып, терезе алдындағы қызыл түсті кішкене үстелшеде тұрған төк күшімен су қайнататын термостан əдемі əйнек шоңкесіне қайнаған су құйып алып жатқан бастық:

	– Сенің ол қызбен қанша күн, қалай бірге жүргеніңді, қазір отбасыңда қандай шатақтардың болып жатқанын бүкіл мекемедегілер біліп болыпты ғой, мекеме бойынша гулеп жүрген сөзді өзің де естіген боларсың? «Жел соқпаса, шөптің басы қимылдамайды» дегендей, бір негізі болмаса, бұндай сөз бекер шыға ма? Өзің жоғары мектеп оқыған, үкіметтің ортан қолдай кəдірісің. Өзіңді ойламасаң да анау шүлдірлеп жүрген сəбиіңді ойласаңшы! Партия мен үкіметтің бірнеше жылдық тəрбиесіне осындай жауап берушімедіңдер? – деп сөз жаңбырын бастырмалата төгіп жіберді де, қайтадан орындығына отырып, орындық арқалығына нығыздала шалқая берді. Бұл кісінің ойы тұрмақ түсіне де кіріп шықпаған алғашқы тосын сұрауынан кейін-ақ өне бойын əлдебір ашу бақсының жынындай құрсаулап, жүрегі атқалақтап ауызына келіп тығылып, бұл пəлені қайсы оңбаған ойлап тапты екен деген ой ми шарын шырық көбелек айнала берген Еркеш, бастықтың сөзі аяқтай бере:

	– Бұл өсекті сізге келіп кім айтты? Бұл қып-қызыл жала ғой, сіздер тексеріп-зерттеп, істің ақ-қарасын айырмай-ақ осындай жалған жалалармен өтірік-өсектерге сене бересіздер ме? – деп қап-қара болып тұтығып, асыға, аптыға тіл қатқан еді. Бастық оның бұл сұрауын бит шаққан құрлы да көрген жоқ. Қайта əлденеге сенімді адамша айналмалы орындығында ырғаңдай отырып:

	– Бұл істі маған келіп кім аңыс еткенін саған айта алмаймын. Ал, бұқараға сену, халық жұртшылығының пікіріне құлақ асу – біз, басшылардың негізгі міндеті. Жаңа ғана айтқанымдай, «жел соқпаса, шөптің басы қимылдамайды» емес пе? Бұқараның сөзінің барлығын өтірік-өсек десек, онда шын сөзді кім айтады? Өздеріңнің де «басшылық өйтпеді», «басшылық сүйтпеді» деп сөйлегенде ауыздарыңауыздарыңа тимей кетеді ғой. Сөзі осы араға келгенде бастық Еркешке қарап мырс етіп күліп жіберді де сөзін ары қарай жалғастыра берді – сондықтан бүгін өзіңді арнайы шақырып, ұйым атынан əңгімелесіп отырмын. Жақсылап ойланып, жүз берген істерді ақкөңілділікпен жайып салғаның жөн. Əйтпегенде, соңғы зардабы қиын болады. Отбасың бұзылады, əйелің жесір, балаң жетім болып қалады. Өзіңнің де болашағыңа жақсы болмайды.

	Тұйықсыз тиген соққыдан есеңгіреп қалған аң құсап, бағанадан бері бастықтың сөзіне айран-асыр, аң-таң болып, өне бойын ашу мен намыс құрыстап, қайтерін білмей дағдарып қалған Еркеш дəл осы араға келгенде «жағаласпай жан қалмайды» дегенді медеу тұтып, орнынан ұшып тұрды да дауысын көтере тіл қатты:

	– Бағанадан бері сіз айтқан сөздерге аң-таң болып, сенерімді де сенбесімді де білмей дал болып отырсам, «атамның шоты аса-аса тиеді» дегендей, сіз тіпті шындап келесіз ғой. Маған айтқандарыңыздың еш қисыны жоқ. Барлығы да жала мен өсек! Өзім сүйіп алған жарым мен одан туған кішкене сəбиіме опасыздық жасайтын мені жын соғып кетіп пе?! Бұл жағын ойлай алатын ми менде де бар. Сондықтан мен сіздерден бұл мəселені тексеріп, алдымен анығына жетулеріңізді, азаматтық арыма қол сұғып, өсек айтып, жала жабушыларды жазалап берулеріңізді қатаң талап етемін?!

	– Міне, міне! – деді бастық алдында қайнаған су құюлы тұрған əдемі əйнек стаканды қолына ала беріп, – сендерге бірдеме айтса, өстіп асау ат құсап, шапшуырлап шыға келесіңдер, өздеріңді сүттен ақ, судан таза етіп көрсете қоясыңдар!

	– Иə, ісіміз ақ болғаннан кейін ақиқатқа жүгінеміз. Арымыз таза болғаннан кейін ешкімнен қорықпаймыз!

	– Ақ болсаңдар, оны дəл қазір емес, артынан көреміз. Жаңа да айттым ғой деймін, мен бүгін ұйым атынан ахуал ұғысқалы отырмын. Сондықтан маған өз ахуалыңды жасырып-жаппай толық айтуың керек. «Болар іс болды» дегендей, маған қаншалық айғайлағаныңмен оныңнан ештеме шықпайды, айғаймен ешкімді де қорқыта алмайсың!

	– Мен біреуді қорқытайын деп айғайлап тұрғамын жоқ. Тек ақ тəніме қара күйе жағылған соң ар азабына шыдамай айғайлап тұрмын. Сондықтан ұйымнан істің ақ-қарасын айырып беруді қатаң талап етемін!

	– Жарайды онда, сенің талабыңа да болмайды демейік, біз де ұйым атынан тексеріп-зерттеп, ахуал ұғысайық. Бірақ, оның алдында сен өз жағдайыңды ұйымға адалдықпен тапсыруың керек. Əйтпегенде...

	Бастықтың сөзі дəл осы араға келгенде үстел үстінде бағанадан үнсіз тұрған телефон шыр ете қалды да, ол телефон тұтқасын құлағына апарып, – уай.... кім боласыз?... иə, иə, менмін ғой... – деп өз-өзінен жымыңдап, атасының алдында тұрған келіндей имене сөйлей бастады. – Сені танымай мені қара басты дейсің бе? Қазір бір жиын ашып жатқан едік... немене... өте шұғыл дейсің бе? Иə, иə,... онда болады... он минуттан соң өзім телефон соғайын,– деп тұтқаны тұғырына қондырды да, не істерін білмеген адамдай аз сілейіп барып, бетіндегі күлкі табы өшпеген беті сапа алдында түрегеп тұрған Еркешке қарап:

	– Міне, көрдің ғой, басшылық жұмысының əуресін, қазір маған аса шұғыл жұмыс шығып қалды, əлгінде айтылған іс жайында өзіңмен кейін əңгімелесейін, қазір қайтып бар да жақсырақ ойланып, бір тексеру материалын жазып əкел! Бұл мəселені қалай шешуді сен жазған тексеру материалына қарай көрерміз,– деп осымен сөз бітті дегендей, үстел үстіндегі қобырап жатқан қағаздарын жинастыра бастады. Ал, дəл осы арада əлдебір бекімге белін мықтап буып алған Еркеш бастығының жүзіне именбестен қадала қарап:

	– Мен өз пікірім мен талабымды сізге өте ашық айттым. Енді бұл мəселе жөнінде ешкіммен əңгімелеспеймін. Ешқандай тексеру де жазбаймын. Тек заңнан ғана əділдік іздеп, азаматтық атыма дақ түсірген өсек айтушылар мен жала жабушылар үстінен сотқа шағым беремін! – деді де есікті тарс еткізіп жауып, кете берді.

	Тарс етіп жабылған есікке аңтарыла қарап қалған бастық бірталайдан соң барып «көрерміз» деп, өз-өзіне күбірледі де, əлде не кенет есіне түскендей, телефон тұтқасына асыға ұмтыла берді. Телефон нөмірлерін сондай бір сабырсыздықпен басқан ол кісі:

	–Уəй, уəй, сенбісің, жаным! – деді есік жаққа жалтақтай қарап, тұтқаға ауызын барынша жақындата түсіп, дауысын өте бəсең шығаруға тырысып, – жаңа ренжіп қалмаған шығарсың?! Жоқ, жоқ, жиын емес, əлгінде мекемеміздегі бір ойнасшыл жігітпен əңгімелесіп отырған едім, өз басыңа қара дейсің бе?... хы, хы, хы....біздікін бір жаратушыдан басқа ешкім де білмейді ғой, қатының дейсің бе? Қойшы ары, ол салаба сенің маң қараңды да көре алмайды... Жақыннан бері өзіңді қатты сағынып кеттім ғой, шын, шын айтамын. Құдайға рас, дəл қазір жүрегімді жұлып алып көрсетсем де болады. Иə, иə, бүгін əлгі жаман байың сыртқа шығып кететін болды ғой, көрім болғанын қарашы, өзіңді қатты сағынып, зарығып кеткен едім... Кешкі сағат онда дейсің бе? Болады, жаным, болады, дəл уағында жетіп барамын. Иə, иə, қалған əңгімені сол кезде айтамыз ғой, көріскенше сау бол, жаным...

	Міне, осылайша телефонда əлдебір сырлы да жұмбақ жанмен бірталай уақыт сыбырласа сөйлескен бастық телефон тұтқасын орнына қойғаннан кейін де, екі алақанын бірбіріне үйкелеп, аса зор қуанышты іс өзін күтіп тұрғандай жымыңдап күле берді.

	2003 жыл





ОРЫНДАЛМАҒАН УƏДЕ




	Шағын жиын залында мекеменің əлдебір бөліміне бөлім бастығын тағайындау жəйіндағы жиынның ашылып жатқанына бір талай уақыт болып барады. Мекеме жағынан бөлім бастығы етіп тағайындауға екі кандидат есімдігі ортаға қойылған. Жиынға қатынасқан жоралар жиын басталғаннан бері қарай осы екі кандидат жайындағы өздерінің көзқарастары мен пікірлерін арт-артынан ортаға қойып жатыр. Анау ананың артықшылығын айтса, мынау мынаның кемшілігін айтып, талас-тартыс барған сайын қызып келеді. Бұл жиын қаншалық ашылса да жоралардың пікірінің бір арнада тоғыса қалатын бейнесі байқалмайды. Əр қайсы жоралардың да өзіндік ішке бүккен есептері бар сияқты. Ешкім-ешкімге жол бермейтін сыңайлы. Сондықтан таластартыстың көпке дейін созылатын түрі бар.

	Бағанадан бері партком хатшысының «əлгі пікірді неге айтпай отырсың» дегендей қылып, өзіне қайта-қайта қарағыштай бергенін сезіп отырған қарны шығыңқы, орта бойлы, шашына ақ араласа бастаған мекеме ұйымдастыру бөлімінің бастығы, жоралардың бір сəт тыныстай қалған орайынан пайдаланып:

	– Жолдастар! – деп сөз кезегін іліп ала жөнелді – жиын басталғаннан бері жолдастар ортаға салынған екі кандидат жəйінда өз көзқарастарын тартынбастан айтып, жабал пікір қатынастырып жатыр. Тыңдап отырсам, ортаға қойылған екі кандидаттың да өздеріне тəн артықшылық жəне жетерсіздік орындары бар сияқты. Ал, бүйтіп талас-тартыс қып отырғанда, бұл жиынымыздың қашан аяқталарын кім білсін. Қазіргі күнде партиямыз басшы кадырларды өсіруде ашық-əшкере бəсекеге шақыруды дəріптеп отыр. Бүгінгі күнде көптеген орындар орта дəрежелі басшыларды бəсеке мен міндетке тағайындауды жолға қоя бастады. Бұл əдістің таланттылар мен жарамдыларды таңдап алуда жəне кадр өсірудегі бұрыс істерді шектеуде көптеген абзалдылықтары бар екендігі əмалиат барысында дəлелденіп келеді. Сондықтан мен мекеме парткомынан жоғарыда айтылған бөлімге бəсеке арқылы бөлім бастығын тағайындауды ұсыныс етемін. Бұның өзі қазіргі күндегі кадрлар түзімі реформасындағы бір жаңа бастама болмақ. Жиынға қатынасып отырған жоралардың менің бұл ұсынысымды жан-жақтылы ойласып көрулерін сұраймын.

	Ұйымдастыру бөлімі бастығының бұл ұсынысынан соң жиынға қатынасып отырған жоралар бір-біріне жалтақтай қарасып, не айтарларын білмей қалды да, жиын кеңістігін недəуірге дейін жым-жырт үнсіздік тұмшалап тұрды.

	– Дұрыс, дұрыс,– деді маңдай шашы қасқалана түсіп, тек желке жағында ғана көнтек болған тоқтының жүніндей азғана шашы қалған ақ сұр өңді, сидиған арық, орсақ тісті келген мекеме парткомының орынбасар хатшысы сөзді жалғастырып, – ұйымдастыру бөлімі бастығы жаңа ғана жиынымызға аса тамаша, тың ұсыныс қойды. Мен бұл ұсынысты қос қолымды көтере құптаймын. Өйткені қазір біздің басшы кадрлар түзімімізге реформа жасайтын уақытымыз жетті. Басшы болатын адамды тек бірнеше адам ғана үстелде отырып тұрақтандыра салмай, оны бұқара арасына апарып, ашық бəсекеге салғанда қызмет мүддесінен ойдағыдай шыға алатын, мəдени өресі мен кəсіптік қабілеті шартқа үйлесімді, белгілі ұйымдастыру қабілеті бар жарамды кадрларды ойдағыдай таңдап алуға əрі бұқараның міндетке қойылғандарға разы болмай, «анау ананың жақыны», «мынау мынаның ағайыны» екен дейтін сөздерінен де ойдағыдай сақтануға болады. Сондықтан мен де бүгін талқыға салынып отырған бөлімге ашық бəсеке арқылы бөлім бастығын қоюды шын жүректен қуаттаймын.

	Жоғарыдағы екі адамның жаңа пікірі мен тың ұсыныстары ортаға қойылғаннан кейін жиын ауқымы күрт өзгеріп, əлгіден бері ортаға түскен екі кандидаттың бірін қоюға таласып отырған жоралардың көбі жүйелі сөзге жығылып, орта дəрежелі кадрларды бəсеке арқылы міндетке тағайындау ұсынысын қолдай бастады. Көп өтпей, көпшіліктің пікірі бір арнаға тоғысып, бейне топтық хор айтқан сияқты бір əуенде шыға бастады. Бұл жайды байқап отырған, қайратты қалың шашты, өңінен жастық нұры тамып тұрған, бұл мекемеге келіп міндет атқарғанына оншалық ұзақ уақыт бола қоймаған партком хатшысы:

	– Бүгін жолдастар мекемеміздің бір бөліміне бөлім бастығын тағайындау жайында көптеген құнды пікірлер мен тартымды ұсыныстар қойды,– деп қорытынды сөзге көше бастады – меніңше, бүгін ортаға қойылған екі кандидаттың екеуі де мекемеміз көлеміндегі жұрт ауызына ілініп жүрген жақсы жолдастар. Бұлар жайында ішінара партком жораларынан ішкі жақта пікір де алғамыз. Алайда, бүгінгі жиында көпшіліктің бұл екі жолдас жөніндегі пікірлері алғашында-ақ бір арадан шыға қоймады да, жиын соңында басым көп санды жолдастар орта дəрежелі кадрларды бəсекемен міндетке қою ұсынысын қызу қолдады. Бұл ұсынысқа мен де толық қосыламын. Өйткені қазір партия мен үкімет орындары басшы кадр өсіруге байланысты түрлі құжаттарында басшы кадрларды ашық əшкере, бəсеке арқылы міндетке қоюды қайта-қайта дəріптеп жатыр. Біз бұрын жолдастардан пікір алмағанымыз себепті бұл жұмысты жолға қоюды ойласпаған едік. Бүгінгі жиында бұл мəселе жəйінда жолдастардың ойы бір арнаға тоғысқандай болды. Бұл жəйінда арнаулы жиын ашып талқылап жатудың да жөні қалмады. Бұл бүгіннен бастап мекеме парткомы шығарған негізгі қарар есептеліп, құжат арқылы жұртшылыққа жеткізілсін. Сонымен бірге ұйымдастыру бөлімі бүгіннен бастап орта дəрежелі кадрларды бəсекемен міндетке тағайындау жөнінде нақты жоба алып шықсын. Соңынан бұл жобаны жоралар жиынында талқылап көрейік, басқалай ерекше пікір болмаса, жиынымызды осы арада аяқтайық...

	Ертеңінде кешке таяу елдің көбі қызметтен түсіп кеткен соң кешегі жиынға қатынасқан жоралардың бірі Мəуліт пен талқыға түскен кандидаттардың бірі Шəйнұр Мəуліттің кеңсесінде кездесіп, алғашында бірін-бірі қатты құшақтап, көпке дейін аймаласып, сүйісіп тұрды да, недəуірден соң үш адамдық сапада құшақтаса отырып, сыбырласа əңгімеге түсіп кетті.

	– Бірнеше күннен бері өзіңді қатты сағынып, ерекше зарығып кеттім ғой,– деді Мəуліт Шəйнұрдың қып-қызыл ернінен құшырлана сүйген соң – күйеуің жақыннан бері сыртқа шықпайтын болып алды ғой?

	– Əй, ол ынжықты қойшы, таяудан бері бас алмай əлдебірдемелерді жазып жатыр. Соның жазу жазып отырған бейнесіне қарасам-ақ құсқым келеді,– деді Шəйнұр қолына ұстап отырған қол орамалымен ернін сүртіп жатып, – кеше қақпаның алдында сенің бəйбішеңмен кездесіп қалған едім, аман-сəлем жоқ, қайқаң қағып, қарамай өте шықты. Екеуміздің арамыздағы байланысты сезіп қойған жоқ па өзі?

	– Қайдағыны айтпашы, екеуміздің арамыздағы байланысты бір құдайдан басқа жан пəндесі білмейді,– деген Мəуліт Шəйнұрды құшақтап, тағы да өзіне қарай тарта берді.

	– Тұра тұршы, мені тіпті бүгін көргендей болып жабысып қалдың ғой,– деген Шəйнұр қос қолымен қобырап қалған шашын түзей беріп, –айтпақшы, əлгі жиындарыңды аштыңдар ма? Маған көптен бері беріп келе жатқан уəдеңді орындаған шығарсың? – деп наздана отырып сұрау тастады.

	Шəйнұрдың бұл сұрауынан соң өзінен-өзі сасқалақтап, арқасына ер батқан аттай қипыжықтай берген Мəуліт алақанын бір-біріне үйкелеп аз отырды да:

	– Бүгін өзіңді осы жұмысқа бола шақырған едім, кеше партком жиыны ашылып, сендердің жұмыстарыңды қараған едік. Алғашында тəп-тəуір кетіп бара жатқан жиынды əлдебіреулер жол ортада бұзып-ақ жібергені.

	– Е, сонда олар недейді? Маған қосылмай қойған жоқ шығар? Барлық жоралардың құлақтарына сыбырлап, сенің жұмысыңды туралап қойдым дегенің қайда?

	– Жоқ, жоқ, саған қарсы ешқандай пікір айтылған жоқ! – деді Мəуліт Шəйнұрға жалынышты жанармен қарап қойып, – бұдан кейін орта дəрежелі кадырларды бəсекемен міндетке қойсақ дейді.

	– Бəсекемен міндетке қойсақ дейді? – деді дəл осы кезде Мəулітке жаңа ғана көріп отырғандай тесірейе қараған Шəйнұр, – «мен ойнас қылғанда ай жарық болғанын қарашы» дегендей, бұны қайдан шығарып жүрсіңдер? Жиында неге мені болады деп тістей қатып отырып алмайсың?! Сен де менің үйдегі салбөксе күйеуім сияқты қолыңнан ештеме келмейтін ез бірдеме болдың ғой!

	– Ой, мені айтпады, сенің сөзіңді сөйлеп, жыртысыңды жыртпады дейсің бе? Тəуір-ақ айтып, қарысып көрдім. Алайда, « көп ит бір жақ, көк ит бір жақ » дегендей жағдай болмады ма?

	– Ал, бəсекемен міндетке қойғанда қалай істейтін болдыңдар?

	– Бұл жөнінде əлі де нақты жоба жасалған доқ. Баяғы емтиқан алып, жұртшылыққа талқылататын шығар? Бұның өзі де бір түрлі форма емес пе?!

	– Е, айтасың ғой,– деді əлдебір кекесінмен мырс ете түскен Шəйнұр, – бұл əлдекімдердің маған қарсы дайындаған қақпаны екенін білмей отырсың ба? Ертең-ақ бəсекеден өте алмай қалды деп, оп-оңай-ақ қағып тастайды.

	– Қойшы, ештеменің қарасы көрінбей тұрып, өзіңненөзің таусылмасаңшы?! Артыңда сүйеу болып мен отырғанда, ол бəсекесінен несіне қорқасың?–деген Мəуліт Шəйнұрды қапсыра құшақтай алып, өзіне қарай тарта бергені сол еді, өңі аяқ астынан бұзылып, жауатын күндей түнеріп кеткен Шəйнұр Мəуліттің кеудесінен бар пəрменімен итеріп қалды да:

	– Қатқаныңның басы сүйеу боласың! Сенің қолыңнан ештеме де келмейтіндігін баяғыда-ақ білгемін. Осы күнге дейін мəнсапқа іліндіріп, ұқық алып беремін деп өтірік алдап, арымды таптап келгенің де жетеді!–деп орнынан атып тұрды да, – егер осы жолы маған берген уəдеңді орындамайтын болсаң, ертең-ақ бүкіл елдің алдында арамыздағы байланысты жайып саламын. Мені алдап қолындағы құқықтың күшімен қорқытты деп, мекемеге арыз беремін. Сенің ұқығыңнан қорыққандықтан ғана «күйеуімнің көзіне шөп салуға» мəжбүр болдым деп жар саламын. Қатын-балаңа да осы сөзді айтып, отбасыңның берекесін аламын. Сонда елжұрттың сенің əйелдерді алдап, жолдан шығаратын əзəзіл екеніңе көздері əбден жетеді. Өз күйеуімді бос белбеу нашар ма деп ойлап жүрсем, қолынан боқ келмейтін анық ынжық сен екенсің! Саған сеніп, алдауыңа түсіп жүрген менде ми жоқ!–деп үстел үстіне қойып қойған қол сөмкесін іліп алып, алды-артына қарамай есіктен шыға жөнелді.

	Уақиғаның аяқ астынан өзгергені сонща, бұрындары «өзіңдей еркекке тие алмай қалған мен қандай сорлымын десеңші» деп, көз жасын көлдететін Шəйнұрдың жаңағы сөздерінің байыбына бара алмай, сілейіп қалған Мəуліт, өңменінен оқ тиген аңша өз құлағына өзі сенбей, сол арада мелшиіп отырып қалды.





БІР ƏЙЕЛДІҢ АЙЛАСЫ




	Адам баласына «ауыз» деген жеп-ішу мен сөйлеу үшін берілген ғой. Ал пенде атаулы осы «ауызды» екеуінің қайсысына көп істеді? Бұл бүгінгі күндегі өскелең дəрежеде дамып кеткен қоғамдық ғылымдар мен жаратылыстық ғылымдар саласында ғалымдар мен оқымыстылардың назарын аударып, ойларын бөле қоймаған, əлі де бүркеулі жатқан тың тақырып. Солай болса да, өзіміздің тірлік тəжірибемізден адам денесіндегі «ауыз» аталатын осы мүше ішіп-жеуден көрі сөз сөйлеуге көбірек жұмсала ма деп ойлай береміз. Ал, одан қандай, қанша түрлі сөздердің шығатындығы біздің тіл зерттеуші ғалымдарымыздың назарын қалайша аудармай келе жатқандығына күні бүгінге дейін қатты қайран қаламын. Егер «сөзден» айырылар болса, адамзат қоғамы қандай болып кетер екен деші?!

	Кей-кездері біз айтылған сөздің мағынасына оншалық бойлап жатпай-ақ «ауыздан шыққан жел сөз» деп, оп-оңай ғана айта саламыз. Иə, сөз атаулы алғашында бір ауыздан ғана «лебіз» болып шыққанымен, оған көп ауыз қосылар болса, онда əлгі «лебізіміз» дауыл болып гулей жөнеледі. Жақыннан бері əлдебір мекемеде істейтін өңді де сұлу келіншек əлде кіммен «тамыр» екен деген сөз бұрыш-бұрышты тімтіне, бейне оқыстан көтерілген құйынша ары-бері ұйтқып жүр .

	Міне бүгін сəтін салғанда, бұл сөз əлгі өсекке мұрындық болған əйелдің де құлағына жетіп үлгірді. Бұл хабарды ести сала өңі əппақ қудай болып қуарып, зəре-құты ұшып кеткен оның қол-аяғы дірілдеп, аузына мандымды сөз түспей қалды да, осы хабарды оған əдейі келіп, арнайы жеткізіп кеткен көңілі жақын қатын, қызмет бөлмесінен бөксесін бұраңдатып, қайқаң қағып шығып кеткен соң, орындығына жаны шығып кеткен адамдай сылқ етіп отыра кетті де, ұшы қиырына жетуге болмайтын азапты да ауыр ойдың тізгініне жағаласа берді. Бəсе, көптен бері елдің бəрі маған неге біртүрлі көзбен қарайды деп ойлап жүрсем, іс осылай екен де. Өзіме де обал жоқ, «бір күні туырдық, бір күні ши жасырғанмен де», жамандық жерде жата ма? Таяудан бері өзіміз де көп тартынуды білмей, асқынып кеткен едік.

	«Асқанға тосқан» деген осы ғой баяғы. Əлдебір қиырдан шалатын қыран көздер байқап қалған болды ғой. Болмаса əлдекімдер əдейілеп артымызға түсті ме, кім біледі? Айтылар сөз айтылып кеткеннен кейін енді кімнің барып аузын басасың? Əлгінің қолынан да ештеме келмейтін шығар, ол байқұс та қалың елдің қайсысының аузына қақпақ қоя алады? Оның үстіне оның бұл арадағы өш-қастары да аз емес қой! ...

	Япыр-ай, енді қайтсем болады? Бұл пəледен енді қайтып құтыламын? Бұл сөз күйеуімнің құлағына барып жетсе, онда бір-ақ құрыдым деші! Оның бір нəрсеге екі айланбайтын, қопал да дойыр мінезін менен басқа кім біледі? Əдетте шəйі уағында қайнамай қалса да, шыныны шағып, дастарқанды аспанға ататын ол, бұл сөзді естісе көпе-көрнеу пышақ салып алудан тайынбайды. Онда анау бүлдіршіндей Жұлдызым жетім қалып, көрінгенге жаутаң көз болады деші?! Осы бірнеше күннің ішінде əлдебір қу ауыз бұл хабарды оған сүйінші сұрағандай болып, жеткізе қоймасына кім кепіл! Ол естіген заман менің өмірім де аяқталды дей бер!... Ойы осы араға келгенде Мүнираның буын-буынынан дəрмен кетіп, бүкіл денесін қара тер басып кетті де, жүрегі аузына келіп тығылып, кеңсірігі удай ашып, қызмет үстеліне етбеттей барып құлап, ботадай боздап жылап жіберді.

	Мүнира өзінен басқа жан пендесі жоқ бөлмеде көз жасын көлдетіп, өкініш пен қорқыныш құрсауында қаншалық егіле жыласа да, оған қол үшін беріп, былай істе деп ақыл айтқан жан пендесі болмады. Жүрегі əлдебір үреймен кеудесін тепкілей ұрғылап, күйеуі осы қазір-ақ пышағын жалаңдатып, жетіп келетіндей сезіне берді. Ұшығына жетуге болмайтын тынымсыз ойлар ми шарында шырқ көбелек айналып, жан алқымға алып, жанын шырқырата қинай берді. Япырай, енді қайтсем болады, деп ойлады ол бір сəтте қараңғыда қармаланған адамша орнынан тұрып, сол кезде оның шырын сөздеріне неғып майдай еріп, оның құшағына ес-түссіз құлай берді екем деші?! Егер сол кезде оның талабын қатаң тойтарып тастаған болсам, бүгінгі мына күнге қалар ма едім? Қалай болса да басты кінə менде ғой. Япыр-ай енді қайтсем болады? Бұл сөз қызметтестерімнің құлағына баяғыда-ақ жетіп болған болса, осы кезде мұқым қалаға жайылып болды деші! Енді ел-жұртқа қай бетіммен қараймын? Ес біліп қалған балама қалай түсіндіремін? Күні ертең əлгінің сылқым қатыны естір болса, оның қандай шатақ шығарарын кім білсін! Мекемеге келіп шашымды жұлудан да тайынбас-ау! Қой енді, бүйтіп өз-өзімнен таусылып отырғаннан не түседі? Оданша істік те күймейтін, төстік те күймейтін бір шара табайын.

	«Бір əйелдің айласы қырық есекке жүк болыпты» деген сөз бекер айтылмаған болар. Япыр-ай, қандай айла тапсам болар екен? Бұны əлгімен орайын тауып жақсырақ əңгімелесіп көрейін. Маған қарағанда «бір көйлекті бұрын тоздырған» дейтін аты бар ғой?...

	– Жаным, – деді Мүнира қап-қараңғы үй ішінде жаңа ғана еркектік борышын өтеп, жанында ентіге дем алып жатқан күйеуі Жаппарды қапсыра құшақтай беріп, – шыныңды айтшы, сен мені, расында, жақсы көресің бе?

	– Бұл не дегенің?– деді Жаппар Мүнираның бетінен шөп еткізіп сүйген соң,– жақсы көрмесем, сені алар ма едім!

	– Əй, кім біледі,– деді дауысын наздана шығарған Мүнира – сенің сырттарда қандай əйелдермен ойнап-күліп жүргеніңді кім біледі?

	– Үй, саған бүгін не болған? Түсіңнен шошып оянғаннан саусың ба? – деді Жаппар оны құшағына тарта беріп,– өмір бойы сенен басқа əйелдің маңайына жолап көрген пенде емеспін.

	– Егер мен сенің көзіңе шөп салып, басқа еркектермен тамыр болып алсам, қайтер едің?

	– Онда сені екіленбестен-ақ өлтіре саламын.

	– Қойшы, түн ішінде қайдағы жаман сөзді айтпашы?! – деді Мүнира Жаппардың кеудесіне басын қойып, оның жүрегінің соғысын тыңдап жатып,– егер мені біреу зорласа, болмаса «тамыр болайық» деп соңыма түсіп алса қайтер едің?

	– Ондай иттің ертең-ақ аузы-басын қан жалата саламын.

	– Онда жарайды екенсің! – деген Мүнира Жаппардың кеудесінен басын ақырын ғана көтеріп, тағы да қылымси, наздана тіл қатты,– саған бір жүрек сырымды айтар болсам, сенесің бе, сенбейсың бе?

	– Қойнымда жатқан қатыныма сенбегенде кімге сенемін?

	– Ренжімейсің ғой?

	– Шыныңды айтсаң, ренжімеймін.

	– Жаным, көптен бері саған бір нəрсені айтайын, айтайын деп оқталып келсем де, бірақ, сен ренжи ме деп, айтуға батылдық ете алмай келген едім,– деген Мүнира қараңғы үйде екі қолымен бетін басып, қорс-қорс етіп жылап жіберді.

	– Үй, жеті қараңғы түнде саған не болды? Əлде біреуміреу бірдеме деді ме? – деген Жаппар да басын көтеріп, қараңғыда қатынына қадала қарады.

	– Біздің мекемедегі əлгі Сайланбек дегенді білесің емес пе?

	– Иə, білемін ғой, оны өзің де мекеме бойынша білері көп, білімді де, кішіпейіл азамат деп аузыңнан түсірмей мақтап отырушы едің ғой. Тіпті мекемеміздің білімсіз де алкеуде бастығымен шығыспайды. Екеуінің арасындағы қайшылық барған сайын өршеленіп, шиеленісіп келеді деп отыратынсың.

	– Ой, оның білімді де қабілетті болғаны құрып қалсын! Ол көптен бері маған сөз салып, артыма түсіп алды. Тіпті маған сені де жамандап, басқа адам құрып қалғандай, оған қалай тиіп қалғансың дейді .

	– Рас айтасың ба?

	– Рас емегенде. Мен оның талабына мақұл болмағаннан кейін ол менімен егесіп, басқалармен көңілдес екенсің деп жала жабады. Аздап тиын-тебен түсіріп жүрген қызметімді тартып алуға сұқтанады.

	– Қап, мына иттің баласының қорлығын – ай! Қазір-ақ барып, оның көкесін көзіне көрсетіп келейін,– деген Жаппар апыл-ғұпыл төсектен түсе берген еді, жалма-жан оны құшақтай алған Мүнира:

	– Жаңа ғана ренжімеймін деп уəде бергенің қайда? Тек сен маған сенсең ғана болғаны, ол неменің қолынан не келеді ғой дейсің? – деп оны зорлағандай орнына жатқыза берді. Осылайша той жасап, бір жастыққа бас қойғандарына 7-8 жылдың жүзі болып қалған ер мен əйел түн ішінде гүбіргүбір сыбырласып, таң атқанша сырласып шықты.

	Осыдан көп өтпей, Мүнираның əлдебір қызметтесі жасаған сенбі күнгі сүндет той соңында Сайланбек пен Жаппар қызыл қырғын болып төбелесіп тынды. Осыдан кейінақ «Сайланбек мекемесіндегі бірге істейтін келіншектерге көңілдес болайық деп сөз салып, олар ұнамаса, түрлі тəсілдерден пайдаланып, өш алады екен» деген тың да жаңа хабар бүкіл мекеменің түкпір бұрышын, қала берді мұқым қаланың көше-көшесін бұралқы иттей сумаңдап кезе жөнелді де, Мүнира «жаман еркектердің аздыруына алданбаған» ақ періште болып шыға келді.





ӨКІНІШ ПЕН ҚОРҚЫНЫШ




	– Жаным,– деді Бисара Аралбекті тас қылып құшақтап жатқан құшағын жаза беріп,– мені расында сағынып кеттің бе? – Сағынбағанда,– деді Бисараға кірпік қақпай қадала қарап жатқан Аралбек оны қайтадан құшақтай беріп,– өзіңді бір сүю үшін қаншалық зарыққанымды тек бір Алла ғана біледі.

	– Əй, кім біледі? Ертең үйіңе барып, əлгі қатыныңды көргеннен кейін мені ұмытып шыға беретін боларсың? – деген Бисара екі аяғын салбырата төсектен түсе берген еді, оны ту сыртынан қапсыра құшақтап, қып-қызыл шиедей ерніне құныдай жабысып, құшырлана сүйген Аралбек:

	– Саған салыстырғанда, ол сенің қолыңа су құйып та бере алмайды! – деді иесіне еркелеген күшіктей арсалаң қағып.

	– Шын ба? – деді тағы да басын көтере берген Бисара оған қарақат көзін қадай күлімсірей қарап,– осы сен шыныңды айтшы?! Үйіңдегі өзің айтатын салабаң мен екеуміздің қайсымызды жақсы көресің?

	– Əлбетте, өзіңді жақсы көремін. Сені шын жүрегіммен сүйемін. Өзіңді өмірлік жар ете алмай қалғаныма осы күнге дейін ерекше өкінетінімді саған талай рет айтқан едім ғой.

	– Рас өкінесің бе?

	– Өкінбегенде. Осы бір өкініш ғұмыр бойыма жалғасатын шығар! – деді Бисараның арқасын сипалап отырған Аралбек үздіге сөйлеп,– өзіңдей ақылды да сұлу жар құша алмай қалған мен бейбақ, бұл өмірге тек өкініш арқалап өту үшін ғана келген сияқтымын.

	– Əй, қандай екен? – деді дудырай қобырап, ұйпа-тұйпасы шыққан шашын қос қолымен жинастыра берген Бисара мырс етіп күліп жіберіп,– елдің көбі еркектер жаңасын көргенде, ескісін ұмытып кетеді деп жатады ғой. Ертең-ақ үйіңе барғанда əлгіңді жаңа көргендей-ақ құшақтап, талақша жабыса қаларсың.

	– Ойбой,– деді Бисараны тағы да қапсыра құшақтап, өзіне қарай тарта берген Аралбек,– енді, бір отбасында бірге түтін түтетіп отырғаннан кейін анда-санда оны да құшақтап қоятын кездеріміз болады. Алайда, оны құшақтап жатқанда, көңілімде қай-қашанда сен тұрасың да, өзіңді құшақтап жатқандай сезімде боламын.

	– Тек, шын болсын де! «Мен сенбеймін бойыма, не сояды ойыма» дегендей, еркек атаулыға сенуге бола ма? Əйелді алдауға келгенде сендердің тілдеріңнен бал тамып кетеді ғой,– деді орнына оңалып жатып, оң білегімен Аралбекті құшақтай берген Бисара.

	– Не дейсің? – деді Бисараның бұл сөзінен əлде неден секем алғандай болған Аралбек басын жастықтан жұлып алып,– əлгіндегі сөзіңе қарағанда менен басқа да көңілдестерің бар ұқсамай ма?

	– По, қызғанышың қоза қалды ма? – деді Аралбекті күшпен тартып жанына жатқызған Бисара жəне де сыңғырлай күліп.

	– Иə, қызғаныштың өзі жақсы көру емес пе? Жаңағы сөзіңді естігенде, еркектердің мінезіне недəуір қанық секілді сезіліп кеттің.

	– Қанық болмағанда. Əйел байқұстың бар баққан-күткені еркек болмай не болушы еді. Əлгіндегі сөздер басқа қатындардан естіген сөздер ғой, маған сенсең, осы уаққа дейін күйеуім мен сенен бөтен, етегімді ешкім де көтеріп көрген жоқ!

	– Е, бəсе! – деді көңілі енді орнына түскендей болған Аралбек Бисараны аймалап, аз үнсіз жатқан соң,– айтпақшы, əр жолы кездескен сайын маған күйеуің туралы мандытып ештеме айтпайсың ғой. Қазір екеуіңнің махаббаттарың қандай болып жүр?

	– Ой, ол бейшараны ауызға алып қайтесің? – деді Бисара жəне де орнынан көтеріле беріп,– оны көрсем-ақ болғаны ит жыным түсіп, құсқым келеді. Ол байқұстың ел секілді тауып жатқан артық табысы, не сен сияқты құқығы мен мəнсабы жоқ. Əйтеуір, бұл дүниеде пенде болып, қалқиып тірі жүр ғой. Үстіп жүріп күндердің бірінде үкімет ай сайын беріп жатқан даяр айлығынан да айырылып қала ма деп қорқа беремін.

	– Қойшы ары,– деді Бисараға жаңа көріп отырғандай таң қала қараған Аралбек,– бірнеше рет сыртынан көргенімде, тəп-тəуір, салауатты жігіт құсап көрініп еді ғой. Басқалардың да «қақ-соғы жоқ, жақсы жігіт» десіп, сыртынан мақтап отырғанын талай естігемін. Өзің де оған қыз кезіңде өлердей ғашық болып, қашып барып тиген екенсің ғой?

	– Ойбой, ол қай заман? – деді шаралы көзіне жас тола қалған Бисара түңіле тіл қатып,– «қыз күнінде қыздың бəрі жақсы, жаман қатын қайдан шығады» дегендей, жігіт кезінде бір көрмеге тəп-тəуір сияқты еді. Ол кезде оның қолынан ештеме де келмейтін босбелбеу боларын қайдан білейін. Қазіргі күнде елдің еркегі ойдан орып, қырдан қырып, жалғыз əйелін үлде мен бүлдеге орап жатса, ол бос уақыты бола қалса-ақ теледидарға тесіліп отыруды ғана біледі. Осындай салбөксеге қосақталып қалған менің маңдайымның соры бес елі болды емес пе?!

	– Жə, жə,– деді Аралбек Бисараны арқасынан қағып,– ерлі-зайыптылар арасындағы сүйіспеншілікті тек ақша мен байлықпен ғана бағалауға бола ма? Ол салбөксең мен секілді арақ ішіп, ойнас істемейтін шығар?

	– Ол бейшара ойнас істегенді қойып, əйелдердің бетіне түзу қарай алар ма екен? Бір күн арақ ішсе, екі күн қатарынан ауырып, үйде илектеніп жатады да қояды. Елдің күйеуі сияқты еркектік мінезі болмаған байдан да қожырап кетеді екенсің,–деген Бисара қос қолымен Аралбектің екі шекесін қысып тұрып, оның маңдайынан шөп еткізіп сүйді де,– көп күндер ойланып, көп түндер толғану арқылы онымен ажырасып кету бекіміне келдім,– деді жас үйірілген жанарын Аралбектің көзінен алмай.

	– Не үшін? – деді Бисарадан бұндай сөзді күтпеген Аралбек төсек жанындағы кішкене шкаптың үстінде тұрған темекісіне қол соза беріп.

	– Не үшін болушы еді? Қолынан боқ та келмейтін ондай еркекпен қосақталып, қашанғы күн өткізе беремін? Байлығы мен мəнсаптары бар еркектердің қатындары тəрізді менің де жұрт алдында шалқып жүргім келеді. Қашанға дейін тұрмыстың тақаршылығын тартып, басқаларға көз сатып отырамыз? Мендегі мына сұлулық пен мынадай сымбат тек байлық пен барлыққа ғана жарасатын болар?

	– Онда балаларыңды қайтесіңдер? – деп сұрау тастады аузына тістеген темекісін тамыза берген Аралбек, мына қатын шын айта ма дегендей, оған күдіктене қарап.

	– Е, балалар ма? Балалардың екеуі де қазір естерін жинап, етектерін жауып қалды. Ендігі ары оларды əлгі жаман бірдеме қылып бағатын шығар? – деді əлдебір жай нəрсені айтып отырған адамдай, көңілін кеңге сала сөйлеген Бисара төсектен түсе беріп,– бала үшін өз басымды құрбандыққа шалғанда, олар мен өлгенде басыма мұнара орнатады дейсің бе? Кешке дейін тапқан-таянғанымызды балалардың ауыздарына төсеп, өзіміз қалт-құлт етіп күн кешкенде, ондай тірліктің нендей мəні, қандай сəні болмақ! Бұл тірлікте адам өз бақыты үшін ғана жасамай ма?

	– Таң атпай қайда барасың? Əлі ерте ғой, жаныма біраз жата тұршы?!–деді Бисараның əлгі сөзінен соң қойнына жылан кіріп кеткендей тітіркене қалған Аралбек, темекісін қомағайлана сора отырып, – Сонда, расында, ажырасатын болдыңдар ма? Бұған күйеуің қалай қарайды? – деп асыға сұрау тастады.

	– Рас айтпағанда. Өтірік айтып отыр ғой дейсің бе? – деді қарсы қабырғада ілулі тұрған айнаға қарап, шашын түзеп жатқан Бисара, – ол ажырасуға қосыла ма, жоқ па? Онда менің нем бар? Ол бейшара мені бақытты етіп, қос қолымды жылы суға мала алмағаннан кейін ажырасуға қарсы болмайтын шығар?

	– Бұл іс жайында онымен əңгімелесіп көрген жоқсың ба?

	– Жоқ, онымен əңгімелесетін не бар? Ажырасамын дедім, бітті. Сол бір ауыз сөз де жетеді. Бұған ол қыңқ етіп, бір ауыз сөз де айта алмайды, – деп əдемі бөксесін бұраңдатып, қынай белін толғап, баяу басып келіп, Аралбекті құшақтай төсекке құлай берген Бисара, – оның үстіне сен де анда-санда кездескен сайын сенімен қосылып өмірлік жар бола алмағаныма ерекше өкінемін деп, зарлайсың да отырасың. Сүйген адамыңа өмірлік өкініш арқалатып қою адамгершілікке жата ма? Сонымен одан ажырасқаннан кейін саған тиіп, сенің өмірлік өкінішіңді аяқтату бекіміне келдім. Енді маған разы шығарсың? – деді Аралбектің қолындағы темекісін жұлып алып, – қойшы, осы немені бұрқыратпай, – деп оны күлсалғышқа нығарлап өшірді де, ернін ерніне төсей берді.

	– Разымын, – деген сөз шарасыз аузынан шығып кеткен Аралбек те оны аймалауға бейімделе берді. Осылайша бірінбірі құшырлана сүйіп, аялай аймаласып, недəуірге дейін үнсіз жатқаннан кейін Бисара:

	– Таң атайын деп қалды. Енді осындай қараңғыда ел көзіне түспей кетіп қал! – деді басын көтеріп, қымтала жабылған терезеге қараған соң,– бүгін əлгі салбөксе мен балалар үйде жоқ орайда өзіңді бір қуантайын деп, кездесу талабыңа мақұл болған едім. Онымен ажырасу бекімімді саған айттым. Ал, енді өзің қайтесің? Сенде əлгі салабаңды енді тастайтын шығарсың? Оны тастайтын болсаң, бүйтіп ұрланып-жырланып, қуыстанып, қорықпай-ақ екеуміз бір отбасылы болып алар едік. Бір аптадан қалдырмай маған байлауыңды айтатын бол!

	– Мақұл, мақұл, мен жақсырақ ойланып көрейін,– деп міңгірлей тіл қатты, «ойбай, енді бұл арадан қашпасам болмай қалды» деген ойға атбасын тіреген Аралбек, төсектің аяқ жағына тастаған сымын іздеп жатып.

	– Ойланатын не тұр? – деді Аралбектің сасқалақтап жасаған ебедейсіз қимылына қарап, жымия күлген Бисара, – өмір бойы менімен қосыла алмай қалдым деп, өкініш арқалағанша, əлгі салабаңнан ажырасып, мен секілді бақыт құсыңды қолыңа қондырмайсың ба?

	– Жарайды, жарайды. Осы бір аптаның ішінде өзіңе жақсы хабар айтамын, жаным,– деді Аралбек Бисараға ыржия қарап,– менің телефонымды тос, мақұл ма?

	– Мақұл, ендеше, осы бір аптада сенің телефоныңды зарыға тосамын деші! Оншақты жылға шыдаған басым енді қалған бір аптаға шыдамайды дейсің бе?

	– Ендеше, солай болсын! – деді киімдерін асыға, алқынжұлқын киіп болып, шапанының түймесін дегбірсіздене түймелеп жатқан Аралбек,– өзің айтқандай, жерге жарық түспей тұрғанда кетіп қалайын. Біреу-міреу көріп қалып жүрмесін. Есіктен алды-артына қарамай асығып шығып бара жатқан Аралбекке əлдебір сезім толқынысымен қарап тұрған Бисара «əй,еркектер-ай!Өтіріктішындайқылыпсоққанда,ауыздарың қисаймайды-ау! Сені бүгін бір састырдым ба, бəлем, мен білсем, енді қайтып жоламайтын шығарсың?!» деп ойлады да, өз-өзінен кекете мырс етіп, артына қарай бұрыла берді. Ал, Бисараның үйінен асыға шыққан Аралбек таң қараңғысында қонақ үйіне қарай үкідей ұшып, аш қасқырша желе жортып келеді. Құлағына əлгінде Бисараның айтқан сөздері қайта-қайта жаңғырыға естіліп, үйінде қалған əйелі мен балалары өзіне қарай жан ұшыра жүгіріп келе жатқандай сезіле береді де, «жанұя» деген сөз қандай тауып қойылған атау деген бір ой ми шарында шырқ көбелек айналып келеді.

	2003 жыл





ҚЫЗМЕТ АРАЛЫҒЫНДАҒЫ ƏҢГІМЕ




	Кей-кездері бір кеңседе бірге отыратын қызметкерлердің ешкімнің ұйымдастыруынсыз-ақ белгілі бір тақырыптағы əңгімеге түсіп, ол жəйында талас-тартыстар жүргізіп кететін кездері де болады. Міне бүгін де күнде шұқылап əбден зеріккен жұмысымызға қолымыз бармай, ананы-мынаны айтып отырған едік, бір сəтте ойына қайдан түсе қалды екен:

	– Əй, Айташ, сенің əлгі аузыңнан тастамай үнемі мақтап отыратын, былтырғы жылы ғана мəдениет мекемесіне орынбасар бастық болған сабақтасың Нұрдəулет, барып тұрған алаяқтың өзі екен ғой,–деп тың əңгіме бастады, аузындағы сағызын былш-былш еткізіп шайнаңдап отырған, қас-қабағын қиылта бояп, ерніне баттастыра бояу жағып алған Сабира атты келіншек маған қадала қарап. Бұл сөзден кейін бөлмеде отырғандар оған жабыла қарай қалыстық.

	– Е, ол солғұрдайын не істепті? – деп қадала кеттім, əдетте Нұрдəулетпен жақын араласып жүретін мен.

	– Не істепті дерің бар ма? Бүкіл аудан қалашығы бойынша гулеп жүрген сөзді əліге дейін естімедіңдер ме? Ол барып тұрған жүргіштің өзі екен емес пе?

	– Жүргіш дейді? Онысы несі?

	– Ой, жүргіш демей, жезөкше деп ашығын айтпайсың ба?–деді сөзге киліге кеткен қоңқақ мұрын, алакөз Жеңіс.

	– Иə, жезөкше екен.

	– Қой ары,– дедім мен тағы да – күні-түні өз жұмысынан бас алмауды ғана білетін ол үндемес, жезөкшелік дегеннің не екенін біле ме екен?

	– По, шіркін! Айтасың ғой,– деді Сабира құтты өз қолымен ұстап алған адамдай, маған қарап шайнаңдай отырып,– «үндеместің ішінде үйдей пəле жатады» дегендей, пəленің барлығы сол секілді үндеместерден шығады.

	– Е, сонда ол үндемесің нені бүлдіріпті? Кімге барып қол салыпты? – деді орнынан көтеріле отырған Жеңіс.

	– Ойбой, нені бүлдіріпті дерің бар ма? – деді Сабира аузындағы шəйірін оң қолының сүйрік саусақтарына ала беріп,– ол мекемесіндегі Жанаргүл атты жас келіншекке сөз салып, ол талабына мақұл болмағаннан кейін оны қызметінен алып, жұмыссыз қалдырамын деп қысым көрсетіпті. Сонымен ол келіншек Нұрдəулеттің үстінен жоғарыға арыз айтамын деп шапқылап жүрген көрінеді.

	– Бұның барлығы қудай өтірік! – дедім сабақтасымды қалай ақтарымды білмеген мен,– ол Жанаргүл деген келіншекті əбден білемін. Бірнеше жылдың алдында оқу бітіріп келгенде, аудандағы бастықтардың біреуінің ұлымен махаббат байласып жүріп, соның шапағаты арқылы аудан қалашығына қызметке орналасып алғаннан кейін əлгі жігітті тастап шыға берген алаяқтың өзі болатын.

	– Ой, сен ол келіншектің бар сырына қанық ұқсамайсың ба? – деп сөзге араласты əлгіден бері құлақ молласы болып үндемей отырған, ақсұр өңді, жалпақ бет, жатып атар мысқылы бар Мұрат, – сен де оған сөз салып, тұмсығыңа жегеннен саусың ба? Ол келіншекті мен де танимын. Балдызыммен ілесіп, біздің үйге де бірнеше рет бас сұққан. Бір көрмеге өте өңді, əдемі келіншек тəрізді көрінген.

	– Иə, иə,– деді Сабира жітірмелете сөйлеп,– расында, ол өте өңді, сұлу келіншек. Ал, сұлуды көргенде еркектердің ауыздарының суы құрып, емешектері үзіліп тұратындары белгілі ғой. Əлгі бастығы да оның сұлулығына бола екпетінен түскен болар?

	– Мəселе міне осы арада, – деді əңгімеге енді мықтап араласу нысанын байқатқан Мұрат,– сұлу əйел – көздің құрты. Осындай сұлулық қашанда еркектерді жолдан аздырғыш келеді. Сұлулық алдында еркектер қай уақытта да дəрменсіз болады. – «Алдынан сұлу əйел өткенде, оған 80-дегі шал да қадала қарап қалады» дейтін сөз бар. Сол сияқты əлгі айтып жатқан Нұрдəулеттерің де ол əйелдің сұлулығына жылан арбаған торғайдай топ ете түсті ме кім білсін!

	– Міне осы емес пе?–деді Мұраттың бұл сөзінен кейін айтқаным дұрыс болды ма дегендей, онан ары екілене түскен Сабира,– қазіргі еркектерге сенім жоқ. Олар жаңасын көрсе, ескісін ұмытып шыға береді. Үйлерінде бүлдіршіндей əйелі мен бала-шағалары отырса да, басқа əйелдердің соңынан түседі. Сондықтан да дүниені қашан да еркектер бүлдіріп жүреді. Қазіргі кезде көңілдес ұстау деген еркектер үшін бір сəн болып бара жатыр.

	– Сабира шын айтады,– деді Мұрат,– жақындағы бір журналдан оқуымша, қазір елімізде 80 пайыздан астам еркекте көңілдес бар екен.

	– Бірақ, осыған бола «дүниені еркектер бүлдіреді» деген қорытынды шығаруға болмайды, – деп дау айттым мен,– біздің ата-бабаларымыз ер мен əйелдің қалыпсыз қатынасы жəйында «буыршын көзін сүзбесе, бура бұйдасын үзбейді» деп қортынды сипатты байлау айтса, орыстар да «қаншық көнбесе, төбет төнбейді» дейтін мақал айтады. Сондықтан əйелдер өздеріне мықты болса, еркектер оларға жолай алар ма еді? Еркектерге жағатсып, қиыла наздана жүріп, дүниені ең алдымен əйелдер бүлдіреді.

	– Дұрыс. Дұрыс,– деді сөзді іліп ала жөнелген Жеңіс,– дүниені əйелдердің бүлдіретіндігі араптардың дүниеге əйгілі классикалық романы «Мың бір түнде» баяғыда-ақ дəлелденіп болған шындық. Осы күні əйелдер қоғамдық қызмет барысында ерлерге жете алмайтын əлсіздігімен ерлердің алдында шарасыз қалады да, күндері үшін күлік жеп, ерлерге жағатсып, ерке наздары арқылы оларды аздыруға мəжбүр болады. Еркектерді сүйеніш қылып, арқа тұту үшін олармен көңілдес болып алады. Сүйтіп жүріп соңында барлық пəле-қазаны еркектерге жауып, өздері əппақ болып шыға келеді. Соның үшін əйелдерге ешқашан да сенім артуға болмайды.

	– Бұның қудай өтірік! – деді Жеңіске ішіп-жеп, алая қараған Сабира, – Бұның əйелдерге жапқан қып-қызыл жала! Дүниені еш уақытта да əйелдер бүлдірмейді. Өйткені бағана өздерің айтқандай, еркек атаулының бөтен əйелді көргенде, ауыздарының суы құриды. Өте-мөте сұлу əйелді көргенде өліп кете жаздайды. Əйелдердің əлсіздігі мен əлжуаздығынан пайдаланып, оларды басынып, қолжаулық еткілері келіп тұрады. Əйелдерді бір мезет ойнап тастай салатын ойыншық ретінде көреді.

	– Сабираның бұл сөзінің жаны бар, – деді Жеңіс екеумізге қарап, көзін қысып қойған Мұрат,– расында, əйелдер əлжуаз жаратылған пенде ғой, ал, əлжуазды кім бөзек етіп, əлсізді кім басынбайды дейсің? Сұлуды елдің бəрі сүйгісі, еркек атаулының барлығы құшақтағысы келеді. Тіпті Абай атамыз да «биені байлап, сұлуды жайлап... » деп жазған болатын. Сондықтан дүниені ең алдымен еркектер бүлдіреді.

	– Сонда ерлер əйелдерді пышақ оқтап тұрып сүйіп, қылышпен зорлап төсекке шығаратын болғаны ғой. Онда ол басқыншылық жасау қылмысы болып, еркектердің бəрі түрмеде шірімей ме? – деді өз-өзінен мырс етіп күлген Жеңіс.

	– Соны айтам,– дедім мен де, – жаңа Мұрат осы күнгі еркектердің 80 пайызы көңілдес ұстайды екен деді ғой, сонда олардың барлығы əйелдерді зорлап төсекке шығарып жүр ме екен? Осы кезде бөлме іші бір мезет тым-тырс бола қалған еді, бұл тыныштықты Мұрат бұзды:

	– Ары ойлап, бері ойлап көргенде, дүниені əйелдердің сұлулығы бұза ма екен деп ойлап отырмын.

	– Меніңше, мəселе тек қана сұлулықта емес,– деді Жеңіс, – өң-əлпеттегі сұлулық тек сыртқы көрініс қана. Ал, нағыз сұлулық адамның жан дүниесінде жатады. Сырты қаншалық сұлу болса да, жан дүниесі толыспаған адамның ішінде ит өліп жатады.

	– Дұрыс айтасың,– дедім мен тағы да басымды екілене шұлғып,– расында, адамның сұлулығы оның ішкі жан дүниесінде жатады. 5-6 жылдың алдында аудан бойынша сұлу атанған əлдебір келіншектің шешесін сабап жатқанын өз көзімізбен көрдік деп, көршілері жағаларын ұстап отырушы еді. Осындай анасына қолы тиген əйелде қайдағы сұлулық болсын! Ал, күлді-көмеш болып, отбасын дұрыс ұстай алмай жүрген сұлу əйелдердің талайын көріп жүрміз ғой.

	– Былай десек, онда дүниедегі сұлулық пен көркемдікке қара шаптаған боламыз, – деді əлде нені ойлана қалған Мұрат,– меніңше, дүниені ер де, əйел де, сұлулық та бүлдірмейді. Қайта жер басып жүрген екі аяқты адам пендесі бүлдіреді.

	– Бұл не дегенің? – деді Жеңіс оған таңырқай қарап,– ер де, əйел де екі аяқты пенде емес пе? Сен дүниедегі əйгілі «Мың бір түнді» терістегелі отырған жоқсың ба?

	– Менің айтайын дегенім,– деді аз мүдіріп қалған Мұрат,– «Мың бір түн» жазылған кездегіге қарағанда қазір ер мен əйелдің парқы өте азайып кетті. Былайша айтқанда, кезекте ер мен əйел барған сайын парықталмайтын болып барады.

	– Мұрат өте дұрыс айтады! – деді екі алақанын бір-біріне шарт еткізіп ұрған Сабира қуанғанынан секіріп кете жаздап, – шынында, қазіргі күнде ер мен əйелдің ешқандай парқы қалмай бара жатыр.

	– Қалайша?

	– Қалайша дейсің ғой? Бұрынғы замандағы еркектер мен əйелдердің қандай болғанын білмеймін. Ал, қазір еркектер мен əйелдердің арасында ешқандай парық жоқ. Мəселен: ерлер істейтін қызметті əйелдер де істейді. Ерлер табатын табысты əйелдер де табады. Əйелдер айтатын өсекті ерлер де айтады,– деді Сабира қарамен боялған қас-қабағын ойната отырып.

	– Еркектер де өсек айтады? – дедім мен таңғалысымды жасыра алмай, – Ерлердің өсек айтқанын сен қашан естіп жүрсің?

	– Ендеше, сен айта қойшы, өсек деген не нəрсе? – деді Сабира маған қарсы сұрақ қойып.

	Мен қапелімде бұл сұраққа жауап бере алмай мүдіріп қалған едім, мені бұл тығырықтан Мұрат алып шықты:

	– Өсек дегеніміз – басқалар жайында негізсіз сөз сөйлеу.

	Немесе басқалардың сыртынан ғайбатын айту.

	– Бəрекелді! – деді Сабира қуанғандай болып,–бағанадан бері сендер басқалардың сыртынан өсек айтпағанда не айттыңдар? Бұрын өсекті тек əйелдер ғана айтады деуші еді, қазір оған еркектер де қосылатын болды. Сонда ер мен əйелдің арасында қайдағы парық қалды?

	– Япыр-ай, мына қатынның үшеуімізді бірдей тақырға отырғызып кеткенін қарашы?!–деді қарқылдай күлген Жеңіс, – расында, біз бағанадан бері елдің сыртынан өсек айтқан болдық па?

	– Ол қайдағы өсек болсын, əдеттегі қысыр əңгіме ғой. Бұндай қысыр кеңестердің барлығын да өсек деуге болмайды,– деді Мұрат тағы бір қиырға қиялай тартып,–дегенмен қазіргі ер мен əйелдің арасында парық қалмай барады дейтін сөздің азғантай болса да қисыны бар ма екен деп ойлай беремін. Өйткені осы күндегі көп санды еркектер əйелдерінің сөздерінен шықпайтын болып барады.

	– Рас айтасың! – деді осы арада əлде неге шарасыз мойынсал болғандай болған Жеңіс, – қарап отырсаң, бүгінгі күннің еркектерінде еркектік кесек мінездер барған сайын азайып, күн өткен сайын сұйықтап келеді... – деп жəне бір дауды бастай бергені сол еді, дəл осы кезде бөлмеге бастығымыз бас сұға қалды да, əңгімеміз осы арада үзіліп тынды. Осыдан көп өтпей, бір күні Нұрдəулетке кездесіп қалғанда, одан өзі туралы өріп жүрген өсектің жайын сұраған едім.

	– Бұны саған бастан-аяқ түсіндіру үшін бірталай əңгіме айтуға тура келеді, – деді ол жер жылжыса жылжымайтын мінезімен баяу сөйлеп,– ұзын сөздің қысқасы, мен жаңа қызмет орнына барғаннан кейін, бəлкім, мені сүйеніш қылып, тірек тұтпақ болған болар, ол əйел маған жалпаңдап, жағатси бастады. Мекемеге барсам болды, жылмия күліп, туған келінімдей сызылып тұратын əдет тапты. Тіпті бірнеше рет отбасына шақырып, əйеліме қымбат бағалы шетел пальтосын да кигізіп жіберді. Сонымен мекемеміздегі аз сандағы қазақтардың бірі ғой деген оймен мен де оған қолымнан келетін көмегім мен жəрдемімді көрсетіп, қызмет барысында білгендерімді оған үйретіп, қосарға алған аттай жетектеп жүрдім. Тіпті көп ұзамай мекемеміздің өзім жауапты болған «шағын қазынасының» кəссірлік міндетін де алып бердім. Алайда, жарым жылдың айналасында оның бұл міндеттің үдесінен шыға алмайтындығы, тіпті ішінара қиянаттары да байқала бастады. Сонымен оны басқа жұмысқа ауыстыруға мəжбүр болдық. Осыдан кейін-ақ оның мекемеміз көлемінде қадыры кетіп, сүйкімсіз бола бастады. Мен де бұрынғыдай емес, одан атбойымды ала қашып, қашқалақтап жүретін болдым. Сонымен оған жасаған жақсылықтарымның соңы неге апарып соққанын өзің де біліп отырсың ғой.

	– Расында, бұл саған жабылған жала болса,– дедім мен оған күдіктене қарап,– қазір ол қатын көрінген жерде көйітіп, сен жөнінде алуан түрлі сөздер айтып жүрген көрінеді. Өзіңнің азамат басыңды осылайша жалған жалаға байлап қоясың ба?

	– Битке пышақ суырып, қатынмен бірге қатын болып қайтемін? Ол қатын көрінген жерде өтірігі мен өсегін айтып жүрсе, жұрт алдында өзінің қандай əйел екенін əшкерлеумен ғана тындым болады. Ондай надан, жан дүниесі пəле-қазаға толған əйелмен алысқанда маған не түседі? Арыстан қашан мысықпен алысушы еді?!

	– Онда жұрт пікірі мен ел сөзін қайтесің?

	– Ел айта-айта жалығып, жұрт дуылдай-дуылдай қоятын шығар? – деді Нұрдəулет əлденеге асығып тұрғандай сағатына қарап қойып,– «Өтірік сөз өрге баспайды» дегендей, жалғыз қатынның өсегі мені қайте қояр дейсің? Ол өзінше осындай өтірік-өсегі арқылы мені мұқатпақ болып жүрген болар? Солай ойласа, ойлай берсін! Өйткені ит өз алдына əупілдеп үре береді. Ал, керуен өз алдына көше береді емес пе?!

	2003 жыл





АҚША ТИЫННАН ҚҰРАЛАДЫ




	– Жақыннан бері ағаларың біртүрлі болып өзгеріп барады,– деп мұң шақты жексенбі орайымен қыдыра келген қайын сіңілісі Шолпан мен күйеу балалары Төкенге кезек қарап шəй құйып отырған, отыздың ортан беліне келіп қалған аққұба өңді, дөңгелек бетті, бетінің ұшы бояу жаққандай үнемі қызарып тұратын, басына Пəкістан жаулығын байлап алған Зейнеш,– екі күннің бірінде менімен жəне балалармен ұрысатын əдет тауып алды.

	Клет үйге салынған ағаш сəкінің ортасына қойылған дөңгелек ас үстелін қоралай шəй ішіп отырған Төкен мен Шолпан жеңгесінің бұл сөзінен кейін бұл кісі рас айтып отыр ма дегендейін, қолдарына шыныларын ұстаған беті оған аңтарыла қараса қалды.

	– Рас айтам,– деді олардың қарастарынан əлденені сезгендей болған Зейнеш тағы да мұңая тіл қатып,– сендерге бұл сөзді қалжыңдап айтып отырғаным жоқ. Анда-санда есігімізді бір ашқанда, өздеріңе бұл сөзді айтпасам да болатын еді. Алайда, жаныма батқандықтан шарасыз ауызға алып отырмын.

	– Сонда сіздерге не болды?–деп сұрау тастады жеңгесінің сөзіне сенер-сенбесін білмей отырған, өрілмеген ұзын қара шашын жауырынына төгілте жауып жіберген, қала келіншектерінше қасы-көзін бояп алған, ақсұр өңді, əдемі тікше кеңсірікті, толықша келген балтырын төр алдынан есікке қарай созып жіберіп шəй ішіп отырған Шолпан.

	– Не болушы еді? Баяғы ақшаның кеселі! – деп Зейнеш Төкен ұсынған шыныға қолын соза беріп жайбарақат тіл қатты.

	– Ақша дейсіз бе? – деді Зейнештің созған қолына босаған шынысын ұстата берген қоңырқай өңді, қою қасты, алакөздеу келген, дембелше денелі Төкен таң қала тіл қатып,– сіздерді бірнеше жылдан бері байып кетті деп əнеу күні радиода айғайлап жатқаны қайда? Тіпті газетке де жазып еді ғой!

	– Ой, байығаны құрысын! Кеселдің бəрі осы баюдан шығып отырған жоқ па? – деді шəй құйған шынысына сүт қосып, Төкенге ұсына берген Зейнеш.

	– Ойбой, жеңге, не деп кеттіңіз өзі, айтқан сөзіңізден түк түсінсем бұйырмасын! – деді шəй үстеліне жақындай отырып, жеңгесіне бүгін көріп отырғандай қадала қараған Шолпан,– кеселдің бəрі баюдан шығып отыр деген не сөз?

	– Иə, кеселдің бəрі осы байлық пен барлықтан шығып отыр! Бүйтіп бай болғаның бар болсын, одан да бұрынғы кедейлігім мың артық екен!

	– Ой, Алла, не деп кеттіңіз жеңге? – деді жанындағы Шолпанға бұл не деп кетті деген кісіше қарап қойған Төкен,– «əкесі өлгенді де естіртеді» дейді екен ғой, не де болса ашалап, түсіндіріп айтыңызшы?!

	– Бұны сендерге қалай айтып, не деп түсіндірсем болар екен? – деді өз ойын бұларға қалай айтудың бабын таппағандай аз мүдіріп қалған Зейнеш, – қысқасын айтқанда, осы аз байлық біткеннен кейін ағаларың барған сайын сыған, барған сайын қарау болып өзгеріп барады.

	– Қалайша? – деді бұрын ағасының бұндай мінезін байқамаған Шолпан тағы да сұрау тастап.

	– Қалайша екенін кім білсін, əйтеуір, ақшамыз көбейген сайын ұрыс-қағысымыз да молайып, ағаларың бір тиын үшін тік тұрып, қалтасынан жарты жармақ шығарғысы келмейтін Шығайбай болып барады.

	– Ой, Алла! Атамыз қазақтың «жыланға түк біткен сайын қалтырауық » деген сөзі шын болғаны ма? – деген Төкен аяғы ұйып бара жатқан соң малдас құйып отырған аяғын жаза беріп.

	– Дəл айтасың! – деді Төкенге қарап қойып, алдындағы сүт құюлы тұрған шөңкедегі қаймақты қасықпен езе берген Зейнеш,– ағаларың барған сайын шық бермес Шығайбай болып барады. Екі сөзінің бірінде «ақша тиыннан құралады» деп, үйдегі керек-жарақтарға да ақша шығарғысы келмей тұрады.

	– Қойыңыз, бұл сөзіңіз құйдай өтірік! – деді ағасын ақтағысы келген Шолпан үстел жанынан шегіне отырып.

	– Үйбай, Шолпан, мен саған өтірік айтып не қыламын! – деді дəл осы арада көз шарасына жас тола қалған Зейнеш бұрыла беріп,– ағаңды саған жамандап отыр дейсің бе? Маған сенбесең, кешке оқудан келгенде Жəйнадан сұрап көрші, екі аптаның алдында Жəйна сабақтастарым анадай шапан, мынадай сым алды деп, құлақ етімді жей берген соң, есейіп қалған бала қатарына қарап бой түзегісі келетін шығар деген оймен, оны ағаңа айтып көрген едім. Ол: киіп жүрген шапаны бар, жалаңаш жүрмегеннен кейін болды емес пе деп, қолын бір-ақ сілтеді. Артынан Жəйна жаңа киім алып бермесеңдер оқуға бармаймын деп қиғылық салған еді, шапалақпен екі тартып тыныш болды.

	– Сонда ол кісі ақшаны неге істетемін дейді? – деп сұрау тастады Төкен артына бұрылып, көз шарасына үйіріле қалған жасты алақанымен сүртіп жатқан Зейнешке қарап қойып.

	– Неге істеткелі жүрген ит біле ме? – деді қайтадан орнына түзеліп отырған Зейнеш тағы да шағына сөйлеп,– бұрындары пəлен ақшамыз бар, түген ақшамыз бар деп, үй ішінде мақтанып отырушы еді. Бір жылдан бері ақша атаулыны бізге көрсетпей, өзі тыққыштап бəнкеге қоятын болып алды. Жақында нағашымның немересіне жасаған сүндет тойына барамын, тойға киіп баратын тəуір көйлек алуға ақша бер десем, маған «той сайын жаңа көйлек алып беретін менің ақшам далада шашылып жатыр ғой дейсің бе» деп, далаға сөйлейді. Тіпті, «той, той деп азғана ақшаны құртатын болдыңдар» деп, тойлыққа да ақша бергісі келмейді. Сонымен осы үйде екі күн қатарынан қырғын төбелес болды. Сонда басқа елдің қатындары сияқты үстімізге жөні түзу киім кие алмасақ, балалар да үсті-бастарынан жүдеп жүрсе, өздерің айтыңдаршы, барлық пен бардамдықтың не пайдасы болғаны?

	Зейнештің сөзі осы араға келгенде Төкен мен Шолпан бір-біріне қарап, не айтудың жөнін таппай үнсіз отырып қалған еді, бағанағыдай емес ашылып алған Зейнеш одан ары ашына сөйлеп кетті.

	– Расында, тірі кезіңде қолда бар байлықтың пайдасын көріп, ел секілді ішіп-жеп, ойнап-күлмесек, онда сол байлықтан не марқадам табамыз? Осы күнде елдің бəрі бай болсам деп, сол байлыққа қолдары жете алмай жүрсе, ал, біз қолда бар азғантай байлықтың игілігін көре алмай отырмыз. Бүйтіп құраған байлығың мен ақшаң құрысын! Құдайдың құтты күні ақша үшін ұрысып, ақша үшін төбелесіп отырсақ, бұл өмірдің не қызығы қалды? Одан да бұрынғы кедейлігім əлдеқайда артық екен!

	– Сонда, ол кісі не айтады? – деді ұйыған оң аяғын қос қолымен сипалай берген Төкен, – ақшаны бірдемеге істеткелі жүрген шығар?

	– Не айтушы еді? Екі сөзінің бірінде «ақша тиыннан құралады» дегенді айтады да отырады. Міне өзі де келді ғой деймін, қалған жəйді, өзінен сұрай жатарсыңдар? Қайта келгендерің өте жақсы болды, осы рет ағаларыңа білген ақылдарыңды айтып кетіңдер?!

	– Ағасы,– деді Төкен шəй ішіліп болып Зейнеш пен Шолпан асжаулық жиып, ыдыс-аяқты жуу сияқты жұмыстармен ауыз үйге шығып кеткен орайда. Қырықтың қырқасына енді ғана ілінген, сырықтай ұзын бойлы, ұяң сары шашты, көгілдір көк көзді, əдеттегі көк кездемеден қолқылдаған кəстөм-шалбар киген қайынағасы Жақияға қарап,– жақында өзіңізді радиода тəуір-ақ мақтады, «Шиңжаң газетінде» сізді «Баю жолының бастамашысы» деп мақала жазыпты, көрген шығарсыз?

	– Иə, көрдім,– деді ұйпаланған сары шашын оң қолымен салалай тарап қойған Жақия,– бізде қайдағы ондай байлық дейсің? Баяғы жазғыштар көпіртіп жаза береді де.

	– «Жел соқпаса шөптің басы қимылдамайды» дегендей, өзіңізде бірдеме болғаннан кейін жазатын шығар. Əйтпесе, жоқты жонып табу кімнің қолынан келеді дейсіз?

	– Иə, Құдайға шүкір, там-тұмдап жиған бірдемеміз бар екені өтірік емес.

	– Сонда ол байлықты неменеге істетпексіз?

	– Ойбой, «бар болып, байы өлгенге қайдан жетсін» дегендей, бар дүние қаша ма? – деді төр алдына шынтақтап жата берген Жақия,– маған қарағанда көздерің ашық, көкіректерің ояу үкіметтің кəдірісіңдер ғой, қайта бүгін жақсы келіпсіңдер, осы мəселе жəйінда Шолпан екеуіңнен арнайы барып ақыл сұраймын ба деп жүруші едім.

	– Қойыңызшы, үкіметтің берген азғантай тиын-тебеніне сүйеніп əрең жан бағып жүрген бізден байлық жəйінда не ақыл шығады ғой дейсіз? – деді ойына бір қулық түсе қалған Төкен,–бізге қарағанда, қайта сол байлықтың басы-қасында өзіңізбен бірге жүрген Зейнеш жеңгейден ақыл сұрағаныңыз жөн емес пе?

	– Қой оны! – деді шынтақтап жатқан жерінде басын шайқап мырс етіп күліп жіберген Жақия, – оған айтсаң қолдағы Құдайдың зорлығымен зорға жинаған азғантай байлықты ішіп-жеп, ойнап-күліп, шашып жіберуден басқаны білмейді. Оның ойынша барды киіп, бақанды қолға алып, тойдан-тойға барып жүрсе ғана болғаны. Маған бұл ойын орындату үшін көптен бері ол жанына балаларды да қосып алатын өнер тауып алды. Оған қанша айтсам да, əйтеу «ақша тиыннан құралады» деген бір ауыз сөзді ұқтыра алмай-ақ қойдым.

	– Ақша тиыннан құралады дейсіз бе?

	– Иə, ақша тиыннан құралмағанда аспаннан салбырап түсе қалушы ма еді? «Іше берсең көл де таусылады» дегендей, албаты бұзып-шаша берсең азғантай байлық қаншаға шыдайды дейсің? Сондықтан балаларыма үнемі үнемшіл, қажырлы-қарапайым болыңдар деп ақыл айтып отырамын. Мен емес тіпті дүниедегі ішінара атақты миллионерлер де ел қатары тамақ ішіп, жұрт секілді қарапайым киініп, балаларын да өз күштерімен жан бағуға тəрбиелеп отырады екен ғой!

	– Иə, дүниеде сондай қарапайым тұрмыс кешіретін миллионерлердің бар екенін газет-журналдардан оқып жүрміз ғой, сонда өз ойыңыз қалай?

	– Менің ойым ба? Менің ойым өте қарапайым, «ақша тиыннан құралады» дейтін принципте берік тұрып, бірталай қаржының басын құрап алған соң үлкен қалалардың біріне барып серіктік құрсам ба деймін. Денсау болса, онан ары халықаралық саудамен айналысамын ба деген ойым бар!

	– Жəрəйді екенсіз, арманыңыз алыста жатыр екен!

	– Осы жолы келгендерің көрім болды, – деді басын көтеріп Төкеннің жанына таяу сырыла келген Жақия дауысын бəсеңдете шығарып,– Бұл арманды іске асырудың бірден-бір алғы шарты ана жеңгелерің мен балаларға «ақша тиыннан құралады» дейтін бір ауыз сөзді ұқтыру болып отыр. Сондықтан Шолпан екеуің осы рет жеңгелерің мен балаларға көптен ақыл айтып кетіңдер?! Жақияның осы бір өтінішін естіген Төкен «япыр-ай, енді кімге ақыл айту керек? Тағы да екі нардың арасында қысылып қалған шыбынның күнін көретін болдым-ау!» дегенді ойлап, үн-түнсіз отырып қалды.





САУДАДА ДОСТЫҚ ЖОҚ




	– Арнайы келіп, көңілімді сұрағаныңа рахмет! – деді шипахананың темір төсегінде ақ жəйманың үстінде əппақ көрпе жамылып жатқан, қара торы өңін айғыз-айғыз əжім іздері шимайлаған, жүдеу өңді, екі білегінің көк тамырлары адырайып-адырайып тұрған, əлсін-əлі күрік-күрік етіп жөтеле беретін Шүленбай ақсақал қарсы алдында отырған Ережепке риза бола қарап.

	– Оған несіне рахмет айтасың? Қайта əнеу күннен бері арнайы келіп, көңіліңді сұрайтын жөнім бар еді,– деді өңірі мен етегіне май дақтары сіңіп, жып-жылтыр болып кеткен əскери сары ішік киіп, белін қоңыр қайыс белбеумен тартып алған, иегі мен екі жағын сақал-мұрт басқан, қызыл шырайлы, қисық ауыздау келген, болаты қайта бастаған екі көзі жасаурап тұратын, алпыстың алқымын алып қалған Ережеп ақсақал,–кеше мына ұлымыз екеуміз қолдағы біраз малды сойып, соның етін базарға сала қояйық деп, осы араға келген едік. Өзіңнің сырқаттанып ауруханаға жатып қалғаныңды түнде құданың үйінен естідім. Сонымен базар ашылғанша көңіліңді сұрап шыға қояйық деп тəңертең ерте келіп отырғанымыз ғой.

	– Рахмет, Ереке! – деді желкесіндегі биік қойылған жастыққа сүйеніп отырған, жас шамасы жағынан Ережеппен шамалас Шүленбай ақсақал төсектің аяқ жағында отырған Ережептің ұлы Өмірбекке қарап қойған соң ентіге дем алып,– е, мынау кенже ұлың ба? Биыл 22-23-терге келіп қалған шығар? Ой, шіркін! Кеше ғана жалаң бұт жүгіріп жүрген балалар да міне бүгін азамат болып қалыпты-ау, зырлап бара жатқан дүние деген осы ғой, баяғы! Азамат болды деген осы, өз жаныңа ертіп сауда-саттыққа баулып жүргенің жақсы болған екен.

	– Бұл да не жырғағаннан маған еріп жүр дейсің? Баяғы қу тірліктің қамы ғой,– деді Ережеп мүйізгек басқан оң алақанымен көптен бері алынбай қаулап өсіп бара жатқан сақалын сипап қойып,– əлгі орталауына дейін недəуір оқып келген еді, одан ары оқытуға шамамыз келмеді. Сонымен үйде бекер жатқанша деп, ауыл арасында ұсақ-түйек сауда істеп жүруші еді. Осы жолы мал базары мен қасап жағдайын байқайық деп мені бұл араға зорлағандай болып осы ертіп келіп отыр емеспін бе? Əйтпесе, пайғамбар жасына келгенде менің қайсы өнерім тасып бара жатыр дейсің? Ережептің сөзінен кейін жанындағы тумбочкада шыныға құюлы тұрған ақ шəйді қолына алып, бірер ұрттаған Шүленбай ақсақал:

	– Жөн, жөн, қазіргі заманың сауда заманы болып тұр ғой, малды баға бергенді ғана білмей, оны ақшаға айналдырудың да жолын табу керек. Талабың жақсы екен, қарағым, осы күні ай сайын үкімет беретін азғантай ақшаға телміріп отыратын кадырлардан сауда-саттық істегендер асып бара жатыр емес пе? – деп қолындағы шынысын қайтадан тумбочкаға қоя берді.

	– Иə, үйренгенің өзіңе жақсы, істегенің бізге жақсы, барлық нəрсені үйрен, біл деп мен де бұның құлақ етін жеп отырамын.

	– Дұрыс айтасың! – деді тағы да бірнеше рет жөтеліп, ентіге дем алған Шүленбай ақсақал Өмірбекке қарап қойып,– əкелерің сендерді қашанға дейін арқасына көтеріп жүреді дейсіңдер, қарағым, жаңа əкең айтқандай, үйренгенің өзіңе жақсы. Біз де міне өмірде талайды көрдік. Талай жыл қоғамдық қызмет істедік, елден алғыс та, қарғыс та естідік. Енді жатқан кейпіміз мынау! Əкеңмен қатар өскен атаң ретінде саған бір ақыл айтайын, балам, əр уақыт көкейіңде сақтап жүр?!

	– Айтыңыз, ақсақал, айтыңыз,– деді бағанадан бері екі шалдың əңгімесін тыңдап, екеуіне кезек қарап отырған Өмірбек Шүленбай қарттың ауызынан əлдебір асыл түсе қалатындай ынтыға қарап. Осы сəтте Өмірбекке бір, қарсы алдында отырған Ережепке бір қарап қойған Шүленбай əлденені ойланғандай аз үнсіз отырды да:

	– Жаңа да айттым ғой, бұл өмірде біз де аз болмаған жас жасап, аз болмаған нəрселерді көрдік. Осы күнге дейін өмірден бір қорытқан тəжірибем: адал жүріп, адал тіршілік кешу, адал болсаң қашан да атың арып, тоның тозбайды. Əкеңнің жаңағы сөзіне қарағанда сауда-саттықпен айналысып жүр екенсің, қарғам, меніңше сауда-саттықтың ең алдыңғы шарты адалдық. Тек адалдық болған жерде ғана сауда күсет бола ма деп ойлаймын. Осы сөзімді көкейіңде сақтай жүрерсің! – деп, төмен түсіп бара жатқан көрпесін кеудесіне қарай тарта берді.

	– Ой, жалған дүние-ай! – деді аурухана қақпасынан шығып келе жатқанда Ережеп ах ұра күрсініп, – алдамшы өмір деген осы ғой, енді қанша су ішері қалды екен?

	– Əке,– деді Ережеппен қатарласа беріп, əкесінің жас тола қалған жанарына жасқана қараған Өмірбек,– осы Шүленбай ақсақалды талай жақсылығы өткен адам деп, үнемі ауызыңыздан түсірмей отырушы едіңіз, бұл кісі сізге қандай жақсылықтар жасаған еді?

	Ұлының бұл сұрауына əдепкіде жауап бере қоймай əлде неге асыққандай құнжың қағып бара жатқан ширақ жүрісті Ережеп шал бірталайдан кейін барып:

	– Бұл кісінің қай жақсылығын айт дейсің маған? – деп ауыз ашты,– баяғыда бұл кісі біз тұрған фермаға ферма бастығы болып тұрғанда, талай жоқ-жітіктің басынан сипаған еді. Ол жақсылығын мен тұрмақ, бүкіл халық осы күнге дейін ауыздарынан тастамайды. Ой, шіркін, көзді ашып-жұмғанша өте шығатын жалған дүние-ай десеңші! Түнде құданың айтуына қарағанда, бұл кісінің өкпесіне жаман ауру ілінген сияқты, енді қанша су ішері қалғанын кім білсін! Əкесінің əлдебір сезім толқынына көміліп, əлдебір ой арпалысында келе жатқанын байқаған Өмірбек те əңгімені бұдан ары өрістете берудің пайдасыз екенін аңғарып, желе жортып бара жатқан əкесінің соңынан асыға адымдай берді. Бұлар қалашық шетіндегі мал базарына келгенде базар əлдеқашан ашылып қойған екен. Қараша айының соңғы кезі дəл соғым мезгілі болғандықтан да мал базарының саудасы ерекше күсет көрінеді. Сонымен олар да асығыс өз шаруаларына кірісіп кетті.

	– Ассалаумағаликөм! – деп дауысын көтере сəлем берген адамға жалт қараған Ережеп, алдындағы қарамен бояған ұзын тон, сусар малақай киген ақсұр жігіттің сəлемін асыға алды да, бұны қайдан көрдім деген адамша аңтарыла аз тұрып барып:

	– Ой, Қанатпысың, шырағым,– деді əлденеге қуанғандай даңғырлай сөйлеп, – қалай, дені-қарның сау ма? Келін мен балалар аман ба?

	– Аман, аман,–деді əлденені іздегендей жан-жағына қарағыштай берген жас жігіт,–иə, мен Қанатпын ғой, дегенмен əрең танығандай болдыңыз-ау! Өзіңіз қандай, күйлі-жəйлі жүрсіз бе?

	– Шүкірлік, шүкірлік,–деді не істеп, не қоярын білмеген адамша сасқалақтап қалған Ерепжеп,– жаман шалда немене көз қалды дейсің, шырағым, бүгін көрген адамды ертең танымай қаламын, иə, жəйшылық па?

	– Жайшылық болғанда,– деді дəл осы кезде олардың жанына келіп, «жақсысыз ба» деп, қол беріп амандасқан Өмірбекке қарап қойған Қанат, – таңертең біздің шалға кіріп шыққан екенсіз ғой, сонымен ол кісі қырдың етін сағындым, қазақы малдың сорпасын ішемін деп мені сізден ет алып келуге жіберіп отыр.

	– Ой, жарықтық, қырдың етін сағынған болды ғой, қайтсін енді, қазіргі қолда баққан малдың еті жайлымда жүрген малдың етінің маң қарасын көре ме? Жəйлымға баққан малдың сорпасы осы кезде дəрі емес пе? Біз бүгін ылғай ірі қара малдың етін əкелген едік, көбі бағанадан бері сатылып кетті. Қалғаны мынау, өзің көре ғой,– деген Ережеп қастарындағы ағаш бағаналарда ілулі тұрған етті нұсқады. Ережеп нұсқаған жерге келіп, ілулі тұрған еттерге жағалата көз жіберген Қанат:

	– Қалада өскен біз етті қайдан таныймыз, оданша өзіңіз талдап, он-он бес кило ет өлшеп беріңіз?! Соғым сойғанша осы да жетіп қалар? – деген еді, оның сөзін іліп ала жөнелген Ережеп:

	– Рас, рас, сендерге ет таныған қайда? Жақсылары бағанадан бері сатылып кеткенін қарашы, міне, мына біреу атан шығар өгіздің еті, біраз қара кесектеу болғаны болмаса, нағыз жайлымда бағылған мал. Осыдан ала ғой,– деп құнжың қағып кетті де,– əй, Өмірбек, мына еттен Қанат ағаңа айтқанын өлшеп берші?! – деп дəл қасында өзіне аңтарыла қарап, меңіреу адамша меңірейіп тұрған ұлына əмір етті.

	– Əке, жаңағы жігітке атан өгіздің еті, өзі жаздай жайылымда бағылған деп өтірік айтып, оған түйенің етін бергеніңіз не? – деді, Қанат өлшеп берген етті алып, «Шалекең аңсап жатқан қырдың етін жеп бір жасап қалатын болды ғой» деп Ережеп пен баласын қайта-қайта үйіне шақырып, өз жолына түскен соң, əкесіне қарап ренжи тіл қатқан Өмірбек.

	– Əй, баламысың деген,– деді Ережеп мырс етіп күліп жіберіп,–оқу соққан қаланың кəдірі сиыр еті мен түйе етін қайдан айыра алады дейсің?

	– Баласы білмегенмен де əкесі біліп қойса қайтеміз? Бағана ол кісіні талай жақсылығы өткен адам деп ауызға алып едіңіз ғой, оның үстіне қыр етін сағындым деп баласын бізге əдейі жіберіп отырса.

	– Енді қайтеміз? – деді баласының бұл сөзінен кейін жан-жағына алақтай қарап дағдара тіл қатқан Ережеп шал,– жалғыз қоңыр құнажынның еті бағана өтіп кетті ғой, қалғанының барлығы түйенің еті болса не істейміз? Жоқ əлде, сиырдың еті деп түйенің етін сатып жатырмыз деп, бүкіл базарға жар салайық па?

	– Сонда да ауырып жатқан Шүленбай ақсақалды алдағанымыз ұят емес пе?

	– Барлығын да бір Алла кешіретін шығар, оның үстіне

	«саудада достық жоқ» деген сөз де бар.

	– Бұл сөзді кім айтқан екен?

	– Кім айтушы еді, баяғы атаң қазақ айтқан!





САУДА САҚАЛ СИПАҒАНША




	Кешкі автобуста бірде ұйықтап, енді бірде оянып, мазасы май ішкендей кеткен Назарбек таң ата көздеген қаласына жетті де, ел орнынан тұрып, өз қарекеттерін бастағанша автобус ішінде тақатсыздана отырып, бекетте қыбыр-жыбыр басталғаннан кейін автобустан түсіп, бекет алаңқысының шетіне ол-пұлдарын жəйіп тастап, шəй мен нан сатып тұрған əлдекімнен бір нан алып, бір шыны шəй ішті де, таксиге отырып толайым сату базарына тартты. Үйінен шығарда балаларының қайта-қайта үйретуімен баратын жерінің атын ұмытпастай етіп жаттап, қағазға жаздырып алған ол базар қақпасы көзіне көрінісімен қуанып сала берді. Əнеу күндері ауылда сауда істеп жүргендермен ілесіп, бұл араға бірнеше рет келген ол базар маңайындағы үйлер мен бөгенайлы заттарды көкейіне мықтап түйіп алған-ды. Үйінен шығарда əйелі мен балаларының:

	–Үлкен қалада баратын жеріңді таба алмай адасып кетер ме екенсің. Оданша бірер күн тоса тұрып, басқалармен ілесіп барсаңшы?! – деген сөздеріне бой бермей:

	– Мені ол қалада қасқыр жеп кетеді дейсіңдер ме? Алдыңғы жолы бірнеше рет барғанда байқауымша, тек таксиге отырып, баратын жеріңді дұрыс айтсаң ғана болғаны дəл апарып тастайды екен. Ал, алған затыңды айтқан жеріңе апарып тастайтын үш дөңгелекті арбалар дегенің базар ішінде толып жүр. Қашанғы бала сияқты басқалармен еріп жүремін. Оның үстіне басқалармен ергенде өзіңде ерік болмайды екен. Еркін сауда да жасай алмайды екенсің. Осы рет не де болса өзім жалғыз барып, қалаған затымды алып келемін. Тек Алла тағала əлгі тонаушыларынан сақтаса ғана болғаны! – деп əлдебір тəуекелмен шығып кеткен еді. Үйінен шығарын-шығып алса да жол бойы соншалық үлкен қалада əлгі базарын таба аламын ба, жоқ па деген күдікті ой бас қуысында шыр айналып, жүрегі қобалжып келген еді. Өзіне таныс базар қақпасы көрінгенде Назарбектің сол күдігі зымзия болып, бір түрлі ризашылық сезіміне бөлене берді.

	Орта бойлы, талқы аяқты, ұзынша келген сопақ жүзді, суағарының үстіне қою мұрт қойып, оның екі ұшын езуіне салбырата түсіріп қоятын, биылғы жылы отыз жеті мүшеліне шығатын Назарбек жаздай еккен азғантай егінін жинап алғаннан кейін ала қыстай бос жатқанша, ел сияқты сауда істеп көрейін деген оймен үйінің алдындағы кілетін босатып, оған покай жəне зат қоятын сөре сияқты бірдемелер жасатып, бір айдың алдында ауылда сауда істеп жүрген жігіттерге ілесіп, осы қаладағы толайым сату базарынан екі рет зат алып қайтқан болатын. Қарағанда сауда істеу деген де оншалық қиын іс көрінбейді. «Көз қорқақ, қол батыр» дегендейін, тек ынтамен қажыр-қайрат болса ғана болғаны, үйде отырып-ақ аз болмаған пайда көретін сияқты. Осылайша аз да болса ақшаның дəмін татып қалған Назарбектің зат алу үшін бүгін осы қалаға нар тəуекелмен өзі жалғыз келуі еді.

	Қақпа алдында таксиден түсіп қалған Назарбек нақ осы жер емес пе дегендей, өз көзіне өзі сенбеген адамша айналасына алаңдап қарап, базар ішіне кіріп келе жатқаны сол еді, бір кезде дəл жанынан шыға қалған:

	– Ассалаумағаликум! – деген дауыстан селк етіп, маған сəлем беріп тұр ма деген оймен оң жағына жалт қарап, өзіне күлімсірей қарап тұрған еңгезердей ұзын бойлы, қырма сақалды, басына əлдененің терісінен жүнін сыртына қаратып жасай салған малақайсымақты қисық қондырып алған, көк түсті шерістен ұзын палто киген, елудің жуан ішіндегі адамды көрді де, еріксіз тоқтап қалды.

	– Ой, ағайын, зат алғалы келдің бе? – деді жаңағы өзіне күлімсірей қарап тұрған адам жатық қазақ тілімен.

	– Иə, иə,– деді бұл сөздің ауызынан қалай шығып кеткенін аңғармай қалған Назарбек жанында тұрған адамға бұл менің зат алғалы келгенімді қайдан біліп қойды деген оймен күдіктене қарап.

	– Бері келіңізші?! – деді əлгі адам Назарбекті адамдар қайшыласа өтіп жатқан жолдан шеткері шығарып,– сонда не зат алғалы келдіңіз? Өзіңіз не сауда істейсіз?

	Бейтаныс жанның бұл сұрауынан соң, «əкəу, бұл адамның менің не сауда істейтінімде не шатағы бар? Əлде мені тонағалы тұр ма?» деген оймен жан-жағына қараған еді, əлде нелерді көтеріп, ары-бері қайшылыса өтіп жатқан адамдарды көріп, осынша көп адамның көзінше мені тонай алмайтын шығар деген оймен атқалақтай соғып кеткен жүрегін орнына түсіріп:

	– Ауылда магазин ашушы едім. Ішіп-жем, киер киім секілді ұсақ-түйектерді алғалы келдім,– деді əлгіндегідей емес оған батылдана қарап.

	– Əп, бəрəкелді! – деді əлденеге қуанғандай болған əлгі адам жымия күліп, –біздің дүкеннен сен іздеген заттың барлығы да табылады. Затымыз өте арзан, тіпті су тегінге сатқалы жатырмыз.

	– Неге?

	– Бағанадан бері бір мұсылман баласы кезігіп қалар деген оймен осы арада сақтап тұрған едім,– деді Назарбектің дəл қасына келіп, құлағына сыбырлағандай болған əлгі адам,– шетелге сауда істеуге шығатын болғандықтан, дүкеніміздегі заттарды тез арада өткізіп, дүкенімізді басқаларға майлап бергелі жатырмыз. Сондықтан «бір тамса да бикеме тамсын» деп, өздерің айтатын сияқты арзан затымызды мұсылман баласы алсын дегеніміз ғой. Осындай оймен тұрғанда өзіңнің кезіге қалғаның қандай жақсы болды! Енді біраз айлансаң, мен де кеткелі тұр едім. Əйтеуір, зат алғалы келген екенсің, алдымен дүкенімізге барып біздің затты көр?! Осы базар бойынша ең арзанға береміз. Тіпті завод бағасынан да төмен, су тегінге береміз десек те болады. Əлде қалай кезіккен шапағатшыдай сап ете түскен бұл адамға шын айта ма, өтірік айта ма деп күдіктене қараған Назарбек:

	– Шын айтасыз ба? Мені алдап кетпейтін шығарсыз? – деп ыржия қараған еді, ол:

	– Мұсылман баласы бірін-бірі алдай ма екен? Алдымен дүкенге барып затымызды көр! Алғың келмесе сені зорламаймыз, – деп тағы да күлімсірей тіл қатты да,– өзің де байқаған шығарсың, мен қазақ ішінде өскемін. Қазақ ағайындардың адалдығы мен бауырмалдығын əбден білемін. Барлығымыз да түрік тектес халықтың нəсіліміз ғой. Оның үстіне Құдайға сенетін мұсылман баласымыз. Сені алдап қайтемін. Алдымен дүкенге барып затымызды көр! Дүкеніміз міне жақын жерде,–деп Назарбекті ерте жөнелді. Желе жорта жөнелген бейтаныс адамның соңынан ығыжығы орналасқан сауда дүкендерін аралай, асыға адымдап келе жатқан Назарбек маңайына алақ-жұлақ қарап келеді. Əйтеуір, мынадай қалың адамның арасында тонаушылықты істей алмайтын шығар дегенді ғана медеу тұтқан ол, қалың сауда орындарын аралай недəуір жүрген соң, əлгі адаммен ілесіп бір дүкенге қалай жүріп, қай жақтан кіріп келгенін өзі де білмей қалды. Дүкенде ер-əйелі аралас 3 адам бар екен. Əлгі адам есіктен кіре бере:

	– Бір қазақ ағайынды ертіп келдім! Бұл кісі ішпек-жемек, киім-кешек сияқты нəрселерді алады екен. Тез заттарыңды көрсетіңдер! – деді самбырлай сөйлеп. Осыдан кейін-ақ дүкенде отырғандар:

	– О, қазақ ағайын екен ғой!

	– Біздің де іздегеніміз мұсылман баласы еді!

	– Мұсылман баласына затымызды су тегінге береміз! – десіп, жамырай тіл қатып, Назарбектің алды-артына қарауға мұрсасын келтірмей, дедектетіп əкетті. Алдыңғы екі жолғыға қарағанда осы рет іздеген затын өте арзанға алған Назарбек мың юанға таяу сауда жасап болғанда, күн түске жармасып қалған болатын. Ол алған затын қара тер болып дағараларға салып, буып-түйіп жатқанда ақырын аяңдап жанына келген бағанағы адам:

	– Қалай, қазақ ағайын! – деді Назарбектің жауырынынан қағып, – бағана айтқан сөзім рас па екен? Дүкен жабу орайымен осы рет затымызды су тегінге беріп, өзіміз қатты зиян тартатын болдық. Əйтеуір, мұсылман баласы алғаннан кейін оған өкінішіміз жоқ!

	– Рахмет, ағасы! – деді басын көтеріп, маңдайынан бұршақтап тұрған терді жеңімен сүрте салған Назарбек,– маған ерекше көмек істедіңіз, бұл жақсылығыңыз менен қайтпаса Құдайдан қайтар?

	– Рахмет айтуға татымайды,– деді əлгі адам Назарбектің тер басып кеткен жүзіне қарап,– қазақтар айтатын «сауда сақал сипағанша» деген осы. Енді үш дөңгелекті арба шақыртып, затыңды барар жеріңе жеткізіп тастайық?!

	Əлгілердің көмегімен автобус бекетіне қиналмай-ақ жетіп алған Назарбек осы реткі саудасына қабағат разы болып, саудам осындай оңына басып тұрса, көп өтпей ақшаның астында қалармын деген тəтті қиялдың жетегінде автобус күту үйіндегі орындықта шалқалап жатқан еді. Бір кезде əлдебіреу иығынан қағып қалған соң шошына селк етіп, орнынан ұшып тұра жаздады.

	– Ассалаумағаликум, ағасы! – деді оны иығынан қаққан жиырмалардың ішіндегі дөңгелек жүзді, көз аясы ішіне кіріңкіреген, шүңірек көзді жас жігіт,– жеңгеміздің жанында жатқандай, алаңсыз жатырсыз ғой тіпті.

	– Əликісəлем, ой Талғатпысың? – деді өзінің шошып қалғанына қысыла қызарған Назарбек, алдыңғы жолы өзін осы араға ертіп келген, ауылда сауда істеп жүргеніне бірнеше жылдың жүзі болып қалған Талғатқа бұл қайдан жүр дегендей таңғала қарап. Назарбектің жанындағы бос орындыққа асықпай отырып, Назарбектің бүгінгі саудасының жəйін ұққан Талғат:

	– Ағасы, «бұл не деген батпан құйрық, тегіннен тегін жатқан құйрық» дегендей, тақыс саудагерлерге алданып қалған жоқсыз ба? Кəне, алған заттарыңызды алып шығыңызшы, көрейін,– деп өтініш білдірді.

	Назарбектің жанында теңкиіп жатқан бірнеше дағардың ауызын ашып, ондағы заттарды бірден алып, асықпай үңіліп, байыптай тексеріп шыққан Талғат:

	– Ой, ағасы, алданыпсыз, алғаныңыздың барлығы уақыты өткен заттар екен! – деп Назарбекке қарап өкіне бас шайқады. Талғаттың бұл сөзінен соң біреу сойылмен маңдайына салып қалғандай селк ете түсіп, тұрған жерінде қазықтай қатып қалған Назарбектің:

	– Уақыты өткені несі? – дегенге тілі əрең келді.

	– Осыны да білмейсіз бе? – деді Назарбекке таң қала қарап қойған Талғат, – Əрқандай заттың тұтыну уақыты болады. Тұтыну уақыты өтіп кеткен соң ол заттар керексіз заттар қатарында басқарылады. Өте-мөте ішпек-жемекке қатысты заттар осындай болады. Əлгілер сізді уақыты өткен заттарды беріп, алдап соғып кетіпті.

	– Онда қайтеміз? – деді сол тұрған жерінде əлі де меңірейіп тұрған Назарбек бұл шын айта ма дегендей, маңдайынан бұрқ ете түскен терді жалпақ алақанымен сыпыра сүртіп.

	– Өздеріне қайтарып тастау керек!

	– Олар қайтарып ала қоя ма?

	– Алмаса, сол арадағы базар басқару комитеті мен тұтынушылар қоғамына арыз айтамыз.

	– «Сауда сақал сипағанша» деген сияқты бір қолдан енді бір қолға өтіп кеткен затты олар қайтарып алар ма? Біз сатқамыз жоқ деп мойындамай қойса қайтеміз?

	– Талон алған жоқ па едіңіз?

	– Жоқ, оны не қыламын?

	– Онда жұмыс қиынға айналған екен,– деді орындыққа желі шығып кеткендей жалп етіп отыра кеткен Талғат.

	Бағанадан бері «сауда сақал сипағанша» деген бір ой ми шарында шыр айналып тұрған Назарбектің ойына дəл осы кезде, осы неме менің затты арзанға алғанымды көре алмай тұрмасын деген бір арам ой аяқ астынан сайтандай сап ете қалды да, орындықта əлденені ойланып отырған Талғатқа күдіктене қарай берді.

	2003 жыл





ЖЫЛУ АТАУ ЖИЫНЫНДА




	Бүгін мектеп іші абыр-сабыр болып, сасқалақ күй кешіп жатыр. Оқушылар əрбір жылдықтар бойынша сапқа тізіліп, жиын майданына кірудің дайындығын істеп жатса, мұғалімдер мен жұмысшы-қызметшілер əр-əр жерде топтаса тұрып, əлденені əңгіме етуде. Мектеп алдына уақытша орналастырылған жиын майданының жанында керме ту іліп, жиын сахнасын жасап, əбігер болып жатқан əлдекімдер көрінеді. Жоғары дауысты лабада беріліп жатқан музыка үні мектеп кеңістігін бір түрлі шаттыққа бөлеп тұр. Мектеп ауласы орталықтан келетін əлдебір басшыны арнайы қарсы алатындай етіліп, айнадай сыпырылып, көлденең жатқан бір тал жапыраққа дейін тазаланған. Расында, аудан басшылары бүгінгі жиынды ерекше салтанатпен ашуды мектеп басшыларына қайта-қайта тапсырған. Өйткені бүгінгі жиынның бұрынғы жиындарға қарағанда мазмұны ерекше түс алады. Яғни, бұрын осы мектепте 5-6 жыл мұғалім болып істеп, 2 жылдың алдында ғана «штатын сақтап қойып, 3-кəсіппен шұғылдануға» шығып кеткен Сайлау бұл мектепке 40 дана компьютер, 100 мың юань жылу атамақшы. Сондықтан да аудандық оқу-ағарту мекемесі мен халық үкіметі бүгін түстен кейін сабақ тоқтатып, осы бір дабыралы жиынды ашуды ұйғарған. Міне, жиын ашу уақыты да барған сайын таяп келеді. Мектеп меңгерушісі Қуанбек өз бөлмесінде сағатына əлсін-əлі қарап қойып, жиынға қатынасатын аудан басшыларын тағатсыздана тосып отыр. Жиын да белгіленген уағында ашылып кетті. Жиын сахнасында аудандық үкімет пен оқу-ағарту мекемесінен келген басшылар мен мектеп бастықтары сығылыса қатар отыр.

	Түрлі ақпарат орындарынан келген тілшілер жиын майданын суретке тартып, кескінге алып деген секілді өздеріменөздері қарбалас болып жүр. Қаз-қатар тізіліп, ретті отырған мыңға тарта оқушылардың жанары жиын сахнасына қадалып қалыпты. Ал, жиын майданының шетіне таяу отырған оқытушы-қызметкерлердің көз қиықтары қайта-қайта жиын сахнасында кеудесіне қызылгүл тағылып, басшылармен қатар байсалды да байыпты пішінде отырған, бұрын өздері «кері Сайлау» атандырып жіберген көне қызметтестері Сайлауға қадалып, біріне-бірі əлденелерді айтып, əлденелерді сыбырласып, ауыздарын баса күлісіп қояды. Ал, аудандық үкіметтің оқу-ағарту жəне мəдениет істеріне жауапты орынбасар əкімі Бақтияр Сайлауды жат та кеп мақтап, шабыттана сөйлеп жатыр. Жиын сахнасында осылардың бəрін байқап, бірнеше күннен бері соңынан қалмай қойған «əкау, бірнеше жылдың ішінде-ақ Сайлау қалайша бұндай тез байып шыға келді» деген сұрақтың тізгініне жағаласып отырған Қуанбек бір шақта мойнын созып, Сайлауға қарап қойған еді, Сайлау осы мектепте қызмет істеген кездегі өмір үзінділері көз алдынан жөңкіліп жүре берді.

	– Меңгеруші! – деді бір күні кеңсесіне алқын-жұлқын кіріп келген ғылыми мүдір Сетерқан əлдебір үлкен уақиға болғандай ентіге тіл қатып, – əлгі Сайлау менің сабағымды тыңдамайсыңдар, сендерді сабақ тыңдауға кіргізбеймін деп шатақ шығарып жатыр.

	– Қалайша? – деді көз əйнегінің үстінен Сетерқанға таңқала қараған Қуанбек, – мектеп жөнінен айтқанда оқытушылардың сабағын тыңдау деген қалыпты іс қой.

	– Ол қанша тыңдасаңдар да, бəрібір, менің сабағымды ұғып жатқан жоқсыңдар, сондықтан сендердің менің сабағымды тыңдау құқықтарың жоқ дейді.

	– Сабақ тыңдау деген тек оқытушы өткен сабақтың мазмұнына ғана қаратылған емес, онда оқытушының сабақ өту методикасы да бағаланады емес пе? Оның үстіне сабақ тыңдауға онымен бір топты істейтін мұғалімдер де кіретін шығар? Соның үшін сабақты жоспар бойынша тыңдай беріңдер! Ол мықтының сабағын мен де барып тыңдап келейін. Осылайша Қуанбек бастап, Сетерқан қостаған оншақты оқытушы Сайлаудың сабағын тыңдағалы кіргенде, Сайлау сол сағаттық сабақ жоспары бойынша жаңа сабақ өтпей, бір сағат уақыт оқушыларға есеп шығартып, жаттығу жасатып тұрып алды да, бұның соңы недəуір əңгіме болып басылған еді. Тағы бірде Қуанбектің бөлмесіне шала бүлініп кіріп келген Сайлау есіктен аттай бере-ақ:

	– Жəзира неліктен озат болады? – деп Қуанбекті тергей жөнелді.

	– Неге озат болушы еді? – деді өңі қап-қара түтек болып кеткен Сайлауға күлімсірей қарап, асықпай тіл қатқан Қуанбек, – Ол озаттардың шартына толғаннан кейін озат болады да.

	– Ылғи артқы есік істеп, адамдардың білім-қабілетіне қарамайсыңдар! – деді көзі жасаурап, тығыла тіл қатқан Сайлау, Қуанбектің жаңағы түсіндіруін пішту ғұрлы көрмей, – Маған қарағанда Жəзираның білім-қабілеті неге тұрады? Сенбесеңдер, екеуімізді сабақ өту бəсекесіне салып көріңдер?! Осы жолы қанша айтса да Сайлауға сөзін өткізе алмаған Қуанбек ең соңында тұлан-тұта ашуланып:

	– Жер шарында сенен басқа адам құрып қалып па? – деп онымен ұрсысып, айғайласып тынған болатын.

	Тағы біркүні мектеп бойынша оқытушы-қызметкерлерге ашылған жиын аяқталып, ел жиыннан тарауға айналғанда, арт жақта отырған Сайлау:

	– Көпшілік, тұра тұрыңыздар, мен бір-екі ауыз пікір айтайын, – деді орнынан ұшып тұрып, – оқу-ағарту реформасын барған сайын тереңдету дəріптеліп жатқан, үкіметтің адам істету механизімінде бұрылыстар жасалып отырған қазіргі кезде, біздің мектеп басшыларымыз оқытушыларды ұсыныспен істету дүзімін жолға қойып, оқушыларды неліктен сыныптар бойынша мұғалімдерге көтереге беру əдісін атқармайды? Неліктен тек көне қағидаларға жабысып алып, оқытушыларды күніне 8 сағат мектеп ауласына қамап алады? Мен бұл талабымды мектеп басшыларына бірнеше рет айтсам да, олар бұл ара жоғары мектеп емес деген сылтаулармен бұл пікірлерімді құлақтарына қыстырмай келеді. Сіздер айтыңыздаршы, мына барлық істе өнімділік дəріптеліп жатқан базар шаруашылығы сынды жаңа жағдайда, мектеп басшыларының осындай істеуі дұрыс па, жоқ па?

	Сайлаудың осы сөзінен кейін тарағалы тұрған жиын біреу отқа май құйып жібергендей ду ете түсіп, тағы да бірнеше сағатқа созылған еді.

	Сайлаудың өшпестей болып санасына жатталып қалған осы бір өмір үзінділері көз алдынан қас-қаққанша сырғып өте шыққан Қуанбек бір шақтары мектепте «кері» деген атағы шығып, өзінің көңіліне жақпаған істе шатақ шығарып, дау қозғап жүретін, басқалардың сөзін оңайлықпен құлағына қыстыра қоймайтын бұл «кері» бір-екі жылдың ішінде қайтып бұншалық байып шыға келді? Жоқ əлде, ұрлық істеп тонаушылық жасады ма дегендерді ойлап ой теңізіне малтай бергені сол еді, орынбасар əкімнің сөзі аяқтап қойды да, жиын басқарып отырған аудандық оқу-ағарту мекемесінің бастығы Ысқақ:

	– Жиынның ендігі күн тəртібі бойынша мектеп меңгерушісі Қуанбек Сайлау жолдасқа «даңқ куəлігін» ұсынып, мектептегі барлық оқытушы – оқушылар мен жұмысшықызметкерлер атынан Сайлау жолдасқа рахмет айтады,– деген соң Қуанбек асыға орнынан тұрып, аспанды жарып кете жаздап соғылған ду қол шапалақ үні ішінде баяу аяңдап барып, қолындағы «Даңқ куəлігін» Сайлауға ұсынып, оның қолын жалпақ алақанының арасына ала берді.





ЕКІ НАРДЫҢ АРАСЫНДА




	Орайы келіп қарттармен əңгімелесе қалсаң-ақ болғаны, олар осы күнгінің адамдары олай да былай, ой, шіркін, бұрынғының адамдары-ай, дегенде тамсана бас шайқасып, ауыздарының суы құрып отырады. Расында, осы заманғы адамдардың мəдениет сəуяларының жаппай көтеріліп, идеяларының біртіндеп азат болып кеткендіктерінен болар, бұл замандағы адамдарды басқару шынында қиын-ақ. Оларды тек ақша арқылы ғана тектеп, экономика арқылы ғана шаужайламаса, оңайлықпен бой бере қоймайды. Бұның өзі де «заманына қарай адамы» дегендейін, заманның өзіне тəн бір сұры мен қыры шығар, кім біледі?!

	Оны айтасың, осы күнгінің ес-ақылы толық үлкен адамдарын басқаруды былай қойғанда, бұл күндегі балаларды басқарудың өзі де бір қиямет болып барады. Бұрындары оқушы атаулы«мұғалім келе жатыр» дегенде құдай келе жатқандай-ақ мыштай болып, мысықты көріп ініне қашып кіретін тышқандай бола қалушы еді. Бүгінгінің балалары мұғалім атаулыдан да жасқанбайтын болып келеді. Сондықтан да мұғалімдермен əңгімелесе қалсаңыз, бүгінгі оқушыларды тəрбиелеу мен басқарудың қиындығын айтып, шер төгіп отырады. Өте-мөте оқушы атаулы бір жатақта жатып, бір орыннан тамақ ішетін жоғары мектептерде оқушы басқару дегеніңіз барған сайын күрделеніп, күн өткен сайын қиындап келеді. Осындай жоғары мектептерде бір күні пəленбай сыныптың оқушылары туған күн отырысын өткізіп, соңында біріне-бірі қырғидай тиіп, қызыл шеке болып төбелесіпті десе, енді бір күні түгенбай сыныптың оқушылары жаңадан қабылданған оқушыларға «жаңа оқушылар тəрбиесін жүргізіпті» деп ду ете түседі. Тағы бір күні əлдебір сыныптағы əлде кімдер көшеден арақ ішіп, мас болып келіпті дейтін хабар шыға қалса, жəне бір күні ана сынып пен мына сыныптың оқушылары төбелесіп, пəленшекең түгеншекеңе пышақ ала жүгіріпті деген хабар от тиген қамыстай дүрілдей жөнеледі. Осыдан кейін-ақ сынып жетекшілері мен оқушылар басқармасының қызметкерлері арасында қара сорпалары шығатын шапқылау басталады. Сонау ит арқасы қияннан арнайы шақыртумен келген атааналар да «бауыр еті – балалары» үшін оқушылар жатағы мен мектеп кеңсесі арасында табандарынан тозып сенделіп жүреді. Кей-кездері осындай уақиғалар тек мектеппен ғана шектеліп қалмай, арғысы аудан, бергісі облыс, қала көлеміндегі əр дəрежелі басшыларды да атқа міндіретін кездері де болады. Бұндайда мектеп көлеміндегі атқа мінерлер мен қатысты адамдардың телефондары күндіз-түні тыным алмай, шырылдайды да тұрады. Міне осылардан-ақ осы заманғы «жоспарлы туудың» тумалары болған əрбір отбасының «кішкентай патшаларын» басқарудың қиындығы ап-айқын болып көрініп тұрады əрі ол онсыз да михынатты бала тəрбиелеу жұмысына жапа үстіне жапа үстей түседі. Кеше түнде əлдебір оқушының туған күнін тойлау отырысында ақ пен қызылды құмарлана жұтқан əлдекімдер көшедегі мəлім бір мейрамханада қызыл қырғын төбелес жасаған екен, ол төбелестің аяғы насырға шауып, оған асхана қожайынының шақыртуымен 110 шарлаушы сақшылары араласып қалыпты. Сонымен ел бір ұйықтап ояндыау дегенде безектей жөнелген телефон шырылынан шошып оянған мектеп оқушылар басқармасының бастығы Сағындық нақ майданға жетіп үлгергенде, сақшылардың араласуымен төбелес əлдеқашан тыншып қалыпты. Əлінен асқан бірнешеуін сақшылар машиналарына басып алып кеткен көрінеді. Сонымен ол да шақырту арқылы келген сынып жетекшісі Нұрлан екеуі оқушылардан ақуал ұғысып, болған істі тексеріп-тектеп, оқушыларды жатақтарына апарып жатқызғанда, таңның шеті сызылып, жерге жарық түсіп те қалған еді. Түнімен ұйықтамай қызмет істедім деп, түске дейін шалқалап жататын емес, екі көзі қып-қызыл болып, таңертеңгі қызметіне шығып, орнына отырар-отырмастан үстелдегі телефон қоңыраулай жөнелді де, мектеп бастығы Сағындықты дереу өз жанына келуге бұйырды. Сағындық мектеп бастығының бөлмесіне кіріп, түндегі болған уақиғаны бүге-шігесіне дейін баяндай келіп, соңында:

	– Жақыннан бергі жағдайдан қарағанда, оқушылар өте əлдерінен асып, шеңберден шығып барады. Соның үшін осындай орайда ағаш басына шығып тұрған мықтылардың бір-екеуін жазалап, оларды мектептен айдау керек! – деп сөзін ширыға отырып, ұсыныс жəне талаппен аяқтатқан еді. Бағанадан бері оның сөзін ықылас қоя тыңдап отырған ақ-сұр өңді, жағы мен иегіндегі сақал-мұртын тақырлай қырған орны көкбеңбек тотыяйындай болып көгеріп тұрған, құс мұрынды келген, сары шерістен қатырып кастөм-шалбар киген, елудің жуан ортасын еркін аралап кеткен мектеп бастығы:

	– Ондай асығыс қорытынды жасап, апалас-төпелес айдай салуға болмайды. Сезімнің жетегіне ере бермей, ақылға салып ойланған жөн. Қызмет істегенде қашан да сабырлы да салмақты болу керек! – деді байыпты да байсалды үнмен.

	– Сонда тиюсыз кеткен жүгенсіздерді осы беті еркін қоя беріп қоямыз ба? – деп қарсы сұрау тастады түні бойы əлденеге ширығып, сіркесі су көтермей отырған Сағындық.

	– Ойбой, бұның өзі біздің қызметімізге байланысты,– деді мектеп бастығы ағы дендеп кеткен буырыл шашын оң қолының саусақтарымен салалай тарап, – сендердің басқарып отырғандарың оқушы ғой, оқушының ішінде не болмайды дейсің? Бірімен-бірі соғысып қалу, бірімен-бірі ренжісе кету дегендер оқушылар арасында болып тұратын қалыпты құбылыс емес пе? Осындай өзара ренжісіп қалғандарды шетінен қойша көгендеп, мектептен айдай берсек, онда мектепте қандай оқушы қалады? Сондықтан оқушыларға қаратылған жұмыста қай-қашанда жазаны емес, тəрбиені 1-орынға қою керек.

	– Тəрбие, тəрбие дегенде, ол малғұндар сол тəрбиеңізді ұқпаса қайтеміз?

	– Мəселе, олар ұқпайды емес, біз ұқтыра алмай жатырмыз,– деді мектеп бастығы Сағындыққа қадала қарап, əлденеге кекете мырс етіп,– мектеп деген не? Меніңше, мектеп деген ең алдымен тəрбие орны, адам тəрбиелеу – оның ең негізгі міндеті. Ал, адам тəрбиелеуден артық машақатты да қиын жұмыс болмайды. Оқытушылық кəсіптің жапалылығы мен қиындығы дəл осы арада жатады. Соның үшін оқушылар қызметін істейтін адамдар қашанда байыпты да байсалды болып, оқушылар қызметінде тəрбиені 1-орынға қоюлары қажет. Сонда ғана қызметте белгілі нəтижелерді қолға келтіруге болады. Бұл үшін саяси идеялық тəрбие қызметін күшейтіп, сынып жетекшілері жұмысын мықты ұстау керек!

	– Сынып жетекшілеріне аз айтылып, оларға аз жиын ашылып жатқан жоқ, – деді мектеп бастығының бұл сөздері идеясынан оншалық өте қоймаған Сағындық нар тəуекелге басып,– олар да ұшына шыққан бірнеше оқушыны қатаң жазаламаса, өздерінің оқушыларды басқаруға шарасыз қалғандықтарын айтады.

	– Екі сөздеріңнің бірі жазалау болып алған екен. Бұл дұрыс таным емес, – деді мектеп бастығы бағанадан бері саған не айтып отырмын деген адамша дауысын көтере шығарып,– тек жазалауды ғана біліп, тəрбиені бір жаққа қайырып тастағанда, сынып жетекшілері мен сендер не бітіресіңдер?

	«Бар сенген байталыма қасқыр шауыпты»дегендей, сендерге сеніп қызмет тапсырғанда айтатындарың осы ма? Мақұл, сендер айтқандай-ақ бірнеше оқушыны жазалап, оларды мектептен айдап жібердік дейік, сонда қалған оқушылар қойдан қоңыр бола қала ма? «Мен сенбеймін бойыма, не сояды тойыма» деп əлдебір қыз айтыпты деген сияқты мен де оған сене алмаймын. Сондықтан басқармаларыңда жақсырақ ақылдасып, факультет басшылары қатынасқан сынып жетекшілері жиынын ашып, оқушылар қызметін арнайы талқылаңдар. Оқушыларды қалай басқару жəйында нақты пікір мен жоба алып шығыңдар. Меніңше, көз алда сендер істейтін негізгі жұмыс осы болмақ!

	– Мақұл ендеше,– деді мектеп бастығының алдында шарасыз қалып, енді таласа беруді артық санаған Сағындық орнынан тұруға ыңғайланып жатып, – сонда оқушылар мектептің Құдайы болды деңізші!

	– Рас айтасың. «Тұтынушы – сауданың Құдайы» дегендей, кезектегі базар шаруашылығы (нарықтық экономика) жағдайында, оқушы, шынында, мектептің Құдайы! – деді мектеп бастығы осыны да білмейсің бе дегендей, Сағындыққа таң қала қарап,– өйткені барлық іске экономикалық өнімділік тұрғысынан қарау, қазіргі нарық шаруашылығы жағдайының ең негізгі талабы. Өзің ойлап көрші, бір оқушының бір жылдық оқу қаражатынан мектеп кассасына қанша ақша кіреді? Аз дегенде бір оқушыдан 5 мың юаннан (Қытайдың ақша бірлігі) дегенде, 4 оқушыдан 20 мың юань кіріс кіріп қояды. Ал, 20 мың юань деген бір мектеп үшін аз ақша ма? Онымен бірталай жұмысты тындырып алуға болады. Тіпті оны оқытушы-қызметкерлерге сыйлық ретінде таратар болса, өздеріңе зиян ба? Сондықтан мына нарық шаруашылығы жағдайында дүп келген іске ең алдымен экономикалық өнімділік тұрғысынан қарауды үйрену керек! Бұның өзі заманның талабы! Ал, кезекте біздің мектеп секілді мектептерде оқушы қайнарының күн өткен сайын азайып, оқушы қабылдау жоспарының жыл сайын орындалмай жатқандығын өзің де білесің. Осындай жағдайда мектеп ауласына өз аяғымен келген оқушыны қайтадан қуалап жіберсек, онда онсыз да қысылтаяң болып отырған қаржыны қайдан табамыз? Кім бізге ақша əкеліп бере қояды? Өздеріңе таратылатын жыл соңындағы сыйлық секілді қосымша қаражаттарды қайдан аламыз? Соның үшін қайтып барған соң менің əлгіндегі пікірлерімді жақсырақ ойланып көр! Мектеп бастығының кеңсесінен ойлағаны орындалмай шыққан Сағындық коридорда бір мезет дел-сал болып тұрды да, оқушылар қызметіне арнайы жауапты болып жүрген орынбасар мектеп бастығына кіре шығайын, ол кісі не дер екен деген оймен кеңсесіне қарай асыға адымдай жөнелді. Қалай дегенмен, ол кісінің кешке дейін баққан-күткені оқушылар қызметі ғой, Сағындық түнде болған уақиғаны тəптіштей баяндап, əлгінде ғана мектеп бастығына айтқан ұсынысын айтып көрген еді, өзінен бірнеше жас қана үлкен, ұзын бойлы, қушиған арық, дүрдиген қалың ерінді, көзіне жоғары градусты көз əйнек салған жас басшы ə дегенде-ақ оны құптай кетті де:

	– Рас, рас, қазіргі оқушыларды басқару, шындығында, барған сайын қиындап барады,– деді алдында қобырап жатқан қағаздарды ақтарыстыра отырып,– ендігі жерде «бірдің басын алып, мыңға сабақ беру» шарасын атқармасақ болмайтын тəрізді. Соның үшін сендер сынып жетекшілерінің пікірін ала отырып, тез арада шара берілетін оқушылардың материалын əзірлеп, маған баян етіңдер!

	Орынбасар басшының бұл сөзін естіген Сағындық отырған орнында қипыжықтап, не де болса тəуекел деп мектеп басшысының əлгінде ғана өзіне айтқан пікірінің шетін шығарған еді, бұны естіп аз үнсіз отырып қалған орынбасар басшы:

	– Е, ол кісі солай айтты де,– деді үстел үстінде шашылып жатқан қағаздарды жалғасты ақтарыстыра отырып,– ол кісі солай айтқан болса, ол оның жекелік пікірі ғана болады. Оқушыны Құдай қылып төбемізге шығарып қойғанда, бұл арадағы оқытушылар не істейді? Біз бен сендер не бітіресіңдер? Тəрбие, тəрбие деп оқушыларды еркіне жіберіп қойғанда, оларды қалай басқарамыз? Оқушылар қызметінде олардың еркіне жүгіре берсек, мектептің түрлі тəртіп-ережелерін қалай тиянақтандырамыз?

	– Онда, мектеп бастығы, – деп Сағындық күмілжи тіл қатып, əлденелерді айтқалы келе жатыр еді:

	– Немене, қорқып отырсың ба? – деп орынбасар басшы оның сөзін үзіп тастап, кесіп-піше байлау жасады. – Кезекте əрқайсы орындарда демократиялық басқаруды жолға қою дəріптеліп жатыр ғой, үлкен істерде жеке адам емес, мектеп парткомы коллективтік қарар шығарады. Ал, мен сен айтқан ұсыныстарды қос қолдап қуаттаймын. Сондықтан жаңағы менің айтқаным бойынша шара берілетін оқушылардың материалын маған тез арада əкеліп беріңдер!

	Орынбасар бастықтың бөлмесінен зілдей ой арқалап шыққан Сағындық өз кеңсесіне қарай баяу аяңдап келе жатып, япыр-ай, деп өкіне ойлады ол, орынбасар басшыға бекер кіріп, əлгі ұсынысты ол кісіге бекер айтқанымды қарашы, екі басшының арасына өсек тасығандай болдым-ау! Енді бұл екеуінің арасында қалай қызмет істедім? Əй, осы орта дəрежелі басшы болғаның да құрып қалсын! Бірде анаған, енді бірде мынаған жақпай жүріп, бір күні екі нардың арасында қалған шыбынша бекер өлеміз деші!





ӨСІРУ ОБЪЕКТІСІ




	– Лау қа, (лау – Қытайлардың үлкендерді құрметтеп атау дағдысы) – деді бағанадан бері мекеме бастығымен бірге бірталай жұмыстардың басын ашып, уһ деп тыныстағандай болған, қылшылдаған қырықтың етегіне ілініп қалған, аласа бойлы, дембелшелеу келген, аққұба өңді, орақ тістілеу, мекеме парткомының Шужиы (Партия ұйымының бас хатшысы немесе секратары) Сұң (Қытайлардың фамилиясы) шужи, – əлгіден бері бірталай жұмыстардың басын қайырып тастағандай болдық. Енді көз алда тез арада істемесе болмайтын бір ғана ісіміз қалып отыр. Хатшының бұл сөзінен соң жуан қарны көк шеріштен киген шапанының алдыңғы өңірін көтеріп тұрған, қара торы өңді, қоңыр қой көзді, елудің ішін əлдеқашан аралап кеткен, ақ араласқан шашын үнемі қарамен бояп, артына қарай шалқайта тарап тастайтын мекеме бастығы Қайдар əлде нені есіне түсіре алмағандай хатшыға қарады да:

	– Қайсы істі айтасыз? – деп қайыра сұрау тастады.

	– Əлгі бастығы алмасып кеткен бөлімге бөлім бастығын тағайындау жұмысын айтамын.

	– Е, соны айтасыз ба? – деді мекеме бастығы айтпағың осы ма еді дегендей, асықпай тіл қатып, – оған əлі де бір объекті тұрақтандыра алғамыз жоқ қой.

	– Неге? – деді жағасының сыртына шығып қалған көкшіл түсті галстугін шапанының ішіне сала берген шужи Қайдарға таң қала қарап, – екі-үш аптаның алдында сіз бұл орынға Ермектен басқа лайықты адам жоқ деп, бірнеше рет құлаққағыс етіп, оны маған бірталай мадақтап алған едіңіз ғой?

	– Ой, ол бір айта салған сөз ғой,– деді шужидың бұл сөзінен қалай жалтарарын білмей сасып қалған Қайдар,– қазір ол көз қарасымнан қайтып қалып отырмын.

	– Неліктен?

	– Осы сөз шыққаннан бері жұрттың оны қалайдан-қалай естіп алғанын білмеймін. Менің алдыма бірталай адамдар келіп, Ермектің ол орынға лайықсыз екенін дəлелдесіп кетті. Тіпті кейбіреулер арнаулы үйіме келіп, телефон соғып дегендей, оның недəуір əлсіз жақтарын ашып та тастады. Мекеме бастығының бұл түсіндірмесінен кейін бұл кісі рас айтып отыр ма дегендей, үстел үстінде тұрған көз əйнегін кеңсірігінің үстіне қондырып, Қайдардың бетіне үңіле қараған Сұң шужи:

	– Сонда, жұрт ол жігіт турасында не деп, қандай пікірлер айтады? – деп тағы да сұрау тастады əлденеге қызыққандай болып.

	– Біздің қазақ «мал аласы сыртында, адам аласы ішінде» дегенді қандай тауып айтқан?! – деді бұл сөзді Ханьзушаға (Қытайшаға) зорға қиюластырған Қайдар,– сол секілді ол жігітіміз де сырттай қарағанда, зиялы əрі оқымыстысымақ болып жүргенімен де, пəле-қала атаулы ішінде қойша өріп жүр екен емес пе? Басқалардың аңыс етулеріне қарағанда, əдетте ол басшылардың сөзіне оңайлықпен құлақ аса қоймайтын, барлық істі өзім ғана білемін деп тұратын көрінеді. Мекеме бойынша өзі ғана білімді, өзі ғана қабілетті де іскер сияқты. Осыдан барып оның қызметтестерімен болған ынтымағы да тым шіркін-ай емес екен. Сондықтан да кейбіреулер ол бөлім бастығы болса, мекеме басшыларымен шығыспайды, қол астындағыларға күн де көрсетпейді деседі.

	– Өздеріңіз де көптен бері мекемемізде ұлттықтар ішінде ең білімді, ең қабілетті азамат осы Ермек деп оны жер-суға сиғызбай мақтап жүруші едіңіздер ғой, енді ол қалайша демнің арасында Сұнукүңше (Қытайдың «Батысқа саяхат» атты классикалық романындағы 72 түрлі құбыла білетін қияли кейіпкер) құбылып шыға келеді? – деді шужи Қайдардың алдындағы əдемі гүлді стаканға қайнаған су құйып жатып,– меніңше, білімді адамдарда қашанда бір өрлік пен паңдық болмай қоймайды. Бұның өзі оқымысты зиялылар мен іскер адамдарда болатын біртүрлі табиғи қасиет. Осыған бола оны басқалармен шығыса білмейді деп қортынды шығаруға болмайтын болар?

	– Бұның сыртында, – деді шужи жаңалап құйған қайнақ судан бір ұрттап қойған Қайдар,–ол əдетте үнемі бізді сыртымыздан сөгіп, «олай істемеді», «былай істемеді», «мен басшы болсам өйтер едім, бөйтер едім» деп əркез жамандап жүреді екен. Сонымен бірге ол əдетте адамдармен көп араласып та кетпейді екен. Бұның өзі оның жəйшылықта бұқарамен байланысының жақсы емес екенін де түсіндіреді.

	– Сонда, ол не істейтін көрінеді?

	– Кітап пен қағазға тесіліп отырғаннан басқаны білмейді дейді. Осындай оқу соққан адам бөлім бастығы болса, онда ол қол астындағыларды қайтып басқарады дегенді де ойлай беремін.

	– Бұлардан басқа бұқара тағы да нелерді айтады?

	– Елдің айтып жүргендері көп. Оның қайсыбірін санап тауысуға болады? Біреулер оны арақкеш десе, енді біреулер екі беткей дейді. Тағы біреулер оның отбасылық берекесі жақсы емес десе, жəне біреулер басқа əйелдермен шатағы бар деседі.

	– Оһо, бұндай болғанда оның айыптары аз емес екен ғой,–деді кеңк-кеңк етіп күліп алған Сұң шужи тағы да мекеме бастығына күлімсірей қарап, – жə, енді елдің сөзін қояйық, ол жолдас ұлттық жолдас болғаннан кейін маған қарағанда, оны сіз біршама қанық білесіз ғой. Сіздің оған деген көзқарасыңыз қандай?

	– Менің ойымша,– деді дəл осы арада əлде неден мүдіріп қалған мекеме бастығы Қайдар,– бұрын ол жөніндегі елдің бағасы көп-көрім болатын. Газет-журналдарда өз кəсібіне қатысты көптеген мақалалар жариялап жүрген болғандықтан, қоғамда да беделі недəуір жоғары секілді еді. Бірақ, ол таяудан бері бөлім бастығы болады екен деген сөз шыққаннан кейін, ол жайында бөтен пікірлер аяқ-астынан жауған қарша қапалақтап кетті ғой. Сондықтан мен де оның қайсысына сенерімді білмей отырмын.

	– Өзіңіз оны қанық білесіз бе? Былайша айтқанда, əңгімелесіп көрдіңіз бе?

	– Бір орында бірге істеп жатқаннан кейін өзгелерге қарағанда, қанық білеміз ғой. Алайда, жаңағы ел айтқан сияқты ол елмен, өте-мөте басшылармен көп араласып кетпейтін адам болғандықтан, нақты сырын ала алмаған сияқтымын.

	– Кəсіптік қабілеті қандай?

	– Кəсіптік қабілеті ме? – деді өз ойын қалай жеткізуді білмеген адамдай аз үнсіз отырып қалған Қайдар,– меніңше, кəсіптік қабылетінде айтар жоқ.

	– Онда, жарайды екен ғой.

	– Алайда, кəсіптік адамдар басшылық қызметін істей алмайды деп, жұрт шуылдап жүрмей ме?

	– Тағы сондай сөз бар ма? – деді дəл осы арада Қайдарға таң қала қараған Сұң шужи,– кəсіптік адамдар басшылық қызметін істей алмайды деген не сөз?

	– Кəсіптік қызмет пен əкімшілік жұмыс екеуі екі басқа дүние дейтінді меңзеп айтатын шығар?

	– Е, солай ма? Бұл жұрттың да айтпайтыны болмайды екенау! – деді таңқалысын жасыра алмай, өз-өзінен сықылықтап күліп жіберген Сұң шужи, – ол жігітті мен де əбден білемін. Онымен бірнеше жол əңгімелесіп, жалпы қоғамдық өмір жəне мекеме жағдайы жөнінде ішкерлей сырласып көргемін. Бұл арада ол жайындағы жекелік көзқарасымды айтып отырмайақ қояйын. Оны алдағы партком жиынында толық айта жатармын. Енді менің сізге қояр ұсынысым: бұл бөлімге бөлім бастығын тағайындау жұмысын тездетпесек болмайды. Ендігəрі соза беретін болсақ, қызметке тəсір жетеді. Қызметкерлердің көңілдеріне алаң кіреді. Ал, ол бөлімнің бастығы міндетін бұрын ұлттық жолдастар істеп келген. Ол бөлімде істейтін ұлттық жолдастар біршама көп болғандықтан, бұдан кейін де солай бола береді. Ал, ұлттық жолдастардың қызметінде қашан да сізге сүйенеміз. Сіздің пікіріңізге құрмет етеміз. Сондықтан да бұл мəселе жəйында тезірек бір шешімге келуіңізді үміт етемін?!

	– Жарайды,– деді шужимен болған əңгіменің осы арада аяқталарын сезген Қайдар орнынан қозғала беріп,– мен жақсырақ ойланып көрейін.

	Қайдар шығып кеткен есікке недəуір уақыт үнсіз қарап отырып қалған Сұң шужи, бір кезде «əй, ұлттықтар-ай, егер бөлім бастығы емес, аймақ, өлке дəрежелі кəдір өсіретін болсақ қайтер едіңдер» деп басын шайқап қойды да, алдында жатқан құжатқа үңіле берді.





ҚОНАҚАСЫДАҒЫ ƏҢГІМЕ




	Қонағына берер қонақасыны бөлінбейтін еншісі санайтын, ұлтымыздың қонақуарлығы мен меймандостығы айдай əлемге тегіннен аян ғой. Осы күні дүние жүзіндегі басқа елдер ұлтымызды қонақуарлығы сынды осы бір ерекшелігі арқылы таниды деп айтар болсақ, артық айтқан болмаспыз. Алайда, қазіргі мына барлық нəрсе астын-үстін болып, атам заманнан бері жалғасып келе жатқан үрдістерге шыт жаңа жаңалықтар кіріп келе жатқан реформа заманында, қазақтың осы дүниеге əйгілі қонақуарлық салтына да ақырын-ақырын болса да, аз болмаған өзгерістердің еніп келе жатқандығын сіз байқады ма екенсіз?!

	Бұл арада біз қонақ шақырып, қонақасы берудің немесе əлдебір құдайы қонақты күтіп алудың мазмұнын айтып отырғамыз жоқ. Қайта мəселе оның формасында жатыр. Басқаны айтпаған күннің өзінде бұрын қазақтар қонақ шақырғысы келгенде өз отбасына шақырып, бəр мəзірін сол қонақтарының алдыларына жайып, шама-шарқынша күтіп алушы еді. Ал, қазір көп сандағы адамдар мейлі арнайы қонақ шақырсын, əлде əлдебір жақтан іздеп келген танысбілістерін күтіп алсын, мейрамханалар мен асханаларға қарай дедектете сүйрей жөнелетін болды.Тіпті қадым заманнан бері қазақтар өз қонағын жалғыз өзі шақырып, жеке өзі күтіп болған соң, одан кейін шақырып дəм татқызғысы келгендер шіретке тұрып, бірінен кейін бірі қонақ етіп, ауылдың берекесін əйгілеп жатушы еді. Ал, кезекте бірталай адамдар бір қонақты бірнеше адамдар бірлесіп, коллектив күтетін əдетті тауып алды. Бəлкім, осылай істегенде қонақ шақыратын адамдардың уақыттары үнемделетін, болмаса қонақасыға жұмсалатын қаражат іркіліп қалатын болар. Əйтеуір, «əр заманда бір сұрқылтай» дегендейін, бұл да болса қазақтың қонақуарлық салтына қосқан бір жаңалығымыз шығар?!

	Көптен бері əлдебір мекемедегі үш қызметкер мекеме бастығын қонақ қылуды ойласып, көңілдеріне бүгіп жүруші еді. «Қонақ та сəтімен»дегендей, бүгінгі жұма күннің кешінде олар бірнеше күн бұрын құлаққағыс етіп, жығыла жабысып жүріп, мекеме бастығы Қасен мен оның əйелі Күлəшты мəлім бір мейрмханаға əрең алып келді. Шақырған қонақтары көпке дейін сарылтып барып келіп, қонақтар мен қонақ иелері көздің құрты түсетін алуан түрлі ас пен қуырмаштар сығылыса иін тірескен он адамдық үстелге жағалай отырып, бірталайдан кейін арақтар мен сусындықтардың ауыздары ашылып, əркімнің тəбетіне қарай алдыларындағы рөмкелер мен стакандарға құйыла бастаған кезде, қонақасы берушілердің ішіндегі жас жағынан үлкені, су ағарының үстіне жуан етіп мұрт қойған, қызыл сары келген, əдетте өне-бойына шаң жұқтырмай қағынып-сілкініп жүретін Қасымқан орнынан тұрып, қолына рөмкесін алып сөз бастады:

	– Құрметті аға, аяулы жеңге! – деді ол тамағын кенеп алғаннан кейін суырыла сөйлеп,– көптен бері менімен Гүлбану, Əнуар мен Сағымгүл жəне Базарбек пен Бағила сынды інілеріңіз бен келіндеріңізден құралған 3 отбасы сіздерге бір шəугім шəй беруді ойласып жүруші едік. Соның орайы бүгін əрең келгендей болды. Əсілі 3 отбасы да отқа қарап отырмағаннан кейін сіздерді отбастарымызға айырым-айырым шақырып, үш бөлек шəй берсек болушы еді. Оған сіздердің уақыттарыңыз шықпайтын болды. Сонымен бүгін осы арада бірлікте бас қосуды жөн санадық. Ағамыз да халықтық қызмет соңында күні-түні арып-шаршап, ары-бері шапқылап жүр. Ал, ол кісіге ақыл-кеңес айтып, отбасына тірек болып отырған жеңгеміз сізге де оңай емес. Ертең демалыс қой, сондықтан асықпай отырып, тартынбай ішіпжеңіздер?! Кəне, мына алғашқы бір рөмкені ағамыз бен жеңгеміздің құтты қадамдары үшін көтеріп қояйық?!

	Қасымқанның сөзі аяқтай бере орындарынан жабыла көтерілген қонақ иелері алдарындағы рөмкелері мен стакандарын қолдарына алып, екі қонақпен кезек-кезек қағыстырғаннан кейін ішіндегі алуан түрлі сұйықтықтарды кеңірдектерінен ары асырып жіберіп, бірінен кейін бірі орындарына отыра бергендері сол еді:

	– Көңілдеріңе рахмет! Бұған бекер əуре болған екенсіңдер, мынағұрша тамақтар мен қуырмаштарды қашан жеп боламыз? Бұның барлығын жеп тауысамыз деп жүріп, ішіміз жарылып жүрмесін! – деді шашын үнемі қысқа қырықтырып, кірпік шешеннің түгіндей тікірейтіп жүретін, ел сырттай елудің жуан ішін аралап кетті деп жүрсе де, өңі қырықтың ішіндегі адамдай жас көрінетін, жалпақ мұрынды, қызыл шырайлы келген мекеме бастығы Қасен қарқылдай күліп.

	– О, не дегеніңіз!

	– Қайта дастарқанымыз олқы болып қалды ма деп қысылып отырмыз.

	– Асықпай отырып, тартынбай ішіп-жеңіздер?! – деп жанжақтан жамырай, жарыса сөйлеген қонақ иелері бастықтың əлгіндегі сөзіне қарқ бола күлісіп қалды. Осы кезде бұл араға келгеннен бері қонақ иелеріне кезек-кезек көз тастап, əлде біреуді жоқтап отырғандай болған, шашын осы қаладағы ең жаңа модымен жасатып, оң қолындағы саусақтарына алуан түрлі жүзіктер салып, орта жастан əлде қашан асып кетсе де, жас келіншектердей сылдырап, үлде мен бүлдеге оранып жүретін, жас кезінде сондай өңді қыз болғаны əлі де болаты қайта қоймаған қара көздерінен білініп тұратын бастықтың ханымы Күлəш:

	– Ой, іштеріңде Жанат пен Сəуле жоқ қой, осындайда олар сендердің қатарларыңнан қалмайтын секілді емес пе еді?–деп тосын сұрау тастады.

	– Жеңгеміз, расында, көреген екен,– деді іле-шала үн қатқан шашы қашан көрсең де тарау көрмей, ұйқы-тұйқы болып майласып жүретін, киім-киіс пен бой түзеуге мəн бермейтін, ақсұр өңді, жыпық көздеу келген Əнуəр,– Жанат екі-үш күннің алдында Үрімжіге жиынға кеткен.

	– Неге? – деді Күлəш жанында отырған Қасенге бұны мен неге білмей қалдым деген адамша қадала қарап,– қайдағы жиын екен ол?

	– Жақында оның жазған мақаласы ма, əлде өлеңі ме? Əйтеуір, бірдемесі район жағынан сыйланған екен. Соның сыйлығын алуға барамын деп жүрген,– деді бастықтың əйелінің сұрауына асыға жауап берген Қасымқан.

	– Иə, əйтеу, солай деп естігендей болдық қой,– деді шашын қоңыр ма, қызғылтым ба, əлдебір бояумен бояп, қасын қиылта сызып алған Бағила.

	– Онда, Сəуле неге келмеген? – деп қадала сұрау тастады, бұл істің бүге-шігесіне дейін білгісі келген Күлəш.

	– Кім біледі? – деп күмілжи тіл қатты, кеше ғана бүгінгі қонақасыға киіп барамын деп əдейі сатып алған қымбат бағалы шапанының түймесін шұқылап отырған секпіл бетті, көзінің айналасына түсе бастаған əжім іздеріне бетмайды баттастыра жаққан Гүлбану,– екі күннің алдында, оған қатынасасың ба қайтесің деп айтып көрген едік, ол Жанаттың жоқтығын айтып, бізге ергісі келмеді. Оның үстіне олар сіздерге өкпелеп қалған ұқсайды.

	– Рас, солай сияқты,– деді оймақтай ернін қызылмен баттастыра бояп алған, қушық бетті, көзі шүңірейе ішіне кірген Сағымгүл қатардан қалғысы келмей, –көптен бері олардың сіздерге пікірі бір түрлі ғой, өзі.

	– Иə, иə, дəл солай,– деді сендерден қаламын ба дегендей Гүлбану мен Сағымгүлге қарап қойған Бағила,– əнеу күнгі жиыннан кейін олардың сіздерге болған көзқарастары бүтіндей өзгеріп кетіпті, тіпті Сəуле кеше бастық болса қайтейін дегендей емеурін білдіреді.

	– Ол қайдағы жиын? – деп қадала кетті Күлəш тағы да Қасеннің болды қойсаңшы дегендей қылып өзін шынтағымен нұқып қалғанына қарамай.

	– Ой, оны сіз əлі күнге дейін білмеуші ме едіңіз? – деді Күлəшқа күмəндана қараған Əнуəр екілене сөйлеп,– əнеу күні мекеме бойынша ашылған бір жиында Жанат ағамызға қарсы шығып, көптің көзінше бұл кісінің бетінен алып тастады емес пе?

	– Иə, солай болды, Жанат та ұялмайды екен? – деді бағанадан бері сөйлеушілердің ауыздарына жалтақ-жалтақ қарап отырған 30-дың ортан беліндегі, ұзын шашы құлағы мен желкесін жауып жүретін мекеме көлемінде «сіміргіш» деген аты бар, ат жақты, қысық көздеу келген Базарбек сөзге араласа кетіп,– ол өзін білімді санап, қай-қашанда кеудесін көтеріп жүреді. Əйтпесе, шырыштай елдің алдында ағамыздың бетінен алар ма еді?

	– Базарбек жөн айтады,– деді тағы да тамағын кенеп қойған Қасымқан, – осы ағамыздың арқасында шалқып жүргенімізді елдің бəрі біле бермейді. Егер ағамыз болмаса, мекемеміз қандай болып кетер еді?

	– Оған сөз бар ма?–деп қостай жөнелді Əнуəр,– бірақ, осы ағамыздың қадырын жаңағы секілді кеудемсоқтар біле бермейді ғой.

	– Қанша айтқанмен адам пендесі емес пе? Ағамыздың тағы мен бағын қызғанатын шығар? – деген еді Гүлбану.

	– Дұрыс, дұрыс, олар ағаның ел арасындағы беделі мен абыройын көре алмайды,– деп сөзді іліп ала жөнелді Сағымгүл.

	– Жанаттың сыйлық алғанына бола Сəуленің де кеудесі өсіп қалыпты,– деп енді бір қиырға тартты Бағила.

	– Бағила шындықты шырқыратып отырып айтты,– деді жаңа ғана тастап жіберген бір стаканнан кейін маңдай тері бұрқ ете түсіп, өне бойы балбырап, бір рахатты сезімге бөленіп отырған Базарбек жайшылықтағы ділмəрлығына басып,– ол өзінше мен білімдімін, мен қабілеттімін деп кеудесін көтергенімен де, айналып келгенде ағамыздың кең мінезі мен ақкөңілділігінен жəне жуастығы мен момындығынан пайдаланып жүр. Əйтпегенде, ағамыз болмай тебеген ат сияқты басқа қыршаңқы біреу болғанда, əнеу күнгі жиындаақ Жанаттың бет-аузын дал қылатын еді.

	– Ой, бүгін сендерге не болған? – деді əңгіме шарықтап осы жерге келгенде, енді бірдеме демесем бұлар қайда тартып барады деген ойға келген Қасен, күле орнынан көтеріліп, алдындағы стаканын қолына ала беріп,– бүгін сендер мына екеумізді мені мақтап, Жанатты даттау үшін шақырмаған боларсыңдар?! Жə, қызмет пен мекеменің жұмысы осы арада қалсын! Енді отырыстың өз əңгімесіне түсейік! Кəне, сендердің ақ ниетпен шақырған пəк көңілдерің үшін мына бір рөмкені көтеріп қояйық?! Осыдан кейін-ақ стакандар толассыз сыңғырлап, қонақасы қызып ала жөнелді.

	– Сен қолыңнан ештеме де келмейтін барып тұрған ынжықсың! – деді əлгілер қауқалақтасып жүріп салып жіберген кіре машинасына отырып, отбастарына қайтып келе жатқанда, қонақасыда көңілі алабұртып, əлде неге жарылып кете жаздап, «қайтайық», «қайтайық» деп əлсін-əлі айта берген, ең соңында Қасенді зорлағандай болып, қонақасы майданынан алып шыққан Күлəш.

	– Ой, батырым, саған не болды? – деді қызара бөртіп алған Қасен, машинаның арт жағында отырған əйеліне таң қала қарап.

	– Не болды деуін,– деді машинаға шыға бере-ақ өзінен-өзі тұлан тұта ашуланған Күлəш,– бұл дүниеде сенен артық иіс алмас адам бар ма екен? Қол астыңдағыларды бүйтіп құтыртып қойғанша, оларды қиқаң етуге шамасы келмейтіндей етіп, тұқыртып, басып ұстасаңшы?!

	– Ой, жаңағылардың сөзін айтасың ба? Олардікі баяғы қыздырманың қызыл тілі емес пе? Бүгін 3 отбасы бірлесіп, бізді неге шақыра қалғанын қайдан білесің?

	– Қалай шақырса да, əйтеуір, бағанағы сөздерінен олардың саған жаны ашитындықтары айқын білініп тұр емес пе. Ал, анау Жанат дегенді қолыңда ұқығың тұрғанда, неге жүндеп алмайсың? Шырыштай елдің алдында, көрінгеннен сөз естіп жүргенше өле қалсаңшы!

	– Ол Жанат дегенді сен білмейсің ғой,– деді тағы да арт жағына мойнын соза қараған Қасен,– ол мекемеміздегі қабілетті де іскер жігіттердің бірі. Ал, жақсыны көре алмау деген қазақтың қашаннан бергі қанына сіңген əдеті емес пе?

	– Өйтіп жақсы болғаны құрып қалсын! – деді дауысын көтере үн қатқан Күлəш,– ой, байқұс-ау! Əлгілердің сөзінен байқамадың ба? Оны осы беті қақпайсыз қоя берсең, күндердің бірінде ол сенің қолыңдағы ұқығыңды тартып алады. Сонда ғана оның жақсылығын əбден білетін боласың!

	– Тағы да бастадың ба? Енді апта бойы құлаққа маза жоқ деші! – деді əйелінің сырына əбден қанық Қасен аңтарыла тіл қатып, – осы саған біздің мекеменің жұмысына араласпашы деп қанша рет зарласам да, бір рет болса да ұқпадың ғой! Жə, үйге де келіп қалдық, түн ішінде дабырлап, балалардың мазасын алмайық, көршілерден ұят болып жүрмесін?!

	– Өз қойнында жатқан байына ақыл айтқан қаншалық айып болады? Өзің білмейсің, білгеннің тілін алмайсың. Сонда сен қайтып адам боласың? Осыдан тақ анау Жанат дегенді бір жүндеп қоймасаң, мені қояды екен деп ойлама? Сені басшым екен деп көзіне ілмесе, ел сияқты силамаса, оған неге жаның ашиды? Осындай қолда билік тұрғанда, ол секілділердің көзіне көк шыбын үймелетіп қою керек! Əйтпегенде олар басынып, өзіңді бөзек етіп, басыңа шығып алады,– деді машинаның есігін аша берген Күлəш.

	– Жə, жə, сенің айтқаның бойынша-ақ болсын! Қойшы енді, батыреке! – деді Күлəштың алдына түсіп, айдаған қойдай қайқаң қағып үйіне кіріп бара жатқан Қасен.

	2003 жыл





АПАМ НЕГЕ РЕНЖІДІ?




	Алыс жолды автобуста оннеше сағат ары-бері шайқалып, қаңырығы түтеп, басының қаны ұстап, күйісі кетіп келген Нұрғайша шешей үлкен қалада тұратын жалғыз ұлдарының отауының есігін аттаған соң, жол-жөнекей өзін мазалап келген уайымдарының барлығынан жұда болып, жадырап сала берді. Келіні құйған термоста дайын тұрған шайдан 5-6 шыныны ішкен соң, кешке дейін автобус соғып келген өне-бойы дел-сал болып, қонақ үйдегі ұзын сафаға қисайып, бірдемнің арасында көзі ілініп кеткен екен, бір кезде жанына келген ұлы Есбол:

	– Апа,– дегенде басын жұлып алған ол кісі, не боп қалды дегендей ұлына қараған еді, əлде неден қипыжықтап тұрған Есбол шешесіне:

	– Несіне мал сойып əкеп, əуре болып жүрсіздер, енді сол əкелген етіңізді өзіңіз жөндеп, ыңғайлап бермесеңіз, келініңіз екеуіміздің қолымыздан келетін емес,– деп ыржыя тіл қатты.Ұлдары қалада көже-қатықтан тарығып отырған шығар деп ойлаған олар кеше ғана бір ісектерін сойып, бас-сирағын үйітіп, ішек-қарнына дейін қоржынына сап көтеріп келген еді.

	– Қайта етті бұзып əкелгеніңіз қандай жақсы болған, əйтпесе бұл маңайдан ет бұзатын адам да табылмас еді,– деді ас үйде келіні Нұржайнаға қарап тағы да ыржыңдаған ұлы. Бала күнінен оқу қуалап, қала жағалаған ұлының жағдайына қанық Нұрғайша шешей:

	– Келіннің хабары жоқ па еді? – деп ұлынан таңғала сұрағанда Есбол:

	– Ойбой, апа, жастайынан қалада бұла болып өскен келініңіз малды қайдан біледі? Əуелі асқан еттің жілігін де танымайды! – деп үлкен бір жаңалық жариялап тұрғандай сойған қасқырша ыржыңдап күле берді. Сонымен білегін түрініп, қолына осы үйдің жаман мұжық бəкісін алған Нұрғайша шешей, келіні Нұржайнаны жанына шақырып алды да, мынау мына жілік, анау ана жілік, мынаны мынандай қонақ келгенде, мына қоспалармен бірге асасың, анадай қонақ келгенде, ана жілікті мынадай асасың деп, ет асып, қонақ күтудің сабағын өтті де кетті. Соңында тіпті қойдың жіліктерін қоспаларымен қоса айырым-айырым суляу (пакет) дорбаларға салып, мұздатқышына əдемілеп отырып орналастырып, ұлының:

	– Бүгін апама ет асып, қонағасы береміз! – деген талабы бойынша бүгінгі асатын етіне дейін мескейіне салып берді. Осының бəрін тындырып болғанда, күн де ұясына отырып, кешкі қараңғылық түсіп кеткен еді. Қайтадан қонақ үйіне келіп сапаға отырған шешесіне Есбол:

	– Тамақ піскенше телевизор көре отырыңыз?! – деп əлденеге өліп-өшіп қуыршақ фильм көріп отырған кішкенесі Қайнардың қолындағы алыстан меңгергішті алып, қазақ тіліндегі каналға туралаған еді, онда əлдебір мерекеге арналған концерт беріліп жатыпты. Əлем-жəлем киінген бір əйел əнші əсем үнмен халық əнін айтып тұр екен. Бала күнінен құлағына қанық халық əні жанына сондай жақын сезілген Нұрғайша шешейдің назары əнге ауа бастағаны сол еді, былтырғы жылы ұлы мен келіні жайлауға ертіп барғанда, өзіне недəуір үйір болып, бауыр басып қалған, ал, отауының есігін аттағаннан бері өзін жатырқап, жанына жоламай жүрген, Нұрғайша шешей бауырына басып, тамағынан йіскеген сайын булыға бұлқынып, тепкілене өзін алып қашатын немересі Қайнар əкесіне əлденелерді айтып, жер тепкілеп, ботадай боздай жөнелді. Əкесі оның құлағына сыбырлап:

	– Апа, апа,– деп шешесін көрсетіп, Қытайша бірдемелерді түсіндірсе де, оның сөзіне құлақ қоймаған Қайнар онан ары боздап, еденге жатып алды да, ары-бері аунақши берді. Немересіне не болып қалғанын алғашында аңғармаған Нұрғайша, ұлына қарап:

	– Не дейді? Ол неге жылап жатыр? – деп сұраған еді, қайтерін білмеген ұлы:

	– Телевизордан қуыршақ фильм көремін дейді, – деп ұлын алдап-сулап жатты. Есболдың бұл сөзін жақсы түсінбеген шешесі:

	– Немене? Бұл қазақша кино көріп, қазақша əндерді тыңдамай ма? – дегенде ұлы тағы да:

	– Бұлар қазақша əндерді қайдан тыңдай қойсын, кешке дейін қуыршақ филімін көреді, одан қалса осы заманғы əндерді тыңдайды, – деп тіл қатты. Осы кезде ғана немересінің жылауы өзі көріп отырған концертпен байланысты екенін түсінгендей болған Нұрғайша:

	– Болды, тиме! Көрем дегенін көре берсін! – деп орнынан тұрып кетті.

	Алдарына ет келіп, Нұрғайша шешей ұлының амандығы мен отауының бақыты үшін тілек тілеп, ұзақ бата жасаған соң, бір үйлі жан қонақ үйдегі ұзын үстелді қоралай отырып, тамақ ішуге кірісті. Көп өтпей жандарында отырған немересі əке-шешесіне тағы бірдемелерді айтып қыңқылдаған еді, орнынан тұрып, ас үйге кірген Нұржайна екі кішкене шыныға бықтырған күріш салып, бірін өз алдына, енді біреуін Қайнардың алдына қойғанда, Нұрғайша тағы да:

	– Немене, Қайнар ет жемей ме? – деп сұраған еді, алдындағы семіз етті жұлмалай əрең кесіп отырған Есбол:

	– Бұл екеуі де ет жемейді. Бұларға мифан (бықтырған күріш) болса болғаны, – деп Нұрғайшаға қарап күліп қойды. Əлгіден бері келіні мен немересінің табақтағы етке қол созбай отырғанын өзі де байқап отырған Нұрғайша шешей, «ой, алла! Ет жемегені несі? Ет жемесе бұлар қайтып адам болады?!... » дегендерді ойлап, табақтағы етке өзі де самарқау қол жүгірте бастады. Отауының табалдырығын аттай береақ ұлы мен келініне жағы сембей айтып отырған ауыл əңгімелерін де шорт тыйды. Табақ жиылған соң келініне:

	– Шаршап отырмын, ертерек жатайын, маған төсек салып берші, қарағым?! – деп өтініш білдірді. Шешелері жатып қалған соң Нұржайна Есболға қарап:

	– Апам неге ренжіді? – деп сұраған еді, Есбол:

	– Мен қайдан білейін! – деп басын шайқап, йығын қиқаң еткізіп қойды.





ЖАРНАМА




	Бүгінгі мына барлығы да еркіне жіберілген нарықтық экономика жағдайында, алуан мазмұндағы, түрлі-түсті жарнама (реклама) дегеніңіз қапалақтап жауған қар секілді қаптап кетті ғой. Көшеге шықсаңыз, там қабырғалары мен арнаулы жасалған тақталарда ілініп тұрған қалың жарнамаларды көресіз. Автобусқа отыра қалсаңыз, онда да жарнамаларға көзіңіз түседі. Тіпті дəретқаналарда да жарнамаларға жолығасыз. Ал, үйге отырып телевизорды аша қалсаңыз болғаны, барлық каналдарда бəсекелесе беріліп жатқан жарнамаларды естисіз. Осы жарнамалардың ішіндегі ішінаралары адамдарды əбден зəтте қылып, 2-3 жылға дейін үзіліссіз беріледі. Радиолар да жалғасты жарнама жариялап, саңқылдайды да жатады. Қолыңа газетжурнал ала қалсаң да ондағы қаптап тұрған жарнамаларды көруге мəжбүр боласың. Солайымен біз қазір қайда барсақ та жарнамалар арасында жасайтын болдық. Əлде бір күні бір кеңседе басымыз қосыла қалған бірнешеуіміз қайдан-қалай шыққаны белгісіз, əйтеуір, жарнамалар жайында əңгімеге түстік те кеттік. Біреуіміз жарияланып жатқан жарнамалар шын десек, енді біреуіміз жарияланып жатқан жарнамалардың барлығы елдің қалтасындағы ақшаларын алдап алудан басқа түк те емес дестік.

	– Ой, қойыңдаршы! – деді бір кезде семізше төртбақ денелі, маңдай шашы жидіп түсіп қалғандай қасқа бас, негр түстес қоңырқай өңді, қай-қашанда қайдағы-жайдағы қитұрқы сөздерді жинап, маңайындағыларды мəз қылып жүретін Қуанбай, – жарнамалардың шын-өтірік екеніне несіне таласып жатырсыңдар? Оны айырудың əдісі өте оңай емес пе!?

	– Иə, айтшы?! – дестік оған жапырыла қарай қалған бəріміз уəделесіп алғандай жабыла тіл қатып.

	– Қазір қоғамда біреудің аузы-мұрнынан шыға тығыла байып, ақшаларын қайда істетерлерін білмей жүргені, ал, енді біреулердің сол ақша құрғырын таба алмай, жанталасып жатқаны шын ба?

	– Шын.

	– Ондай болса, – деді барлығымызға жағалата көз салып шыққан Қуанбай аспай-саспай баптана сөйлеп:

	– Мен сол ақшалары асып-төгіліп жатқандарға арнап «Артық ақшалары барлар сол артық ақшаларынан маған біраз көмек етіңдер», деген жарнама шығарып, телевизорда жариялар болсам, нəтижесі қандай болар еді?! – Онда ... Рас-ау, деп ойладым мен де, шындығында, осындай жарнама жарияланар болса, одан қандай нəтиже шығар еді?!

	2004 жыл





ƏЙ, ƏТТЕГЕН-АЙ




	–Үш күннен соң жоғары орыннан басшылар келіп, мекемемізді көзден кешіретін болғандықтан, бүгіннен бастап мекеме бойынша басқа барлық жұмыстарды тоқтатып қойып, екі күн уақыт арнаулы тазалық істейміз, –деді əлденеге аптығып, екі иығынан дем алып тұрған, орта бойлы, дембелше денелі, 30-дың ішінде ойнақтап жүрген мекеме бастығы Салауат əлдебір бұйрық раймен нығыздала, қадай сөйлеп, – сондықтан осы екі күннің ішінде кімде-кімнің қызметтен қалуына, жəй келіп, ерте түсуіне болмайды! Тіпті ауырып қалдым, ана болды, мына болды деген сылтаулармен рұхсат сұрауларына да жол жоқ! Егер бұндай ахуалдарды кездестіретіндер болса, онда олардың еңбекақылары еселеп тартылады!

	– Са жүйжаңның (мекеме бастығының) орналастыруына бүтіндей қосыламын, – деді мекемемізге жақында ғана əлдебір жерден алмасып келген сидиған арық денелі, ұзын бойлылау келген, ақсұрдан кастөм-шалбар киіп, қоңырқай түсті галстук байлаған, 40-тың ішінде қылшылдап жүрген партком хатшысы Уаң жянго сөзді іліп əкетіп,– жолдастар осы реткі орналастыруға біртүрлі саяси міндет ретінде қараулары керек. Əсте немқұрайдылық жəне керанаулылық істеулеріне болмайды! Өйткені бұл мекемеміздің бұдан кейінгі болашағы мен абырой-беделіне қатысты ерекше маңызға ие жұмыс. Соның үшін жолдастар осы рет кім індетке өскелең саяси саналылықпен қараулары қажет!

	Өте шұғыл ашылып, аса тығыз орналастырулар жасаған жиын аяқтаған соң, мекемедегі 20 неше қызметкер топ-топқа бөлініп, қожалық бөліміне тазалық істеуге қажетті аспапсаймандар алуға, жамыраған қозы секілді жапатармағай шұбап бара жатқанымызда:

	– Əдеттегі кезде мекеменің тазалығына ешкім де көңіл бөлмеуші еді, бүгінгі жағдайдан қарағанда, мекемемізге жоғарыдан үнемі басшылар келіп тұрса жақсы екен ғой, – деді маңайындағыларға күле қараған, ашық мінезді, күлегеш қыз, мекеме кəссірі Ли ли.

	– Басшылардың бөйтіп ылаң-қада қылып, елді əуреге сап келгенінен келмей-ақ қойғаны жақсы ғой,– деді жалпақ бетті, су ағарының үстіне жіңішкелеп мұрт қойған, қайран жиырма бесті қайқайта мініп жүрген, кəсіптік бөлімдегі Қайсар əлденеге өкпелі адамдай мұңая сөйлеп, – қолымда осы бірнеше күн ішінде бітірмесем болмайтын, басқаларға қатысты аса тығыз жұмысым бар еді, енді олар осы екі күн ішінде құлағыма маза бермейді деші!

	– Дəл қазір сенің ондай бітпей жатқан жұмысыңа қарай қоятын басшылық қайда? Олар үшін кезекте жоғарыдан келген басшыларды күтіп алудан өзге маңызды шаруа жоқ. Менің де дəл бүгін қалалық қазына мекемесіне барып, есеп талонын өткізетін жұмысым бар еді, енді ол да жайына қалатын болды, – деді шашын желкесінен қидырып, көзіне жоғары градустық көзəйнек салған, елудің етегінен ұстауға таяп қалған мекеме бұғалтыры Го шяупиң қинала да тыжырына сөйлеп.

	– Ойбой, бастықтардың жоғарылап өсуіне қарағанда, сендер айтып келе жатқан жұмыс болып па? – деген еді осы арада əңгімеге қыстырыла қалған Статистика бөліміндегі шегір көзді, қалқан құлақты, қашанда қоғамда болып жатқан жаңалықтарды айтуға əуес, 40-тың қылышы болып, əр неге шабылып жүретін Қарқын. Оның аузынан осы сөздің шығуы мұң екен, бір араға топтаса, өз алдарына əңгіме соғып келе жатқандар оған сұрақ дегенді тұйықсыз құйған нөсердей жаудырта жөнелді:

	– Рас па? Шужи (хатшы) мен жұйжаңның (мекеме бастығының) қайсысы өсетін болыпты?

	– Жақыннан бері Са бастықтың мансабы өсіп, жоғары жаққа кетеді екен деген сыбыс шығып жүрген еді, онда ол сөз шын болғаны ғой?

	– Бəсе, ондай бірдеме болмаған болса, бізге бүйтіп үлкен тазалық істетпес еді.

	– Сонда бұнымыз үкімет жұмысы бола ма, əлде жеке жұмыс бола ма?

	Сонымен мекемедегі 20 неше қызметкер басшылардың орналастыруы бойынша жұдырықтай жұмылып, бір жағадан бас, бір жеңнен қол шығара отырып, жалпы халықтық тазалық істеу науқанын өрістеттік. Біреулеріміз кеңселермен зал қабырғаларын сүртіп, едендерді үңілген адамның беті көрінетіндей қып жарқыраттық. Енді біреулеріміз мекеме ауласы мен маңайын сыпырып тазалап, одан шыққан күресіндерді ағаш арасынан шұңқыр қазып, тепкілеп отырып, терең көмдік. Тіпті ағаштар арасында өскен жазықсыз шөптерге дейін жұлып, мекеме маңайында көлденең жатқан сынық сүйем бұрау қалдырмадық. Жəне біреулеріміз бүкіл мекеменің сыртқы қабырғасын əппақ қылып ақтап, оның қақ маңдайына «Жоғарыдан келген басшыларды қызу қарсы аламыз» деген сөз жазылған үлкен керме ту ілдік Қойшы, əйтеуір, осылайша екі күннің ішінде мұрнымызға су жетпей, тұмсығымыздан шаншыла жүріп, бүкіл мекемені, мекеме ауласын, қылаяғы дəретханаға дейін айнадай етіп тазаладық. Дəл осы кезде біреу-міреу келіп мекемемізден тіс шұқитын ағаш іздесе де таба алмас еді.

	3-күні белгіленген уақытта барлық қызметкерлер басшылардың бастауында мекеме қақпасының ішкі жағында екіге жарыла қатар тізіліп, жоғарыдан келетін басшыларды тағатсыздана күтіп тұрған едік, бақытымызға қарай олар да көп күттірмеді. Бір кезде бірімен-бірі құйрық тістескен алуан формадағы 4-5 кішкене машина мекеме қақпасының алдына тақау келе тоқтап, алдыңғы машинаның есігі енді ғана ашыла бергені сол еді, дəл осы сəтте тұтқиылда аяқ-астынан соққан қатты боран қайдан алып келгені белгісіз, құм араласқан топырақ пен қалың қағаз паршаларын төбемізге төкті де жіберді. Қатты желдің ойламаған жерден, табан астынан соққаны сондай, шартылдата шапалақ соға берген біз бір сəтке көзімізді де аша алмай қалдық. Біз көзімізді уқалап аша бергенде, əлгі машиналар бұл арадағы қатты боран мен шаң-топырақтан қашқандай тұмсықтарын дереу артқа қарай бұрып, келген іздерімен қайтып барады екен. Көзімізге тек үйіріле, айнала соққан құйын секілді қатты да ашулы желдің күшімен маңайымызда қалықтап ұшып жүрген қағаз паршалары мен сулияу (клионкі) қиқымдары ғана көрінді.

	Бұны көргенде қайтерін білмей, қатты сасқалақтаған мекеме бастығы Салауат:

	– Əй, əттеген-ай! – деп тұрған жерінде шөкет түсіп отыра кетті.





МЕНІҢ ƏКЕМ ҚАЙДА?




	Себезгілеп жаңбыр жауып тұрған күз күндерінің бірі. Күн бесін болып қалған шақ.

	– Əй, Мөлдір, тыңдашы, бір жылаған баланың дауысы шыға ма қайтеді? – деді осы қазір ғана бесін намазын өтеп болып, жайнамазын өзі жататын бөлменің төріне іліп жатқан Бисара шешей қызы Мөлдірге жайбарақат тіл қатып.

	– Жоқ, ондай жылаған бала көрінбейді,– деді 3-қабаттың терезесінен сыртқа артыла қараған Мөлдір,– ондай жылаған баланың дауысын мен қалайша естімейін.

	– Сендер ондайды қашан естуші едіңдер? – деді қызы Мөлдірге ренжи сөйлеген Бисара жатын бөлмесінен шыға беріп,– əне, тыңдашы, бір баланың еңірей жылаған дауысы шығады ғой!

	Осы кезде еңірей, егіле жылаған баланың дауысы ап-анық естіліп, барған сайын жақындап келе жатады.

	– Əне, айтпадым ба, тез есікті ашып қарашы, сенің əлгі ұлың болып жүрмесін?!

	– Қойыңызшы, апа, бір бала жыласа болды, ол менің ұлым бола ма екен? – деген Мөлдір есікті енді ғана аша бергені сол еді, екі көзін қолымен басқан Бисараның 5-6 жастардағы жиені Ерен ботадай боздаған күйі үйге еңірей егіліп кіріп келді де, шешесінің төсегіне барып гүрс етіп құлай кетті.

	– Үйбай, мынау біздің Ерен ғой,– деді қайтерін білмей, тұрған жерінде қазықтай боп қақиып қалған Бисара шешей,– əй, Мөлдір, болсаңшы тез, не болғанын сұрашы ана баладан, біреу-міреу тиісіп жүрмесін!

	Төсекте солқылдай, ықылық ата, еңірей егіліп жатқан Ереннің жанына келген Мөлдір:

	– Не болды, Ерен, біреу-міреу тиісті ме?–деп тіл қатқан еді, Ерен дауысын онан ары қатайтып, ара-тұра жүрек жара өксіп қойып, екі аяғымен төсек үстін тепкіленіп, кіпкішкентай екі қолымен төсек жапқышты шеңбектей берді.

	– Үйбай, мына баланың бүгінгі жылауы бір түрлі өзгеше ғой,– деді əлгіден бері оған қарап мелшиіп тұрған Бисара шешей, тағы да Мөлдірге бұйыра тіл қатып,– қарашы, бірер жері жараланып жүрмесін?!

	– Жоқ, ондай ештеме көрінбейді,– деді ұлының жанында оған тесіле қарап тұрған Мөлдір,–не болды дейсіз, балалардың біреуімен төбелесіп қалған шығар, баяғы.

	– Жоқ, оған ұқсамайды! – деген Бисара Ереннің үстіне төне келіп,– не болды, Ерен, қарғам, басыңды көтеріп, апаңа айта қойшы, апасының баласының ақылы бар өзі?! – деген еді, дəл осы сəтте жылауын тоқтата қойып, басын жұлып алған Ерен:

	– Менің əкем қайда? – деп жалғыз ауыз тіл қатты да, қайтадан төсек үстіне екпеттей құлап, егіле еңірей берді.

	– Үй, мынаның айтып жатқан əкесі несі?! – деді бір сəт дағдарып, Мөлдірге жалт етіп қарап қойған Бисара шешей кемсеңдей тіл қатып,– сен деген менің аузымнан түсіп қалған, апасының баласы емессің бе?

	– Онда, балалар мені неге тірі жетім дейді? – деді Ерен сол тұншыға жылап жатқан беті.

	– Саған ондай сөзді кім айтты? – деді қос көзіне лық етіп жас тола қалған Мөлдір сырт айналып бара жатып.

	– Балалар сенің əкең мен шешең ажырасып кеткен дейді ғой,–деді осы жолы да басын оқыс көтеріп алған Ерен, үйден шығып бара жатқан шешесінің ту сыртынан ата қарап қойды да, қайтадан жата қалып, жалғасты егіле еңірей берді.

	– Əй, бейшара бала-ай, жасыңа жетпей жаныңа жара түсіп жүр екен-ау! – деді əлгіндегі сөзді естігенде, біреу жүрегіне пышақ сұғып алғандай дір ете түскен Бисара шешей, екі көзін жаулығының ұшымен сүрте, қонақ үйінде қақиып тұрған Мөлдірдің жанына келіп,– ал, енді ана балаңды уатып ал! Екі жылдың алдында еш кінəсіз сəбидің жанын жаралайсыңдар, ажырасу дегенді қойсаң қайтеді деп жалынғанымда, менің сөзімді пішту ғұрлы көрмей қойып ең, сол сөзім дəл бүгін алдыңнан шықты ма, бəлем! Шешесінің бұл сөзіне ештеме деп қарымжы қайтара алмаған Мөлдірдің, екі көзінен аққан жас тамшылары əлгінде ғана тойға барам деп гримденген бет-аузын айғыз-айғыз қылып, жосыла сырғып бара жатты.

	2006 жыл





ОЛАР НЕГЕ КҮЛЕДІ?




	Қайырбек пен Дүйсенбек түнгі автобуста тұттай болып тоналып қалды. Кеше кешкісін олармен бірге түрліше себептермен тойға бара алмайтын болып қалған бірнеше сабақтастары, арнайы автобус бекетіне келіп, оларды ұзақ сапарға ақжол тілеп аттандырып салысқан еді. Автобус жүргенше бекеттегі шағын асханада бір мезет дүрілдесіп алған олар сабақтастарының:

	– Бірнеше стакан тартып алсаңдар, түнімен жайлы ұйықтап барасыңдар.

	– Тіпті өздеріңнің ол араға қалай жетіп барғандарыңды да білмей қаласыңдар,–десіп, кезек-кезек жан алқымға алып, қысауымен ақтан недəуір тартып алған еді. Айтып-айтпады, олар автобусқа шыға сала ұйқы құшағына сүңгіп кетіпті. Сонымен таң ата мəлім аудан қалашығындағы автобус бекетіне жеткен олар, маңайда бірер сағат айналсоқтап жүргеннен кейін, билет сату орны ашыла салысымен өздері баратын ауылдыққа билет ала қоймақ болып, қалталарына қол салған еді, біткен ақшаларынан тұттай болып айырылып қалған екен. Тойға апара жатқан тойлықтары да құрдымға кетіпті.

	«Ұйқымен өлі тең» дегендей кеше біраз нетіп алған олар автобус ішінде тұяқ серіппестен ұйықтап жатқанда, епті де кəнігі ұры олардың қалталарын армансыз-ақ ақтарған көрінеді. Тек Дүйсенбектің сымының артқы қалтасында ғана 10 юань ақша қалыпты. Сонымен бекет ішінде не болдымға ұшырап, қайда барарларын білмей сандалған олар не істерлерін білмеді. Баяғыда-ақ автобустан түсіп кеткен ұрыны олар енді қайдан табады? Сақшыға барып дело мəлімдегенмен де ақшаларын кім, қашан, қай жерде, қайтып алды дейді? Түнде талай жерде тоқтаған автобустан ұрының қай арадан түсіп қалғанын олар қайдан біледі? Осылайша қайтерлерін білмей автобус бекетінде ары-бері сенделген олар, арт жақтағы үйлеріне қайта телефон соғудан басқа шара таба алмады. «Ораза нмаз тоқтықта» дегендей, баратын тойларын былай қойғанда, олардың қайтадан үйлеріне жетіп алулары керек қой!

	– Енді қайтеміз? – деді екі көзі қып-қызыл болып тұрған Дүйсенбек Қайырбекке мүсеурей қарап,– асқазан деген қыжылдап, шөл деген əкетіп барады.

	– Кеше ішпейміз деп азар да безер болсақ та, бізді зорлап осы күйге түсірген əлгілер емес пе?–деді шашының ұйпатұйпасы шығып, сүрепеті кетіп тұрған Қайырбек өкіне бас шайқап, – егер кеше ішпеген болсақ, осындай күйге түсер ме едік?

	– Ойбой, ол сөзді бағанадан бері сан рет айттық қой, оны қайталап айта бергеннен не шығады?–деді іштей əлденені көксеп тұрған Дүйсенбек, – Болмағанда бұл арада үйлеріне барып таңдай жібітетін таныс-біліс не ағайын-туғандарым да жоқ. Сенде бар ма?

	– Жоқ, – деді əлгіден бері əлденені ойлағандай болып тұрған Қайырбек қысқа қайырып.

	– Онда қайтеміз? – деді Дүйсенбек осы арада шыр көбелек айналып, – асқазан дегеннің қыжылдап əкетіп бара жатқаны мынау, ауызға сыймай тұрған тіл деген анау, енді артымыздан ақша келгенше өстіп жұртта қалған бұралқы итше күн кешеміз бе? Күнді қайтып батырамыз?

	– Ой, жарқыным, сен зарламай тұра тұршы!? – деді Қайырбек Дүйсенбекке күле қарап,– сені кешке дейін тегін тамаққа біртойғызсам қайтер едің?

	– «Бұл не деген батпан құйрық, тегіннен-тегін жатқан құйрық» дегендей, далада жатқан ол қайдағы тамақ екен?

	– Үй, ұмытып қалдың ба? Əнеу күні Мұхиттар осы аудандағы денсаулық сақтау мекемесінің қызметін өткеріп аламыз деп отырған, – деді əдеттегі кездері қайдағы жоқты тауып жүретін қылжақпас Қайырбек сол қутыңдаған мінезін қайта тауып,– енді сол мекемеге барып, тегін күтімге белшемізден батпаймыз ба?

	– Əй, оның жөні келе қояр ма екен? – деді əлденеден үрейленгендей болып, көткеншек аттай тартына қалған Дүйсенбек,– олар біліп қойып, бір пəлеге қалып жүрмейік?!

	– Шұрқ етпе! Тамақ керек болса менімен еріп жүре берсең ғана болғаны, –деген Қайырбек Дүйсенбекті əй-шəйға қаратпай ертіп ала жөнелді.

	– Қарсы аламыз, қарсы аламыз,– деді денсаулық сақтау мекемесінің кеңсе меңгерушісі,– мекеме бастығы əлгінде ғана бір жаққа шығып кеткен еді, жаңа ол кісіге телефонда хабарластым, ол кісі сіздерді қонақжайға апарып орналастыра беруді тапсырды. Біраздан соң ол кісінің өзі де келеді, айтпақшы, таңертеңнен бері тамақ ішпеген боларсыздар?

	– Жоқ, ішпедік, машинадан түсе сала осылай қарай тартып кеттік, – деді Дүйсенбекке қарап көзін қысып қалған Қайырбек,–арт жақта жұмыс болғандықтан шофер бізді əкеліп тастады да, қайтадан асығып қайтып кетті.

	– Олай болса,–деді əлденені ойлана қалған жүзіктің көзінен өтердей жылпылдаған кеңсе меңгерушісі,–алдымен мейрамханаға барып тамақ ішіп алыңыздар!? Кеңсе меңгерушісінің аузынан осы сөз шығысымен-ақ Қайырбек пен Дүйсенбек біріне-бірі қарап жымыңдап күле берді.





КӨРІМ БОЛҒАНЫН ҚАРАШЫ




	– Ана домбыраңызды қаншаға сатасыз? – деді Əсеннің шағын дүкеніне кіріп, сөредегі ағаштан жасалған түрлітүстегі отбасылық мүліктерге сыдырта көз салып шыққан Өрлеу атты, орта бойлы, бадырақ көз жігіт.

	– 200 юань,– деді бір аяғының сылтымасы бар, өне бойына ағаш үгінділері жабысып жүрген дүкен иесі, 40-тың ішін қырқалап кеткен Əсен сылти басып, Өрлеудің алдына келген соң,– міне көрдің бе? Кілең қара ағаштан жасалған.

	– Дауысы жақсы шығар,– деді Өрлеу, Əсен ұсынған домбыраны қолына алып, оның қос ішегін өзінше тыңқылдатып,– 200 юаныңыз тым қымбат емес пе?

	– Түк те қымбат емес,– деді Əсен оның қолындағы домбыраны еппен алып, гүмбірлете шертіп жіберген соң,– міне көрмейсің бе? Əншейін шертетін адам іздегендей гүмбірлеп тұр.

	– Онда, осы домбыраны алайын,–деді омырау қалтасына қолын сала берген Өрлеу,–əйтеу, сізге сендім.

	– Мəселе жоқ, егер сөйлемей қойса, қайта əкеліп тастасаң да болады.

	– Əй, жігітім,– деді осы кезде сөзге араласа кеткен, бұл дүкенге бағана келіп, Əсенмен əгімелесіп отырған, елуді еңсеріп қалған, қызыл шырайлы, қаба сақалды Ақан орнынан тұрып,– немене, сендердің мекемелерің домбыра курсін ашатын болған ба? Бірнеше күннен бері домбыра алуларың əлей ғой, өзі?

	– Жоқ, а,– деді осы арада не айтарын білмей күмілжіп қалған Өрлеу.

	– Е, сен айтпасаң да білеміз,– деді күле сөйлеген Ақан,– жақында сендердің мекемелеріңе бір домбырашы бастық келіпті ғой, бəлкім, бұл домбыраны соған бола алып жатқан шығарсыңдар, солай ма?

	– Иə, солай,– деді шынына көшкен Өрлеу,–енді ол кісіні үйге шақырып жатсақ, керек болып қала ма дегендік қой.

	– Е, бəсе,– деді жүзінен күлкі табы əлі де өше қоймаған Ақан Өрлеудің арқасын қағып,– олай болса, сендердің мына домбыраларың болмайды.

	– Неге? – деді Ақанның сөзіне аң-таң бола аңырып қалған Өрлеу, қарсы сұрау қойып.

	– Өйткені, ол кісіні осы аумаққа аты шыққан атақты домбырашы деп естігенбіз. Сондықтан ондай аты шыққан атақты домбырашыға Қазақстанның анадай 1000 юаннан жоғары домбырасы болмаса, мынадай əдеттегі домбыралар жарамайды.

	– Ой, қойыңызшы?!

	– Рас айтам, сенімен қалжыңдасып тұрғамын жоқ,– деді Ақан осы арада шын айтып тұрғандай түсін салып,– андағы домбыраларың, расында, ол кісіге қол болмайды. Ақшаларың босқа ысырап болады. Сондықтан «Жығылсаң түйеден жығыл» дегендей неде болса тəуекел деп, қымбат домбырадан алғаның жақсы.

	– Онда,– деді осы сəтте қайтерін білмей ой соқты болып, аз тұрып қалған Өрлеу тəуекел қайығына қарғып мінгендей болып,– неде болса сол жақсы домбырадан алайын.

	– Е, міне, енді дұрыс болды,– деді Əсенге қарап көзін қысып қалған Ақан, – «Мұртына қарай іскегі» деген осы болады.

	– Міне көрдің бе? Əлгіні қалай қатырдым,– деді Өрлеу домбыраны алып дүкеннен шығып кеткеннен кейін, Əсенге қарап қарқылдап күліп жіберген Ақан,– сауда дегенді өстіп істеу керек!

	– Ой, Алла! Бұлар неге бөйтеді? – деді Əсен өзіне-өзі сөйлегендей болып, – Жақыннан бері саудам жақсы болмай жүр еді, көрім болғанын қарашы?!

	– Ой, олардың неге өйтетінінде не шатағың бар? – деді Ақан сол күлген беті, – тағы бір мекемеге қобызшы бастық келсе екен деп тілей бер!

	– Неге?

	– Негесі несі? Онда сенің ана тұрған қобыздарың да тоқталмастан өтіп кетпей ме?

	– Һа, һа, һа...

	–Хы, хы, хы...





ҚАЛАЙ ЕМДЕСЕ БОЛАДЫ?




	– Естідің бе? – деді Қарқын үстіндегі ақ халатын шешіп, оны бұрыш жақтағы киім ілгішке іліп жатып, – жақында бізге тексеру мекемесінен тексерушілер келеді екен ғой?

	– Иə, естідім, – деді үстелде əлде бір ауру тарихын қадағалай жазып отырған Еркін басын көтерместен жауап беріп.

	– Сонда олар неге келеді екен? – деп сұрады Еркіннің қасындағы орындыққа отырып жатқан Қарқын, қобырап қалған шашын оң жақ алақанымен баса беріп.

	– Елдің айтуына қарағанда,– деді осы кезде басын көтеріп, аласы басым көздерімен Қарқынға қарап қойған Еркін,– анау Серік пен Нұрлан арасындағы көне дауды тексеретін көрінеді.

	– Олардың арасындағы қайдағы дау еді? – деп қызықсына сұрады көз əйнегін қолына алып, оны баппен сүрте берген Қарқын.

	– Ой ұмытып қалдың ба? – деді қаламын үстел үстіне тық еткізіп қоя салған Еркін əлденеге ренжігендей əуенмен,– көптен бері ол екеуі бір-бірімен шығыса алмай жүр емес пе? Тіпті жақында олар бірінің үстінен енді бірі жоғарыға арыз жазған да көрінеді.

	– Қойшы ары, арыз жазды дейді!? – деді осы сəтте əлденеге аң-таңқалғандай болған Қарқын тəмпіштеу келген танауын тартып қойып, – Сонда ол екеуінің арасындағы əдеттегі кикілжіңнің өршіп, осындай дəрежеге барғаны ма?

	– Бармағанда,– деді Еркін күле,– өйткені біз қазақ емеспіз бе?

	– Япыр-ай, ə, «Екі қошқардың басы бірқазанға симайды» деуші еді, енді келіп екі қазақтың басы бір мекемеге симайтын болды деші?!

	– Солай, бұның өзі қазекемнің бойында ежелден бері сақталып келе жатқан, бір дауасы жоқ көне дерт емес пе?!

	– Ой, Алла! – деді тағы да бірдемеге қатты қайран қалғандай болған Қарқын, оң қолымен сарғылт шашын сипай беріп,– ол екеуі де оқыған десе оқыған, қалталарында жоғары мектеп тауысқан дипломдары бар, кісің қайсы десе, мынау дейтіндей салауаттарын ат көтере алмайтын жігіттер ғой, сонда оларға не жетпей барады?

	– Ештеме де жетпей бара жатқан жоқ! – деді кесіп-піше сөйлеген Еркін мойнындағы босап кеткен галустігін түзеп қойып, – «Ағаш тыныш тұрайын десе де, жел тыныш тұрғызбайды» деген секілді сол баяғы қандарына сіңіп қалған қазақшылықтары жандарына маза бермейтін болса керек!

	– Рас айтасың,– деді өзі де əлденені ойлана қалғандай болған Қарқын Еркінге қарап,– «Қандарына сіңіп қалған» деген сөзіңнің жаны бар. Əйтпесе сонау əлмисақтан бері қарай қаншалаған көздері ашық, көкіректері ояу адамдар ұлтымыз бойындағы осы бір «берекесіздік» атты көне сырқатты емдеу үшін нелер шара қолданбады?!

	– Тіпті ұлы Абайдың өзі де осы мəселе жайында қаншалаған ақылия сөздер жазбады дейсің?! Алайда, соларды ұққан қазақ болды ма?

	– Жоқ, болған жоқ!

	– Ендеше, бұның өзі қанымызға əбден сіңіп, дəрі де əсер етпейтін шекке барған бір ескілікті науқас деген сөз.

	– Олай болса, осы дертті қалай емдесе болады? – деді

	«Науқас» деген сөзден «кəсіптік ауруы» сап етіп ұстай қалған Қарқын,– бұның емі дүниеде бар ма екен деші?!

	– Жоқ! – деді тағы да кесіп-піше шорт жауап берген Еркін,– өйткені бұл бір үлкен қоғамдық дерт қой.

	– Меніңше, бар,– деді осы кезде əлденені ойланғандай болып сəл үнсіз тұрып қалған Қарқын,– екеуміз де дəрігерміз ғой, біраз ойланып көрші?!

	– Жоқ, таба алмадым,–деді Еркін басын шайқап.

	– Егер, қазақтың бойындағы «берекесіздік», «алауыздық» дегенгендерді «татулық», «силастық» дейтінгендерге ауыстыратын болса, қайтер еді?

	– Ой, сенің айтып тұрғаның болашақта ғана іске асуы мүмкін болған фантастика ғой,– деді сықылықтай күліп жіберген Еркін,– оған əлі қайда?!

	2006 жыл





ЕРТЕК




	– Ой, Алла! Осы біздің əдебиетшілер қызық,– деді Орынбай жанында отырған Шеризатқа өзінше мұң шағып,– алдыңғы күні бір қонақасыға барған едім, сол арада бір жазушымыз, бізден шығып жатқан романдарды ертекке теңепті деп, əлдекімге қатты қаһарын төгіп отырды.

	– Неге? – деді Орынбайдың бұл сөзіне қатты таң қалғандай болған кем иек, көсе қара Шеризат.

	– Ол кісінің неге ренжіп отырғанын мен де анық білмедім. – деді қалқан құлақты, сопақ беттеу келген Орынбай,– сұрауға орай болмады.

	– Ой, тəубе! – деді жуантық келген сол қолының сұқ саусағымен құлағын шұқылап қойған Шеризат əлденеден түңілгендей болып,– осы əдебиетші аталатын халық бұл күндері барған сайын ашуланшақ əрі тырысқақ болып барады ғой, ашуланбайтын нəрсеге ашу шақырып шыға келеді.

	– Сол емес пе,– деді бадырақтау келген қой көздерінен əлдебір ой ұшқыны жылт ете түскендей болған Орынбай,– əйтпесе осы да ренжитін сөз болып па? Егер мен əдебиетші болып, біреу мен жазған шығармаларды ертекке теңер болса, оған қатты қуанған болар едім.

	– Неліктен?

	– Өйткені,– деді осы сəтте бірдемені ойлағандай болып, аз отырып қалған Орынбай жалпақтау келген мұрнымен мырс етіп,– ертек дегеніміз сонау атам заманнан бері ауызданауызға тарап, ұрпақтан-ұрпаққа жалғасып келе жатқан таңдаулы əдеби мұралар емес пе?! Осы күнгі жазғыштардың жазғандары сол ертек құсап, ұрпақтан-ұрпаққа жалғаса ала ма, кім біледі?

	– Рас-ау,– деді үшбұрыштау келген жіпсік көздерімен Орынбайға қарап қойған Шеризат,– бұның өзі өздері əдебиет майданының адамдары бола тұрып, ерте замандағы əдеби мұраларға мұрын шүйіре қарау болмай ма?

	– Сол емес пе,– деді ұзын кірпіктерін жыпылықтата, қоңырқайлау келген қос көзін Шеризатқа қадаған Орынбай,– осының өзінен біздегі қазіргі əдебиетшілердің өздерін не деп ойлайтындықтары байқалып тұрады.

	– Иə, қазіргі біздің əдебиетшілеріміз көне дəстүрге барған сайын ошағанша жабысып барады, – деді Шеризат та Орынбайдың сөзін қостағандай болып, – əлдебіреу бұрынғыға ұқсамайтын бір жаңа пікір айта қалса, көп сандағы əдебиетшілеріміз шие бөріше шулап шыға келеді десіп, тағы да сол əдебиетшілердің өздері айтып жүрмей ме? Біздің ой-санасы ашық, халыққа бастамашы болады дейтін əдебиетшілеріміздің сұрқы осындай болғанда, біз басқалардың артында қалмай қайтеміз?!

	– Дұрыс айтасың, педагогім, кезекте біздің əдебиетшілерде жаңалық атаулыға өшіге қарайтындар барған сайын көбейіп келеді, – деді салпы ернін кемпірлерше сылп еткізіп қойған Орынбай,– мəселен, қазір бізде əдебиеттің бір түрі шетел тілімен «проза» деп аталып жүр ғой, егер оны қазақша «ертек» деп атайық дейтін болсақ, əдебиетшілеріміздің барлығы бақан көтеріп шыға келген болар еді.

	– Бұл сөзіңнің жаны бар,– деді кең маңдайын кере тыныс алғандай болған Шеризат,– жақында мен Қазақстаннан шығатын «Жұлдыз» журналын оқыған едім, олар осы күні біз «повесть» деп атап жүрген шығарма түрін «хикаят» деп басады екен емес пе?

	– Ой, олардың бұндай атағанына бірталай уақыт болып қалды,– деп түсінік жасады үлкендеу келген аузын аша есінеп қойған Орынбай,– егер біз де «əңгімені», «ертек» деп атар болсақ, қандай жарасып кетер еді?!

	– Ой, оған біздің... – дей берген еді ретсіз тістерін көрсете күле сөйлей берген Шеризат, осы кезде залдан:

	– Жиын, жиын! – деген айғай естіле қалды да, ол екеуінің əңгімесі жол ортада үзіліп қалды.

	2006 жыл





БҮГІН ТАҒЫ ДА ТОЙ БАР МА?




	– Үй, сен кетіп барасың ба? – деді жатын бөлмесінен шыға келген Раушан, есік көзінде пальтосын киіп, мойнына шарпысын орап, есіктен шыққалы жатқан сорайған ұзын бойлы, ақсұр жүзді күйеуі Оңғарбекке қарап.

	– Иə, қызмет уақыты болып қалды ғой, оның үстіне түстен кейін тағы да жиын бар деген,– деді есіктің тұтқасына қол соза берген Оңғарбек нарау тіл қатып,– жиыннан кешігіп қалсам, бекер айлықтан тартады.

	– Кешке бір жаққа сып ете түспей, ертерек кел,– деді орта бойлы, нəзік денелі, ұзындау шашын желкесінен жауырынына қарай төгіп жіберген Раушан күйеуіне ескерту жасап.

	– Ой, қайда барады ғой дейсің? – деді пальтосының соңғы түймесін түймелей берген Оңғарбек жымың ете түсіп,– немене, кешке жақын жұмыс бар ма еді?

	– Үй, ұмытып қалдың ба? Бүгін кешке тойға барамыз емес пе? – деді Раушан соны да ұмытып қалдың ба дегендей бұртия қарап.

	– Ойбой, бүгін тағы да той бар ма еді?! – деді есік тұтқасына соза берген қолын қайта тартып ала қойған Оңғарбек, əлде неден қатты қажығандай ыңғай білдіріп,– бүгінгі тойға бармай-ақ қойсақ болмай ма?

	– Неге? – деп сұрады аққұбашалау келген жұқа өңіне наразылық белгісі ойнап шыға келген Раушан.

	– Өйткені, ертең жаңа сабағым бар еді,– деп түсінік жасады Оңғарбек, – Бүгін түстен кейін жиын ашылатын болса, кешке дайындық көрмесем болмайды.

	– Ой, ол сабағыңды қоя тұр! Бүгінгі тойға бармасақ болмайды, – деді Раушан жұп-жұқа ерні сып-сып етіп,–себебі олар былтырғы жылы Дананың сырға тойына келген болатын. Енді сол қарызды қайтарамыз.

	– Ойбой, онысы тағы бар ма еді? – деді есік тұтқасына соза берген қолы кеңістікте тұрып қалған Оңғарбек,– онда неде болса тəуекел, барайық.

	– Үй, саған бүгін бірдеме жеткен бе? Асығып қайда барасың? – деді жасыл түсті əдемі попайкасының етегін түсіріп қойған Раушан,– онда қалай барамыз?

	– Қалай барғаны несі? Соны да менен сұрайсың ба? – деді əлденеге тыжырына қалған Оңғарбек əбден мезі болғандай болып,– тойлыққа ел секілді 50 юань апара салсаң болды ғой.

	– По, онда қайтып болады? – деді жұп-жұқа ернін бұртита қалған Раушан, – Ерланның əйелі менің қызметтесім емес пе? Ертең біздің тойымызға əрең 50 юань ғана əкеліпті деп сөз қылады. Оның үстіне былтыр Дананың сырға тойына да өздері 100 юань қосқан болатын.

	– Онда қайтеміз? – деді асығып тұрған Оңғарбек сағатына қарап қойып.

	– Кем дегенде 150 юань апарайық.

	– Болады,– деді есіктің тұтқасын бұрай берген Оңғарбек, – апарсаң апара бер.

	– Үй, қайда барасың? Асықпай біттей тұра тұршы?! – деді Раушан аяғына сүйретпе шақай киіп жатып,– онда ақшаны қайдан аламыз?

	– Қайдан алғаны несі, өзіңдегі ақшалар бітіп кетті ме?– деді осы сəтте есік көзінде ары қараған беті аңтарыла тұрып қалған Оңғарбек.

	– Ол ақшадан 50 юандай ғана қалды ғой деймін,– деді Раушан Оңғарбекке еркелей қарап,– болмаса сенің əлгі ақшаңнан ала тұрсақ қайтеді?

	– Мендегі қайдағы ақша?

	– Сенің əлгі компьютер аламын деп жинап жүрген ақшаң ше.

	– Ойбой, оған тағы да ауыз салайын дедің бе? – деді кейісті үнмен тіл қатқан Оңғарбек қайтадан бері бұрылып,– бір компьютер аламын ба деп бір жылдан бері əрең 1000 юань ақша құраған едім, оның бəрі тойға кететін болды ғой!

	– Үй, бөйтіп қиналмашы?! Жан тірі болса ақша деген табылады, – деп Оңғарбектың көңілін аулады Раушан,– айлық алатын уақыт та таяп қалды ғой.

	– Бөйтіп бір айда 10 неше рет тойға барғанда,– деді əлдебір кекесінмен мырс ете түскен Оңғарбек,– мен өмір бойы компьютер ала алмаспын!

	– Ол ақшалар да бекерге кетіп жатқан жоқ, тойға, қуанышқа жұмсалып жатыр, – деді күйеуінің өкпелі өңіне қарап қойған Раушан,– «Той дегенде қу бас домалайды» деген емес пе.

	– Ой, өйтіп қубас домалағаны құрысын! Той, той деп расында ақшадан қубас болып қалатын болдық,– деген Оңғарбек кімге ренжігені белгісіз, есікті серпе ашып қалды да, сыртқа шыға жөнелді.





ЖАЗҒЫШТАР АРАСЫНДА




	– Иə, иə, ол мақаланы жазған мен едім,– деді телефон құндағына сүйіп алатындай болып жабысып, қарсы жағына айғайға бейім үнмен сөйлесіп тұрған, 30-дың ортан белінен аттап үлгірген, қызыл сары шашын қысқа қырықтырып, үнемі жалаңбас жүретін, тапал бойлы, семізше денелі Базар, – менікі тек əдеби жасампаздық барысында осы заман тақырыбын көптеп көтерейік дегендік қой.

	– Немене? Ұлттық əдебиетті жоққа шығарыпсың дейсіз бе? Ой, ақсақал, осы заман тақырыбын көптеп жазайық деген қайтып ұлттық əдебиетті жоққа шығарғандық болады? Ой, тəубе! Тарихи тақырыпқа жазылған шығармалардың ролін түсінбедің, тарихты білмейсің дейсіз бе? Сонда елдің бəрі тарихи тақырыптарды жазып кеткенде, осы заман тақырыбын, көз алдағы реалдықты кім жазады? – деді Базар осы кезде бөлмеге кіріп келген Талғатқа қарсы алдындағы орындықты нұсқап, соған отыра бер дегендей ишарат жасап қойған соң,– онда əдебиеттің ролі қайда қалады? Көркем əдебиеттің қоғамдық ролі оқырмандарын алға жетелейтін, оларға бастамашы болатын жағынан көзге түседі емес пе? Біздің ақын-жазушыларымыз көз алдымызда көрініп тұрған толғақты мəселелер мен қоламталы істерді жазбағанда енді не бітіреді?

	– Ойбой, осы сіздердің адамға оп-оңай қалпақ кидіре қоятындарыңыз-ай осы?! Жоқ, ақсақал, өйтіп мені қорқыта алмайсыз, қалай, нені жазу менің өз еркімдегі іс. Былайша айтқанда, ол менің азаматтық ұқығым, ал, онда көрсек көре жатармыз! – деген Базар қолындағы телефон тұтқасын құндағына тарс еткізіп қоя салды да, күп-күрең болып түтіккен беті орнына сылқ етіп отыра кетті.

	– Үй, не болды? Телефонда біреумен ұрсысып қалдың ба?– деп күле сұрау тастады, қалтасынан мөштекті темекісін алып тамыза берген бұйра шашты, сорайған ұзын бойлы, жас шамасы Базармен қарайлас, бүркіт тұмсықты келген Талғат,– соңында тіпті дауысың да қатты шығып кетті ғой?

	– Əлгі бір Əміре дейтін жазушы шал сонау қиырдан аяқ-астынан телефон соға қалыпты,–деді ашудан əлі де өрт сөндіріп келген адамша түтігіп, екі қолы дір-дір етіп отырған Базар.

	– Ол кісіні танушы ма едің?

	– Иə, танимын. Бірнеше реткі жиында бірге болғамыз.

	– Сонда ол кісі саған не қылмадың дейді? – деді темекісін асықпай баптана сорып, Базарға күле қарап отырған осы мектептің математика мұғалімі Талғат,– тіпті ашудан жарылардай болып отырсың ғой.

	– Не деуші еді? Жақында бір мақала жариялаған едім, сол мақалаңда сен ұлттық əдебиетті бүтіндей жоққа шығарыпсың дейді,– деді осы кезде ғана əлгіндегі алқымына тығылып тұрған ашуы біртіндеп қайтып, сабасына түсе бастаған Базар,– тіпті ол кісі телефонда маған бұдан былай байқап жүр дегендей қылып, қоқанлоқы да жасайды. Ішіне бір аяқ су симайтын осындай адамдар жазушы деген атты қайтып көтеріп жүр екен деші?!

	– Үй, сен онда əлгіндегі мақалаңда ол кісіні сынаған болдың ба? – деп қызыға сұрау тастады, əлденені іздегендей Базардың бетіне үңіле қарап қойған Талғат.

	– Жоқ, а, мен ол мақаламда тек қазір бізде тарихи тақырыпқа жазылған шығармалар өте көбейіп кетті. Бұдан кейін осызаман тақырыбын да көптеп жазайық деген ойды ғана айтқан болатынмын,– деді Базар түсіндіріп,– ол мақаламда ешкімнің де аты аталып, түсі түстелмеген еді.

	– Онда ол кісі оған неге бүйтіп шамданады?

	– Кім біледі? – деді осы арада шарасыздық қалып танытқандай болған Базар екі иығын қиқаң еткізіп, қос алақанын жайып қойған соң,– бұдан бұрында ол кісінің мені жиналыстар мен топтық орталарда ана-мына деп сөз етіп, жамандап жүргенін естіген едім. Тіпті кейбіреулер менен ол кісімен қандай өштігің бар деп те сұрайды.

	– Соны айтам,– деді бұл əңгімеге онан ары құмарта қалған Талғат, – Расында, ол кісімен араңда біз білмейтін бір өштігің болып жүрмесін?

	– Қойшы ары, ол кісі екеуміз екі далада жүрсек, арамызда қайдағы өштік болады?

	– Онда ол кісі саған неге телефон соғып, ренішін айтады?

	– Кім біледі? Бəлкім, ол кісі осы кезде тарихи тақырыптарға көптеп шығармалар жазып жүрген соң, менің мақалам өзінің жазғандарын жоққа шығарғандай болып сезілген шығар? – деді екі иығын тағы да қиқаң еткізіп, алдында шашылып жатқан қағаздарын жинастыра берген Базар,– оның үстіне қазір біздің əдебиетшілерімізде, баспа беттерінде бірер жаңа пікір көтерген мақалалар жариялана қалар болса, біріне-бірі телефон соғып, телефон арқылы ұйымдаса қалатын бір əдет жалпыласып келеді ғой.

	– Ойбой, осы əдебиетші атанған сендердің дауларың таусылмайды екен, – деді темекісінің тұқылын алдындағы күлсалғышқа нығарлап өшірген Талғат Базарға күле қарап,– онда мəселенің бəрі сенде екен.

	– Қалайша менде болады?–деді Талғаттың бұл сөзіне таң-тамаша болғандай оған аңтарыла қараған Базар.

	– Өйткені не жазса да елдің өзі білмей ме, елге олай жаз, былай жаз деп ақыл айтып, жөн көрсететін сенің нең бар еді?!

	– Мынауың сол баяғы əдебиетті түсінбейтін адамдардың сөзі ғой,– деді мырс етіп күліп жіберген Базар осы сəтте ғана кең тыныстағандай болып, –Онда сен айта қойшы, əдебиеттің қоғамдық ролі деген не?

	– Оны қайдан білейін.

	– Міне, əдетте оқушының алдында математиканы жақсы үйреніңдер, оны жақсы үйренетін болсаңдар, ондай пайдасы бар, оның өмірде мынадай орны болады дегенде ауыз жаппайсыңдар,– деді Базар Талғатқа қабағын түйе қарап қойғаннан кейін,– сол секілді əдебиеттің де өзіне тəн қоғамдық міндеті болады. Осы ролін айтарлықтай сəулелендіргенде ғана əдебиет оқырмандар алдындағы əлеуметтік борышын ойдағыдай өтей алады.

	– Ойбой, тағы да бастадың ба? Осы сендерге жолап кетсе болғаны, дау мен сөзден құтыла алмай қаламыз ғой, əйтеу,– деді əлденеден əбден мезі болғандай болған Талғат,– ал, онда өзің айта қойшы, «құрғақ сөзбен қуырдақ қуыратын» сол əдебиетіңнің қандай ролі бар?

	– Əдебиеттің қоғамдық ролі ме? – деді аз ойланып қалған Базар,– оқырмандарын озық ойлармен қаруландырып, оларды алға бастау, өмірдің алдыңғы легінде жүріп, серкелік, бастамашылдық роль атқару.

	– Онда жаңа өзің айтып отырған тарихи шығармаларда да осындай роль болады ғой,– деді Талғат Базарға қарсы дау айтып,– ондай шығармаларды оқығанда, болмағанда өткен тарихты түсінесің емес пе?

	– Жоқ, ұқсамайды,– деді Базар осы арада шабыттана, көсіле сөйлеп,– тарихи тақырыпқа жазылған шығармалар тек өткен өмірдің естелігі болу міндетін ғана атқарады. Ал, осы заман тақырыбында жазылған туындылар көз алдағы реалдықты бейнелеп, оқырмандарын заман ауқымына ілесіп, дəуір талабына сəйкесуге бастайды. Көз алда біздің ұлттық əдебиетімізде осындай осызаманғы өмірді бейнелейтін шығармалар кем болып отырмай ма? Біз екі жақтың бірін ғана ұстап, енді бірін тастап қойсақ болмайды, ондай болғанда тепе-теңдік бұзылады. Бір жаққа жабал ауытқып кету құбылысы келіп шығады.

	– Онда тарихи нəрселерді жазбау керек пе?

	– Жоқ, менің əлгі сөзімнен тарихи тақырыптарды бүтіндей жазбай тастап қойыңдар дейтін мағына шықпайды, – деді саған қалай түсіндірсем болар екен деген адамша жəне де аз ойланып қалған Базар,– оны да жазу керек, алайда, бұл арада сапа дейтін мəселе тағы бар. Жазушының бəрі Мұхтар Əуезов емес қой.

	– Осы сендердің бірдеме айтсаңдар болды, «өлген атанның басымен тірі бураны қорқытыпты» дегендей, осы кісіні шоқпар қылып көтеріп шыға келетіндерің-ай! – деді алдына қарай ұмсына отырған Талғат,– жаңа ғана өзің айтқандай елдің бəрі Мұхтар Əуезов болып кеткен жоқ емес пе? Əркім өзінше жазбай ма?

	– Ой, сендердің əдебиет сынды өнердің құдіретін түсінбейтіндерің тағы да осы арадан шыға келеді,– деді бағанағы сап бола қалған ашуы қайтадан қоза бастаған Базар,– алдыңғы буындардан соңғы буындар озбаса, онда қоғам қайтып дамиды?

	– Ойбой, батырекеш, қойшы енді?! Осы сендер-ақ пəлесіңдер, сендер-ақ бəрін білесіңдер, біз түк те білмейміз,– деді егесе үн қатқан Талғат,– осы əлгінде ғана елдің бəрі Мұхтар Əуезов болып кеткен жоқ деген өзің емес пе едің? Енді міне өз сөзіңді өзің жоққа шығарып отырсың.

	– Ол бір мысал үшін айтыла салған сөз ғой.

	– Неге?

	– Өйткені қазақ əдебиетінде күні бүгінге дейін ол кісі жазған «Абай» жəне «Абай жолы» романдарындай тарихи тақырыпқа жазылған шығармалар туған жоқ! – деді дəл осы арада сөзін кесіп-піше сөйлеп, қатаң қайырған Базар,– ешкім де мен Мұхтар Əуезовтан асып кеттім дей алмайды.

	– Əй, кім біледі? Мақтаншақ əдебиетшілер айтсаңдар айта салатын шығарсыңдар,–деді Базарды шапқа түрте сөйлеген Талғат,– сендерден не шықпайды? Сонымен əлгі осы заман тақырыбыңды айтшы?!

	– Е, оның түсінбейтін несі бар? – деді Талғатқа осыны да білмейсің бе дегендей қарап қойған Базар,– əр дəуірдің өз ақын-жазушысы болады. Ең қарапайым сөзбен айтқанда, өз дəуірінің жырын жырлап, əнін əндеу сол дəуірде өмір сүрген ақын-жазушылардың бас тарта алмайтын азаматтық борышы саналады. Сондықтан бүгінгі ұлттық əдебиетімізде осызаман тақырыбын көптеп көтерейік дейтін талап осыдан келіп шығады.

	– Бұндай болғанда, сенікі дұрыс секілді,– деді осы арада Базарға жол бергендей болған Талғат сағатына қарап қойып,– үйбай, уақыт та болып қалыпты ғой, 2-сағатта дəрісім бар еді. Əйтеу, сендердің жандарыңа келсек болғаны, бір дауға іліне кетеміз. Осы əдебиетшілер сендердің дауларың қашан таусылар екен деші?!

	– Ой, бұл құрғақ дау емес, ғылыми талас-тартыс болады,– деді осы сəтте салмақтана қалған Базар,– сендердің математикаларыңдағы қатып қалған формулаларың емес, əдебиет-көркемөнер қашанда дау-дамайлар ішінде дамиды.

	– Олай болса, өздеріңмен өздерің дауласа беріңдер, «Ол түйеде біздің жүгіміз жоқ»,– деді орнынан қозғала берген Талғат,– қай жеңгендерің біздікі.

	– Иə, кімдікінің дұрыс екенін уақыт əлі-ақ дəлелдейді! – деп Базар да орнынан тұра берді.

	2006 жыл





ЖАЗУШЫ МЕН КƏСІПКЕР




	Далада қар аралас жаңбыр жауып тұр. Кесек-кесек қар ұшқындары мен жауын тамшылары бір қалыпты жүйткіп келе жатқан машинаның терезесіне əлсін-əлі ұрылады. Машинаның алдыңғы терезесіне орнатылған сүрткіш, əйнекке жабыса қалған қар ұшқындары мен жаңбыр тамшыларын тоқтаусыз сыпырып, дамылсыз қозғалып келеді. Түнімен жауған жаңбырдың əлі де толастайтын түрі жоқ. Қайта əлдекімге егескендей онан ары өршеленіп, барған сайын құтырып барады. Бір қалыпты сырғанаған машинаның іші сондай жайлы да рақат екен. Егер машина терезесін ұрғылап келе жатқан жаңбыр тамшылары мен қар ұшқындары болмағанда, табиғат ана дəл бүгін май тоңғысыз дəрежеде маужырап тұр деп қалатындайсың. Міне, машинаның алыс сапарға беттегеніне де жарым сағат болайын деп қалды. Машина жолға шыға сала алдыңғы орындықта нығыздала отырған Дүйсенмен анда-санда бір тіл айқастырып қойған Нысанбек əлденені ойлап, жақ кірісін ашпай үнсіз келе жатыр. Көп өтпей машинаның арт жағындағы 3 адам отыратын орында жалғыз көсіліп келе жатқан ол, машина ішіндегі жанға жəйлі жылымық пен дыбыс алғыштан төгілген баяу ритімді музыка үнінен маужырап, көзіне ұйқы тығыла бастады да, бір сəтте өзінің қалғып кеткенін де сезбей қалды.

	– Ой, Ақсақал, ұйықтап кеттіңіз бе? – деді осы кезде жуан мойнын бұрып, артына қарап қойған жалпақ бетті, қазанбас, төртпақ денелі келген Дүйсен күле үн қатып,– ұйқыны қайтесіз, одан да жол қысқарсын, əңгіме айта отырыңыз?!

	– Кешке дейін үйден шықпай, қағазға тесілгенді ғана білетін біздегі қайдағы əңгіме дейсің,– деді басына киіп отырған қоңыр түсті қалпағын қолына алып, əппақ болып ағарып кеткен сұйық шаштарын алақанымен артына қарай жатқыза сылап қойған Нысанбек,– қазақта «Көп жасаған білмейді, көп жортқан біледі» дейтін бір аталы сөз бар. Маған қарағанда дүниені көп аралап, жортып жүрсің ғой, қайта əңгімең болса өзің айта отыр?!

	– Ой, сіздей атақты жазушының алдында бізге əңгіме айтқан түсіп қалып па, – деді дауысын шығара күліп жіберген Дүйсен қақпақтай жауырынын қиқаң еткізіп.

	– Əй, інішек, біздің шабыт тек үстелге отырып, қолға қалам алғанда ғана келеді, – деді Дүйсеннің күжірейген желкесіне қарап, жымия сөйлеген Нысанбек,– əдетте жазғыштардың сөйлеу тіліне қарағанда, жазу тілі біршама дамыған болады.

	– Жөн, жөн,– деп қойды Дүйсен сəл үнсіз отырған соң,– осы сіздер бір шығарма жазсаңыздар, оған қанша ақша аласыздар?

	– Қайдағы ақша? – деп қайыра сұрады, Дүйсеннің бұл сұрауын жақсы түсінбей қалған Нысанбек.

	– Сіздер шығарма жазсаңыздар болды, қаламақы дегенді күреп алады екенсіздер ғой?

	– Ойбой, осы күнде күреп алатын қайдағы қаламақы дейсің? – деді үнінен біртүрлі реніш лебі біліне қалған Нысанбек,– осы күнде кейбір газет-журналдар тіпті қаламақы бергенді де қойып барады.

	– Неге?

	– Баяғы ақшамыз жоқ дейді.

	– Ой, қойыңызшы!? – деді Нысанбектің бұл сөзіне сенбегендей болған Дүйсен таң қалып,– шығарма жазудың өзі де біртүрлі еңбек қой, ендеше, оған ақы бермесе қайтып болады?

	– Оны кім біледі? Əйтеу, осы күні редакцияларға бас сұға қалсаң, онда отырғандар жұбына жеткен кедей үй құсап, «ақша жоқ» деп зарлайды да отырады,– деді Нысанбек өзінше түсінік жасап.

	– Ал, онда кітаптарыңызды қалай шығарасыздар?

	– Əй, осы күнде кітап шығарудың өзі де бір таусылмайтын жыр болып кетті ғой,– деді күрсіне дем алып қойған Нысанбек,– қазір кітабыңның тиражы 3000-ға толмаса, оны баспа орындары баса қоймайды. Сонымен толмай қалған 20001500 тиражды шарасыз өзің аласың да, оны өзің арқалап жүріп сатуға мəжбүр боласың.

	– Онда үкімет орындары не істейді?

	– Олар түк те істемейді.Тек алғашында кітабыңды жоспарға енгізіп, тираж жинап берген болады.

	– Сонда үкімет орындары қанша кітабыңызды сатып береді?

	– Ой, осы кезде халық кітап оқымайтын болып кетті ғой,– деді əлдекімге қатты ренжігендей болған Нысанбек,– кітап дүкендері кітапқа тираж жинаған кезде, қазақ тілінде шығатын кітаптарға мықтағанда 400-500, асып кетсе 1000 дана тираж əрең жиналады екен.

	– Былай болғанда, сіздер шығармаларыңызды бекерге жазатын болдыңыздар ғой,– деп сөз қыстырып қалды осы сəтте машина айдап отырған аққұбаша келген, сақал-мұрты енді-енді тебіндеп шығып келе жатқан боз бала Мұрат.

	– Соны айтам, бір тиын да қаламақы бермесе қайтып болады? – деп қостап қойды өз алдына бір ой жүлгесін қуалап, сол ойдың қамауынан шыға алмай отырған Дүйсен.

	– Бүтіндей бермейді деп айтуға да келмейді,– деді бұлардың алдында бөрі арығын бідіргісі келмеген Нысанбек,– кейбір редакциялар шығармаңды басса, қаламақы беріп тұрады.

	– Сонда олар қанша қаламақы береді? – деп қызыға сұрау тастады Дүйсен.

	– Ол шығарманың көлеміне қарай болады ғой,– деді бұларға қалай түсіндірерін білмей сасып қалған Нысанбек,– мəселен: бір əңгіме болса, 50 де 100 юань, ал, бір повесть болса 300-де 500 юань айналасында береді.

	– Сол-ақ па?! Онда тым аз екен,– деді Дүйсен осыны да ақша деп айтып отырсыз ба деген əуенмен жымия күліп,– онда еңбектеріңіздің құны төленбейді екен.

	– Олай болса, сауда істеп жүрген өзің айына қанша ақша табасың? – деп сұрады Дүйсеннің өзін алымсынбай сөйлеген əуені жүрегіне найзадай шаншыла кеткен Нысанбек.

	– Мені айтасыз ба? – деді осы кезде бұқанікі секілді күжірейген мойнын артына қарай бұра берген Дүйсен,– бізде айлық деген болмайды. Біз бір рет сауда жасасақ, 10 мың юань, кей-кездері ораты келсе,100 мың юань кіріп те қояды.

	– Онда жарайды екен,– деп қойды менің алдымда жүніңді гүржитіп, мақтанып отырсың-ау деп ойлаған Нысанбек.

	– Ой. Ақсақал, сенбей отырсыз ба? – деді Дүйсен өзінің байлығын жазушының алдына жайып салғысы келіп,– сауда дегеніміз домалатқан сайын үлкейе беретін қар секілді ғой. Мəселен: мына өзіміз мініп келе жатқан Германиядан шыққан «Мерседес» маркалы машинаны мен 700 мың юанға таяу ақшаға алып отырмын.

	– Болса болар, іші сондай жəйлі екен,– деді Нысанбек Дүйсеннің көңіліне қарап,– тіпті жүрісі де білінбейді ғой өзінің.

	– Иə, бұл осы күні қолы жеткендер ғана отыратын машина,– деді мақтанышын жасыра алмаған Дүйсен,– əлгіндей болғанда, сіздердің жазушылықтарыңызға қарағанда, сауда жасау əлдеқайда артық екен.

	– Неліктен?

	– Өйткені, саудамен шұғылдансаңыз, көп ақша табасыз. Тіпті сауданың ебін келтіре алсаңыз, ақшаның астында қаласыз.

	– Əй, інішек,– деді осы кезде шыдамай кеткен Нысанбек,– əдебиет пен сауданы былай салыстыруға болмайды.

	– Қалайша?

	– Себебі біздің шұғылданып жүргеніміз рухани мəдениет те, сендердің шұғылданып жүргендерің заттық мəдениет болады.

	– Ой, ақсақал, сіздің айтып отырғаныңыз баяғы сол құрғақ сөз ғой,– деді Нысанбектің сөзіне тым мойынсал бола қоймаған Дүйсен,– қазір біздің жасап отырғанымыз базар шаруашылығы заманы. Ал, əрқандай нəрсеге экономикалық өнімділік тұрғысынан көз жіберу базар шаруашылығының негізгі ерекшелігі саналады.

	– Алайда, біз қолымызға қалам алғанда, ақша табуды басты мақсат етпейміз.

	– Онда неге шығарма жазып, көз майларыңызды тауысып əуре боласыздар? – деп сұрады бағанадан бері бұл екі кісінің əңгімесіне құлақ түріп келе жатқан Мұрат, алдыңғы жағынан көз айырмаған қалпы.

	– Біз шығарма жазғанда, негізінен халыққа рухани азық беруді басты мақсат етеміз,– деді Дүйсен мен шоферға кезек көз тастап қойған Нысанбек,– оқырмандардың сана-сезімін оятып, оларды алға жетектеу ақын-жазушылардың ең басты қоғамдық борышы саналады.

	– Онда сіздерге ақша керек жоқ па? – деді Дүйсен тағы да таң қала сұрау тастап, – мына барлығы да ақшаға барып тірелетін заманда, ақшасы жоқ адамдар қалай жан баға алады?

	– Е, қарағым, «Қанағат қарын тойғызады» деген,– деді үніне мысқыл мен кекесін сарынын жасырған Нысанбек,– бізге күнделік ішіп-жем болып, аш қалмасақ болғаны, сол да жетеді.

	– Бұныңыз осы кезде үкімет əркүні сындап жатқан біртүрлі көне идея ғой, – деді орнынан нарау қозғалып қойған Дүйсен,– бірдеме біледі дейтін сіздердің өздеріңіз осындай кербақпа ойда болғанда, басқа елге не жорық?

	– Бұл не дегенің?

	– Бұл дегенім, кезекте басқа ұлт адамдарының көбі ақша табу жолын қуалап, базар шаруашылығына үйлесіп кетті,– деді Дүйсен іштегі ренішін жасыра алмай,– ал, біз қашан көрсең ақшаның керегі жоқ деп кергиміз де отырамыз. Бүйте берсек, біз заман ауқымына қайтып ілесе аламыз?

	– Айтқаның жөн ғой, інішек,– деді осы сəтте аузына мардымды сөз түспей қалған Нысанбек,– солайда елдің бəрін бір таяқпен ұрып жығуға келмейді ғой, əркімнің өз сүйген жұмысы бар емес пе?

	– Сөйтседе, осы сіздердің ақша дегенде ата жауын көргендей тыжырына қалатындарыңыз идеямнан өтпейді,– деді Дүйсен əлгіден бері ішіне бүгіп отырған ренішін сыртқа бұрқ еткізе шығарып,– өйткені, ақша деген де бұл өмірде кем болса болмайтын жан сақтаудың кепілі емес пе?! Осыны біле тұрып, кейбіреулердің өтірік монтаныси қалатынын көргенде, ит жыным ұстай қалады.

	– Ойбой, інішек, менікі əншейін айта салған бос сөз ғой,– деді осы арада Дүйсеннің ыңғайына жығыла сөйлеген Нысанбек,– «бар болып, байы өлгенге қайдан жетсін» деген сияқты ақшаны кім жек көрсін! Қазір ғана қалтамда 100 мың юань ақшам болса, мен оны желге шашып жібермес едім.

	– Е, енді мына сөзіңіз дұрыс болды,– деді сені осы арада бір жеңдім бе дегендей мырс ете түскен Дүйсен, – сіздердікі баяғы өздеріңізде жоқ болған соң айта салған құр сөз ғой.

	– Сонда да елдің бəрі ақша таба берсе, дүниедегі адамдардың барлығы миллионер болып кетпей ме? –деп қойды Нысанбек, аттан түссе де үзеңгіден түскісі келмей,– сол үшін əр кəсіптің өзіндік ерекшелігі болады.

	– Сөйтсе де сіздерде бұдан кейін жазушылықпен шұғылданғанда оның экономикалық өнімділігін көзде ұстағандарыңыз жөн,– деп кеңес берді Дүйсен,– себебі жаңа ғана айтқанымдай, барлық іске экономикалық өнімділігі тұрғысынан қарау, мына заманның ең негізгі талабы болып отырмай ма? Мəселен: сіздер кітапты көз майларыңызды тауысып, өздеріңіз жазсаңыздар, оны өздеріңіз ақша шығарып бастырсаңыздар, тағы да оны өздеріңіз көтеріп жүріп сатсаңыздар, онда қайдағы экономикалық өнімділік болғаны?!

	– Рас айтасың,– деді осы арада Дүйсенің бұл сөзіне ешқандай қарымжы қайтара алмай «Барлық нəрсені ақшамен өлшегенде, бұл дүниеде ақшадан артық нəрсе болмағаны ма» деген ой санасынан сағымдай болып өте шыққан Нысанбек.

	«Ой, Алла! Бұл жазушы деген халық та өте қызық қой» деп ойлады алдыңғы жағына үңіле қарап қойған Дүйсен, «Ақша десе қас дұшпанын көргендей кіржиіп шыға келеді. Сонда бұларға құрғақ атақ ас бола ма?...»

	Міне осылайша екі түрлі зілдей ауыр ой арқалаған жеңіл машина алға қарай дамылсыз тартып келеді.

	2006 жыл





ТЕМІР ТОР


	(деректі əңгіме)



	1975 жылы толық ортаны тауысып, «кедей, төмен орта диқандардың қайталай берген тəрбиесін қабылдау» үшін ауылыма қайттым. Осы жылы10-айда аудандық мəдениет, оқу-ағарту мекемесінің ұйғарымы бойынша өз ауылым Шарықты қыстағындағы бастауыш мектепке «жалаңаяқ мұғалім» болып орналасып, мұғалім сынды дəртені мойныма іліп, оқу-ағарту саласындағы 30 неше жылға созылған қоғамдық қызмет сапарымды бастадым да кеттім.

	Ол кезде Жеменей ауданының Шығысқызарды комунасына қарайтын менің ауылым Шарықты қыстағы Совет одағымен аралығы небəрі 10 километрдей ғана келетін шектелген шекаралық аудан еді. Тіпті шекараға жақын орналасты дейтін менің ауылымды қойып, ол тұста біздің аудан секілді шекара аудандарға басқа жердің адамдары «жолхат» арқылы əрең кіретін. Өзіміз де ауылдан басқа жерлерге барар болсақ, «жолхат»алып жүретінбіз. Егер жаныңда осындай «жолхатың» болмаса, онда сені көрінген көк аттының өзі

	«Совет одағының шпионы» деп оп-оңай ұстап алатын. Ал, ол «жолхат» ауылдағы пайсұр (қоғам қауіпсіздік мекемесінің бөлімшесі) деген орын жағынан берілетін алақандай ғана таңбалы қағаз болатын. Мен ес білгеннен бастап біздің ауылда бір сақшы бөлімшесі бар болатын да, олар осы күнгі аудан қалашығынан басталып, ол кезде «көне Жеменей» аталатын шекараның тақ түбіне дейін созылып жататын əрі біздің ауылдың ортасын қақ жарып өтетін күре жолдан арыбері өткендердің «жолхаттарын» тексеруді негізгі міндет ететін.

	Расында, ол шақта «Совет Одағы социал жауынгерлігі» біздің елдің бірден-бір негізгі жауы саналатын да, Мау жушидың (төраға Маудың) «Шинжаңға басты қауіп Совет Одағы түзетімпаздарынан келеді» дейтін бір ауыз сөзі үнемі дəріптеліп жататын. Осыдан болар, ол кезде біз Совет Одағы түзетімпаздары дегенде екі қолымызды төбемізге қойып қатты қорқатынбыз. Өте-мөте Совет Одағы шекарасына жақын, оның үстіне екі елді бір-біріне тұтастырып жатқан күре жолдың бойына орналасқан ауылда күн кешіп жатқан біздердің үрейіміз ерекше еді. Совет Одағы социал жауынгерлігі қай күні басып кіріп қалады дегенде ішкен асымыз бойымызға батпай, күнде дерлік алаңдау мен қорқыныш ішінде жүруші едік. Аудан қалашығына барып, жатақта жатып орталау оқыған кезімізде Мау жушидың «үңгірді терең қазып, астықты мол жинау» дейтін «ең жоғары нұсқауына» жабал үн қосып, соғысқа дайындық көру үшін ала қыстай«дидау» (жер асты үңгірі) қаздық.

	«Путұң минбиң» (əдеттегі халық жасағы) болып, əскери машықтарға қатынастық. Толық ортаға шыққаннан бастап, дəрежеміз бір саты жоғарылап, «ужуаң минбиңдердің» (қарулы халық жасағы) қатарына қосылдық. Мойнымызға Жапоннан қалған жаман бесатарды асынып, нысана аттық, гранат лақтырдық ... Шындығында ол кездегі мектептер бір жағынан оқушыларға əскери тəлім-тəрбие жүргізетін казармаға да ұқсап қалатын.

	Сонымен əркүнімізді қашан соғыс басталып кетеді дейтін үрей мен қорқыныш ішінде жолға салатынбыз. Бұның сыртында ол кезде біздің енді бір үрейімізді алатын қорқыныш сол шақта ел ішінде қаптап жүргендей сезілетін «Совет Одағының шпиондары»болатын. Ел арасында «пəленбай жерде Совет Одағының бір шпионы дəретханада тісін қағып тұрған жерінен ұсталыпты», «түгенбай жерде Совет Одағының бір шпионы иен далада ұшып жүреді екен» деген сөздер жатақта жатып оқитын біздің зəремізді зəр түбіне жіберетін. Бұған отқа май құйғандай болып, сабақтастардың түнде төсекке жатқанда айтатын «сырлы терезе», «ғажайып көбелек» қатарлы əңгімелері қосылып, қорқынышымызды тағы да бір биікке көтеріп тастайтын. Оның үстіне бізбен бірге жатақта жатып оқитын қыз оқушылар түн ортасында бірнеше рет«жатаққа шпион кіріп кетті»деп жатақтарынан дүркіреп қашып шыққан соң əлгі қорқынышымыз онан ары шарықтап сала беретін. Бір жылдары біздің ауданның аяқ жағындағы құмды өңірге орналасқан «Бүркеу» деген жерде Совет Одағымен екі арада территория таласы келіп шыққаннан кейін, ауылымыздағы жінтікті деген азаматтар əтірет қорасына біртұтас бағылатын аттар ішінен маңдайға басар аттарды ерттеп мініп, мойындарына мылтықтарын асынып, əлгі жер таласы болып жатқан Бүркеуге қарай топтоп болып аттанғанда, бізге соғыс деген пəле осы таяу арадаақ бұрқ ете түсетіндей əсер беретін де, жанымыз шырқырапақ кететін.

	Мен «жалаңаяқ мұғалім» болып орналасқан Шарықты бастауыш мектебінде «үлкен торы» жəне «кішкене торы» деп аталатын екі торы ат бар еді де, оларды көбінде мектеп бастығымыз алмакезек мінетін. Кейде мектептің кəссірлік міндетін қосымша өтейтін мен де аудан қалашығынан ана-мына керек-жарақ əкелу жəне айлық алу жұмыстарына бола, əлгі екі аттың бірін ерттеп алып мініп кете беретінмін. Оның біреуін жазда əтіреттің аттарына қосып, жайлауға шығарып жіберсек, біреуін қолда арқандап ұстайтынбыз. Ал, қыс түскенде осы екі аттың екеуі де қорада бағылады. Оларды қолда бағудағы ең бір қиын мəселе олардың кеңірдектеріне қажетті шөп табу жұмысы еді. Ол кезде арнаулы шаппалығы болмаған мектеп үшін осы екі атты қыстай қорада бағып шығу деген расында қиын болатын. Сонымен жаз келіп, əтіреттің шөп шабу науқаны басталғанда біздің мектеп бастығымыздың да əтірет бастықтарына жалбаңдап, шөп сұрауы басталатын. Ол тұстары 40 неше ғана отбастарынан құралатын біздің ауыл бір дадүй (үлкен əтірет), екі шияудүй (кішкене əтірет) болып құрыла қалған еді де, екі шияудүйдің шаппалығы ауыл маңайында, ал, дадүйдің шаппалығы ауылымыздан 10 неше километр шалғайдағы Қытай мен Совет Одағы шекарасы түбіндегі «Мойке»деген жерде болатын. Яғни 50-жылдарда аудан қалашығы болған, қазіргі күні «көне Жеменей» атанып, 186-туанның (полктің) штабы тұрған жерге барып, (бүгінгі Жеменей шекара өткелі) 10 минутқа таяу жол жүрген соң кез болатын, дəл шекарадағы темір тордың түбіндегі шағын түбек дадүйдың шаппалығы еді. 1976-жылы 8-айдағы шөп шабу науқаны кезінде біздің мектеп бастығымыз дадүй басшыларына барып, шөп сұраған екен, олар мектепке бір трактор шөп беруге мақұл болыпты əрі бұның қарымжысы ретінде өздеріне шөп шабысатын бір адам қосып беруді ортаға қойыпты. Ол кезде мектепте менен басқа сыртқа шығып жұмыс істей қоятын еңбеккүш жоқ болатын. Менен басқа екі мұғалима оған бара алмайтын. Сонымен мектеп бастығымыз оларға мені қосып беруге мақұл болыпты.

	Солайымен «жарлық қатты, жан тəтті» дегендей енді мен жүгімді буып алдым да, əтірет мүшелерімен бірге дадүйдың шөбі шабылатын жер Мойкеге қарай бет алдым. Үлкендердің айтуларына қарағанда, «Мойке» деген сөз орыс тілінен келген болып, жүн жуатын жер дейтін мағынаны береді екен, Бəлкім, азаттықтан бұрын екі елдің арасында сауда-саттық қатты қызған бір тұстары бұл арада саудаға салынатын жүн жуылған болса керек. Осы жерді құлдап жарым сағаттай жүргенде біздің ауылға қоныстанған Ителі руының көп санды тұрғындары 50-жылдары мекен еткен, «Ноябір» (тегіндегі аты Қутал) аталатын елді мекен бар еді де, қазір ол арада өндіріс-құрылыс биңтуаны (əрмия құрамасы) 186туанының 4-лияны (ротасы) тұратын. Ал, бұл арадан өрлеп, 10 неше минут жаяу жүргенде, бұрынғы аудан орталығы, қазіргі 186-туанның бас штабы «көне Жеменейге»жетіп барасың. Осы «көне Жеменей» қалашығы менің кіндік кесіп, кір жуған туған жерім болады. Өкінішке орай, 1962-жылы шекара уақиғасы туғанда біздің үй үкіметтің жарлығы бойынша шекара түбінен көшіп, бұл арадан он-неше километр жырақтағы кілең Ителі руының адамдары отырақтасқан Шарықты қыстағына барып қоныстаныпты. Бұл менің ес біліп, етек жапқаннан бері тұңғыш рет шекара түбіне келіп, кіндік кесіп, кір жуған туған жерімді көруім еді. Екі елдің шекарасында екі жақтағы таудың суынан құралатын бір құлақтай ғана суы бар өзенше болып, осы өзенше біздің ауданның батыс жағына орналасқан екі елдің бірден-бір шекарасы есептелетін. Бəлкім, екі елдің арасына шекара орнағаннан бері, өте-мөте 1960-жылдардың басында шекараға жақын орналасқан тұрғындар шекара маңайынан алыстатылғаннан кейін, адам қолы көп тимегендігінен болар, біз шөп шабуға келген Мойкедегі өзеншенің бойы тал мен теректерге сіресіп, сыңсып тұратын. Өзеншенің түбек-түбегінде белуардан келетін қалың шөп өсетін. Ол шақта мал бақпайтын биңтуан орындары шөп шаппайтын болғандықтан, осы бір тусып тұрған шаппалықты біздің дадүй жоғарыға айтып жүріп сұрап алған болса керек. Алғаш шекара түбіне келгенде маңайыма үдірейе де таңқала қарап қалдым. Дəл алдымыздағы тор темірдің аржағында бірнеше жылдан бері бізге қауіп төндіреді деп айғайлап, бірден-бір жауымыз санап келген Совет Одағының территориясы көсіліп жатыр. Мүмкін, ол жақта да құдды біздегі секілді шекараға жақын орналасқан тұрғындарды шекара түбінен ары көшіріп жіберген болса керек, жақын маңайдан ұшқан құстан басқа қылт еткен жан иесі көзге түспейді. Жаздың шіліңгір ыстығында ұзыннан-ұзаққа созылған байтақ дала бұлыңғырлана мұнартады. Тек бізден 500 метрдей қашықтықта бір қарабас ағаш (ол кезде шекарадағы əскерлер күзет орны ететін, ағаштан биік етіп жасалған осындай күзет тұғырларын біз «қарабас ағаш» деп атайтынбыз) тұр. Онда күзетте тұрған əскер тинамдай ғана болып көрінеді. Ал, ол жақтың адамдары ол кезде біз сияқты шекара түбіне келіп шөп шаппайтын тəрізді. Шекараға орнатылған темір тордың аржағындағы шалғынды шөптер көптен бері шабылмағандықтан астыңғы жағы сап-сары сірік болып, жайқалып тұрады екен. Бұны көргенде шөбі біршама тапшы өңірде қылтиған шөп болсада қырып алатын біз «шіркін, шауып алар ма еді» деп, аузымыздың суы құрып-ақ кететін. Тек біз шөп шауып жатқан Мойкеден бірнеше жүз метр қашықтықта бір көлемді шаппалық бар секілді еді, бір күні тəңертең орнымыздан тұрсақ, кеше ғана жап-жасыл болып жайқалып тұрған шаппалықты қарсы жақ бір түнде-ақ шауып болып, əр-əр жерге шоқалақтатып үйіп кетіпті. Білетін үлкендердің айтуларына қарағанда, олар шөпті машинамен шауып, преске басып кететін сыңайлы. Ол престің астына екі ұзын дөңбек ағаш қойып, қыс түскенде оны машинамен сүйреп əкетеді екен. Бұны көрген біз олардың осындай машиналасып кеткен даму өресіне ішегімізді тарта қатты таң қалдық та, өзіміздің шөпті əлі де тартпамен шауып жүрген мешеулігімізге ерекше намыстанып кеткендей болдық. Өтемөте бірнеше күнге дейін үртіс тартпа тартып, күн бата ағаштан жасап алған жабайы лашығымызға келіп, астына шөп төселген төсегімізге сұлай кеткенде, бұл өкінішіміз шырқау биікке көтеріліп сала беретін. Бұндайда белімді көтере алмай дымым құрып, шаршап жатқан менің санама «шіркін, бізде де шөпті осындай машинамен шабатын күндер болса» дейтін бір тəп-тəтті қиял орала беретін. Алайда, бұны көптің ішінде ашық айтуға болмайтын, ашық айтар болсаң онда «Совет Одағы түзетімпаздарын мақтады» дейтін пəлеге қаласың. Сөйтсем, мен бірнеше күнге дейін таңқалып, таңырқай қарап жүрген ол жер осы күнгі Қазақстанның Зайсан ауданына қарасты жер екен емес пе?! 2003 жылы алғаш рет Қазақстанға саяхаттай барғанымда, Алматы қаласынан пойызбен шығып, «Жалғыз төбе» дейтін жерде пойыздан түсіп қалып, содан Зайсан ауданына таксимен келген едім. Бұл арада бір күн аялдаған соң оның бер жағындағы «Қаратал» деген жерге бір қонып кеткенім бар. Жалпы жағырапиялық тұрғыдан алғанда, осы Зайсан ауданының жер дүзілісі мен ауа арайы біздің Жеменейге қатты ұқсап кетеді екен.Тіпті Зайсан ауданынан бері шыға бергенде «Жеменей»дейтін шағын өзенше де бар екен. Біздің ауданның аты осы өзеншенің атынан келіп шықпасына кім кепіл?! Ал, ол жақтағылар осы күні біз «Жеменей өткелі» деп атап жүрген менің туған жерім «көне Жеменейді» «Майқапшағай өткелі» деп атайды екен де, екі елдің шекарасында майқапшағай дейтін қоңыр таудың көсіліп жататынын білетін сен бұған да қатты мойынсал болып қалады екенсің. Ол тұста, расында, Совет Одағы социал жауынгерлігі біздің бірден-бір жауымыз еді. Ес білгеннен бері қарай осындай «бізге қауіп төндіреді» деп айғайланып келе жатқан жау ел шекарасының дəл түбіне келіп, шөп шабу еңбегіне қатынасып жүрген мен алғашында ұдайы бірнеше күнге дейін өзімненөзім қатты қорқып, үрейлене елегізіп жүрдім. Жан дүниемде бір түрлі өзгеше қорқыныш пен əсіре үрей бұқпантайлап бұғынып жатты. Түнде ұйықтап жатқанда Совет Одағының шпиондары баспалап келіп, байлап алып кететіндей, болмаса олардың шпиондары ағаш-ағаштың арасында тығылып жатқандай елестеп, бірнеше күнге дейін жақсы ұйықтай да алмадым. Солайымен ұдайы бірнеше күнге дейін көлеңкемнен шошып, үрей мен қорқыныш ішінде алаңдадым да жүрдім. Санамда осы үрей мен қорқыныш атты пəле ойнақтап, асыр салды да жатты. Алайда, «адам баласы үш күннен кейін көрге де үйренеді»дегендей бірнеше күн өткен соң дəл шекара түбіндегі Мойкеге де бойым үйрене бастады. Санамда бұғынып жатқан үрей мен қорқыныш бұлты да ақырынақырын айыға берді. Бұл араға шөп шабуға келген бізді бассалып ұстап алатын шпион да, төніп тұрған ешқандай қауіп-қатер де жоқ ұқсайды. Осы иен даладағы шөп күркеде 3 аптаға таяу уақыт жатқанда, өзіміз жау санап жүрген Совет Одағының қылаяғы бір адамын да көре алмадық. Олар да құдды біз сияқты ет жүректі пенделер секілді. Ол тұста тартпа тарту сынды ауыр еңбектен қатты болдырып, ерекше шаршап жүрсем де, бірақ, көп адамдармен бірге дала қосына жатып, бірлікте еңбек істеудің де өзіндік қызықтары аз болмайтын. Мəселен: шөп шауып жүрген жігіттер шекараға орнатылған темір тордың тақ түбіне келгенде, темір тордың ар жағына аяқтарын алмакезек өткізіп, қарсы жақтың жерін табандарымен басатын да, «міне, мен де Совет Одағына бардым» еп өздерінше жырғап қалатын. Олардың қатарында мен де кейбір жерлері салақтап түсіп кеткен, ескі темір тордың ар жағына аяғымды өткізіп, Совет Одағының жері қандай болады екен деген адамша, олардың жерін бірнеше рет басып көрген едім, кəдімгі өзіміз күнде басып жүрген қара жерден ешқандай парқы жоқ, сол баяғы жер екен! Бəлкім, бұл менің тірлігімде алғаш рет басқа бір елдің территориясына табанмөрін түсіріп, оның жерін тұңғыш рет басқаным болар?! Шынында, осылай деп кесім жасауға бола ма, жоқ па? Бұған күні бүгінге дейін миым жетпей келеді. Əй, адамзаттың ата мекені аталатын жер шарын тілкім-тілкім етіп бөліп, оны темір торлармен қоршап алған адамдар-ай десеңші!

	2007 жыл





БІР БАУ ШӨП


	(деректі əңгіме)



	Осының келесі жылы, яғни, 1977 жылы 9-айда мен тағы да аудандық мəдениет, оқу-ағарту мекемесінің бұйрығы бойынша Сарөлең малшаруашылық жатақты орталау мектебіне алмасып бардым. Бұл мектеп осы жылы аудан, тіпті аймақ пен аудан көлемінде тұңғыш рет шаңырақ көтеріп, «жатақты мектептердің» туын тіккен, бұрын «көшпелі мектептерден» оқып келген малшы балаларының оқуына арнап салынған, малшаруашылық жатақты орталау мектебі болатын əрі ол бір кездері көптеп құрылып, «социалистік жаңа зат»деп марапатталып келген «көшпелі мектептерге» хош айтудың бастамасы еді.

	Сарөлең – менің кіндік кесіп туған жерім есептелетін, қазір өндіріс-құрлыс биңтуаны 186-туанының бас штабы тұрған «көне Жеменейдің» бас жағынан 5-6 километр қашықтыққа орналасқан, біздің ауыл Шарықтымен екі арасын Майқапшағай атты қоңыр тау бөліп жататын, шекара түбіндегі бір жердің аты болатын. Ашығырақ айтқанда, осы биыл ғана шаңырақ көтеріп, кереге жайған Сарөлең малшаруашылық жатақты орталау мектебі– Қытай мен Совет Одағының территориясын тау суларынан құрала ағатын бір құлақтан артық суы бар кішкене ғана өзенше бөліп жататын шекараның тақ түбіне, əлгі өзеншенің бойына салынған мектеп еді. Осы өзеншенің бойы адам қолы көп тие қоймағандықтан тал мен терекке сіресіп тұратын. Өзеншенің екі жағы ол кезде əбден ескіріп, даттасып кеткен, əуелдесең кей тұстары шіріп үзіліп қалған темір торлармен қоршалған. Мектеп салынған жердің қарсы жағында Совет Одағының арғы жағы Кішкене тау Маңыраққа ұласып кететін Сайқан атты тауы, оңтүстігінде еліміздің мұзтауға дейін сілемденіп кететін Қызыладыр дейтін тауы жататын. Шығыс тұсы Майқапшағай тауына дейін өркеш-өркеш болып жататын қырқа-жондар еді. Тек солтүстік жағы ғана ашық, үш жағы да тау жəне қырқа-жондармен қоршалған құрлықтағы арал тəрізді шағын түбек болатын. Былайша айтқанда, бірнеше онжылдар бойына «бізге басты қауіп солардан келеді» деп айғайланып келе жатқан Совет Одағы түзетімпаздарымен аралығымыз небəрі 200-300 метрдей ғана келетін өте жақын көрші едік.

	Есіктен шыға келіп батыс жаққа қарасақ, Совет Одағының тегінде біздің ата-бабаларымыз бір мезет мекен еткен Сайқан атты тауы көз алдымызда қайқайып тұратын. Бала кезімізде үлкендердің аузынан«тегінде Кішкенетау Маңырақ пен Сайқаннан көшіп келгеміз»дейтін сөздерді көп еститінбіз. Ата-бабаларымыздың бір мезет мекен еткен сол байырғы мекені міне басқа бір елдің территориясы болып көз алдымызда көсіліп жатыр. Бір ғажабы осы таудың біз жаққа қараған бетінде алыстан жап-жасыл болып көзге ұрып тұратын қарағайлар мен самырсындар өсетін де, біз жақтың тауларында ондай самсап тұрған қарағайлар мен самырсындар болмайтын. Құдды өртке кеткен тау құсап тап-тақыр болып жататын. Біз ол кезде осыған қатты ғажаптанушы едік. Осы күні ойлап отырсам, бұл жаратылыстық ортаны қорғаудың ғаламаты екен ғой! Алғашқы күз мезгілінде Совет Одағына қарайтын сол тауға бір рет өрт кетіп, екі аптадай бықсып жанып, түтіні кемпірлер түткен шүйкедей шудалана көкке өрлеп жатқаны бар. Тіпті біздің отбасы аудан қалашығына көшіп барып , мен Жеменей аудандық 1-орта мектепте қызмет істеп жүрген 1980 жылдардың орталарында Совет Одағына қарасты осы тауға тағы да өрт кетіп, одан қашып шыққан бір қоңыр аюдың біздің аудан қалашығына кіріп кетіп, ондағы тұрғындарды ұлар-шу қылғаны бар. Артынан қалың əскерлер машинамен қуалап, əлгі аюды əрең атып алған еді. Атып алған аюды өз көздерімен көргендердің айтуларына қарағанда, оған қарата автоматтан атылған оқтар байқұс жануардың терісіне бейне сиырдың қанына тойған кене құсап қадалып-қадалып қалған ұқсайды. Бірнеше онжылдар бойы аяғы үзілмей жүрген үгіттің əсерінен болар, құдды былтырғы жылы Мойкеге шөп шабуға барғандағы секілді шекараның дəл түбіне орналасқан Сарөлең мектебіне келгеннен кейін мен жəне де бір мезет алаңдау мен алағызу тəрізді көңіл-күйде болып, бірнеше күнге дейін Совет Одағы дүзетімпаздарының шпиондары баспалап келіп, қашан ұстап кетер екен дейтін қорқыныш пен үрей ішінде əрі Совет Одағы социал жауынгерлері біз ұйықтап жатқан бір түнде білдірмей басып кіріп, бізді қашан ары қарай айдап кетеді дейтін шошыну мен үрку сезімінде жүрдім. Бір көрімі, бұл кезде Мау жуши атамыздың көзі жұмылуына байланысты «соғысқа жабал дайындалып, Совет Одағы социал жауынгерлігінің тұйықсыз шабуылынан сақтану» дейтін ұрандар бұрынғыдай көп озандалмайтын болып, екі ел арасында «сен тимесең, мен тимен бадырақ көз» дегендей бір мамыражай татулық орнаған-ды. Былайша айтқанда, мен дəл Сарөлең мектебіне барған кез Совет Одағы не біздің жауымыз емес, не құшағымыз айқасып кеткен досымыз емес, аралықтағы бір мемлекет сияқты болатын. Екі елдің шекарасына да салыстырмалы тыныштық орнай бастаған болатын.

	Біздің қарсы алдымызда 500 метрдей жырақтағы биіктеу келген төбенің басында ол жақтың бір қарабас ағашы болып, одан күні-түні үзілмейтін күзетшілер шекараны бақылайтын да тұратын. Түн баласында онда тұратын солдаттар жанжағына өте күшті тан жаудың (жарық шоғырландырғыш шырақ) жарығын түсіріп, шекара бойын сыпыра шолып бақылап отыратын. Осы танжаудыңның жарығы түскенде мұқым шекара бойы жер бетінде жорғалап бара жатқан тышқан да көрінетіндей сүттей əппақ болып кететін. Қарсы жағымыздың шекара бойында шекарадағы шағын өзеншені жағалап жататын, ені қанша екені белгісіз, бір күре жол болушы еді. Əдетте онымен көп нəрсе жүрмейтін. Тек ара-тұра ғана кішкене машиналар өрлеп-құлдап жататын. Құдіреттің мына əміріне қараңыз, күн батып, көз байлана бергенде осы күре жолдың аяқ жағынан жайшылықтағы жаңа жыртылған атызға салатын сүйрем секілді нəрсені сүйреген бір трактор шыға келетін де, күре жолды өрлеп, қайқайып кете беретін. Құдайдың құтты күні осындай еді. Осы тракторды көргенде біз «əне, Совет Одағы жолға сүйрем салуды бастады»деп жататынбыз. Осылайша Совет Одағының шекара күзетшілері əр күні дерлік күн сайын күре жолға сүйрем салып отыратын. Осы күні ойлап отырсам, бұл да шекарадан жорғалаған тышқан өткізбеудің таптырмас тамаша тəсілі екен ғой. Өйткені шекарадан өткен (егер ол ұшып өтпейтін болса) əрқандай нəрсенің ізі əлгі сүйрем салынып тасталған күре жолға бадырая түсіп қалады екен емес пе. Осы күре жолды мұздай қаруланған оннеше солдат күніне екі рет бір өрлеп, бір құлдап, шарлап қайтып тұратын. Олардың бұл жүрістеріне біз тағы да аузымызды аша аңқайып қалушы едік. Себебі олар осындай күре жолмен жүріп, шекараны шарлағанда, біздің əскерлер тəрізді бірінің артынан бірі иықтарын тиістіре тізіліп алып жүрмейтін. Олар қашанда бірінің арасына енді бірі 10 метрдей бостық тастап, шұбатылып жүретін. Бұны көргенде мен бұлардың осындай жүріс формаларында да мəлім жосық бар екенау деп ойлаймын ғой, өйткені осындай кезде тұйықсыздан бір жау шыға келіп, оларға қарата гранат тастаса, болмаса зеңбірек оғын атса, онда олардың біреуі ғана өлген болар еді де, басқалары аман қалар еді. Ал, біздегі сияқты бірінебірі денелерін тиістіріп алып сапқа тұрар болса, онда бір гранаттың өзі көпшілігінің жанын жалмап кетер еді. Ол кезде біздің əскерлер де шекараны күзететін. Дегенмен, осы Сарөлең маңайында олардың Совет Одағының солдаттары секілді шекараны күндіз-түні қас қақпай бақылап отыратын арнаулы күзет орындары жоқ болатын. Тек аптасына бірекі рет аттарына мініп алып, шекара бойын өрлеп-құлдап жататын. Ал, шекара бойларына орнатып қойған жасырын бақылау аспаптары болса оны білмедім. Сонымен біз Совет Одағы сияқты шекараны минут-секунд сайын бақылап отыратын күзетшісі жоқ, иен далада ашық-шашық жатқандай күй кешетінбіз. Осындай болғандықтан да менің бұл араға алғаш келген кездері əлгіндей қорқыныш пен үрейлену сезімінде жүргенім орынды шығар деп ойлаймын.

	Осы шекараның дəл түбіне орналасқан Сарөлең мектебінде бір жылға таяу қызмет істеп, қайтып еліміз бойынша «мəдениет төңкерісінен» кейін тұңғыш рет алынған мемлекеттік емтиқанға қатынасып, жоғары мектеп табалдырығын аттағанша, мен шекара бұзып, ары не бері өткен адам пендесін көргемін жоқ. Бірақ, сиыр атты қарасанның халықаралық заңды көзге ілместен шекара бұзып, Совет Одағы шекарасына бірнеше рет өтіп кеткенін талайын өз көзіммен көруге ие болдым. Қара суық енді-енді түсе бастаған 10-айдың соңғы мезгілі болса керек, бір күні дəл түскі демалыс орайында «ауһау, ауһау» деген қатты шыққан дауысқа елегізіп, жатақтан далаға жүгіре шыққан едік, мектебіміздегі бізбен бірге қызмет істейтін жігіттің қарт əкесі біз жақ шекараның дəл түбіндегі темір тордың жанына барып алып, қолына ұстаған бір бау шөбін ары бір, бері бір бұлғап, шекараның арғы жағына өтіп кеткен сиырларын «ауһау, ауһаудың» астынан алып, жан ұшыра, жалына шақырып тұр. Сөйтсек, ішінде ол кісінің екі сиыры бар бір топ сиыр күнде жайылатын жерлерінің əбден тақырланып кеткен шөбіне қанағат етпей, Совет Одағы жақ күнде сүйрем салып тұратын күре жолдан ары өтіп, Совет Одағы территориясында маң-маң басып, баяу жəйіліп, алдыларындағы тауға қарай тартып барады. Олар шекараның бер жағында қолына бір бау шөбін алып, өздерін жалына шақырып тұрған иелерінің«ауһау, ауһау» деген жалынышты дауысына пысқырып та қарайтын емес. Совет Одағының мал тұяғы тимеген шөбі шүйгін жеріндегі қалың шөпке қарық болып, жайбарақат жайылып барады. Ал, «мал ашуы – жан ашуы» дегендей əлгі ақсақал темір тордан аттап өтіп, өзінен 20 неше метр ғана жерде жайылып жүрген сиырларын қайтадан айдап келейін десе, қарсы алдында қаздиып тұрған қарабас ағаштан сескенетін тəрізді. Осылайша қолына ұстаған бір бау шөбі бар ақсақал бер жақта тұрып, «ауһау, ауһау»деп сиырларын жалына шақырып, ол кісінің өздерін жалына шақырған дауысын пішту құрлы көрмеген сиырлар арғы жақтың қалың шөбіне қарқ болып жүргеніне жарым сағат мөлшері болған соң, бəлкім, бір шалдың бағанадан бері арғы жақта тұрып, тамағы қаңсып, жағы кез бола сиырларын шақырған бейшаралық қаліне жандары ашыды ма, кім біледі?! Қарсы жақтың қарабас ағашында тұрған екі солдаттың бірі қарабас ағаштан түсті де, заңсыз шекара бұзған сиырларды қайтадан бергі жаққа тырқырата қуалап өткізіп жіберді.

	Дегенмен, «бұдан былай рұқсатсыз шекарадан өтіп, халықаралық заңды бұзбаңдар» деп, сиырларға жиын ашып, саяси үйрену жүргізетін, болмаса оларға ескерту беріп, шара көретін емес, енді қарсы жақтағы мұрты ойылмай тұрған соны шөпке əбден дəндеп, құнығып алған сиырлар тобы осыдан кейін де бірнеше рет шекара бұзып, Совет Одағы территориясына өтіп кетті де, əлгі ақсақалды тағы да əлгіндей сасқалақ күйге түсіріп қойды. Бір жақсысы қарсы жақтың шекара күзетінде тұрған солдаттары (мүмкін, мал баққан отбасында өскен қазақ шығар) осы бірнеше ретте де шекарадан рұқсатсыз өткен сиырларды бері қарай қуалап айдап жіберіп отырды. Көп өтпей қарсы жақтың шекара заставы біз жаққа «сендердің Сарөлең деген жердегі сиырларың бірнеше рет шекара бұзып, біздің елдің шөбін жеп кетті»деп қатаң наразылық білдірген болса керек, қайтсын-ай, күні бойы қарабас ағашта тікесінен тік тұрып, шекара күзететін ол байқұстар да заңсыз шекарадан өткен сиырларды қашанғы бері қуалап əуре болып жүрсін! Сиыршы болмағаннан кейін оларға да обал ғой! Бір күні біздің шекара күзетіндегі əскерлеріміз мектебімізге келіп, мұғалімдер мен отбасы адамдарының басын қосып жиын ашты да, бұдан кейін қолда баққан малдарға ие болуды қатаң да қадағалай тапсырды. Əрі бұдан кейін малдарына ие болмаған адамдарды қатаң жазалайтындықтарын айтысты. Осыдан кейін əлгі бейбастақ кеткен сиырлардың танаулары тартылып, мектептегі оқытушы-қызметкерлердің отбастарына қарасты малдары бұрынғыдай далаға, өріске қоя берілмей, қорада бағылатын болды.

	Содан оннеше жылдан кейін дүние тағы да астан-кестен болып, бұрын біздің көзімізге қадалған сүйелдей болып келген Совет Одағы ыдырап, мен жас кезімде екі рет барып үлгерген шекара түбінде, яғни, адамзаттың ата мекені болған жер шарында Қазақстан сынды шыт жаңа мемлекет дүниеге келді. Ал, осы күні адамдар бір кездері жорғалаған тышқан да өте алмайтын Қытай мен Қазақстан шекарасын «қауындықтың жолына айналып кетті» десіп жүр.

	2007 жыл





НƏПСІ




	Бұл мəлім бір ағайынымның маған айтып берген əңгімесі еді.

	– Бір күні қызмет аралығында бəнкіге барып, көптеп бері сарыла күткен еңбекақымды алып, көше шетіндегі жаяулар жүретін жолда осы айдағы айлығымды қалай істету жөнінде өзімше бас қатыра ойланып, тон пішіп келе жатыр едім,– деп бастады əңгімесін ол,–қанша ойланып, өзімше тарта да қыса есеп жасап көрсем де, үй алуға алған ұзақ мерзімді қарызды тартып қалғаннан кейін, қолыма тиген мардымсыз айлығым отбасымыздың осы айдағы шығымына жетпейтін сияқты сезіле берді. Алдыңғы айда əкем ауырып, ауруханаға жатып қалғанда көршімізден 500 юань қарыз алған едік, оның үстіне мына барған сайын тістеуіктей қысып келе жатқан бəсеке заманының талабынан шығу үшін, көптен бері отбасымызға бір компьютер алуды да көңіліме бүгіп жүруші едім. Əй, басына тартса аяғына жетпейтін, аяғына тартса басына жетпей қалатын кесіп-пішулі дүние-ай десеңізші!

	Өстіп өзімнен-өзім ой соқты болып келе жатқанымда, дəл жанымнан өте берген бір жігіт жерге еңкейе беріп, жолдың шетінде жатқан бір ақша қапшығын тауып алғандай болды да, менің көзімше қапшықты дереу ашып:

	– Оһо, іші толған ақша екен, көрмейсіз бе міне, ылғи жүз юандықтар екен, –деп маған қарап жымия күліп қойды. Мен ол ұстап тұрған ақша қапшығына көз қырымды салған едім, оның ішінде расында жүз юандықтар қатарластыра салынып қойылыпты. Осы кезде мен қай сайтан түрткенін кім білсін, əлгі жігітке күле қарап:

	– Ой, жігіт, «олжа – ортақ» деген, андағы олжаңнан бізге де сыбаға бермейсің бе? – деген едім, ол жан-жағына қарап қойды да:

	– Болады, ағасы, мен мұны жалғыз иемденіп алғанда байып кетпеспін, жүріңіз, анау үйге барып бөлісіп алайық, мына жерде біреу-міреу көріп қойса, ұят болады, – демесі бар ма. Бұл кезде оның қолындағы ақша қапшығын көріп ес-ақылымды бүтіндей жоғалтқан мен өзімнің əлгімен ілесіп қалайдан-қалай жүріп кеткенімді білмей де қалыппын.

	Біз жанымызда ғана тұрған қабатты бинаның ашық тұрған есігінен кіріп, əлгі жігіт «тауып алған» қапшығын қалтасынан енді ала бергенде, алқын-жұлқын жүгіріп келген тағы бір жастау жігіт:

	– Айналайын, ағайлар, жаңа ғана ішінде 5000 юань ақшасы бар ақша қапшығымды түсіріп алыппын, біреулер сіздерді тауып алды деген соң, арттарыңыздан қуалап келіп тұрмын, – деді ентіге де сасқалақтай сөйлеп. Оның өңіне қарасам, өңі қатты шошыған, қайтерін білмей сасқалақтаған адамның бейнесіне кіріп, екі көзі алақандай болып кетіпті. Оның үстіне:

	– Шешем ауырып ауруханада жатыр еді, егер бұл ақшадан айырылып қалсам, ол кісінің дауалану қаражатын қайдан тауып беремін?! – деп жыларманға жетіп тұр. Оның бұл сөздерін естіп, енді айықпас бір пəлеге ұрынған екенмін деп қатты шошып кеткен мен, əлгі мені осы араға ертіп келген жігітке қарасам, ол да қатты қорқып, қайтерін білмеген адамның кейпіне кіре қойыпты. Ал, есіктен тұра қашайын десем, қуғыншы жігіт дəл есіктің көзіне тұрып алыпты. Мені өлсе жіберетін емес. Бір кезде ол менің жаныма таяп келді де:

	– Ағасы, ренжімесеңіз, қалтаңызды қарайыншы, – деп өтінгендей раймен тіл қатты да, менің жан қалталарым мен омырау қалталарыма қол сала бастады. Болмайды деуге ешқандай себеп таба алмаған мен, оның алдында жұп-жуас болып, монтиып қана тұруға мəжбүр болдым. Тіпті сасқалақтап, қынжылғаным сонша, өзімнің дəл осы сəтте қалтамда тұрған бəнкіден алып шыққан азғантай айлығымды да есімнен шығарып жіберіппін. Менің қалталарымнан ақша қапшығын таба алмаған қуғыншы:

	– Сізде жоқ екен, енді сіздің қалтаңызды қарайын,– деп мені осы араға бастап келген жігіттің жанына барды да, оның қалтасынан ақша қапшығын суырып алып:

	– О, əкеңнің аузын! Сен алған екенсің ғой, бағанадан бері неге айтпай тұрсың?–деп айғайлап қалған еді, зəре-құты қаша шошып тұрғандай болған ол жалма-жан есіктен ата жөнелді.

	– Үй, əкеңнің аузын, қайда қашасың? – деген қуғыншы да оның артынан сатыр-сұтыр қуалай жөнелді. Ол екеуі бірінбірі қуып кеткен соң уһдеп кең тыныс алып, бойыма жан кіргендей болған мен дереу есіктің алдына шыққан едім, əлгі екеуінің қарасы да көрінбейді. Қайда кеткені белгісіз, зымзия жоқ болыпты. «Уһ, бір пəледен құтылғанымды қарашы, егер біреу-міреу біліп қойса, қатты ұят болатын еді» деп ойлаған мен де аяғымды жітірмелете басып, əлгі пəлелі жерден ұзай бердім. Көп өтпей аяқ-астынан қалтамдағы ақшам есіме түскен мен, кастөмімнің ішкі омырау қалтасына қолымды жүгірттім де, жүрегім тас төбеме шығып, селк ете түстім. Бағана өзім қалай ұстаудың байыбына бара алмай келе жатқан қалтамдағы 1000 неше юань ақшам бірдемнің арасында жоқ болыпты. Бұны білген мен қайтадан артыма қарай жан ұшыра жүгіріп, əлгі бинаға келсем, оның маңайында жан пендесі көрінбейді. Өзімше жүгіріп жүріп, оның айналасын шолған едім, əлгі екеуі бейне құмға батып, суға сіңіп кеткендей із-деректері білінбейді. «Не деген əртістер» деп ойладым мен көше шетінде қайтерімді білмей қақиып аз тұрған соң, «тіпті саханада ойын қоятын əртістер де бұндай келістіре алмас еді-ау»!

	110-ға телефон берейін десем, оларға не деймін? Қан көшеде біреу тонап кетті деп өтірік айтайын ба? Немесе біреудің тауып алған ақшасын бөлісе қоймақ болып, оның алдам қалтасына түстім дейін бе? Олар өзіңізде де бар екен десе, не демекпін? Оның үстіне нəпсінің жетегі мен үрейленудің əсерінде əлгілердің түр-түстеріне де нақтап сəп салмаған екенмін. Барлығынан да қиыны енді үйдегі кісіге не бетімді айтамын?... Осыларды ой елегінен өткізген мен көше шетіндегі жаяулар жолында аяғымды санап басып, «əй, өз алдыма кете бермей, онда нем бар еді» деген өкініштің соңында сенделіп келе жаттым.

	Ағайынымның бұл əңгімесін естіген мен, үндемей қалудың жөні жоқ:

	– Рас, əртіс екен, өзің де нəпсінің жетегіне бекер еріп кеткен екенсің,– деп қойдым.

	2007жыл





АЮДЫҢ ТЕРІСІ




	Біздің үйде бейне атан түйенің терісіндей, құдды былғарыша əдемі де жұмсақ иленген бір үлкен қоңыр аюдың терісі бар еді. Оны үйіміздің оң жақ қабырғасына іле қойғанда, қамқаға басылған гүл тəрізді қоңырқай ғана күйі бар үйіміздің реңін ашып, сəнін келтіріп тұратын. Отбасымызға бас сұққан адамдардың барлығы да сол біржақ қабырғаны бір-ақ алып тұратын аюдың терісін көріп, «по, өзі не деген үлкен, не деген тамаша иленген» десіп, оған көз сұқтарын қадап, ауыздарының суы құри мадақтаса жөнелетін. Тіпті оған көзі түскен біреулердің оны сатып ала қоймақ болып, маған жығыла жабысқан кездері де болған. Алайда, бұндайда олар қанша жоғары баға қойса да, мен оны оларға сатып бермей қойғамын. Өйткені бұл аю терісін осыдан 5-6 жыл бұрын ұзақ жерде тұратын нағашы атам:

	– Саған алдыңа салып айдата қоятын қырық серкешім жоқ, мынаны менің көзімдей көріп, тұсыңа іліп жүр,– деп əдейі сыйға берген болатын. Мен де оны жолдың ұзақтығына қарамастан сонау қиырдан осы араға алып келгемін. Дегенмен, адам баласына жоқшылық пен қолы жетпеушілік не істетпейді дейсіз? Былтырғы жылы əскери қосында 7-8 жыл міндет өтеп, рота бастығы дəрежесімен кəсіп алмастырып, жерлік орынға қайтып келген кенже інім бұл араға келгеннен кейін үкімет қызметіне орналасуға барлық шарты асыптөгіліп тұрса да, қалай екен, 2-3 айға дейін қызметке орналаса алмай, үйімізде бос жүріп қалды. Оның осы жайына бола аудандық кадрлар мекемесіне бірнеше рет барған едім, жылпыңдаған мекеме бастығы:

	– Əскерден кəсіп алмастырып келгендердің қызметке орналасу мəселесін қолымыз тиіп əлі де қарай алмай жатырмыз. Жəне де біраз уақыт асықпай тоса тұр, – деп арқамнан қағып шығарып салды. Бірақ, «Ел құлағы– елу» дегендей, ана-мына сыбыстарға қарағанда, ініммен бірге əскерден босап келгендердің көпшілігі, тіпті шарты оған жетпейтіндері де əлдеқашан бір-бір қызметтің құлағын ұстап кеткен тəрізді. Осы бір хабар құлағына тиісімен енді үйдегі кісі атқа мініп, мен үйге келген сайын:

	– Қолыңнан ештеме келмейтін босбелбеу неме сол, не елге сөзің өтпейді, не бірер істің ебін де жөндеп келтіре алмайсың! – деп отыратын əуенімен шығарып алды. Жəне бір күні ол маған:

	– Осы күнде құрғақ сөзбен жұмыс біте ме? Іс басында отырғандардың кеңірдегінен бірдеме өткізсек қайтеді?–деп ақыл салды. Оның бұл ақылы көкейіме қона кеткен мен «артқы есікті қайтып ашу» жөніне келгенде шідерлеген ат құсап өз-өзімнен тосыла бердім. Өйткені бір жанұяда жалғыз айлықшы болған, оның үстіне екі баламды оқытып отырған менің басқаларға бере қоятындай ақшам жоқ болатын. Ақша болғанда да біраз қомақтылау болмаса, осы күні қолынан іс келетіндер мардымсыз ақшаны ала қоймайды деп еститінбіз. Өстіп қайтерімді білмей дағдарып, басым əңкі-тəңкі болып жүргенде үйдегі əлгі сұңғыла əйелім маған тағы да:

	– Əлгі бастығыңа ана аюдың терісін апарып берсек болмай ма? Осы күні үйлеріне аң терілерін самсата іліп қою қолы жеткендер қуалайтын бір моды болып бара жатыр емес пе?! – деп ақыл салмасы бар ма. Оның бұл ақылын естіген мен бірнеше күндерге дейін нағашымның көзіндей көретін аю терісін қимай, екі ойлы болып жүрдім де, бір күні күн бата не де болса тəуекел, кенже інімнің менде қарызы қалмасын деп, аюдың терісін əдемілеп бүктеп, велосипедімнің артына басып алдым да, кадрлар мекемесі бастығының үйіне апардым да тастадым. Жұмыстың жөні келейін десе оңай екен, осыдан 3 күн өткен соң інімнің қызметке орналасу мəселесі түбегейлі шешілді де, ол үкімет қазынасынан ай сайын ақша алып тұратын білікті кадр болып шыға келді.

	Осыдан бір айдай уақыт өткеннен кейін шаған мейрамы (қытайлардың ұлттық мейрамы) да келді. Осы шаған мерекесі орайында, бірнеше қызметтесімнің басы бір араға қосыла қалған еді, олар:

	– Ли шужидікіне (Ли хатшы) кіріп шығайық, бізден басқа елдің бəрі барып жатқан ұқсайды, біз бармай қалсақ ұят болар десіп, мені қатарларына қосып алды. Біз бір адам 50 юаннан ақша шығардық та, базардан өзімізше тəуір деген бірдемелер сатып алып, Ли шужидікі қайдасың деп тарттық та кеттік. Бір көрімі, біз барғанда ол кісінің үйі оңаша екен. Есіктен кіре бере-ақ менің көзім ол кісінің қонақ үйінің қабырғасында ілулі тұрған аю терісіне түсті де, өз көзіме өзім сенбегендей есік көзінде аз уақыт сілейіп тұрып қалдым. Дəл соның өзі! Əлгі біздің үйдегі үлкен қоңыр аюдың терісі көзіме оттай ыстық болып басылып барады. Бұны көріп менің жан дүнием иен қалған жайлаудай болып құлазып сала берді. Жолдастарымның ойларында ештеме жоқ, Ли шужи ұсынған темекіні тартып, тəрелкеде тұрған шекілдеуіктен шағып, өз алдыларына қарқ болып отыр. Ал, менің көзім қанша қарамайын десем де əлсін-əлі қабырғада ілулі тұрған аю терісіне қадала береді... Бəлкім, бұл күндері сол бір үлкен де тамаша иленген аю терісі аймақтағы, не обылыстағы əлде аудандағы мəлім бір басшының үйінде ілулі тұрған шығар?!

	2007 жыл





ҚОС АҚҚУ




	Ербол мен Шалқар бұл мекемедегі орда бұзар отызға енді-енді ілініп жүрген, екеуі де жоғары мектеп оқыған, онан салса мұнан шығады дейтіндей қайратты да қағілез, білімді де білікті пысық жігіттер еді. Осыдан бес жылдың алдында екеуі де бірін-бірі танымайтын. Танығанды қойып бірініңбірі бет ауыздарын да көрмеген. Шалқар бұл мекемеге сырттан алмасып келген кезде Ерболдың бұл арада қызмет істеп жатқанына 2 жылдан асып кетіпті. «Адам сөйлескенше, жылқы кісінескенше» дегендей осы арада бірімен-бірі танысқаннан кейін екеуі құрбы шығып қалды. Былайша айтқанда, екеуі бір мезгілде тірлік есігін ашқан бір жылдың төлдері екен. «Құрдастың құдайы бір, жібектің түйіні бір» деп осы бір құрбыластық себебі болды ма, болмаса екеуінің мінезқұлқында біріне-бірі ұқсап кететін ұқсастық орындары көп пе? Əйтеуір, Шалқар бұл араға алмасып келіп көп өтпей, Ербол мен Шалқар бірімен-бірі ішек-қарындары араласқан тату дос болды да шыға келісті. Қашан көрсең екеуі қатарларын айырмай бірге жүреді, қызметке бірге барып, бірге қайтады. Той-томалақтар мен нəзір-құзырларға да бірге бара жатады. Тіпті тіктұрмаларға да екеуі қатарласып бірге тұра қалады. Қалай екен, екеуінің əңгімесі бір таусылмайды. Қашан болса да, бірдемелерді гүбір-гүбір етіп сыбырласады да жүреді. Қызметте əлдебір қиын мəселелерге жолыға қалғандарында бірін-бірі іздеп, біріне-бірі көмектесіп, өздерінше бір жағадан бас, бір жеңнен қол шығарысады да жатады. Бəлкім, өздерімен бірге қызмет істейтін басқа қызметтестерінің барлығы көздеріне бөтен адам тəрізді көрініп тұра ма екен, қалай екен, өзгелерге көп жыныстарын қосып кетпейді. Қайда болса да екеуі бірін-бірі тауып ала қояды. Осыған сайма-сай келгендей екеуінің дене тұлғалары да сырттарынан біріне-бірі қатты ұқсап кетеді. Бой мөлшерлері де əлдекім өлшеп-пішіп қойғандай біріне-бірі тура келеді. Екеуі де ұзын бойлылау келген арықша, аққұба жігіттер. Екеуі қатар кетіп бара жатқанда, арттарынан қараған адамдар оның қайсысы Ербол, қайсысы Шалқар екенін айыра алмай қалады. Бұндайда олардың аттарын атауға, болмаса алдыларына барып өңдеріне қарауға тура келеді. Ербол сопақша жүзді, қысық көздеу жігіт те, Шалқар жалпақ беттілеу келген, ала көз жігіт. Ерболдың иегінің астында көзге ұрып тұратын дардай қалы бар да, Шалқардың жүзінде ондай ерекше белгі жоқ. Ербол су ағарының үстіне əдемілеп отырып қиықшалап мұрт қойып алған болса, Шалқар бет-аузын əркүні қырғыштап, сақал-мұртын қылтан қалдырмай қырып тастап отырады. Сөйтсе де əркүні қатарласа бірге жүреді, қызметке бірге барып, бірге келе жатады. Не айтатындарын кім білсін, өздерінің гүбір-гүбір сөздері де таусылмайды. Кейде бірінің құлақтарына енді бірі келіп бірдемелерді сыбырлап жатса, енді бірде екеуі бірдемені даңғырлай айтып, дабырласа күліп, кетіп бара жатады. Осылай болғандықтан да олар өздерімен бір мекемеде бірге қызмет істейтін басқа қызметтестерімен көп араласып кетпейді. Əйтеуір, қайда болса да бірін-бірі тауып ала қояды да, егіз туған қозыдай жұптарын жазбайды. Үйлеріне барғанда қайтетіндерін кім білсін, əйтеуір, ел көзіне көп түсетін сыртта жүргендегі жүрістері осы. Осыдан болар, былтырдан бері біздің қазекемнің ат қойғыш ұрпақтары оларға «қос аққу» дейтін ат қойып алды да, оларды көбінде осы аттарымен шақыратын болды. Бұл атты олар да тым жек көріп кетпесе керек, оны естігендерінде екеуі де ақырын ғана жымиысып, жəй ғана күлісіп қояды. Расында олар «қос аққу» десе дегендей қашан көрсең де денелері бірбіріне жабысып қалғандай жұптарын жазбайды. Қызметке бірге барып, бірге келеді, тіпті тіктұрмаларға да бірге кіріп бара жатады.

	Бəлкім, күйеулерінің міне осындай араларынан қыл өтпейтін тату дос болғандығынан болар, олардың əйелдері де бір-бірімен өте жақын араласады. Қылаяғы балаларына дейін басқа балалармен ойнамай, бірге ойнап жүреді. Бір өкініштісі, ол екеуінің əйелдері өздері сияқты бір мекемеде бірге қызмет істемейді. Екеуі екі мекемеде жұмыс жасайды. Егер де ол екеуі де құдды күйеулері тəрізді бір мекемеде бірге қызмет істейтін болса, онда олар да Ербол мен Шалқар секілді қызметке бірге барып, бірге қайтып жүрер ме еді, кім біледі? Солай болса да екеуі үйлеріне келді болды, бейне иіссінген малдай бірін-бірі іздеп таба қояды. Бұндайда бір-бір шыны шəйді қолдарына алған олар өз мекемелерінде таяудан бері нендей жаңалықтар болды? Қайсы қатын қандай көйлек киді дегендерді біреуінің құлақтарына енді біреулері сыбырлайды да жатады. Осыдан барып екеуі біріне-бірі сорпасы қосылмайтын екі мекемеде қызмет істесе де, ол арада қандай жаңалықтар болғандығын бес саусақтарындай біліп отырады. Той-томалақ, нəзір-құзыр болғанда, екеуі ондай жерлерге бейне күйеулері сияқты бірге барып, бір үстелге отыра қалады. Ол арадан бірінен-бірі айырылып қалса бірдеме бола қалатындай-ақ қолтықтасып бірге қайтып келе жатады. Сонымен бұлармен онша таныстығы жоқ адамдар көбінде бұның қайсысы Ерболдың əйелі, қайсысы Шалқардың келіншегі деген мəселеде екеуін бір-біріне шатастырып, ауыстырып алады. Былайша айтқанда, Ерболдың əйелін Шалқардың əйелі, ал, Шалқардың келіншегін Ерболдың келіншегі екен деп те жаңылады. Бұндайда ауыздарын баса сықылықтай күлген ол екеуі сұрағандарға жөндерін де айтпай, өз алдыларына кете береді. Міне осылайша араларына ғайыптан түскен татулық берекесі Ербол мен Шалқар екеуіне ел-жұрттан «қос аққу» дейтін ат силап, отбастары бойынша орнаған ынтымақты бұзбай, тірлік теңізінде қос аққудай өздерінше малтап келе жатыр. Егер де мына бір уақиға болмағанда, бұлар ортасындағы қыл өтпейтін осы бір татулықтың берекесі өмір бойы жалғаса берер ме еді, қайтер еді?! Осы жақында ғана Ербол мен Шалқар бірге қызмет істейтін мекемеде қайдан шыққаны белгісіз, «Ербол мен Шалқардың бірі бөлім бастығы болып өседі екен» дейтін бір сөз гу ете түсті де, бұл сөз көп өтпей Ербол мен Шалқардың құлақтарына да тиіп үлгерді. Алғашында бұндай болары үш ұйықтаса да түсіне кірмеген Ербол «елдің өсегі шығар» деп, бұл сөзге тым сеніп кетпеген еді, əдеттегі күндері басшылықпен өте жақын жүретін бір қызметтесі:

	– Рас айтам, бұл сөзді мекеме бастығының өз аузынан естідім, тек олар Шалқар екеуіңнің қайсыларыңды таңдау мəселесінде ғана тосылып отырған сияқты,– деп онан ары төндіре түсті. Бұл жайды кеше ғана əлдебір іссапардан қайтып келген Шалқардан сұрайын дегенде мына бір ғажапты көріңіз, бірер күннің ішінде аяқ-астынан бірдеме бола қалғандай, Шалқар бұған мойнын да бұрып қарамастан велосипедіне мініп кетті де қалды. «Əкəу, бұған не болған» деп ойлады оның артынан аңтарыла, таңғала қарап қалған Ербол «əлде біреулер бірдеме деді ме екен? Болмаса əлгі жұмысқа бола қыржиып қалды ма? Екеуіміздің қайсысымыздың бөлім бастығы болуымызды парткөм біледі емес пе?»... осы араға келгенде ойының ойран-ботқасы шыққан Ербол да бейне бірдемесінен айырылып қалған адамдай велосипедіне нараулау ғана міне берді. Осы күні кешке жақын отбастарына оралғанда Ербол Шалқардың бүгінгі қылығын əйелі Еркешке айтқан еді, орта бойлы, қара торы өңді, басындағы қалың да қою шашын 2-3 күннің алдында ғана жаңа модымен жасатқан ол:

	– Əй, дүниеде сендей иісалмас адам болмас-ау! – деді Ерболды кекеткендей мырс етіп,– оны сол бұрынғы Шалқар деп отырсың ба? Екеуіңнің бірің бөлім бастығы болып өседі екен дейтін сөз шыққаннан бері, олардың бізге деген позициялары бүтіндей өзгеріп кетті.

	– Қойшы ары,– деді əйелінің бұл сөзі біртүрлі ерсі естілген Ербол,– осыған бола олар бұндай тез өзгеріп кетпейтін шығар?!

	– Еһе,– деді танауынан əлде бір дыбыс шығарған Еркеш,– олар өзгеріп кетпеген болса, 5-6 күннен бері ана Бикен біздің есігімізді неге ашпай қойды? Бұрын бұл сөз шықпай тұрғанда, оның екі күннің бірінде біздің үйден шықпайтынын өзің де білесің ғой.

	– Ол осы үйге келмеген болса, əлдебір жұмыстан қолы тимей жүрген болар?

	– Е, ол қайдағы жұмыс екен? – деді Ерболға өңменінен атып жіберердей алая қараған Еркеш,– дəл қазір ол қатын анау мекеме бастығыңның əйелінің жанында отырған шығар өсек айтып. Алдыңғы күні біреулер оның қолына көтерген қомақты сумкасы бар сендердің Жау шужилеріңдікіне (хатшы) кіріп бара жатқандығын өз көздерімен көріпті. Елдің айтуына қарағанда, ол бір аптадан бері ана Ырсалдының жанынан шықпай жүр дейді.

	– Қайсы Ырсалды?

	– Қайсы Ырсалды болушы еді? Ол ана сендердің мекеме бастықтарыңның əйелі емес пе?

	– Онда несі бар екен?

	– Əй, осы сенің иісалмасың-ай десеңші! Топан су қаптап жатса да сырдың суы сирағыңнан келмейді,– деді күйіп кеткен Еркеш,–соған неге жалбаңдап жүр дейсің бе? Баяғы байының жұмысына бола жүгіріп жүрген шығар?

	– Қайсы жұмысына?

	– Пу, қайсы жұмыс болушы еді?– деді дəл осы арада күйеуін шапалақпен тартып жібергісі келіп кеткен Еркеш,– ол анау мəнсап алып, өсемін деп жүрген күйеуіне бола жүгіріп жүрмей ме?!

	– Е, онда жүгірсе жүгіре берсін,– деді немкеттілеу бейнемен үн қатқан Ербол,– «жүгірген алмайды, бұйырған алады» деген.

	– Үй, бейшара сол! Айтып отырған сөзінің түрін қарашы,– деді қайтерін білмеген адамдай орнынан тұрып кеткен Еркеш,– мынау «артқы есік» деген қаптап тұрған заманда, бұйырған алады деп саған кім айтты? Анау бастықтардың кеңірдектерінен бірдеме өткізіп, құлақтарын бұрап қойса, олар ертең сенің сөзіңді сөйлей ме? Жоқ əлде Шалқардың əнін əндей ме?

	– Олардың кімнің сөзін сөйлеп, кімнің əнін əндейтінінде менің нем бар? – деді осы арада сөзді шорт кескендей болған Ербол,– маған осы күнім де болады. Бастық болмағанда да өліп қалғаным жоқ қой!

	– Ой, иісалмас бейшара сол! Алдыңа қойған асты біреу тартып алып жеп жатса да мыңқ етпейсің-ау сен байқұс! – деді қайтадан Ерболдың алдындағы орындыққа отыра берген Еркеш,– əсілі бөлім бастықтығына сені бекітіп қойған екен, кейін Шалқар мекеме бастықтарың мен шужилеріңе сенің үстіңнен арыз айтып кіріпті.

	– Менің үстімнен арыз айтыпты дейді?! – деді Еркештің бұл сөзі жүрегіне инедей болып қадала кеткен Ербол,– оны кім естіп тұрыпты?

	– Кім естіді дерің бар ма? Бағана бұны маған сендердің мекемелеріңдегі Сəуле өз аузымен айтты,–деді Еркеш əлдебіреу естіп қоймасын дегендей дауысын бəсеңдете беріп,–оған мекеме бастықтарыңның əйелі Ырсалды өз аузымен айтқан сияқты. Бүгінгі Шалқардың саған ұстаған бейнесінен қарағанда бұл сөз шын болды. «Жел соқпаса, шөптің басы қимылдамайды» деген.

	– Айтқаныңның жаны бар екен. Сонда мен не істесем болады?

	– Сен де анау Шалқар құсап атқа мін! – деді Еркеш ақыл сала сөйлеп, – «Жүргенге жөргем ілінеді» деген. Ертең сен де анау мекеме бастықтарың мен шужилеріңе кіріп шық! Жəйі келсе, Шалқарды жамандап арыз жаз!

	– Арыз жаз дейді? – деді əйелінің бұл ақылынан қатты тіксіне қалған Ербол, – Бірнеше жылдан бері онымен сондай жақын араласып жүріп, енді оның үстінен арыз жазатын болсам, елден ұят емес пе?!

	– Несі ұят екен? Біздің қазақ «айырылар дос ердің артқы қасын сұрайды» деген сөзді бекер айтып па екен? Ел біліп қойып ұят болады десең, онда ол арызыңа атыңды жазбайақ қойсаң болды ғой! Бекерден-бекер бір орайдан айырылып қаласың ба?

	Əйелінің сөзі осы араға келгенде Ербол оған не айтарын білмей, төбеге ұрғандай болып отырды да қалды. Осыдан бірталайға дейін «олай тартса өгіз өледі, былай тартса арба сынады» дегендей күйге бөленіп, не істеп, не қоюдың бапасын таба алмады. Күйеуінің бұл бейшаралық кеспірін көріп, «бəлем, қайрауың əбден жетті ме» дегендей əлденеге қатты разы болған бейнемен іштей күліп қойған Еркеш, Ерболды қонақ үйлеріне жалғыз тастап, ас үйлеріне кірді де кетті.

	Осыдан бір апта өткеннен кейін мекеме көлеміндегі барлық қызметкерлерге жиын ашыла қалған еді, жиын соңында Жау шужи:

	– Жиын соңында мынаны айта кетейін, жақыннан бері мекемеміз көлемінде түрлі өсектер өрбіп кеткен көрінеді. Осыдан барып кезекте кейбір адамдар бізге тыныштық бермейтін болып алды. Бірін-бірі келсе-келмес жамандап, бірінің үстінен енді бірі арыз айтатындар да пайда болды. Бұның өзі кезекте партиямыз қайта-қайта дəріптеп жатқан «тыныш, ынтымақты болып, берекелі қоғам құру» үндеуіне қайшы келетін аса залалды əрекет болып табылады. Сондықтан мен жолдастардан түрлі өсекаяңдарға сенбей, береке мен бірлікке ерекше көңіл бөліп, өз қызметтерін ойдағыдай істеулерін үміт етемін! Жау шужидің сөзі осы араға келгенде жиынға қатынасып отырғандардың бəрі мойындарын бұрып, Ербол мен Шалқарға кезек-кезек қараса берді. Тек осылардың ішіндегі əлдекім ғана «шоқ, шоқ» дегендей əлденеге қыбы қанып, ішінен қарқ-қарқ күлді де, өз орнында миземей отыра берді.

	2007 жыл





ДАУКЕС ДƏУРЕН




	Біздің аядай ғана шағын қалашығымызда Дəурен атты отызды орталап қалған бір жігіт бар еді. Өзі осыдан оннеше жылдың алдында ішкерідегі (ішкі қытайдағы ) əлдебір атақты дашуенің ( университеттің ) əдебиет кəсібін оқып келген. Дегенмен, осындай бір атақты дашуеден əдебиет кəсібін арнаулы оқыған болса да, оның осы күнге дейін баспа беттерінде бірер туынды жариялағанын көрмеген екенмін. Бəлкім, қолына қалам алмайтын болса керек. Алайда, ауызша сөзге келгенде жылқының майы сияқты жылып тұр. Онан салсаң, мұнан шығып, қара суды теріс ағызады. Айтпайтын сөзі, араласпайтын ісі жоқ. Екі адамның басы қосыла қалған кездері сөз тізгіні көбінде соның қолында болады. Өте-мөте бірер даулы мəселелерге жолыққанда, түспесі бар адамдай жанып кетеді. Бұндайда ол анау үлкен, мынау кіші, анау бастық, мынау бұқара екен деп ешкімнің де бетіне қарап отырмайды. Əлдекімдер секілді өзгелердің көңілін ауыртып аламынау деп маймөңкелеуді де білмейді. Басқаларға жағымсып, жақсаттануды да ұқпайды. Аузына не келсе соны қойып қалып қарап отырады. Бір ғажабы ол қашанда əңгіме айтсын, не басқалармен даулассын, əлдекімдер сияқты аузына не келсе соны айтып, сыңар езу аттай далаға алып қашпайды. Болмаса ешқандай жөнсіз, қисыны жоқ сөздерді де сөйлемейді. Қайта нені айтса да, айтқан сөздері қай-қашанда қисынды да орынды болып келеді де, мəлім жосық пен жөнге табан тіреп жатады. Қашан болсын сөздерінде басқаларды иландыра қоятын күшті логикалық пен белгілі бір жүйе болады да, өзгелерді оп-оңай-ақ баурап əкетеді. Сонымен бірге ол əркез «дүние атаулы қашанда егіз екі жақтан құралады, оның бір жағын ғана еске алып, енді бір жағын ескерусіз тастауға болмайды» деп отырады да, біреу бірдеме айтар болса, сол сəттің өзінде əлгі айтылған нəрсенің қарсы жағына сайтандай болып сап ете түседі. Мəселен: сіз байлықты мақтап қалар болсаңыз, ол байлықты терістей жөнеледі. «Бұл заманда ақшасыз өмір сүруге болмайды» десеңіз, «дүниенің тұтқасы ақшада тұрған жоқ, қанағат қарын тойғызады» деп шыға келеді. Адамдар арасындағы достықты мақтай қалсаңыз, ол «адамдар арасында мəңгілік достық болмайды» деген уағызға басады. Қойшы əйтеуір, сіз не айтсаңыз да, ол оның қарсы жағынан бір ілгіш таппай қоймайды. Осыдан барып дау дегеніңіз ешкімнің қузауынсыз-ақ өздігінен өрбіп-өрістей жөнеледі. Осылайша мейлі қандай қиын дау болса да бұрынғының аттыға жол, ауыздыға сөз бермейтін марқасқа шешендері секілді ебін тауып бір жаққа сып етіп шыға келеді. Бұндайда оны əдейі сүріндіру үшін қайдағы бір қиын сұрақтарды қойып қалып отыратын қулар мен сұмдар да кездеседі. Бірақ, олар қанша жерден тұзақ құрып, ор қазса да, оны сөзден тосып, жүйеден алыстата алмайды. Бұндайда шытырманнан жол ашқан адам құсап, болмаса ноқтасын сыпырып тұра қашқан асау сияқты сытылып кетіп отырады. Егерде ол біздің ата-бабаларымыз жасаған ерте кезде өмір сүрген болса, аты алты алашқа жайылған мықты шешен, немесе ауылдың қара биі болар ма еді, қайтер еді?!

	Менің білуімше, барған сайын сөзден қадыр қашып бара жатқан мына заманда, осы күнге дейін оның жолы болған емес. Əйтпесе, өзі атақты дашуені бітірген, ортан қолдай бір мекемеде білікті кадр болып істейтін ол осы күні емен де, семен де, бала да, шаға да алып жатқан тырнақтай да мəнсапқа ие бола алмады. Мансапқа ие болғанды қойып, бастық атаулы оны иттің етінен де жек көреді. Жек көргенде де оның өзін емес, сөзін жек көреді. Турашылдығы мен əділеттілігінен именеді. Осылай болғандықтан да жоғары жақта отырғандар бұл байқұсқа бір мансаптың пұшпағын қалай қия қойсын! Қиғанды қойып, жайшылықта Дəурен дегенде атқа мінер атаулы одан мерезі жұғып кететіндей ат бойларын ала қашады. Солай болса да бұл да орайы келгенде тістеп, қыршып алуын қоймайды. Осыдан барып халық арасында «даукес Дəурен пəленбай бастыққа былай деп айтыпты, түгенбай бастыққа олай деп айтқан екен» деген сөздер өрлі-қырлы өріп жүреді де, əдеттегі əңгіменің тұздығы болып, күлкі мен мазақтың қайнарына айналып жатады. Мəселен: осыдан бірнеше жылдың алдында, аудан көлеміндегі басшылық алқада оннеше жыл мансапқа отырып, не өспеген, не өшпеген бір басшыға:

	– Мансап деген жан бағып отыратын жер емес, жанды мансапсыз да бағуға болады. Соның үшін істей алатын болса істеу керек, істей алмайтын болса сопиып отырып алмай, орынды босату керек! – деп айтыпты дейтін бір сөз халық ортасында бейне Қызжібек пен Төлегеннің ертегісіндей айтылып жүретін. Жəне бірде ол өз мекемесіндегі өзінен жасы кіші бастығымен бірге бір қызметтесінің үйіне соғым басына барғанда, үй иесі бастықты əспеттеп төрдің басына шығармақ болса керек, оның бұл ыңғылын сезген Дəурен:



	– Қазақ жолында төрге қашан да жасы үлкендер отырады. Ол ешқашан да мансапты, бұқара деп айырмайды,–деп төрдің қақ басынан жылжымай қойыпты. Əрі:

	– Осы күні ұлы той думандарда халық ішінде сақалдары кеудесін жапқан небір ақсақалдар отырса да, көкқасқа тай мен ақсарбас қойға қашанда бастықтар бата жасап жатады. Осыдан өткен сорақылық болмас-ау! – деп өзін қонаққа шақырып отырған үй иесін недəуір-ақ сөгіп тастаған ұқсайды. Сонымен бірге:

	– Қазір бізде үлкенірек бір жиын болатын болса, бастық атаулы саханаға шығып тізіліп отырып алады. Ал, шетелде бұндай болмайды екен. Оларда жиын ашылатын болса сахнаға бір ғана мекрофон қойып қояды екен де, бастықтар төменде бұқарамен бірге отырады екен, – деп сөзді бір жерге апарып тастаған сыңайлы. Иə, осы күндері қалай екен, бұқара арасындағы екі сөздің бірі мансаптыларға барып тіреле қалатын бір əдет жабысты ғой, бəлкім, қазіргі заманда бастықтарды тілге тиек етпегенде, əңгіменің тұздығы да келмейтін болса керек, тағы бір жолы біздің Дəуреніміз əлдебір басшыдан:

	– Сіз неліктен мансапқа отырып, ұқық ұстадыңыз? – деп сұрағанда, əлгі:

	– Халық үшін,– деп жауап беріпті. Бұл сөзді естігенде Дəурен сол жердің өзінде-ақ бетің-жүзің деместен:

	– Өтірік айтасыз, сіз ол мансапқа халық үшін емес, ұлттың уəкілі болып отырдыңыз. Сондықтан қолыңызда ұқық тұрғанда ұлт мүддесі үшін бірдеме істеп қалыңыз?! Ал, халық үшін өзгелер-ақ қызмет істей береді, – деп салыпты. Міне осындай адамды бастық атаулы қалайша жарата қойсын! Жаратқанды қойып жайшылықта оған «ұлтшыл», «қырыс», «қайдағыны айтады» дегендей ат қойып, айдар тағып, одан мерезді көргендей қашып жүреді.

	«Қызыл тіл тас жарады, тас жармаса бас жарады» дегендей оны тек бастықтар ғана емес, қалашықтағы көп адамдар жек көреді. Осыдан болар, бірнеше жылдан бері қазақтың ат қойғыш ұрпақтары жағынан оған «даукес Дəурен» дейтін айдар тағылып, ат қойылып та үлгерді. Оны танитындардың барлығы да сыртынан «даукес» деп өздерінше сылтың етіп отырады. Ол жандарына таяп қалса-ақ болғаны, бірінің құлақтарына енді бірі сыбырлап, «əне, даукес келе жатыр» деп, ыржың-ыржың етісіп қалады. Алайда, бұл сөздерін оның көзіне, бетке айта алмайды. Айтар болса, ол өздерін тағы бір шақпа тілмен шағып, сайқымазақ етіп кетеді. Елдің бəрі оның тілінен именеді. Сөзінен қорқады. Солай болса да аядай қалашықта бірге жасап жатқандықтан да одан жəне де қашып құтыла алмайды. Тіпті кейде отырыс, жиын-топ бола қалған кездері құрбыластары «отырысымыздың сəнін келтірсін» деп, оны өз жандарына əдейі шақырып алатын шақтары да болады. Бір жақсысы ол бұндайда əлдекімдер тəрізді бұлданып та жатпайды. Кергіп те отырмайды. Осындай отырыс, жиындарды өзінің де жаны сүйетін болса керек, бірнеше адамның басы қосыла қалған жерден өзі де қалғысы келмейді. Ал, бұндайда арақ-шарап деген нəрсенің де қатардан қалмай, ілесе жүретіні бар емес пе, бұндайда ол əлдебіреулер сияқты «қойып кеткен едім», «денсаулығым келмейді» деп кергімейді. Алдына келген рөмкені тастай беріп, көшеде сенделектеп те жүрмейді. Болмаса көрінген жерде илектеніп те жатпайды. Бірге отырғандармен 4-5 рөмкені қағыстырады да, одан қайтып қанша зорласаң да арақты аузына алмай қояды. Бұл кезде оған қаншалық жалынып, өлердегіңді айтсаң да, оны қайтып арақ жаққа бастыра алмайсың. Қайта арақты артық ішудің зияны жөнінде маңайындағыларға ақыл айта бастайды да, сөзден-сөз туындап, дау деген өзінен-өзі басталып кетеді. Нəтижеде онымен бір үстелде отырғандар оны тағы да жаратпай қалады. Бізбен бірге жұта бермеді деп бұртиысады, өкпелерін айтып, өлердей жек көріседі. Кейде осындай отырыстардың соңы қызыл қырман соғысқа айналып кететін сəттер де ара-тұра болса да кездесіп қалады. Бұндайда біздің «даукес Дəуреніміз» бір орайын тауып, отырыстан лып ете түседі де, қайтып қарасын көрсетпей кетеді. Бірге отырғандар оның артынан жер-жебір, жекен суына жетіп қала береді.

	Біздің бас кейіпкеріміз Дəурен міне осындай адам. Елдің көбі расында оны жек көреді. Сыртынан болса да «даукес Дəурен» деп сылтың етісіп жатады. Осы қатарда мен де бармын. Шынымды айтар болсам, мен де өзімше оны «басқаларға ақыл айтқыш, жаңашыл адам» деп тым жарата қоймаймын. Былтырғы жылы ғой деймін, бұрын оншалық араласы жоқ ол менімен көшеде кездесіп қалып:

	– Ағасы, осы əдебиет дегеннің пайдасы бар ма? – деп сұрай қалмасы бар ма. Оның түйеден түскендей қан көшеде дүрс еткізіп қоя салған бұл сұрауына қапелімде сасып қалған мен өзімше жол тауып:

	– Жігітім, естісем, өзің де əдебиет кəсібін оқыған екенсің ғой, егер оның пайдасы болмаса несіне оқып жүрсің? – деп қайыра сұрау тастаған едім, ол саспастан:

	– Осы əдебиет деген пəлені қалайдан-қалай оқып қалғанымды өзім де білмеймін, бұл қылығыма күні бүгінге дейін қатты өкінемін,–деп жауап берді.

	– Неге?

	– Бұл əдебиет дегеніңіз, не ішсе тамақ, не кисе киім болмайды. Қазіргі мына барлығы да ақшаға барып тіреле қалатын базар шаруашылығы заманында əдебиеттен не пайда дейсіз? Бүгінгі дəуір сөзден қадыр қашқан дəуір емес пе?! – дейді шімірікпестен. Оның бұл жауабын естіп, өзімше шамдана қалған мен:

	– Бұл дүниеде ақшадан артық нəрсе құрып қалып па екен?! Тəп-тəуір жоғары мектеп оқыған осы сендер қалай сөйлейсіңдер? Əдебиет деген ұлт рухының айнасы емес пе?! – деген едім, ол:

	– Дұрыс қой, ағасы,– деді тамағын кенеп алған соң шындап дауға түсетін адамның кейпіне еніп,– баяғыдағы Рим империясы заманында елдің бары əдебиетке əуестеніп, ақын бола бастапты. Тіпті қазіргі күнде біздің «бөгенайы бөлек ұлттық өнеріміз» деп əспеттеп жүрген ақындар айтысымыз да сол кезде пайда болған сияқты. Сонымен жұрттың бəрі əдебиетпен айналысып, басқа істерді істеуге адам қалмай бара жатқаннан кейін, Рим императоры бір кезде шарасыздан «бұдан кейін кімде-кім əдебиетке əуестеніп, ақындық жолға түседі екен, соның басын аламын» деп жарлық шашқан екен, осыдан бастап адамдар əдебиеттен жырақтап, басқа ғылым түрлерімен шұғылдана бастапты. Көп өтпей Европа құрлығында ғылым-техника орасан дамыған жаңа заман орнапты.

	Оның бұл сөзін сабырлылықпен тыңдаған мен:

	– Сенің бұл сөзің əдебиет пен басқа ғылым түрлерін бірбіріне қарсы қою ғой, меніңше, əдебиеттің дамуы басқа ғылым түрлерінің дамуына ешқашан да кесе-көлденең болмайды,– деген едім, ол:

	– Солайы солай ғой,– деді мұрнынан мырс ете күліп,– дегенмен бүгінгі күнде ұлтымыз зиялылары арасында əдебиетпен айналысатындардың қатары қалайша көп болып, басқа ғылым түрлерімен шұғылданушылар қалайша аз болады? – деп тосын сұрау тастады. Жөпелдемеде қойылған бұл сұрауға да қапелімде қалай жауап берерімді білмей сасып қалған мен:

	– Бұның бəрі əуестенуден, қызығудан болатын шығар, оның үстіне біз «түйеге мінген қазақ екі ауыз өлең біледі» деп санайтын ұлттың ұрпақтары емеспіз бе? – деген едім, ол:

	– Міне мəселенің түп-төркіні осы арадан шығады,– деді қалтасынан темекі алып, оны тамыза берген соң,– меніңше, əдебиет дегеніміз рухани өркениет категориясына тəуелді болады да, ол қашанда заттық өркениет үстіне құрылады. Ал, заттық өркениеті дамымаған ұлттың рухани өркениетінің де ересен дамып кетуі мүмкін емес. Соның үшін мына барлығы да ақшаға барып тіреле қалатын нарық шаруашылығы жағдайында бір ұлт үшін ең алдымен заттық өркениетті күш сала дамыту аса маңызды орында тұрады.

	Оның бұл сөзінен соң онымен қан көшеде дауласып, салғыласып тұрудың өзіме ешқандай абырой əпермесін сезген мен:

	– Жə, інішек, мен бір жаққа асығып бара жатыр едім, бұл мəселе жөнінде өзіңмен кейін тағы да əңгімелесе жатармын. Меніңше, рухани өркениет пен заттық өркениет ешқашан да бірін-бірі шетке қақпайды. Қайта рухани өркениеті мен заттық өркениеті қатар дамыған ұлттар ғана дүниедегі дамыған, озық ұлттардың қатарына қосыла алады,– дедім де бұрылып жүріп кеттім. Менің артымнан оның:

	– Осы əдебиетшілердің ақша десе болғаны арттарының жүні тік тұра қалатыны несі екен?! – деген таңғалысты үні шығып қалды.

	Менің осы əңгімемдегі бас кейіпкерім болған Дəурен міне осындай адам. Расында, ол қыстырылмайтын іске қыстырылып алады. Араласпайтын іске араласа кетеді. Қашан көрсең де өзінше данышпансып, басқаларға ақыл айтып жатады. Нəтижеде елдің көбі оны жарата қоймайды.

	«Басқа пəле – тілден» дегендей пəле-қала атаулыны осы тілінен тауып жүреді. Бəлкім, «ақ найзасын ойнатып, батыр жігіт жауда ойнар, қызыл тілін сайратып, шешен жігіт дауда ойнар» деген осы болса керек!

	Бүгін сəтін салғанда Дəуренмен бір мекемеде бірге істейтін Нұрəлі атты жігіттің аймақ орталығында тұратын Нұрбек атты сабақтасы жанында тағы бір үрпек басы бар, ел кешкі қызметтен түсер алдында мекемеге оны іздеп келе қалды да, əйелі бүгін таңертең ғана жақын маңайдағы қыстақтардың біріне төркіншілеп кеткен Нұрəлі қайтерін білмей қатты сасып қалды. Сонымен шарасыз қалған ол қарсы алдындағы үстелде отыратын Дəуренді жанына ертіп алды да, көшедегі қалың асханалардың біріне қарай тартуға мəжбүр болды. Асханаға кірген соң Нұрəлі байқұс алыстан арнайы іздеп келген сабақтасының алдында «бөрі арығын білдірмейін» деді ме, тамақ бұйыртуда жомарттық жасады. Асхананың оңаша бөлмелерінің біріне кіріп алған олар алғашында бірімен-бірі танысып, бірімен-бірі жөн сұрап дегендей, недəуірге дейін сыпайысып отырған еді, бұйыртқан тамақтары алдыларына келіп, бөтелкенің аузы ашылысымен-ақ үстел басы қызып ала жөнелді. Нұрəлі байқұс осы арада үйі бола тұрса да, алыстан əдейі іздеп келген сабақтасын асханада күткеніне қысылғандай сабақтасынан əлсін-əлі кешірім сұрай берді. Алғашында:

	– Мен келген соң əйеліңді маған көрсетуден қорқып отырсың,– деп өзінше Нұрəліні қайта-қайта іліп-қаға берген сабақтасы Нұрбек, алдыға келген тамақтарды көргеннен кейін көңілі тоғайып қалды ғой деймін, енді бірде əуенін шорт өзгертіп:

	– Болды, болды, келіншегіңнің үйде жоқ бола қалғанына қысылма, «жасақты күні жау, жарақты күні дос келмейді» деген емес пе?! – деп бағанадан бері айтқан сөздерін жуыпшая жөнелді. Нұрəлі мен Нұрбектің бірін-бірі қалжың етіп, іліп-қаққан бұл əңгімелеріне араласпай, өзінше сабыр сақтап отырған Дəурен байқап отыр. Бұрын бет-аузын да көрмеген Нұрəлінің бұл сабақтасы өзінше пысық та сөзшең жігіт көрінеді. Ал, анау қасына оққағарындай ертіп жүрген өзі тұстас Қилым атты үрпек басы қой аузынан шөп алмайтын мылқиған біреу тəрізді, осы араға келгеннен бері Нұрəлі мен Нұрбектің əңгімесіне бір ауыз да сөз қоспай, оларға жұмыртқадан жаңа шыққан торғайдың балапанынша жапақ-жапақ қарап, өз алдына монтиып қана үнсіз отыр. Бір ерекшелігі алдына келген рөмкені тартынбастан тастай беретін сыңайлы. Алдыға ас келіп, бөтелкедегі арақ құйылғаннан кейін, оның беташарын қонақ иесі ретінде Нұрəлі ашқан еді, ендігі кезекте сөзді ешкімнің ылтипатынсыз Нұрбек қағып əкетті де, ұлтымыздың қонағуарлығы мен меймандостығы туралы көсіле сөйлей келіп:

	– Иə, қонақ шақырып, қонақасы беру қазақтың бөлінбейтін еншісі деген, осы бір ата салтымыздың құрметі үшін мына бір рөмкені алып қояйық?! – деп ұсыныс жасаған еді, осы кезде əлгіден бері аузын бағып, тып-тыныш қана отырған Дəуреннің «даукестік» дерті аяқ-астынан сап етіп ұстай қалды да:

	– Сонда, жігітім, сенше қазақтың осы қонағуарлық салты дұрыс па, қате ме ? – деп көлденеңінен қисынсыз сұрау тастады. Осы араға келгеннен бері өзінен 5-6 жас үлкендігі бар, дембелше денелі, ағы басымдау үлкен ала көзді бұл жігітті тек сабақтасының қызметтесі ретінде ғана силап отырған Нұрбек, оның түйеден түскендей дүрс еткізіп қоя салған бұл сұрауын естіген соң, ол «бұл кісінің дені сау ма, жоқ па» дегендей Нұрəліге қарап қойды да:

	– Ой, ағасы, қалай сөйлейсіз өзі? – деді таңғалысын жасыра алмай,– қонағуарлық деген бізді мұқым дүниеге танытқан ұлттық ерекшелігіміз емес пе, сондықтан да осы басқа ұлттарда көп кездеспейтін ерекше бөгенайға ие ұлттық ерекшелігімізді қате деп айтуға кімнің батылы барсын!

	– Иə, бұрындары солай айтылып келген,– деді Дəурен Нұрбектің сарғыштау келген жалпақ бетіне немкеттілеу бейнемен қарап қойған соң, əдетінше саспай сөйлеп,– менің айтып отырғаным, дəл осы кезде қазаққа қонағуарлықтың пайдасы бар ма, жоқ па?

	– Неге пайдасы болмасын,– деді дауыстай күліп жіберген Нұрбек те қолына ұстап отырған рөмкедегі лепілдеп тұрған арақты кеңірдегінен ары асырып жіберіп,– бір ұлтты бұрынғы ұлт жəне қазіргі ұлт деп екіге жіктеуге келмейді ғой, қазақ бұрын да қазақ еді, қазір де қазақ. Бұдан былай да қазақ бола береді. Ал, ол қазақ болады екен, оның қонағуарлық сынды ерекше ұлттық салты да өзімен бірге мəңгі жасай береді.

	– Жоқ, өтірік айтасың! – деді Дəурен оның қонақ екені есінен шығып кеткендей-ақ – бұрынғы қазақтар мен қазіргі қазақтар бүтіндей ұқсамайды!

	– Неге?

	– Өйткені дəуір ұқсамайды, адам баласы деген қашан да өзі өмір сүрген дəуірге қарай құбылып, өзгеріп отырады. Соның үшін адам баласын өзі жасаған дəуір мен заман билеп кетеді.

	– Əй, мына сөзіңіз қалай болады екен? – деді «бұл адам қалай өзі» дегендей Нұрəліге тағы бір рет қарап қойған Нұрбек,– бұрынғы қазақтар мен қазіргі қазақтар бір-біріне бүтіндей ұқсамайды дейтін сөзіңіздің мəлім қисыны бар дей тұрсақта, бірақ, олар бəрі бір қазақ қой, ендеше, ол қазақ болады екен, онда олардың өздеріне тəн ұлттық ерекшеліктері болмай қоймайды.

	– Сонда сен қонағуарлық пен меймандостықты қазақпен мəңгі айырылмай бірге жүретін бірден-бір ұлттық ерекшелігі деп есептейтін болдың ғой, солай ма?

	– Иə, солай.

	– Бұл бүтіндей жаңсақ ұғым,– деді осы арада Дəурен кесіп-піше байлау жасап,–меніңше, ұлттық ерекшелік деген де қатып-семіп қалған нəрсе емес. Дəуірдің жаңаланып, заманның өзгеруіне сай ол да өзгеріп, дамып отырады.

	– Мəселен?

	– Мəселен дейсіз бе? – деді осы арада аз ойланып, сəл бөгеліп қалған Дəурен,– мысалы: бұрынғы қазақтар ат мінуші еді, қазіргі ауыл-қыстақтар мен малшаруашылық аудандарындағы қазақтар жабал мото мінетін болды. Тегінде «ат пен əн – қазақтың қос қанаты» деп мақтанушы едік, бүгінгі күнде қазақтың əнінің де барған сайын кетеуі кетіп барады. Тегіндегі халықтық сарында айтылатын əндерімізді қазір эстрадалық əндер, джаз музыкасы жəне рок əуендері дегендер басып барады.

	– Бұл айтқандарыңыз жөн,–деді Дəуреннен оп-оңай жеңіліп қалғысы келмеген Нұрбек қарсы шабуылға өтіп,– алайда, осыларға қарап, қазақтың бүкіл ұлттық болмысын құрып кетті деуге болмайды. Ұлт болады екен, ұлттық дəстүр, ұлттық салт-сана дегендер де өмір сүрмей қоймайды. Сондықтан да ұлтымыздың қонағуарлық сынды ұлттық ерекшелігін заманға үйлеспейді деп шетке қағуға ешқашан да болмайды.

	– Мəселен?

	– Бұның дəлелін алыстан іздемей-ақ, алдымызда тұрған дастарқанды айғақ етуге болады.

	– Бұл дəлел бола алмайды.

	– Неге?

	– Негесі сол, бұрын біздің қазақтың бір үйіне құдай айдаған бір қонақ келсе, оған бір малын сойып беріп, жатып жастық, иіліп төсек болып күтуші еді, нағыз қонағуарлық пен меймандостық деген сол болатын, – деді Дəурен Нұрəліге қарап, көзін қысып қойған соң,– қазір қалада отыратын біреудікіне қонақ келе қалса, оны мейрамханалар мен асханаларға қарай сүйрей жөнелетін болды. Осы да қонағуарлық, осы да меймандостық болып па?

	– Əй, Нұрəлі, міне естідің бе? Мына ағамыз не деп отыр? – деді Дəуреннің бұл сөзін сап етіп ұстай алып, орайы келгенде опырып қалмақ болған Нұрбек Нұрəліге қарқылдай қарап,– сенің мынауың қонақасыға жатпайды екен. Ертең бізді қой сойып, үйіңе шақырмасаң болмай қалды.

	– Болады, болады,– деді лып ете түскен Нұрəлі күле орнынан көтеріле беріп. Əлгіден бері ол Дəурен мен Нұрбектің дауларына кезек құлақ түріп, «па, шіркін, бүгін сенің алдыңа бір тосқауыл қойдым ба? Бəлем!» деп іштей əлденеге қыбы қанып, жадырап отырған болатын. Өйткені Нұрбек атты бұл сабақтасы сонау жоғары мектеп оқып жүрген кездерінде өзінше ешкімді алдына түсірмейтін сөзшең де шешен болатын-ды. Сабақтастарының ішінде ешкім де оның алдына түсе алмайтын. Бағана ол өзін іздеп келгенде, онымен бір сайыстырып көру үшін Дəуренді əдейі ертіп алып, бұл «даукес» мына «сөзшеңді» бір сүріндіріп берсе екен дегенді ішіне бүгіп қойған. Ол кезде сөздің бір ұшығының өзіне тиіп кетерін бұл байқұс қайдан білсін. Енді міне бірдеме демесе болмай қалды.

	– «Ол түйеде менің жүгім жоқ» дегендей,– деді ол алдындағы рөмкені қолына ала беріп,– сендердің дауларың өз алдына, ал, менің міндетім сендерді күту ғана болады. Енді мына бір рөмкені алып жіберейік, дау соңына түсеміз деп таңдайларыңыз кеуіп қалмасын.

	– Ой, өйтіп сен қашқалақтай алмайсың,– деді орнынан көтеріле беріп, Нұрəлінің қолындағы рөмкесіне өз рөмкесін соғыстыра берген Нұрбек, – жаңа мына ағамыз айтқандай, мынауың бүгін бізге берген қонақасың есептелмейді. Сондықтан ұлтымыздың қонағуарлық салтын шын мəнінде əйгілеу үшін ертең бізді үйіңе шақырып, бір мал сойып бересің.

	– Болады, болады,– деді дəл осы арада сабақтасының алдына көлденең қоя қойған бұл тосқауылынан қалай аттап өтудің бабын таппай, арқасына ер батқан аттай қипақтап қалған Нұрəлі,– бір мал деген немене дейсің! Асықпасаң оны да жейсің. Алдымен мына дастарқанымызды бір əдемілеп жолға салып алайық?!

	– Міне, көрдіңіз бе, ағасы? – деді Дəуренге күле қараған Нұрбек,– ертең мынау үйіне шақырып, қойын сойып қонақ қылатын болды. Ұлтымыздың меймандостық сынды салтының шырайы енді кіретін шығар?

	– Ой, інішек,– деді дəл осы арада қызметтесі Нұрəліге жан баса сөйлемесе болмайтындығын аңғарған Дəурен, ішіне жұтып жіберген темекі түтінін аузынан бұрқ еткізе шығарып, – мəселе малда тұрған жоқ қой.

	– Онда неде тұр?

	– Пейілде тұр. Тек пейілі дұрыс болса ғана болғаны, қонақ бір шыны қара шайға да разы болып аттанады.

	– Енді дұрыс айттыңыз,– деді əлденеге қуанып кеткендей болған Нұрбек, – қазақтың көрінген көк аттыға жəйіла беретін ақ дастарқаны мен қонағуарлығы деген осы болады.

	– Əй, інішек,– деді темекісін қомағайлана сорып жіберген Дəурен Нұрбекке қарап,– мен саған қазақтың қонағуарлық салты жаман нəрсе деп қашан айттым?

	– Ой, ағасы,– деді осы сəтте əлденеге қатты таңғалғандай болып, тағы да қарқылдай күліп жіберген Нұрбек,– əлгінде осы əңгімені қазақтың қонағуарлық салты жақсы ма, жаман ба деп бастаған өзіңіз емес пе едіңіз?

	– Онда сен менің айтайын деген ойымды бүтіндей қате түсінген екенсің, – деді темекісінің тұқылын алдында тұрған күлсалғышқа нығарлап өшіре берген Дəурен,– менің айтайын дегенім, осы аста-төк қонағуарлықтың біздің қазаққа пайдасы бар ма, жоқ па дейтін мəселе болатын.

	– Пайдасы болмаса бұл арада неғып отырмыз? – деді бұны осы арада бір сүріндірдім бе дегендей Нұрəлі мен Қилымға масаттана қарап қойған Нұрбек, – осы дастарқанның берекесі үшін ғана бүгін осы жерде бас қосып отырмыз ғой.

	– Солайы солай, алайда, бұндай дастарқанды бізден басқа ұлттың адамдары да жая береді,– деді Дəурен ешқандай асып-сасудың жылтын сездірместен, – менің айтайын дегенім, мына барлығы да ақшаға барып тіреле қалатын базар шаруашылығы жағдайында бұрынғыдай қонағуарлық пен көл-көсір ақкөңілділіктің біздің ұлтымызға пайдасы бар ма, жоқ па деген мəселе болатын.

	– Е, сіздің айтайын дегеніңіз енді түсінікті болды,– деді Нұрбек алдында тұрған қуырмашқа сақпысын жүгірте беріп, сіз базар шаруашылығы жағдайында қонағуарлықтың ұлтымыз үшін ешқандай пайдасы жоқ демексіз ғой, солай ма?

	– Иə, солай.

	– Неліктен?

	– Өйткені бағанадан бері өзің ерекше ұлттық ерекшелігіміз деп аузыңның суы құри мақтап отырған қонағуарлық сынды ұлттық салтымыз, қазіргі күнге келгенде біздің өзге ұлттардан кенже қалуымызға себеп болып отырған негізгі кедергілердің біріне айналып барады.

	– Қалайша?

	– Қалайша дейсің бе? Енді бұл өзінен-өзі түсінікті ғой,– деді ойына келгенін айтайын ба, айтпайын ба деп аңтарылып қалған адамша аз ойланып қалған Дəурен,– мəселен: қазақтар қолына қарға тышса болды, сол азғантай ақшасымен қонақ шақырып, қонақасы береді. Жағдайы келсе той жасап, аттарын шығару үшін орынсыз бəсекеге түсіп, көл-көсір ысырапшылдық істейді. Нəтижеде экономикалық жақта қай-қашан да қалталары тесік жүреді.

	– Сонда бізден басқа ұлттар қонақ шақырып, қонақасы бермей ме екен?– деп сұрады осы жерде əлдебір мысқылды бейнемен мырс етіп күліп жіберген Нұрбек.

	– Береді, алайда, олар тегіннен бері біз секілді қонағуар болмағандықтан тек анда-санда ғана береді, бергенде де мəлім істерін бітіріп алу үшін ғана береді. Есесіне қолдарына ақша-тиын түссе бəнкілерге қарай жүгіреді. Болмаса түрлі кəсіп жолдарын қуалап, ауқаттану жолына түседі. Ал, біздің қазақ болса «қазақтың бір тойғаны – шала байығаны» деп, қалталарындағы азғантай тиын-тебендерін қонақасыға қарай жүгірумен құртады. Сондықтан да осы қонағуарлықты ұлтымыздың ауқаттануына кедергі болып отырған бір фактор деп айтуға əбден-ақ болады.

	– Бұныңыз бүтіндей сыңар жақтылы көзқарас,–деді Нұрбек те осы кезде кесіп-піше байлау жасап,–қазіргі күнде ұлтымыздың өзге ұлттардан артта қалып бара жатуын тек қонағуарлық салтымыздан ғана көруге болмайды. Бұндай ойлайтын болсақ, бүтіндей қателескен боламыз.

	– Неге?

	– Себебі кезекте ұлтымызды басқа ұлттардан барған сайын кенже қалып барады деп мойындар болсақ, оған жасау шарт-жағдайы, тұрмыс дағдысы, жағырапиялық ортасы, басшылық қабілеті, мəдени білім өресі қатарлы сан-салалы факторлар кесе көлденең болып отыр.

	– Біз айтып отырған қонағуарлық та, өзің айтып отырған ұлтымыздың тұрмыс дағдысының кесіп тастауға келмейтін біртүрі ғой.

	– Солай, əйткенмен осыған бола қазақтың қонағуарлығын оның базар шаруашылығына сəйкесуіне кедергі болып отырған кесірлі факторлардың бірі деп, оны бүтіндей белінен сызып тастауға ешқашан да болмайды.

	– Қалайша?

	– Қалайша дейсіз бе? – деді осы арада шабыты келіп, ұзаққа тартудың бейнесін танытқан Нұрбек ашыла сөйлеп,–себебі қонағуарлық дегеніміз ұлтымыздың бойына кең байтақ дала силаған біртүрлі ерекше қасиет саналады. Ерте кезде қазақ даласын аралаған Европа саяхатшыларының өзі «егер дүние жүзінің барлық жеріне қазақтар қоныстанған болса, онда мұқым дүниені бір тиын да шығармай тегін аралауға болады екен» деп тамсанған екен. Нəтижеде ұлтымыздың бүкіл дүниеге «қонағуар ұлт» деген аты шыққан. Əлем халқы бізді осы қонағуарлығымыз арқылы ғана таниды.

	– Иə, бұны біз де білеміз,–деді осы бір дауға əбден əукесі түсіп, біткен назары шоғырланып алған Дəурен,– алайда, ол уақыты əлдеқашан өтіп кеткен көне заманның айтылымы ғой, егер де сол кезде дүниедегі дамыған озық ұлт есептелетін Европалықтар қазақтың осы бір қонағуарлық салтына шындап қызыққан болса, онда олар сол кезде біздің осы бір қастерлі салтымызды қалайша үйренбеген?

	– Ой, ағасы, сіз де қызық адам екенсіз, егер олар ұлтымыздың бұл тұрмыс-салтын сол кезден бастап үйреніп, өздеріне сіңіріп əкеткен болса, онда бүгінгі мына дүниеде қазақ дейтін ұлт та болмас еді.

	– Сонда сен қонағуарлық пен меймандостық қазақты қазақ етіп тұрған ең басты белгі демексің ғой, солай ма?

	– Солай десе де болады, егер біздің қонағуарлық сынды ұлттық ерекшелігіміз жойылатын болса, онда бұл дүниеде қазақ аталатын ұлт та болмайды.

	– Бұл тұжырымың қызық екен, інішек,– деді осы жерде əлдебір мысқылды əуенмен күле берген Дəурен,– менің білуімше, қонағуарлық қасиет дегеніміз біздің тұрмыс-салтымыздың бір бөлімі ғана. Ал, тұрмыс-салт деген қашанда заманға қарай бейімделіп, өзгеріп отырады. Мəселен: ерте кездегі біздің ата бабаларымыздың болмағанда екі күннің бірінде ет жемесе тістері қышып тұрады екен, ал, қазіргі балаларға ет асып берсең, оны жегісі келмей, мипанға (буға пісірілген күріш) қарай жүгіреді. Сонда да біз əлі де қазақпыз ғой.

	– Бұл арада сіз де тұрмыс-салт, əдет-дəстүр дегендердің ұлтты құраушы, кем болса болмайтын маңызды факторлардың бірі екенін есіңізден шығарып отырсыз, – деді бұл арада бұндай əріптеске кездесері үш ұйықтаса түсіне кіріп шықпаған Нұрбек,– осы күні біздің ішінара зиялыларымыз ұлттық бөгенайларымыз барған сайын азайып барады деп айғайласып жүр. Енді келіп қанымызға сіңіп қалған қонағуарлығымыздан да айырылар болсақ, онда қазақ сынды ұлттың ешқандай қажеті қалмағаны ғой!

	– Жоқ, мен бұл арада ұлтты бүтіндей терістеп отырғаным жоқ,– деді саған қалай түсіндірсем болады екен дегендей тағы да аз тосылып қалған Дəурен, – менің айтайын дегенім, тек ішінара заман талабы мен дəуір ағымына үйлеспейтін əдет-ғұрыптарымызды өзгертсек деу ғана.

	– Онда сіздің ойыңызша болғанда, белгілі бір ұлттың ең басты белгісі саналатын ұлттық ерекшеліктің ешқандай қажеті жоқ болғаны ғой?

	– Солай деп түсінсең, бұның да жөні жоқ емес, өйткені ұлт дегеніміз қашанда жеке тұлғалардан құралады. Ал, сол жеке адамдарда қашанда өмір сүріп, жан сақтау қажеттілігі болмай қоймайды. Ал, адам баласында заманға бейімделу сынды икемділік болмайтын болса, онда оларға жан сақтай алмай қалу дейтін қауіп төнеді.

	– Бұл сөзіңізге қарағанда,– деді Нұрбек дəл осы арада шарасыздық қалып таныта кекесінді əуенмен,– сіз осы күнгі ғаламдануды дəріптейтін алғабасар адам екенсіз.

	– Иə, солай десе де болады, себебі кезекте адамзат қоғамы ғаламдану кезеңіне қарай аршынды адыммен қадам тастады деп социологтар əркүні айғайлап жатпай ма?!

	– Солай, сіздей алғабасар ойдағы зиялылары отырғанда, біз сол ғаламдану толқынына елдің алдымен көміліп кететін сияқтымыз.

	– Иə, болса болар, өйткені алғабасарлық деген қашанда консерватиптіктен жақсы болады. Ал, кербақпалық пен етектен тарту деген қашанда бізді басқалардың артында қалдырмай қоймайды.

	– Жə,– деді бұл екеуінің дауы шарықтап осы жерге келгенде, енді ілісу мен қағысуға қарай бет ала бастағандығын байқап, екеуі ренжісіп қалмасын дегенді көңіліне бүге қойған Нұрəлі, алдындағы рөмкені қолына ала беріп, – əлгіден бері сіздердің сөздеріңізді естіп, тамаша бір лекция тыңдағандай болдым, алайда, бүгін бұл араға сіздерді қызыл кеңірдек болып даулассын деп шақырып отырғаным жоқ қой, енді мына рөмкені алып жіберіп, өз отырысымызға келейік?!

	– Иə, сөйтейік,– деді бағанадан бері бір ауыз да тіл қатпай, тойған қозыдай монтиып қана отырған, ұзын бойлылау келген, денесіне шыр бітпеген дейтіндей арық, үрпекбас Қилым алғаш рет тіл қатып,– не деген қырт едіңіздер, бағанадан бері сіздердің не айтқандарыңыздан бір ауыз ұқсам бұйырмасын, тіпті басым ауырып кетті. Енді бір адам құсап сөйлеңіздерші?!

	– Үй, мына жігіт не дейді? – деді Қилымның соңғы сөзі көңіліне қанжардай болып қадала кеткен Дəурен шамдана қалып,– əлгіден бері біз адам құсап сөйлемей, ит болып үрдік пе?

	– Ой, ағасы, бұның сөзін қайтесіз, бұл өзі қытайша оқыған жігіт, қазақшаны оншалық түсінбейді. Жаңа ғана өзіңіз айтып өткен ғаламданудың алғашқы өнімдерінің бірі,– деп Дəуренді тағы бір шалып қалған Нұрбек сөзін ары қарай жалғастырып əкетті,– расында, бағанадан бері мына кісі екеуміз қыртысамыз деп, сендерді зеріктіріп қойған болсақ, оған ғапу етіңдер?! Нұрəлі, сенің де көлдей көңіліңе рақмет! Ал, ағасы, сіз де қатардан қалмай ала отырыңыз?!

	Осыдан кейін отырыс қалыпты арнаға түсіп, дастарқан басындағы ендігі əңгіменің тұздығы Нұрəлі мен Нұрбек екеуінің араларындағы өткенді еске алу мен əзіл-қалжыңдарға қарай аунай бастады. Өкінішке орай, осыдан көп өтпей Дəуреннің əдетте шақтап ішетін 5 рөмкелік нормасы толып қойды да, шатақ осыдан басталды да жүре берді. Бəлкім, Дəурен олардың қатарынан қалмай іше бергенде, бұндай əңгіме тумас па еді, кім біледі? Бəрі де осы Дəуреннің 5 рөмкеден артық арақ ішпейтін кеселінен туындады. Əй, қайда жүрсе де елді алатайдай бүлдіріп жүретін оның ел-жұртта жоқ осы қырыс мінезін-ай десеңші! Бұл кезде осы ауданға келген кешеден бері үртіс арақ ішіп жүрген, оның үстіне бұл араға келгеннен бері де 7-8 рөмкені тастап жіберген үрпекбас Қилымның алғашқы тойған қозыдай монтиған бейнесі жəйіна қалып, оның тілі де біртіндеп ұзарып келе жатты. Бір кезде ол орнынан ұшып тұрып, Дəуренге қарап, тілін шəйнай соқтыға тіл қатты:

	– Əй, ағай, бағанадан бері ішіп-ішіп алып, енді неге ішпей қалдыңыз?

	– Ғапу ет, інім, бұдан артық ішуге денсаулығым келмейді,– деді Дəурен оған өзінше түсінік жасап.

	– Еһе, ішпейтін адам болсаңыз, алғашында неге ішпей қоймайсыз, енді келіп ішпеймін дегеніңізге кім сенеді? Жоқ əлде бізді арақкеш деп отырсыз ба?

	– Əй, інішек, бұл кісінің əдеті осы, 5 рөмкеден кейін қайтып арақ ішпейді. Бұл сырын біз əбден білеміз. Сондықтан бұл кісіні енді араққа зорламай-ақ қой! –деді Нұрəлі өтіне тіл қатып,– енді қанша зорласаң да арақ ішпейді.

	– Е, бəсе, алғашында-ақ қазақтың меймандостық сынды жақсы қасиетін жоққа шығарған еді,– деді Қилым орнынан тəлтіректей тұра беріп,– енді неге ішпей қалдыңыз?! Жоқ əлде бізге бұл арақ артық кетіп қалады деп отырсыз ба?

	– Ой, інішек, ол кезде сенің сөз ұқпайтын мəңгүрт екеніңді қайдан білейін, – деді өзін сабырға əрең жеңдірген Дəурен,– жаңа мына Нұрəлі өзіңе əбден түсіндірді ғой, енді, расында, іше алмаймын.

	– Жаңа қайдағыны айтып, миымды ашытып жіберген еді,– деді қайтадан орындығына теңселе отыра берген Қилым,– əлгі немене ет, – е, «байдың асын байқұс қызғанады» деп, өз қалтаңыздан бір тиын ақша шықпаған соң оған неңіз күйіп кетті екен?

	– Əй, бауыр, адам деген арақты басына емес, асқазанына ішуі керек,– деді Дəурен күйіп кетіп,–қазақтың сендей азаматы болса, онда жырғаған екенбіз!

	– Қойшы, өзіңіз қайдағыны айтып басты ауыртпай, адам құсап неге түзу сөйлемейсіз? Бірдеме айтсаңыз болды, қайдағы-жайдағыны айтып, басты ауыртып жібереді екенсіз,– деді Қилым тағы да тілін шəйнай үн қатып,– сондай қырттықтың не пайдасы бар екенін білмедім ғой.

	– Ойбой, мынау расында қызып қалған екен,– деді Дəурен мен Нұрəліден ұялып қалған Нұрбек күйгелектене сөйлеп,– бұрын мұндайы жоқ еді, бүгін бұған не бола қалды екен деші?!

	– Е, інішек, бұнікі қайдағы қызулық дейсің, баяғы мəңгүрттік емес пе?! – деген Дəурен де дəл осы арада қайтерін білмегендей күйзеле күліп қойды.

	– Немене сіз қайта-қайта мəңгүрт-сəңгүрт деген адам ұқпайтын бірдемелерді айтып, кісінің басын ауыртасыз? – деді орнынан қайтадан теңселе тұра берген Қилым Нұрəлінің алдында тұрған бөтелкеге қол соза беріп,– келіңіз, одан да арақ ішеміз.

	– Жоқ, мен іше алмаймын.

	– Неге?

	– Денсаулығым келмейді.

	– Оданша мынаның арағын біз тауысып кетеді деп қызғанып отырмын десеңші, өзіңізден бір тиын да ақша шықпағаннан кейін елдің арағын неліктен қызғанасыз?

	– Япыр-ай, мен қашан елдің арағын қызғаныппын?

	– Қызғанбасаңыз, онда қазақтың қонағуарлығын неге жамандайсыз? Өйтетініңіз бар бұл араға неге келесіз?

	– Мені бұл араға сен емес, мына Нұрəлі шақырып келді.

	– Е, онда ол шақырған болса, біздің құрметіміз үшін бізбен бірге арақ ішесіз.

	– Жоқ, іше алмаймын.

	– Ішпесең бұл арада неғып отырсың? Көзіме көрінбей жоғал! – деп ақырып қалды Қилым қолымен есікті нұсқап. Осы сəтте орындарынан апыл-ғұпыл түрегелген Нұрəлі мен Нұрбек Қилымға:

	– Қойшы, інішек, бұның не?

	– Біреудің дастарқанының шырқын алсаң, ұят емес пе?! – деп оған өздерінше ақыл айта бастаған еді, олардың бұл жалыныштарын құлағына қыстыра қоймаған, орнында ары бір, бері бір сенделектеп тұрған Қилым алдында тұрған бөтелкені жұлып алды да:

	– Мə, ендеше, кетпесең! – деп қолындағы бөтелкемен Дəуренді басқа қарай қойып кеп жіберді. Осыдан кейін үстел басы апыр-топыр болды да, Дəуреннің бет-аузын қан жауып шыға келді.

	Осының ертеңінде біз Дəуренді ауруханада жатыр екен деп естідік.

	2007 жыл





ДАРЫНДЫЛАР БАЗАРЫ




	Жоғары мектеп саяси-нəзəрия кəсібінің арнаулы курсін бітіргеніме міне бір жылға таяп барады. Бірақ, қызметке орналасудан əлі де ешқандай үміт жоқ. Бұл жағын да өзім арнайы атқа мініп, қалалық кадрлар мекемесіне бірнеше рет барған едім, ол арадағылар:

	– Осы күні жоғары мектеп бітіріп келген оқушыларға бөліс жоқ, – деп кеудемнен итергендей болып жолға салған еді, осыдан бастап менің де тауым шағылып, тауаным қайтып қалғандай болды. Байқаймын, менің осы қызметке орналасу мəселем жайында дəл қазір əке-шешем де менен артық ділгер болып жүрсе керек, анда-санда болса да:

	– Сен бір қызметке орналасып кетсең көрім-ақ болар еді, – десіп аһ ұра күрсініп отырады. Қайтсын байқұстар-ай, қанша айтқанмен іштен шыққан шұбар жылан дегендей, бауыр еттері болған менің бір жылға таяу үйде бос жүріп қалуым жандарына ерекше бататын болар, оның үстіне барлығы да сатулы қалалы жерде отырған ол кісілердің пəленбай мың юань шығындап, мені ұдайы үш жыл бойы жоғары мектепте оқытуы деген оңай ма? Ол кезде ол кісілер мені жоғары мектеп ауысып келген соң бүйтіп қызметке орналаса алмай, бос жүріп қалады деп ешқашан да ойламаған болулары керек, қандай ата-ана өз балаларын жаман болсын деп ойлайды дейсің!? Сондықтан да олардың «осы қарғам бірер қызметке орналасып кетсе екен» деп менен артық асығып, менен артық ділгер болулары сөзсіз ғой. Осыны ойлағанда, мен əр қашан да мəлім бір кінə өткізіп қойғандай ата-анамның алдында жерге кіріп кете жаздаймын. Алайда, қаншалық бетіммен жер басқандай болып, жерге кіріп кете жаздасам да, өз қолыңнан келері болмағаннан кейін оған шара не?!

	Жақында ата-анам осы қаладағы өздері əбден танитын бірнеше атқамінерлерді жағалап, оларға жағдайларын айтып көрген екен, ол кісілер:

	– Қазір жоғары мектеп оқып келген оқушыларды қызметке орналастыра қоятын бұрынғыдай бөліс жоқ. Бөліс кеп жатса, қолымыздан келген көмегімізді аямайық,– десіп қайтарған көрінеді. Солайымен мен мектеп бітіріп келгеніме біржылға таяп бара жатса да, не анада жоқ, не мынада жоқ болып, далақтап бос жүрмін. Бейне əр күні сөзсіз орындамаса болмайтын парызым секілді күніне көшеге бір рет шығып қоямын. Бұдан басқа жұмысым жоқ.

	Бүгін де міне көшеге шығып, мақсатсыз да нысанасыз қаңғылестеп келе жатыр едім, əлдебір бұрмадан өзіммен бірге жоғары мектеп оқыған сыныптасым Сайраның кездесе кетпесі бар ма. Екеуміз ананы айтып, мынаны айтып бірталай тұрғаннан кейін ол маған:

	– Осы жерде «дарындылар базары» деп аталатын бір жер бар екен, естуімше олар біз секілді қызмет таба алмай жүргендерге қызмет тауып беретін ұқсайды.

	Соларға барып талабымызды сынап көрмейміз бе? –деп тұйықсыз ұсыныс жасады. Оның бұл ұсынысын естіген мен:

	– Дарындылар базары дейсің бе? – дедім əлденеден қатты шошып кеткен кісідей болып,– оларға біз барсақ ұят болатын шығар?

	– Несі ұят екен? – деді Сайра менің бұл сөзіме аң-таң болған қалпын таныта, – бізден басқа оқу бітіріп келгендердің бəрі соларға барып, қызмет іздеп жүрген сияқты.

	– Қойшы, сонда да біреу-міреу көріп қойса ұят болады, – деп тартындым тегіннен бері «дарынды», «талантты» дейтін сөздерден қатты сескенетін мен,– оларда ылғи ғалымдар мен мамандар отырған шығар?

	– Кетші ары, оны саған кім айтты?

	– Ешкім де айтқан жоқ, солай болса да, дарындылар базары деген сөзден-ақ олар аның оңай-оспақ жер емес екені байқалып тұрмай ма?! – дедім, жоғары мектепте орташа ғана оқыған, оның үстіне бұрыннан бері өзімді дарындылар санатына қосып көрмегенмен күдігімді жасырмастан.

	– Ойбой, сенде қайдағыны ойлайды екенсің ғой,–деді Сайра, – оларда ылғи ғалымдар мен мамандар отырса да, олар адам жеп қоймайтын шығар?

	– Сөйтсе де, ел-жұрт мыналарға не жоқ деп күліп жүрсе қайтеміз?

	– По, осы сенің де айтпайтының жоқ екен, ол дарынды дегендер де аспаннан түсе қалған əулие емес, баяғы біз сияқты адам шығар? – деді əлденеге белін бекем буып тұрған Сайра,–жүр, неде болса барайық, «жүргенге жөргем ілінеді» деген.

	– Япыр-ай,–деп қипыжықтадым мен,–елден ұят емес пе?!

	– Несі ұят болады екен? Сендер дарынды емессіңдер деп қақпасынан кіргізбей жатса, оны бара көрмейміз бе. Жүр, нар тəуекел бара көрейік!

	Сыныптасымның бұл қолқасының алдында шарасыз қалған мен оның əлгінде ғана айтқан «дарынды дегендер де аспаннан түсе қалған əулие емес, баяғы біз сияқты адам шығар» деген сөзіне мойын сал болдым да, кегежем қаншалық кейін тартса да, жақсы көретін сыныптасымның көңілі үшін онымен ілесуге шарасыз мəжбүр болдым.

	Солай болса да дəл осы кезде менің ой-санамда, япыр-ай, оларда ылғи ғалымдар мен мамандар, ығайлар мен сығайлар, қасқалар мен жайсаңдар отырса қайтеміз? Бізді көрген өзгелер сыртымыздан əліне қарамай əлек болған мыналардың дарындылар базарында нелері бар десіп мазақ қыла ма?... Дейтін күдік ойнақ салып келе жатты.

	Нəтижеде мен оларда қалтамда жүрген жүз юань ақшамды жұмсап, адам аламыз деген екі орынға тізімделіп шықтым да, «дарындылар базары» деген осы ма деген ауыр ойдың соңында келе жаттым.

	Əй, ат қойғыш адамдар-ай десеңші! Бұл араға «дарын- дылар базары» демей-ақ, «қызметке таныстыру орны», «жұмыссыздар базары» деген аттардың бірін қоя салса болмас па еді!

	2007 жыл





МІНСІЗ АДАМ




	Осы бір шағын мекеменің бастығы Қабікей жайшылықта қол астындағыларға өте қатаң талап қойғыш қазымырлау адам еді. Алда-жалда қыметкерлердің біреуі ойда-жоқ оқыста бірер кемшілік өткізіп қоятын болса, өліп кете жаздайды. Жəйі келсе оның жер-жебір, жекен суына жетеді. Жиын сайын əлгі байқұстың атын атап, түсін түстейді де отырады. Осыдан барып қоластындағы қызметкерлер одан қатты именеді, оның төбесі көрінді болды, өз үстелдерінде тойған қозыдай болып томпиып қана отыра қалысады. Өте-мөте ол кісінің алдында абайсызда бірер қателік жіберіп қоюдан ерекше сақтанып, бөлекше абай болады. Егер ол кісі алда-жалда сенің бірер ағаттығыңды байқап қалды ма болды, саған ошағанша жабысып алады. Басқалардың көзінше айғайға басады, жиын сайын басқа сөз құрып қалғандай сені майлы ішекше айналдырып, атыңды атайды да жатады. Алайда, қаншама абай болайын десең де, ол кісі біреуді қырына алмақ болса болғаны, оның бойынан бірнеше кемшілікті оп-оңай суырып алады да, қазір-ақ қолма-қол санап бере салады. Соның үшін қоластындағылар бұл кісіден ерекше именеді, бөлекше сескенеді. Бейне жаңа түскен келіндей болып, ол кісінің алдында сызылады да тұрады. Ал, ол кісінің көзі тайып кетті болды, «қазымыр Қабікей», «қатынбатша Қабікей» деп, жерден алып, жерге салғандай болып, мазақ қылып жатысады. Жақыннан бері осы мекемедегі қожалық қызметіне жауапты болған Тасқын атты жас жігіт, неден жазғаны белгісіз, бұл кісінің қырына көп ілінетін болып жүр. Өйткені мекемедегі партия ячейкасының жиналысында «мекеме бинасының ішкі тазалығын істейтін бір уақыттық жұмысшы алып істету» қарары қабылданып, бұл міндет мойнына жүктелген Тасқын ары жүгіріп, бері жүгіріп, əрең дегенде елудің етегінен ұстап үлгірген бір қартамыс əйелді тауып келген еді, ол бұл арада толық екі күн істемей жатып Қабікей бастық:

	– Қартайып, əрекеті шабандап қалған адам екен, – деген мін тапты да, əлгі бейшараны бұл арадан қуалады да жіберді. Сонымен Тасқын байқұс тағы да ары жүгіріп, бері жүгіріп, өлдім-талдым деген де жиырманың ішін енді ғана аралай берген бір жас келіншекті тауып келген еді, ол бейшара да бұл арада бір апта істемей жатып, Қабікей оның бойынан жəне де:

	– Өте жеңілтек, тым күлегеш екен,–дейтін бір мін тауып, оны да қайтарды да жіберді. Солайымен Тасқынның тағы да табанынан тозып, ары-бері сандалып, адам іздеу жұмысы басталды да кетті. Бірақ, осы рет қаншалық сабыла іздесе де Тасқынға «мен істеймін» деп суырылып шыққан адам кездесе қоймады. «Дарындылар базарына» барды, көше-көшелерге шағын құлақтандырулар шаптады, таныс-білістеріне тапсырды. Солай болса да Қабікейдің көңіліне ұнайды-ау дейтіндей лайықты адам табыла қоймады. Бірнеше адам хабарласып көрген еді, олар Тасқынның көңіліне тола қоймады. Ал, олар Тасқынның көңіліне толмаған екен, Қабікейдің қатаң сүзгісінен қалай өте қойсын! Осылайша күндер біртіндеп алға жылжып, Тасқынның жар құлағы жастыққа тимей адам іздегеніне де міне бір аптаға таяп барады.

	– Сізді Қажүйжаң (мекеме бастығы) келіп кетсін деп шақырып жатыр! – деген хабар құлағына тиісімен Тасқын істеп жатқан жұмысын тастай салып, ол кісінің кеңсесіне имене кіргенде, қалың қабағы тастай болып түйілген Қабікей, үстелінде сыздана сазарып отыр екен. Тасқын ол кісінің алдындағы сафаға құйрығын қояр-қоймастан-ақ:

	– Əлгі тазалықшыны таптың ба? – деп тергей жөнелді.

	– Жоқ лайықты адам табылмай жатыр,– деп Тасқын төменшіктей жауап берген еді, Қабікей бастық ай-шəй жоқ дүрсе қоя берді:

	– Қолдарыңнан ештеме де келмейтін неткен босбелбеу боқташақ едіңдер! – деп айғайлады бастық,– осы сендер күні кешке дейін не істейтін адамсыңдар?

	– Табылмай жатса қайтеміз? – деді көптен бері бұл кісіге неден жаманатты болдым деп ойлап жүрген Тасқын міңгірлей үн қатып.

	– Əй, осы сендердің өтірікті айтқанда ауыздарың-ауыздарыңа тимей кетеді-ау! – деп Тасқынға атып жіберердей алая қараған Қабікей кейи сөйледі, – Осы күні ақша алуға адам табылмады деген сөзге кім сенеді?

	– Е, сіздің беріп отырғаныңыз қанша ақша ғой дейсіз? – деді осы сəтте аяқ астынан батылдығы ұстай қалған Тасқын, – қазіргі күні айналдырған 300 юань ақшаға кім жанын жалдай қойсын. Оның сыртында тауып келген адамды өзіңіз жаратпасаңыз, енді қайтеміз?

	– Бұл ара деген қандай орын? – деп айғайға басты Қабікей,– бұл арада албаты адам істетуге болмайды! Осыны білесің бе?

	– Білеміз,– деді осы кезде əлгіндегі арынынан айырыла берген Тасқын күліп жібере жаздап.

	– Білсең болды,– деді Қабікей сол арындай шапқан беті,– бұл ара деген үкіметтің ортан қолдай белді мекемесі! Сондықтан да бұл арада істейтіндер сөзсіз саяси жақта кіршіксіз, моралдық жақта ақаусыз, мінсіз адам болулары керек! Ұқтың ба?

	– Ұқтым.

	– Ұқсаң бар онда! Бүгіннен қалдырмай тазалықшыны тауып келетін бол!

	– Табылмаса ше?

	– Онда сен бүгіннен бастап қызметтен тоқтайсың! Бір айлық еңбек ақың да тартылады!

	– Болады онда, тағы да іздеп көрейін.

	– Іздегенде де ешқандай нұқсаны жоқ, мінсіз адам табатын бол!

	Бастықтың кеңсесінен салыны суға кетіп, сүйретіле шыққан Тасқын өз бөлмесіне келіп біраз отырды да, бір кезде не де болса тəуекел деп ширақ қимылмен орнынан тұрды. Осыдан көп өтпей ол үйіне барып, туғанына бір жыл бола қоймаған баласын бесігінен шешіп алды да, оны жөргегіне орап көтерген бойы бастықтың кеңсесіне кіріп:

	– Міне, басеке, сіз тапсырған ешқандай нұқсаны жоқ, мінсіз адамды тауып əкелдім, – деп жөргектегі баланы Қабікейдің үстелінің үстіне еппен қоя берді.

	2007 жыл





БЕТІМ-АЙ




	– Уəй, Жəмішсің бе? Қал қалай, кешегіден тəуірсің бе?

	– Тəуір, əйтеу, Мүнирамысың?

	– Иə, менмін.

	– Кеше əне біреу қатын емес пе? Ішейік, ішейік деп үзіт бола қалған. Бір көрімі сен ішпедің ғой деймін, ə, дегенмен қусың ғой.

	– Неге ішпейді екем? Мен де сендерден қалыса қойғамын жоқ. Дəл қазір басым айналып, біртүрлі болып отырмын.

	– Онда қызметке шыққан болдың ғой?

	– Иə, бас көрсетіп қояйын деп келген болдым.

	– Ауырып тұрған болсаң, несіне шығып жүрсің?

	– Шықпағанда қайтем? Бізге жақында жаңадан бір бастық келген. Қазір қырамын, жоямын деп, суырдың айғырынша шақылдап тұр. Бір күн қызметке шықпай қалсаң, бір күндік мағашыңды тартып тастайды. Өзіңші?

	– Мен бе? Мен қызметке шыққам жоқ. Əлгінде ғана бастығыма аяқ астынан бір жұмысым шығып қалды деп телефон соға салғамын.

	– Е, бəсе, біздей емес, əйтеуір, сенің қызмет орныңда қорғаушың мен қолдаушың бар ғой. Əй, өзің де пəлесің-ау! Ол бастығыңды қайтып қолыңа қондырып алды екенсің?

	– Ой, жаман қатын, сен өзі қайда тартып барасың? Ол бастығымыз қатындардың бетіне қарағанды қойып, өз басын түзу алып жүре алмайтын салбөксе бірдеме.

	– По, қалжыңдағанды да шын көре қалдың ба? Сенің ол бастығыңның қандай адам екендігін біз де білеміз ғой. Үйдегі қатынының сызған сызығынан шыға алмайтын иіс-алмас, ынжық біреу емес пе. Əй, сондайларға қор болған қайран мансап-ай десеңші?!

	– Соны айтпайсың ба, шын болса, жақында мекеме бойынша бəсеке дей ме, бірдеме жүргізіліп, ол мансабынан қалады екен дейтін сөз шығып жүр.

	– Қалса қала бермей ме, өзіне де, өзгеге де пайдасы жоқ, ондай арамтамақтардың не керегі бар?



	– Рас айтасың.

	– Əй, қатын, естідің бе? Ана Пəрида мен Еркін ажырасқалы жатыр екен.

	– Қойшы ары, ажыраса қоятындай оларға солғұрдайын не болыпты?

	– Мəссаған! Сен əлі естіген жоқсың ба? Олар ажырасады екен деп мұқым елдің гуілдесіп жүргеніне бір аптадай болып қалды емес пе.

	– Құдай ақына, естігемін жоқ. Сонда олар неге ажырасады екен?

	– Нақтылы ақуалды мен де толық білмедім. Елдің өсегіне қарағанда, Еркін Пəриданы бастығымен бірге жатқан жерінен ұстап алыпты.

	– Бетім-ай! Ұстап алыпты дейді?

	– Иə, шын, əлде өтірік екенін мен де анық білмеймін. Əйтеуір, ұстап алыпты.

	– Міне қызық, содан соң қайтыпті?

	– Одан соң олар ажыраса қоямыз деп бірін-бірі сүйреп, сотқа барыпты.

	– Сұмдық-ай, деші! Одан кейінші?

	– Одан кейін сот екеуін жарастырып қоя беріпті.

	– Көтек, онысы несі? Ол неме біреудің қойнынан суырып алған қатынымен қайтып жараса қояды екен?

	– Соны айтпайсың ба, осы күнгі еркектерде ми жоқ. Ми болса ондай қатынмен қайтадан жараса қоя ма?

	– Рас айтасың. Шындығында ми жоқ екен.

	– Əй, Жəміш, сенесің бе? Ол қатынның бастығымен көңілдес екендігін мен баяғыдан білетінмін.

	– Кетші ары, солғұрдайын сен оларды ұстап алып па едің?

	– Ұстап алмасам да, «Жамандық жерде жатпайды» дейтін сөз бар емес пе. Мен де елден естігемін.

	– По, қайтер екен десе, соған да шамдана қалдың ба? Содан кейін қайтіпті?

	– Қайтушы еді, үйлеріне қол ұстаса қайтып кетіпті.

	– Пу, онда ана Еркін деген де нағыз иісалмас, ынжық неменің өзі екен. Қойнында жатқан қатынына ие болмаса, оны қайтып еркек деуге болады?

	– Соны демейсің бе? Расында, осы күнгі еркектерде ми жоқ. Оның үстіне «Бір əйелдің айласы қырық есекке жүк болады» дегендей, ана қайлақы да нендей сұмдық істегенін қайдан білеміз?

	– Ой, əйел бейшараны қойшы, қолдарынан басқа ештеме келмеген соң енді олар қайтушы еді? Жамандықтың барлығы да еркектерден шығады. Оның үстіне осы күнгі еркектер еркектік намыс дегендерден айырылып, барған сайын қатынға ұқсап келеді.

	– Е, айтасың ғой, ауызбен орақ орғанның белі ауырмайды» деген. Осы күні еркек байқұстарға да не сын бар? Анау Еркін байқұс та қатынының ай сайын алып отырған мың неше юань мағашын қимаған болар?

	– Ой, өйткен ақшасы құрысын! Оданша аспаққа асылып өле қалғаны жақсы емес пе еді?!

	– Əй, оны өлтіргенде саған не түседі? Сен де байқа тегінде. Ана байың бір күні əлгіңнің қойнынан суырып алып жүрмесін, хы... хы...

	– Кімді айтасың?

	– Кім болушы еді? Кім тамырың болса соны айтамын.

	– Кетші ары, осы сен де түртіншек қозыдай болып, тыныш жүрмейді екенсің. Менде тамыр бар деп біреу сенің құлағыңа сыбырлай қойды ма?

	– Ешкім де сыбырлаған жоқ. Бірақ, «Ел құлағы – елу» деген сөз бар емес пе. Қазір оған мына телефон деген пəле қосылып, елдің құлағы елу емес, жүз болып барады.

	– Рас айтасың. Осы телефон деген де өсек үстіне өсек жамайтын бір пəле болды ғой. Əй, андағы сөзді біреу-міреуге айтып жүрме, тегінде.

	– Не болды?

	– Өсек болып кетіп, бекер пəле болады. Елдің бəрі осы күні өсекке сенетін болды ғой.

	– Ой, одан алаңсыз бол, мен оны кімге айта қояды дейсің?

	Сені өзімсініп қалжыңдағаным емес пе.

	– Сөйтсе де «бір елі ауызға екі елі қақпақ» деген. Алдажалда бұндай сөздердің шетін күйеуімнің құлағы шалып қалар болса, ол мені өлтіре салудан тайынбайды.

	– Ойбой, сен қатын да қорықпайтын нəрседен қорқады екенсің. Ешкімге де айтпаймын дедім ғой, алаңсыз бол.

	– Онда болды, əйтеуір, өзіңе сендім.

	– Əй, қатын, естіп тұрсың ба? Бір аптаның алдында ана Құндыздар баласына сырға той жасаған емес пе еді, сол тойға жиналған тойлық ақшаның жарымынан артығы жалған ақша болып шығыпты.

	– Ой, Алла! Шын айтасың ба, ей?

	– Шын емегенде. Саған біреу өтірікті ойдан қиыстырып айтып тұр ғой деп пе едің?

	– Бетім-ай! Не деген ұялмағыр еді?! Тойға жалған ақша апарып жүрген кім екен деші?!

	– Соны айтпайсың ба, осы күнгі адамдардан не секілді сұмдықтар шығатын болды ғой. Ол ақшаларда сенің де бір кісілік үлесің бар шығар?

	– Қойшы ары, мені солғұрдайын... Уəй, уəй, уəй, мынаған не бола қалды? Қап, əттеген-ай! Мына құрғырдың дəл осы арада төгінің таусыла қалғанын қарашы?!

	2008 жыл





ОЛ БІЗДІҢ АДАМ ЕМЕС




	– Ассалаумағаликом, аға!

	– Əликісалам.

	– Қандай, денсаулығыңыз жақсы, қызметіңіз табысты, үй-іш, бала-шағаларыңыз тегіс аман ба?

	– Аман, аман, өзіңіз кім боласыз?

	– Дауысымнан танымадыңыз ба? Мен Нұрлан ініңізбін ғой.

	– Е, Нұрлан інішек екенсің ғой, қандай, өзің де аман-есен жүріп жатырсың ба? Бірталайдан бері төбеңді көрсетпей кеттің ғой?

	– Бір аптаның алдында Үрімжіге іссапарға барған едім.

	Содан кеше кеште ғана қайта оралдым.

	– Е, бəсе, қалай, жайшылық па?

	– Жайшылық, жайшылық. Таңертең өзіңізге кіріп, сəлем беріп шығайын деген едім,оған бастықтарымыз таң атпай жиын аша қалды. Содан жаңа ғана шығып тұрмыз. Сонымен сізге телефонда болса да сəлем беріп қояйын дегенім ғой.

	– Рақмет, ол таң атпай ашылып жүрген не қылған жиын екен?

	– Менің сізге құлаққағыс қылып қояйын дегенім де осы жиынның жайы еді. Жаныңызда бөтен бастақ ешкім жоқ па?

	– Жоқ, жоқ, айтарың болса алаңдамай айта бер.

	– Əлгінде біздің бастықсымақтар халық райын байқаймыз деп, қолымызға бір-бір грапа берді де, əлгі Оңдасын деген неме жөнінде пікір алғандай болды. Бұдан сіздің хабарыңыз бар шығар?

	– Иə, хабарым бар, алдыңғы рет партком жиынында солай деп қарар алғамыз.

	– Сонда оған мансап беріп, өсірмексіздер ме?

	– Солай десе де болады. Алайда, бұл ең соңғы қортынды емес. Алдымен мекеме көлеміндегі көпшіліктен пікір алып, жұрт райын байқап көрмекпіз. Немене, інішек, сенің бұған пікірің бар сияқты ғой?

	– Пікір болғанда...

	– Ой, бүгін саған не болған? Қарадан қарап тіліңді шайнай қалыпсың ғой. Нендей ойың болса да тартынбастан айта бер. Болмаса жаныңда біреу тұр ма?

	– Жоқ, ешкім жоқ.

	– Онда неге күмілжіп тұрсың? Айтарыңды жігіт адамша ашық айтпайсың ба?

	– Сіз айт десеңіз, онда мен де тартынбастан айта берейін, менің ойымша, ана Оңдасын деген немені өсіруге əсте болмайды.

	– Неге?

	– Өйткені, ол əдетте өзін білімді де қабылетті санап, кеудесін көтеріп жүретін өр кеуде жігіт. Егер ол басшы болып өсе қалатын болса, онда ең алдымен сіздің тіліңізді алмайды. Тіпті сізбен жағаласудан да, жағаңыздан алудан да тайынбайды.

	– Ой, ол расында сондай қиын адам ба?

	– Солай, шындығында өте қиын адам. Сіз білмейсіз ғой, оның бір бармағы қашанда ішіне қарай бүгулі жүреді. Былайша оны жалпақ тілмен арамза десе де болады.

	– Е, былай де. Сендер құсап үнемі бірге араласып жүрмегеннен кейін онысын қайдан білейін. Əйтеуір, сыртынан қарағанда, біртоға түзу жігіт секілді болып көрінеді.

	– Міне, оның асқан арамзалығы деген осындайдан белгі береді. Қашан болса да ішімдегіні тап деп тымырайып жүреді де, орайы келе қалғанда, сол ішіндегі барлық пəлесін лақ еткізіп төге салады. Егер бұндай адам мансап алып өсетін болса, ол түптің түбінде сізге ор қазбай қоймайды. Əуелдесең, күндердің бірінде өзіңіздің орныңызды да тартып алуы мүмкін.

	– Ойбой, сен тіпті қара қазанды басыма бір-ақ төңкеріп, төндіріп жібердің ғой. Ол шындығында сондай қиын адам ба?

	– Қиын болғанда қандай? Мен сізге өтірік айтады ғой деп пе едіңіз?Алда-жалда ол мансап алып өсе қалатын болса, оның қиындығын сонда көрер едіңіз. Соның үшін «пəледен машайық қашыпты» дегендей, ондай пəлені осы күннен бастап маңайыңызға жолатпағаныңыз жақсы.

	– Е, былай де. Баяғы «жау жоқ деме жарастында» демексің ғой.

	– Дəл солай, менің ойымның тақ төбесінен түстіңіз. Оның үстіне ол неме əдетте екі адамның бастары қосыла қалған орталарда сіздің ғайбатыңызды айтып, сыртыңыздан жамандайды да жүреді.

	– Сонда ол мені сыртымнан не деп жамандайды?

	– Не деп жамандайды деріңіз бар ма? Сізді мекемені жақсы басқара алмады. Реформа қадамына ілесіп, жаңалық жарата алмады дегенде, аузы-аузына тимей кетеді.

	– Міне қызық, бұндай пəлесі тағы бар ма еді?

	– Иə, иə, бар, «арамзаның құйрығы бір-ақ тұтам» деген секілді оның қойны қонышынан пəле-қала деген қойша өріп жүреді деп жаңа ғана айтпадым ба?! Ол əлден бөйтіп жүрсе, мансапқа бір ілініп алды болды, сізге бой бермей кетеді.

	– Сөйте қояр ма?

	– Сөйтеді, сөзсіз сөйтеді. Бұны мен сізге ініңіз ретінде өте бір жанашырлықпен айтып тұрмын. Əйтпесе, басқа біреу болса, ол өсе ме, қоя ма, онда нем бар еді?

	– Сенің маған бұл сөздерді жақсы көңілмен айтып тұрғаныңды мен де біліп отырмын. Қанша айтқанмен, бірге туыспасақ та қанжаласқан қандас ағайын емеспіз бе? Əйтпесе басқа біреу болатын болса, бұндай сөздерді маған батылы барып, төтесінен ашық айта алар ма еді?!

	– Иə, иə, менікі де сол баяғы сіздің қамыңызды ойлаған жанашырлықтан өзге не дейсіз?! Оның үстіне ол артына қарамай, əдетте өте жершіл, рушыл неме. Біттей бірдеме бола қалса болғаны, жерге, руға бөлініп шыға келеді. Өздері ғана ауашаланып, сыбырласып жатады. Егерде ол дұрыс ниеттегі адам болса бөйтер ме еді!?

	– Ой, құрып қалғыр, оның басқа жердің адамы, бөтен рудың мүшесі екендігін мен бастабында қалай ойламай қалды екем деші?!

	– Міне сол емес пе, əдетте сіздер халық ісі деп жар құлақтарыңыз жастыққа тимей, өте қарбалас жүресіздер де, бұндай нəзік буындарды көпес көре қоймайсыздар.

	– Солай, солай.

	– Қысқасын айтқанда, ол біздің адам емес!

	– Е, біздің адам емес де. Бұл сөзің жақсырақ ойланып көруге татиды екен.

	– Айтпақшы, ағасы, кеште үйде боласыз ба?

	– Е, оны қайтейін деген едің?

	– Осы жолы Үрімжіден сізге арнап бір сəлемдеме ала келген едім. Соны бере салайын дегенім ғой.

	– Ой, оған несін əуре болып жүрсің? Ана жеңгеңмен хабарласып көрші?! Дегенмен, біреу-міреудің көзі шалып қалып жүрмесін. Қазір мынау «шіріктесуге қарсы тұру» деген де кім кезігер екен деп жұлқынып тұр емес пе.

	– Ол жағынан алаңсыз болыңыз.

	– Ойбой, міне белбеуімдегі қолфоным да шыр-шыр етіп, безектеп жатыр. Əлгі Ли шужи (Ли хатшы) іздеп қалды ма екен, кім біледі?... дыт... дыт...

	2008 жыл





СОҒЫМБАСЫ ДАСТАРҚАНЫНДА




	Қаңтар айының ту деген түкірік жерге түспейтін сар шұнақ аязы сақылдап тұрған бір күні, кешке жақын Əнуар атты қызметтесіміз соғымбасына шақыра қалды. Əйеліміз екеуміз барды киіп, бақанды қолға алып деген сияқты сыланып, сипанып жүріп Əнуардікіне жеткенде, бізден өзге дəмге шақырылғандар да жинала бастаған екен. Көп өтпей қонақ үйлеріндегі ұзын үстелге арнайы жасалған дастарқанға жабылып қойылған газеттер алынып, үй иелерінің ыстық ықыласқа толы күтімдері басталды да кетті. Соғымбасы дастарқанына бізден басқа да 5 отбасы шақырылған екен. Бұның үшеуі Əнуар екеумізбен бірге істейтін қызметтесімізде, қалған екеуі осы жердегі əр орыннан зейнетке шыққан қарт адамдар екен. Иə, қалалы жерде жылына бір-ақ рет болатын осындай бас қосуларда, үй иелерінің қолда бар бəр мəзіреттерін аямастан дастарқанға салатындары болады ғой. Осы қатарда Əнуар отбасының да бүгінгі дайындықтары ерекше екен. Əдетте əйелдер қауымы анасы бар, мынасы жоқ екен деп түгендеп отыратын, бірінің үстіне бірі шығып, иін тіресіп тұрған дастарқанға ең алдымен 7-8 түрлі суық сəй (көкөніс қуырмашы) қойылды. Одан соң ыстық сəйдің де неше алуан түрлері келді. Осы сəйлермен қатар қымбат бағалы ақ арақ пен қызыл арақ жəне сыра бөтелкелерінің де ауыздары ашылды. Көпшілік жиналған ортада біреу ананы айтып, енді біреу мынаны айтып дегендей əңгіме дегеннің өз-өзінен қызып кететіні бар ғой, сөз тізгіні көбінде төрде отырған екі зейнеткерге тиді. Ол екі кісі бірін-бірі іліп-қағып, езуімізді жидырмады. Бір кезде қай сайтан түрткенін кім білсін, шақырған қонақтардың ішіндегі ұрт тілді, бірдемені ойласа болды, оны қойып қалып қарап отыратын қызметтесіміз Аман, бəлкім, үлкендердің əңгімелерінен жалыққан болса керек, үй иесі Əнуарға қарап:

	– Əй, Əнеш, Анаргүл екеулерің бүгінгі дастарқандарыңды тəуір-ақ жасаған екенсіңдер, бұған қанша ақша жұмсадыңдар? – деп қойып қалмасы бар ма. Оның түйеден түскендей қылып топ ортасына топ еткізіп тастай салған бұл сөзіне шамырқана қалған Əнуар:

	– Е, оны сұрап қайтейін деген едің? Қайсы қазақ біреудікінде қонақ болып отырып, өзіне жайылған дастарқанның құнын сұраушы еді? Одан да «алдыңа ас қойдық, екі қолыңды бос қойдық» дегендей алдыңа қойылған астан ала берсең болды емес пе?! – деді үніне аздап зілді сыз танытып.

	– По, қайтер екен десе, шамдана қалдың ба? – деді дастарқан ашылғаннан бері кеңірдегінен 5-6 рөмке арақты ары асырып үлгірген Аман,– менікі сен не айтар екен деп қалжыңдағандық қой.

	– Қалжың болса, онда алдыңа қойылған астан тартынбастан ала бер! Əйтеуір, кетерде сенен ақша сұрамаймын.

	– Əй, осы күнгі жастар-ай,– деп сөзге араласты бағанадан бері əңгіменің көрігін гулете басып отырған екі зейнеткердің бірі Сабырбай ақсақал, енді-енді мəпелеп өсіре бастаған буырыл сақалын сипай беріп,– тым болмағанда, сөзді де жөндеп сөйлей алмайсыңдар. Айтып айтпады, біреудікіне соғым басына келіп отырып, оның дастарқанының құнын сұрағанды қай атаңнан көріп едің?

	– Ой, ақсақал, жаңа айттым ғой, менікі жай əншейін қалжың болатын.

	– Е, «Қорқыт дегенде өстіп қорқытушы ме едің» дегендей өстіп те қалжыңдаған бар ма? «Ойыннан от шығады» дегенді білмеуші ме едің?

	– Иə, солайы солай ғой,–деп осы жерде қоя салмай от үстіне май құйғандай болды Аман,– дегенмен, тереңірек үңілер болсаңыз, менің бұл қалжыңымның астарында да үлкен мəн жатыр.

	– Міне қызық, ол қалжыңыңда нендей мəн бар екен? – деді Аманның сөзіне қатты қызыққандай қалып танытқан Сакең дастарқан басынан шегіне беріп.

	– Менің айтайын дегенім,–деді аз мүдіріп қалған Аман тəуекел қайығына қарғып мінгендей бейнемен,– қазіргі мына қиянкескі базар шаруашылығы заманында, қазақтың осы көлкөсір дастарқаны заман сұрқына сай келе ме, жоқ па дегенге барып саяды.

	– Заман сұрқына сай келе ме деген не сөз екен? Енді келіп қазағымның бөлінбеген еншісі болған дастарқанына да жағаласайын дедіңдер ме? – деді Əнуар мен Аман арасындағы дауды ешкім ұрмай-соқпай-ақ сатып алғандай болған Сакең.

	– Мəселенің ең негізгі түйіні міне осы жерде,– деді өзін жайшылықтағысынша қатарластарымен дауласып отырмын деп сезінген Аман алды-артын байқамай,– бізді үнемі басқалардың артында қалдырып, көктетпей келе жатқан да қазағымның осы көлкөсір дастарқаны.

	– Мəссаған! Сен өзі қалай сөйлейтін жігітсің? – деп қайтадан дастарқанға қарай ұмсына берді Сакең,– «бір шəугім шай – қазақтың бөлінбеген еншісі» дегендей қыс кезінде осындай соғымбасына шақырып, көрші-қолаңдар жылына бір рет бас қосып тұру деген қазағымның атамұра дəстүрі емес пе.

	– Сіздің айтып отырғаныңыз уақыты баяғыда өтіп кеткен дəстүрлі көне көзқарас,– деп бас шайқады Аман,– ал, ол бүгінгі мына қиян-кескі бəсекеге толы базар шаруашылығы жағдайына сай келмейді.

	– Ой, тəубе! Біреудің жайған дастарқанында отырып, оның құнын сұрайтын сенің жаңаша көзқарасыңның түрі осы ма? – деді қызыл шырайлы өңі күреңіте қалған Сабырбай,– онда біздің өзгелерге ұқсамайтын тамаша ұлттық дəстүрлеріміз қайда қалады?

	– Ондай заманға үйлеспейтін, керісінше, дəуірге ілесуімізге кедергі болатын көне дəстүрлердің көзін құрту керек!

	– Ондай болатын болса, сол көне дəстүрлеріміздің бірін жалғастырып, соғымбасын беріп отырған бұл дастарқанда неғып отырсың?! – деді Аманға қарай сұқ саусағын безеп, дауыстап қалған Сабырбай,– шық үйден!

	– Үй, ағай сіз...

	– Егер сен кетпесең, бұл үйден мен кетемін,– деп орнынан қарғып тұрды Сакең,– жүр-ей, кемпір, мына бойында бір тамшы да ұлттық қаны жоқ немемен бірге отыра алмайды екенмін! Осыдан кейін-ақ үй иесі бар барлығымыз орнымыздан өре түрегеліп, Сабырбай ағайды сабырға шақырып, жанжақтан басу айта бастадық. Аманның келіншегі Күлшира да күйеуіне жатып келіп ұрсып, оны жатын үйлердің біріне кіргізіп əкетті. Осылайша соғымбасы дастарқанында аяқ астынан көтерілген құйын ұйтқып барып, зорға басылғандай болды. Дегенмен, бұл құйын дастарқанның берекесін қашырып, оған суық су құйып кеткендей болды.

	Осындай тосын уақиғалар басқа жерлерде де болды ма, кім біледі? Əйтеуір, бұл күндері қаладағы қазақтар арасында соғымбасын беру бұрынғыдай емес, барған сайын азайып келеді.

	2008 жыл





ҮЙ ҰСТАЙДЫ




	Толқын асығыс бір шаруасын бітіріп, кеңсеге қайта оралғанда, əлгінде ғана жап-жайдары отырған қызметтесі Шалғын көңілі алабұрттанып, өзінен-өзі күйіп-пісіп отыр екен.

	– Ой, Шəке, не болды? – деп сұрау тастады, қараторы өңіне күлкі табын орната қойған Толқын, қызметтесінің күреңіте қалған ақсұр жүзіне жайымен қарап қойып,– əлгінде ғана ашық күндей нұрланып отыр едің. Енді əбсеттің арасында жауатын күндей түнере қалыпсың ғой. Немене, көрші бөлмедегі келіншектердің бірі келіп түртіп кетті ме?

	– Қайдағы келіншек болсын,– деді Шалғын əдеті бойынша жалпақтау келген алақанымен бет-аузын сипай беріп, – жаңа сен шығып кеткен соң алыс ауылда тұратын інімнен телефон келген еді. Соған ыза болып отырмын.

	– Қайсы інің? Əлгі былтыр той жасаған інің бе?

	– Иə, сол.

	– Сонда ол сен ыза болатындай не дейді?

	– Не деуші еді? Баяғы ақша сұрайды.

	– Ақша сұрағаны несі? Оны қайтеді екен?

	– Қайын апасы ауырып, ауруханаға жатып қалған ұқсайды.

	– Е, онда ініңнің жағдайы тым шіркін-ай болмады ғой,– деді Толқын жақын адамдар арасындағы істерді қазбалай сұрап жатуды ерсі көрсе де, ептеп қана сыр тартып.

	– Қайтып шіркін-ай бола қойсын, – деді аздап сабасына түскендей болса да, ашуы əлі де толық қайта қоймаған Шалғын түсінік жасап, – жыл он екі ай үйінде босқа қарап жатқан адамның жағдайы қайтып шіркін-ай бола қояды?

	– Немене, інің егін салмаушы ма еді?

	– Салмайды. Биылғы жылы өзіне тисті егістік жерін қытай қожайындарға майлап беріпті.

	– Майлап беріпті дейді? Онда өз жандарын қайтып бағады?

	– Соны айтпайсың ба? Көптен бері сыртқа шығып жұмыс істеп ақша табыңдар десем, тілімді алмайды. Ал, қыстақтарында істей қоятын жұмыс жоқ. Сонымен қит етсе болды, бізге қарай қызыл шақа балапанша ауыздарын ашып, дəметеді де отырады. Бізде кешке дейін оған ұстата беретін қайдағы ақша дейсің? Оның үстіне анау үйдегі құрбың да сендердің туыстарыңды біз баға береміз бе деп құлақ етімді жейді.

	– Онда расында қиын екен. Келін балаң да үйде болды ғой?

	– Иə, үйде, азамат басымен інім жұмыс таба алмай отырғанда, оған дайын тұрған қайдағы жұмыс дейсің? – деді осы арада қинала күрсініп қалған Шалғын, – сонымен екеуің де тепсе темір үзетін жассыңдар, бүйтіп кешке дейін үйге қамалып бос отырғанша, сыртқа шығып жұмыс бірдеме істесеңдерші деп қаншалық үзіт бола үгіттеп көрсем де, тілімді алдыра алмай-ақ қойдым.

	– Сонда олар не айтады?

	– Бар айтатыны келін балаң үй ұстайды дейді.

	– Үй ұстайды дейді?

	– Иə, үй ұстайды екен,– деді сап бола бастаған ашу дүлділі қайтадан арындай бастаған Шалғын, – əкау, ол балаға үй ұстап не керек? Сендердің үйлеріңді біреу тонап кете ме? Үйлеріңде солғұрдайын қаншалық нəрсе бар еді? Тонаса тонай берсін. Қайта сыртқа шығып жұмыс істейтін болсаңдар, одан да көп ақша тауып аласыңдар. Көздерің де ашылады десем, бұл ақылым құлақтарына кірмейді.

	– Рас, айтқаныңның жөні бар екен, – дедім мен қызметтесімнің көңілі үшін болса да,– шындығында, осындай жас кездерінде жұмыс істеп, ақша құрап алатын болса, үй деген қайдан болса да табылмай ма?!

	– Соны демейсің бе, бір үйлі жанның сонау итарқасы Сцуаннан Шинжаңға келіп, түрлі жұмыстармен айналысып, ақша тауып жүргендіктерін көріп те жүрміз ғой. Ал, біздің қазақ қашан болсын үй, үй деп үйлерінен қарыс жер аттап шыққылары келмейді.

	– Солай, дегенмен адам баласы үшін басына бас қалқа болатын үй де керек.

	– Қолдарында ақша болмаса, сол үйлерінде отырып-ақ аштан өлмей ме? – деді əлдебір ашумен орнынан атып тұрған Шалғын қолындағы кітабін үстел үстіне тарс еткізіп тастай беріп, – баяғы идеяның азат болмауы деген осы емес пе?! Шалғынның бұл сөзінен соң мен де əлденені ойлағандай болып, толғана отырып қалдым.

	2008 жыл





ҚҰРАУЫЗ КЕТЕТІН БОЛДЫ-АУ




	– Əй, Қайрат қарағым, –деді жайлаудың тізеден келетін соны шалғынына тігілген киіз үйдің төріне салынған сырмақта жамбастай жатып, босаға жақта ер-тұрманын жөндестіріп жатқан баласы Қайратқа көз тоқтата қарап қойған Машан ақсақал,– немене, бір жаққа барайын деп жатырсың ба?

	– Иə, ана көрші ауылға бір мал алатын саудагерлер келген екен. Соларға барып қайтайын деп жатырмын.

	– Е, жөн, кеше кеште анау əтірет бастығы Тоқтағанның айтып кеткен сөзін естідің ғой, егер олар келіп жататын болса, ол қонақтарыңды қалай күтетіндеріңді анау келін балаға құлаққағыс еттің бе?

	– Иə, айттым, ол кісілер келіп жататын болса, онда шайы мен қымызын құйып береді ғой.

	– Оған дейін өзің де қайта оралып қаларсың,– деді осы арада есіне кенет бір нəрсе түсе қалған Машан қария басын көтере беріп,– немене, қонаққа мал соймайсыңдар ма?

	– Жоқ, мал соймаймыз.

	– Неге? Ол келетін қонағыңды анау автономнан келетін дөкей бастықтардың бірі деп жатқан сияқты еді ғой.

	– Дөкей бастық болса қайтейін, одан бізге түсетін бір тиын пайда бар ма? – деді орта бойлы, тығыршықтай денелі, екі бетінен қаны тамып тұрған Қайрат орнынан тұрып, үстібасын қағып жатып,– баяғы жайлауға шығып, қымыз ішіп, ерігіп жүрген біреу шығар?

	– Сонда да кеше анау əтіретіңнің қонақтың көңілін қалдырмай, əйбеттеп күтіп, риза етіп жолға салыңдар деп жатқаны қайда?

	– Ой, ол айта береді, мықты болса өз үйіне неге ертіп бармайды? – деді төр алдында өзіне жас балаша жаутаң қаға қарап отырған əкесіне көз салып қойып, жəне де жерге еңкейе берген Қайрат, – оның үстіне биылғы жылы мал бағасының да шырқап өсетін түрі бар. Қазірдің өзінде жуан қойларыңның өзі 1000 юаннан асып барады екен.

	– Е, солай де, – деді дəл осы сəтте ұлының ниетін аңғара қойған Машан ақсақал қайтерін білмегендей жанжағын сипаланып, – сонда да мынау жайылған жайлау үстінде үйге келген қонақты құр ауыз қайтару деген қиын ғой.

	– Қалайша құрауыз болады екен? – деді басын көтеріп, əкесіне таң қалғандай қарап қойған Қайрат, енді жанында жатқан қайыс арқанға қол соза беріп,– алдыларына тау мая қылып бауырсақ пен құрт, сары май мен ірімшіктерін қоямыз. Шайы мен қымызын да қанғандарынша құйып береміз. Ал, қалаға бара қалсаңыз, олар бұның барлығын да қып-қызыл ақшаға сатып береді.

	– Сонда да жайлау үстінде мал соймағанымыз ұят бола ма дегенім ғой.

	– Түк те ұяттығы жоқ,– деп кесіп-піше байлау түйгендей болды, қолына алған арқанның шумағын жаза берген Қайрат,– былтыр осында ойбай, анадай, ойбай мынадай деп тағы да ауданнан келген бір бастықты ертіп келгенде, оған бір малымызды сойып беріп, өзімізше жатып жастық, иіліп төсек болғанымыз есіңізде ме? Күзде бір жұмыспен аудан қалашығына барғанымда, əлгі бастықпен көшеде кездесіп қалып, сəлем берсем, сəлемімді жөндеп алмайды. Тіпті мені танымай қалған ұқсайды. Сонда ит жынымның түскені-ай!

	– Е, біздей емес, ондай үлкен бастықтардың күнде көретін адамдары көп болады. Қайсы бірі естерінде қалады дейсің?

	– Естерінде қалмаса, онда оларға мал сойып, жарбақтаудың ешқандай қажеті жоқ! – деді ер тоқымын жерден лып еткізіп көтеріп алған Қайрат есіктен шығып бара жатып, – біздің малымыз да далада иесіз жайылып жатқан Қарымбайдың малы емес. Ер-тұрманын көтерген беті есіктен шығып кеткен ұлының артынан недəуірге дейін тесіле қарап қалған Машан ақсақалдың санасын, е, қолдан билік кеткен деген осы екен-ау дейтін бір сұмдық ой қас қаққанша соғып өте шықты да:

	– Қонақтар құрауыз кететін болды-ау! – деп гүбірлеп, жер таяна орнынан тұра берді.

	2008 жыл





ЖАРАТҚАННЫҢ ЫРЫЗДЫҒЫ




	Мамырбай ақсақалдың отбасы күндегі əдеттерінше таңертең орындарынан ерте тұрып, бір күндік тірліктерін бастар алдында үлкен үйлеріне салынған ағаш сəкінің төріне жайылған дастарқанды қоралай, ертеңгі шайға отырған болатын. Шəй недəуірге дейін үнсіз ішілді. Үйдің ішінен бір мезет шыныдағы шəйді сораптаған, ұрттаған дыбыстар ғана естіліп тұрды. Бұл тыныштықты ең алдымен Мамырбай ақсақалдың 8-9-дарға келіп қалған немересі бұзды. Ол екі шыны шайды асыға ішті де, дастарқаннан бір жапырақ нанды алған беті оқуына жөнелді. Осыдан кейін-ақ əлгіден бері жым-жырт болып тұрған дастарқан басында қимыл көбейе бастады. Ұлы Сейтқанның да дастарқан басынан қозғалу ыңғайын байқаған Мамырбай ақсақал:

	– Тұра тұршы, қарағым, – деп жинала бастаған ұлына қарап сөз бастады, – Биыл жерлеріңді қайтетін болдыңдар?

	– Қайткені несі? – деп қайыра сұрады əкесінің сөзін жақсы ұқпай қалғандай қалып танытқан, сарғыш ұяң шашты, ұзын бойлылау келген Сейтқан орнына қайтадан басылып отыра беріп.

	– Егістік жерлеріңе биыл бірдеме саласыңдар ма, жоқ əлде, былтырғы құсап елге майлап бересіңдер ме деп отырмын,– деді өзінің тізесін баса отырған қудай арық кемпіріне қарап қойған Мамырбай шал.

	– Былтырғы секілді майға берейін деп жүрмін, – деп жауап берді Сейтқан, е, осы ма еді дегендей əкесіне қарап қойып, – бізден басқалар да сөйтетін сияқты.

	– Е,– деп орнынан ыңырана қозғалып қойды, бет-аузына айқұш-ұйқыш əжім іздері қалағанынша өрнек салған Мамырбай ақсақал, – биыл тағы да салмаймын де.

	– Иə, солай, осы күні егін салып əуре болған мен де бекер еңбек төленбейді, одан шамайлап қана тыныш болған жақсы.

	– Сонда өзің ала жаздай не істемексің?

	– Мен бе? Оны уағында көреміз ғой.

	– Əй, қарағым, – деп сөзге араласты осы сəтте қоңырқай өңді, басына салып отырған жаулығының шетінен əппақ шаштары көрініп тұрған Сейтқанның шешесі Бəдижамал,– елге майлап берсең де, 2-3 му (қытайша көлем өлшемі) жерге бидай салып қойсаң қайтеді?

	– Ой, апа, оны қайтейін деген едіңіз? – деді шешесінің бұл сөзіне қатты таңқалғандай қалып танытқан Сейтқан.

	– Қайтушы едім,– деді көзінің қырымен шалына қарап қойған шешесі, – Оны өзімізге бір жылдық азық етпейміз бе. Анда-санда болса да күнделік ішіп-жемнен тарығып қалған деген қиын екен.

	– Кемпір дұрыс айтады,– деп кемпірінің сөзін іліп ала жөнелді Мамырбай ақсақал,– болмағанда күнделік ішіп-жемге лайықтап бірдеме салып алыңдар.

	– Ойбой, осы сіздер де қызық екенсіздер,– деп кейіді Сейтқан,– қазіргі күнде қанша жер салғаныңмен де ол гұң (қытайша еңбек) көтермейді деп сіздерге үнемі айтып келе жатырмын ғой. Осы күні жерді түртіп қалдың болды, бəріне ақша керек болады. Жер жырту ақысы, хуапи (химиялық тыңайтқыш) ақысы, суақысы, тасуақысы дегендер анталап алдыңнан шыға келгенде, алған өніміңнен неше есе асып кетеді. Соның үшін жерді салғаннан да салмаған жақсы.

	– Онда күнделік ішіп-жемді қайтеміз?

	– Базардан сатып аламыз.

	– Жер жыртып егін салу деген диқандардың маңдайларына жазылған шаруа еді ғой,– деді үнінен ыза лебі есе қалған Мамырбай шал, – оның үстіне сен үкіметтен ай сайын айлық алып отырған кəдір ме едің?

	– Кəдір болмасақ та, ептеп бірдеме қылармыз.

	– Əй, балам-ай, осы сен менің жер деген тіршіліктің тірегі, жаратқанның жан пендесіне берген ырыздығы дейтін сөзімді бір ұқпай-ақ қойдың ғой,– деді ұлының алдында шарасыз қалғандай кейіп танытқан Мамырбай шал, – үкімет берген азғантай жерлеріңнен айырылатын болсаңдар, онда жандарыңды қайтып бағасыңдар?

	– Ойбай, əке, көне жарапазаныңызды тағы да бастайын дедіңіз бе? – деді əкесінің бұл кейісін тыжырына тыңдағандай болған Сейтқан орнынан тұра беріп,– одан да алдарыңызға нендей ас қойылса, соны ішіп-жеп, тып-тыныш қана отырмайсыздар ма?!

	 2008 жыл





	Оглавление

	АНАНЫҢ АРМАНЫ

	БІР ТҮРЛІ АДАМ

	АНАНЫҢ КӨҢІЛІ БАЛАДА

	ОНЫҢ ОЙЫНДА

	ӨЗ ПІКІРІНДЕ ҚАЛУ

	ЖАНЖАЛ

	БАСПАЛДАҚТА

	САЛМАҚТЫ СƏЛЕМ

	БƏРІМІЗ ДЕ ПЕНДЕМІЗ ҒОЙ

	АДАМНЫҢ АЛАСЫ

	КЕҢСЕДЕГІ КЕҢЕС

	БІР КЕЗДЕ ОЛАР ДА...

	СІРƏ, ЕҢБЕК КІМДІКІ?

	ӨМІР ДЕГЕН ОСЫ ҒОЙ

	ТІРЛІКТЕ НЕ БОЛМАЙДЫ?

	БАЯНСЫЗ ДҮНИЕ

	ЖАЗЫЛМАЙ ҚАЛҒАН ӨТІНІШ

	ҚАЙТА КЕЗДЕСКЕНДЕ

	ОЛАРҒА КЕРЕГІ...

	БАСШЫЛЫҚ ӨНЕРІ

	ӨСІРСЕ БОЛА МА?

	КӨҢІЛДЕГІ КӨЛЕҢКЕ

	ПЕРДЕ АРТЫНДА

	ОРЫНДАЛМАҒАН УƏДЕ

	БІР ƏЙЕЛДІҢ АЙЛАСЫ

	ӨКІНІШ ПЕН ҚОРҚЫНЫШ

	ҚЫЗМЕТ АРАЛЫҒЫНДАҒЫ ƏҢГІМЕ

	АҚША ТИЫННАН ҚҰРАЛАДЫ

	САУДАДА ДОСТЫҚ ЖОҚ

	САУДА САҚАЛ СИПАҒАНША

	ЖЫЛУ АТАУ ЖИЫНЫНДА

	ЕКІ НАРДЫҢ АРАСЫНДА

	ӨСІРУ ОБЪЕКТІСІ

	ҚОНАҚАСЫДАҒЫ ƏҢГІМЕ

	АПАМ НЕГЕ РЕНЖІДІ?

	ЖАРНАМА

	ƏЙ, ƏТТЕГЕН-АЙ

	МЕНІҢ ƏКЕМ ҚАЙДА?

	ОЛАР НЕГЕ КҮЛЕДІ?

	КӨРІМ БОЛҒАНЫН ҚАРАШЫ

	ҚАЛАЙ ЕМДЕСЕ БОЛАДЫ?

	ЕРТЕК

	БҮГІН ТАҒЫ ДА ТОЙ БАР МА?

	ЖАЗҒЫШТАР АРАСЫНДА

	ЖАЗУШЫ МЕН КƏСІПКЕР

	ТЕМІР ТОР

	БІР БАУ ШӨП

	НƏПСІ

	АЮДЫҢ ТЕРІСІ

	ҚОС АҚҚУ

	ДАУКЕС ДƏУРЕН

	ДАРЫНДЫЛАР БАЗАРЫ

	МІНСІЗ АДАМ

	БЕТІМ-АЙ

	ОЛ БІЗДІҢ АДАМ ЕМЕС

	СОҒЫМБАСЫ ДАСТАРҚАНЫНДА

	ҮЙ ҰСТАЙДЫ

	ҚҰРАУЫЗ КЕТЕТІН БОЛДЫ-АУ

	ЖАРАТҚАННЫҢ ЫРЫЗДЫҒЫ





