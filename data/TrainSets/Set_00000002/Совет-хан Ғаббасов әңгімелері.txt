	Совет-хан Ғаббасов

	Әңгімелер





КӨКЕКТІҢ МҰҢЫ


	(Мысал әңгіме)



	Ерте шыққан көктеммен айналадағы бар табиғат жасара, жасана қалыпты. Орман-тоғай, тау мен дала, қыр-жоталар тұтаса түлеп жасыл желегімен жайнап тұр. Кеше ғана жөңкіле жөнелген қыстың ызғары да қалмапты. Көк аспанның төрінен шуағын төккен күн анадай еміреніп, телегей-теңіз махаббатымен тіршілік атаулының өзегіне нәр болып дарығандай. Әр көктемнің бір-біріне ұқсамас ерекше құбылыстарын ерте сезінетін жыл құстары, биыл тіпті үздік-создық болмай, апыр-топыр келіп жатыр. Әдеттегідей ең әуелі ұзақ пен қараторғайлар жетіп, артынша үйрек, қаз, аққу мен тырналар да тізбектеле сұңқылдап көктің жүзін күмбірлетіп жіберген. Күн нұрымен түрленген олардың аппақ қауырсындары аспан бетіне маржан төгіп бара жатқандай еді.

	Жыл құстарының әр кез соңын ала келетін көкек бұ жолы да өзі туып-өскен ну орманға жаңа ғана жстіп дамылдап отырған. Ол ұзақ жолдан шар-шаңқырап келсе де, таныс орман ішіндегі тіршілік тынысын сезінген сайын елітіп, кеудесіндегі титімдей жүрегі бұлқына тулап өрекпи берді... Өзі отырған көктеректің бұтағы жарық дүниеге келгелі мекен еткен алтын бесігіндей жай ғана ырғалып тұр. Еміс-еміс көз алдынан, өткен жазда былтырғы балапан шағының елестері, маужыраған денесін түршіктіре түсіп алақыздырып жіберді. Оның өскен ұя, мекен-жай қуанышын алғашқы түйсінуі. Тіпті оған мынау көк мауытқа оранған қалың орман бұрынғысынан да сәнді, бұрынғысынан да көркем сияқты. Ол өзінің қажыңқырап жеткеніне қарамай, ерекше бір сағынышты үнмен: «Кө-кек! Кө-кек! Кө-кек!» – деп дауыстап жіберді.

	Анадай жерде, қалың жыңғыл ішінде ұя салу қамымен жүрген сары ала шымшық елең ете қалды. Жан-жағына елегізе қарап «шиқ-шиқ» еткен ол, жаңағы естіген көкек үнінен әлде шошығандай, әлде қуанғандай абыржи түсіпті. Көкейіне сау ете қалған өткен жаздағы әуре-сарсаң шақтары ет-жүрегін қарып өткендей болды. Оның мынау естіп отырғаны, ала жаздай бағып-қаққан қайырымсыз баласының дауысы сияқты.

	«Иә, иә, дәп соның өзі». Қанат қағып ұшуға жарасымен-ақ: «кө-кек, кө-кек», – деп алды-артына қарамай кетіп қалғаны әлі есінде. Артынан еріп ұша-ұша сілесі қатқан оның өксігін баса алмай қамыққаны да кеше ғана болғандай жадында тұр. Міне, қазір оның сол күннен бастап шемен боп қатқан қасіреті қайта қозғалып кеткендей, одан әрі шыдап отыра алатын түрі жоқ. Бойын кеулеп бара жатқан аналық сезім тағатынан айырып, дереу жаңағы бір дауыс шыққан теректің кеп бұтағына қонды. Ол жан-жағына жапақтай қарап отырған көкекті бірден таныды. «Соның дәл өзі. Япыр-ау, қалай-қалай боп кеткен. Еңгезердсй ғой...» Ол осылайша, өзінің ұрпағына ұқсамай туған сорлы баласы екенін біліп отырды.

	* * *

	Жанына кеп қонған сары ала шымшық көкектің де көзіне оттай басылды. Оған балапан шағының базары қайта оралғандай, еміс-еміс есінде қалған сәттері жамырай түрегелді: «...әсіресе ашқарақтана тамаққа тоймайтын кездері, қолапайсыз денесімен қасындағы қызыл шақа балапандарды ығыстырып, олардың сыбағасына зорлық ете бастауы, бәр-бәрі де кешегідей жадында қалыпты. Жарғақтана қарақайыстанған денесі өсе келе ұяға сыймай әуре-сарсаң болған ол, бір күні арқасымен итермелеп жүріп ұядағы бар балапанды ысыра түсіріп тастағаны да көз алдында тұрғандай...» Ол өзінен-өзі қалтырап тоңази бастаған соң, қанатын қомдап қайта-қайта сілкініп бойын сергітті. Сол күннен бастап ұясында жалғыз қалған бұл, анасының алып жеткен азық-жемін бір өзі ғана қылғытып, жылдам есейе бастады. Әбден өсіп қара қанат болған ол, «шиқ-шиқ» етіп жанынан қалмайтын сары ала шымшықты тастап, «кө-кек, кө-кек» деген дауысының жаңғырығын қуалап алыстап кеткен еді. Содан бері көз жазып қалған сары ала шымшық та оны бүгін ғана көріп отыр. Қайта-қайта елегізе берген көкек те, дәп қазір анадай жерде шоқалақ қағып, бір орнында пайыз таппай отырған сары ала шымшықтың жанына барып еркелегісі кеп кетті. Бірақ ол үйте алған жоқ. Қас қарайып, орман іші қараңғылана бастасымен-ақ, сары ала шымшық «шиқ-шиқ» еткен бойы өз ұясына қарай ұша жөнелді.

	Таң атқанша қалжырап қатты ұйықтаған көкек, ертеңіне жапырақтар арасынан шаншыла өткен күн сәулесінің әсерімен оянды. Орман ішіндегі бар тіршілік те қозғала бастапты. Әрі-беріден соң тоғай іші неше түрлі әуенге толды да кетті. Көктем нұрымен қуанған құс атаулы, осынау бір ғажайып тіршіліктерін әнге қосып жатқандай. Олардың қосарлана ұшып, шұқыласып ойнағаны қандай сән. Қалайда, айналаңа аңдап қана көңіл жүгіртсең, думанды тіршіліктің кереметі енді-енді басталғалы жатқан тәрізді. Осыншама сан түрлі әуенді көркем көрініс көкектің де алып ұшқан жас жүрегін дірілдетіп, «кө-кек, кө-кек, кө-кек» дегізіп, өз үніне өзін құмар етіп, есер күйге бөлеген еді. Оның тіпті әуейленіп кеткені соншама, тіршіліктің қызығы тек «көкектей» бергенде екен деп ұғып, басқа құстар сияқты ұя салу қамына да кіріспеген еді. Ұшып-қонып серуендей беруден еш жалыққан емес. Орман ішін аралап ойын-күлкіге құмары қанбай қойған ол, жылыса зулап етіп жатқан күндерді аңғарған жоқ. «Кө-кек, кө-кек, кө-кек» деп күні кешке дейін шырқайтыны бір әуен. Өз даусына өзі өлердей ғашық...

	* * *

	Бір күні көкектің аяқ астынан бей-жай болған денесі маза бермей, ұшып теректің түбіндегі жасаңға қонды да, бауырын басып жата қалды. Бір сәт қалғып кеткендей боп, есін жиып тұра берем дегенде, астынан аунап кеткен жұмыртқасын көрді. Оның бұл алғашқы жұмыртқалағаны еді. Ә дегенде сасқалақтап отырып қалған ол, қайта-қайта мойнын созып қылтыңдатып жан-жағына қарай берді. Шошып қалғандықтан ба, көзінің алды қарауытып ештемені де көріп отырған жоқ. Әлден уақытта барып «шиқ-шиқ» еткен дыбысқа жалт қараса, өзіне таныс мейірімі мол сары ала шымшық екен. Ең әуелі оған да онша мән бере қоймаған көкек, жұмыртқасын ары-бері домалатып біраз отырған соң, әлденеге өрекпіп әбігерлене қалды. Жалтақтай қарап жасырына ұшқан ол, жыңғыл ішіндегі сары ала шымшықтың ұясын іздеп көп әуреленді. Қоярда-қоймай жүріп тауып алысымен-ақ, қайыра кеп жұмыртқасын екі аяғымен көтеріп әкеп, ұяға салды. Сөйтті де жербауырлай ұшып зыта жөнелді. Ол бір-екі күн сырттай қадағалап жүрді де, бірте-бірте ұмытып, мүлдем өз жайымен кетті. Құмары қанбас қызығы мол орман ішін ертелі-кеш сайрандап жүріп жатты. Кейде ол, бүкіл тоғай ішінде өзінің ғана қам-қаракетсіз екенін байқап та жүрді. Әуелдегідей емес, орман іші қазір бір басқа тіршіліктің әуеніне ауысып кеткен тәріздес. Өйткені құс атаулының қосарлана ұшып ұрпақ қамына кіріскелі қашан. Сондықтан болар, олардың көктемдегідей сайраған әуені мен ойын-сауықтары біршама саябыр тапқан. Басқа құстардың осынау бір қарбалас шағын мазақ етіп мұртынан күлген көкек, әдейі ұзақ «көкектеп» өзінше қыр көрсететін сияқты. Бірақ оның бұл қылығын ешкім елей бермейтінін өзі-дағы түсінбеуші еді. Ұрпақ қамының әуеніне бөленген құстар үшін өз тіршіліктері әлдеқайда қызықты, әлдеқайда көркем еді. Міне, көкек шіркіннің күзге қарай кеңірдегі кепкенше ұзақ көкектейтіндігі де осыдан екен.

	* * *

	...Көкекпенен көрші болғалы сары ала шымшықтың тұрмыс-халі өгейлікке душар боп, көңіліндегі қайғының қалың тұманы қалыңдай берді. Оның қоңыр күзде балапандарын баулып мәре-сәре болатын шақтарынан жаза басып қалғанына, міне, қаншама жылдар өтті десеңізші. Бұрынғыдай ұрпағымен жылы жаққа топтаса ұшып, топырласа қайыра қайтатын кездерін бұл күндерде тек сағына мұңайып есіне алады. Ол өзінің сол бір шақтарын көмескі тартқан буалдыр елестей сезінеді. Жыл жаңғырып келген сайын «кө-кек, кө-кек» деп сұңқылдаған тас бауыр баласының сыртынан емінумен жүр.

	Ол биылғы көктемде де, міне, жалғыздық күйін арқалап, бұрынғы мекен-жайына жеткен еді. Сары ала шымшықтың жасы жетіп егделеніп қалса да, ескі ұясын жаңғыртып, жөндеген боп әбігер күйде жүр. Оның көкек көршісі сол баяғы көк теректердің басында ұшып-қонып ежелгі әуенімен сайранын салуда. Орман ішіндегі басқа құстардың көбі-ақ жұмыртқалап боп, ұя басу қамына кірісіп кеткен.

	Міне, бүгін сары ала шымшық та ақырғы жұмыртқасын тауып, маужыраған денесін кеңге балап, ұясында жатқан. Ол жүрегінің басына шер боп қатқан аналық сезімімен бауырына басқан жұмыртқаларын әлденеден қызғана түсіп, қымтаған күйі қалғып кетіпті. Бір уақытта сытыр-сытыр еткен оқыс дыбыстан көзін ашып алса, тақ төбесінде не қона алмай, не кете алмай қалқақтап тұрған көкекті көріп есі шығып кетті. Оның екі аяғының арасындағы жұмыртқаны байқасымен-ақ, қалтырап кеткен денесін ұстай алмай, орнынан ұшып тұрған сары ала шымшық, тұмсығымен қағып алмақшы боп «тырс» еткізіп жарып түсірді. Оқыс бұрылып көлбей ұша жөнелген көкек, анадай жердегі терекке кеп қонды. Өзінің аңдаусыз қылығына өкініп отырған тәрізді. Сірә, оның сары ала шымшыққа бойы үйреніп кеткендіктен бе, бұрынғыдай сақтықты да, ептілікті де есінен шығарып алыпты. Қанша өрекпіп өкінгеніменен не амал?..

	Күтпеген сәт, кездейсоқ уақиғадан алабұртып қалған сары ала шымшық бауырындағы жұмыртқаларын қайта-қайта түгендеп көп әбігерленді. Бірақ көкектің алып келген жұмыртқасының кімдікі екені түйсігіне еніп түсіне алмай-ақ қойған. Әйтседағы ол бұрынғыдай емес, ала жаздай ұясының маңынан ұзап шықпай сақ жүрді. Тіпті күн ұзаққа жұмыртқа басып жатқан бауырын желдетіп қайтудан да жасқанатын. Мезгілі жетіп, уақыты өткенде төсін тепкілеп тыпыр қаққан қызыл шақа балапандар оның ет-жүрегін елжіретіп, ұлан-асыр қуанышқа кенеді. Күн өткен сайын жетіле бастаған балапандарын екі шоқып, бір қарап үлкен сақтықпен асырап жүр. Ол жем тасыған әр сапарынан асыға оралып, тұмсығына ілінгенін әкеп сарыезу балапандарының аузына тықпалайды. Запыс боп қалған жүрегі аузына тығылып қатты-қатты соққанда, бармақтай денесі қалтырап кеткендей болады. Оның жадынан шықпай көз алдында көлбеңдеп шошитыны, ғайыптан пайда боп ұяда жалғыз өзі қалатын ұсқыны жоқ сиқырлы балапан. Оған қарақайыс болған оның еңгезердей түрі-дағы түсініксіз жат еді. Осылайша корқа-қорқа жүрген сары ала шымшық жайма шуақ қоңыр күзге де ілінді. Балапандары темір-қанаттанып әбден ержеткен. Енді көптен ұмыт боп кеткен сәбилерін баулудың қамымен жүр. Балапандарын ұшып-қонуға үйретудің қызығына не жетсін. Құс атаулының бұл бір шат-шадыман қуанышында шек жоқ, мерейлі шағы емес пе? Міне, сол күннің қызығын сары ала шымшық та асыға күтуде. Тек анда-санда жалғыз ұшып, жалғыз жүрген көкекті көріп даусын естігенде, аза бойы қаза боп денесіне үрей тигендей болады. Мұндай сәттерде әрі-сәрі болып ұясының ернеуінде отырып қалған оны, қутың-қутың қаққан балапандары шұқылай ойнап көңілін бөліп жібереді.

	Күздің табы білінген шақ. Орман іші сары ала тартып манаураған тыныштыққа бөленіпті. Топ-тобымен ұйтқи ұшып ойнаған құстардың даусынан да әдемі бір нәзік мейірімді үн естіледі. Мөлдіреген көк аспан да, манаураған сары орман да осы үнге бой ұрып тұрғандай. Қалың жыңғылдың ішінде асыр салып ойнаған сары ала шымшықтың балапандары да мәз. Өз ұрпағының ортасында бақытты шағын кешкен шымшық торғай аса көңілді көрінеді...

	* * *

	Балғын шағын тозбайтындай үнемі қызық қуумен өткізіп алған көкек, уақыттың озып орталап қалған тіршілігін кеш ұғынған сияқты. Сүйенерге сүйеу таба алмай туып-өскен орманына биыл жалп-жалп ете жалғыз ұшып жаз ортасына таман әзер жетті. Шалдуар көңіл де бұрынғыдай емес, қызуы басылып қытымыр тартқан. Денесін басқан салғырттық жүрегін сыздатып, жалғыздық күйіне ауыса береді. Келгеннен бері ұрпағын іздеп қаншама сабылғаныменен медеу тұтар таба алмай діңкесі құрыды. Ойқастап ұшқан орман толы жас кекектердің біразынан көңілі қалып, жүрегі шайылды. Олардың ешқайсысы да бұны «енем» деп танымады. Қайта қартайған көкек олардың сайқымазақ жәбіріне ұшырады. Амалы таусылып жабырқаған ол, қалтақтай ұшып кеп өзі мекен ететін көк теректің бұтағына келіп жармасады. Оның дір-дір еткен аяқтары қаңқасы қалған кәрі денені де көтере алмай тұрғандай. Бұдан былай ұшуын да азайтқан ол, айналасынан болымсыз бірдемелерді шұқылап талғам еткен болады. Өзінің осы күйін сезінген сайын жабырқап мұңая береді. Ала жаздай бірде-бір рет «көкек» деуге де мұршасы келмепті. Өстіп жүргенде бір күні, қам-қайғысыз балапандарының ортасында ұшып-қонған сары ала шымшықты көріп, оның құлазып кеткен көңілі қатты босады. Ол шымшық торғайға бұрылып қараған сайын бар денесімен одан бір жақындық сезініп, жалғыздық күйіне араша сұрағандай еді. Тіпті оның жанына барып барлық мұңын айтқысы да кеп кетті. Бірақ өздерінің бір-бірімен ұғысып тілдесе алмайтындықтары есіне түскенде, тынысы тарылып қатты қамықты. Осылайша жастығын да, жазын да өткізіп алған көкек, күз түсімен-ақ жылы жаққа жүріп кетпекші болғанынан ештеме де шықпады. Қанша талпынғаныменен оған қуаты жетпей, мекен теректің басында жападан-жалғыз шошайып қала берді...

	Алматы, 1975 жыл.





ҚҰСТАР, ҚҰСТАР...


	Нұрғиса Тілендиевке



	Ауылына келгеннен бері Рауанның жеке қалған кезде де, беймаза өткізген түні де осы бүгін. Ауылдастары оны шалғайда жүргендігінен сағына ма, әлде, өнерлі ұлының ел азаматы болғандығын құрмет тұта ма, кім білсін, әйтеуір құрақ ұшып, оның туған жерінде өткізген күндерін ұлан-асыр сауық-сайранға айналдыратын.

	Рауанның бүгін жеке қалуына да себепкер болған солардың өздері. «Келгеннен бері қызықты да тынымсыз күндер, ұйқысыз өткен түндер Рауанды шаршатқан болар, бірер күн демін алсын», – деген де сол әз жандардың шешімі еді.

	Кешкі самалмен серуендеп ауыл шетіне шыққан Рауан, өскен даласының саф ауасына балқып айналасына шөге бастаған қою қараңғылықты да аңғармапты.

	Аспан қараңғылығын қуалай жылтыраған жұлдыздар да жымыңдап көбейіп қалыпты. Жер бетіне төңкеріле құлаған көк күмбезі бимәлім бір әсем әуенге бой ұрғандай. Көңілі елегізген Рауан осы бір ауада қалықтаған сиқырлы сазды жадына тұндырып ұстап қалғысы кеп көп әуреленді. Бірақ уақыт өткен сайын кеудесін кернеген күй әлденеден үріккендей бұйығып, бұлқына соққан жүрегінің дүрсілін күшейте, құлағын тұндырып барады. Ол осы мол дыбыстың ішінен сезім қылын түртіп қашып жүрген бір дыбысты аулайтындай. Рауанға үзіліп жетіп, алыстап жүрген осынау жаңа әуен, гүл үстінде байыз таппай ұшып-қонған көбелек тәріздес. Рауан әне естідім, міне ұстадым деумен дел-сал боп, өзіне арнайы тігілген киіз үйге келіп кірді. Өңі бозарып құп-қу боп кеткен. Етпеттеп құлай жығылған күйі ұйқылы-ояу ұзақ дөңбекшумен болды. Ойын сапырып, көңілін шарқ ұрғызған, шықпай тұрған сезімнің толғағы алқымына тығылып, тынысын тарылтып барады... Түннің әлдебір мезгілі болып қалған кез. Бірақ Рауанда әлі ұйқы жоқ.

	Шаңыраққа телміре қарап, шалқасынан жатыр. Сүт сәулелі толық ай киіз үйдің түндігінен үңіліп қызықтағандай, бір орнынан жылжымай тұрып алды. Рауан үстіндегі көрпесін ысырып тастап, жеңілейіп жатты. Бір сәт шулап кеткен сырттағы дыбысты тыңдай қалды. Алыста ыңыранған Зайсан көлінің үні ап-анық естіледі. Соны құмарта тыңдап жатып, маужырай қалғып кетті...

	Рауан далаға шықса, шығыс жақтан арайлап таң атып қалған екен. Көлдің үсті алыстан қарауыта үнсіз жатыр. Мақпал тыныштықпен маужыраған қырат-белдерге құмарта қарап, аяңдай ұзап барады. Алдынан шыр етіп ұшқан бозторғай, секіріп барып көк күмбезіне ілініп қалғандай, көз көрімде дірілдеп тұрып алды. Оның тамылжыта салған үнінен бүкіл табиғат ояна бастады. Көзін жұмып ап тына тыңдап тұрған Рауан кілт үзілген бозторғай үнінен селт етті. Оның құлағына алыстан тыраулаған жалғыз тырна дауысы шалынды. Сұңқылдай естілген үні жалғыздықтан жапа шегіп, зорлық көріп келе жатқанын жеткізгендей. Құс қаңқылынан жан дүниесі елегізген Рауанға кешеден бері мазалаған әуеннің нәзік бір ырғақтары үзіліп жетіп, жалғыз тырна дауысымен үндесетін сияқтанды. Оны түнімен булықтырған ала-құйын сезім өрттей ұйтқып, тағы өре түрегелді. Жақындаған сайын құс дауысы бойын шымырлатып, жүрегін сыздатып барады. Дауыс шыққан жаққа қарай қалған Рауан умақ-шумақ қалбаңдай ұшқан қарғалар тобын көрді. Даурыға шулап, әлдебір әрекетке бірлесе қимылдап жүргендей. Өздерінше әуейіленіп, жоғары-төмен қалбалақтап ұшып, жабыла барып шоғырлана қалады. Рауан осынау оқыс көрініске қарап тұрғанда, топ қарғалар арасынан бір қанаты икемге көнбей әрең ұшып келе жатқан жалғыз тырнаны көрді. Ол анда-санда өкси тыраулап-тыраулап алып, сұңқылдап үйірін іздейді. Жалғыздығын басынған қарғалар тобы қайыра ұмтылып, қанаттарымен қағып, жапырлай жабылып жүр.

	Топшысы сынған бала тырна жер бауырлай беріп еді, жамырай шулаған қарғалар да қамалай кеп қоныса бастады. Өңшең тобыр жабыла ұмтылып тағы тиісті. Ашуға мінген бала тырна екпіндей ұмтылып, алдындағы біреуін домалатып жіберді. Қарғалар қарқылдаса бытырап, аулақтап кетті.

	Бала тырна қанатымен қара жерді құшып, бауырын төсей қыбырсыз қалды. Осы көріністің бәрін көзі шалған Рауан ұмтыла барып кілт тоқтады. Ширыға қайта тұрған тырна, жан-жағына мойнын соза ұзақ қарады. Рауан сонда ғана мынау қырат бұл тырнаның өскен ұясы екенін аңғарды. Оның туған жердің топырағын еркелей құшып, күш алғанын сезді.

	Бала тырнаның топшысын қомдап әлденеше рет көтеріле берем дегеніне қоймай, қарғалар тобы тағы қайта-қайта жабылып, биіктетпей көп мазалады.

	Бұлармен ұзақ арпалысқан жарадар тырна бір төмпешіктің үстіне демігін басып біраз отырды да, сұңқылдай кеп ұзақ тыраулады. Қарғалар мәз бола қарқылдап, ұзап кетпей оның төбесінде қалбаңдап ұша айналып жүр. Бала тырна өз мекенінде көрген зорлыққа шыдай алмай қайраттанып кетті. Қанатын қағып-қағып жіберіп, зымырай жүгірген бойы көтеріле жөнелді. Оның оқыс қимылынан бытырай қашқан қарғалар шуылдаса шошып, төменде калды.

	Жан сезімін дірілдеткен жаңа әуеннің сазы тырна соңынан бірге биіктеп бара жатқандай, дедектей жүгірген Рауан көк жүзіне телміре қарап қолын жайып тұрып қалды. Тырна сол күйі алыстап кетпей, шырқау биікте айнала қалықтап біраз жүрді де, түстікке қарай кете барды. Рауан көпке дейін оның соңынан көз алмай тұрған бойы, мана көтере жайған қолын біртіндеп төмен түсіре берді. Осы кезде тырнаның алыстан үзіліп жеткен сұңқылы естілді. Рауанның түнімен жанын жаншып, сезімін ширықтырған ырғақ дәп осы сәтте жүрегінен ән болып құйылып жүре берді. Бойы бей-жай боп, бір ғажап рақат күймен уәз шеккендей. Күйсандықтай ойнаған көңіл шіркін, жаңа әннің сазымен тербелгендей.

	Туған жердің дыбысы мен тынысынан жаралып, шыққан күннің шапағымен таласып, дүниеге тағы да бір ән келді. Оның ырғақты үні алыстан жетіп, қинағаны қандай болса, мәртебесі де сондай шырқай биіктеп самғай берді, ұзай берді...

	Алматы, 1968 жыл.





ҚАРТАЙҒАН БҮРКІТ


	Әңгіме



	Сол бір шаш етектен боп түскен қары қалың қысты жұрт «тауық» жылы болған ерекше уақиға десіп жүрді. Әйтеуір, елдің айтуына қарағанда, осыншама қалың боп түскен қарды бұрын-соңды ешкім естіп көрмеген екен. Менің үйім сол жылы қыста да, бір табын қойыменен ежелгі әдеттері бойынша, жатаған ғана Кішкене таудың ішіндегі шағын қыстауда мекендеп отырған. Ал Тау ішінің жағдайы, ойға қарағанда мүлдем басқаша ғой. Қарға бөккен таудың сай-салалары белдеу-белдеу боп, ақ көбік шашып тулаған айдыны шалқар теңіздің көк бұйра жалды толқындарына ұқсайды. Іле-шала үп еткен желдің болмағандығынан ба, қалайда қалың түскен қар көпке шейін қасаттанбай, борпылдаған күйі ұзақ жатты. Мұнысы төрт түлікпен күнелтетін аймақтың мал тебініне жаман да болған жоқ...

	Бір күні әкем үй іргесінде тебіндеп жатқан қойды қарап тұрарсың деп мені өріске жіберді. Тамаққа тойып жылы киініп шыққан мен, тобылғысай жағасындағы биіктеу бір жотада ат үстінде жан-жағымды қызықтай жайбарақат тұрғамын. Бұл жотадан көз қиығы жетер айналадағының бәрі де, алақанда жатқандай боп ап-анық көрінеді екен. Тас төбемнен төнген көгілдір аспан бетінде буылдыр мұнардан басқа ештеме де жоқ. Ақша қармен шағылысқан көктің жүзі шаңқандай ашық болатын. Ақ толқын басқан төңірек күн нұрымен шайылып, маржан шашып қойғандай жылт-жылт етеді. Құлақ құрышын қандырғандай жайма-шуақ мақпал тыныштық, айналаны ақ бесікке салып тербете маужыратып тұр. Аппақ болып сұлаған мынау сайдың ішінде, алдымда жатқан асыл тұқым бір табын қошқардан басқа, жер бетінде жыбыр еткен ешқандай да тіршілік нышаны байқалмады. Тек, бел астынан будақтай көтерілген біздің үйдің түтіні ғана осы өңірге өң беріп, төңіректе қозғалыс барын аңғартқандай... Алданыш етер ермегі жоқ, бостан-босқа телміре сүзілген адамды, тып-типыл болған тыныштықтың өзі де жалықтырып жібереді екен. Осылайша еріккеннен езіліп тұрғанымда, әлдеқалай қар бетінде қалықтай жылжып қозғалған көлеңкеге көзім түсті. Елегізе қалған мен шалқалай қарап, аспанның телегей терең тұңғиығында ұшып жүрген құсты көрдім. Бірақ мен сонау шырқау биікте жүрген құстың тау қыраны екенін білгемін жоқ. Кенет ойда жоқта, зу ете қалған дыбысқа жалт қарасам, қанаттары шаңырақтай қара құс аққан бойы, жон терісін карелинмен майлаған меринос қошқардың үстіне барып қонды. Есі шыға шошынған атандай қошқар, арқасында жалп-жалп еткен оны, шыркөбелек айнала алып қаша үркіп жүр. Көп ұзамай-ақ, ойда жоқта апыр-топыры шыға дүрліккен табын, салған бойы іркілместен үйге қарай жөңкілді.

	Тепең қағып мен астымдағы атыммен малтығып сайдың етегіне түскенше, олар үй сыртындағы белеңге де жетіп қалған. Оқ бойы алда шаңырақтай мүйізін шалқайтып ап, зытып бара жатқан қошқардың үстіндегі құс та, керегедей қанаттарын барынша соза жайып жіберген екен. Олардың мінгескен күйі зулап бара жатқан қалыптары, маған қонуға ыңғайланған кішігірім аэропланға ұқсап кетті. Бұны көріп өз-өзімнен мәз болған мен, жападан жалғыз күлкіге булығып, астымдағы атымды борбайлай қамшылап шауып келемін. Қалт-қалт етіп жалпылдағаны болмаса туырлықтай құс, қошқар үстіне, сірә, жабысып қалған тәріздес. Елеуреп алған үріккен табын сол бойы көп тоқтамастан шөп шашып қойған қашаның ішіне еніп кетті. Оның ішінде де байыз таба алмай аласапыран боп айнала шапқылап жүр. Ойда жоқта дүркірей жеткен дыбыстан шошып қалған үйдегілердің тайлы-тұяғы қалмастан далаға шығыпты. Арс-арс етіп еліре үріп, екіленген иттер де ауыл үстін азан-қазан қып жіберген. Төңіректі маужырата мүлгітіп тұнып тұрған манағы бір тыныштықтан да із қалмапты. Араласып кеткен мол дыбыстан қыстау үсті у да шу. Әуелінде үлкендер жағы да көріп тұрғандарына сенгісі келмей сасқалақтап қалса керек, өйткені топырласып қалған олар да біраздан кейін барып:

	– Үйбай-ау, мына құрғырың бүркіт қой... бүркіт қой... – десіп жатты. Осы кезде түлкі ішігін үстіне желбегей тастап, жол-жөнекей түсіп қонақ боп отырған колхозымыздың атақты аңшысы Тұқаш қарт далаға шықты. Бағанадан бері шуылдасып тұрған ересектердің бәрі де, жамырай сөйлеп Тұқаңа қарай жақындады. Алғашқы сәтте көріп тұрғанына сенгісі келмеген қарт аңшы да, аң-таң боп аңырып қалыпты. Әйтседағы өмір бойы кәсіп етіп келе жатқан сыралғылы ісін тез түсініп, өз-өзіне келе қойған қарт аңшы:

	– Әй, қарағым, – деп маған қараған ол, – бар дағы, менің қанжығамда байлаулы тұрған қыл арқанды алып кел! – деген дауысы саңқ ете түсті. Қисынсыз күймен, қинала далпылдап жүрген қыран құсты көрген қарт аңшы да, намысына мініп шамырқанып кеткендей екі иығын қомдап, шаңқылдай сұранатын құс падишасының өзіндей делебесі қозып кеткен сияқты. Сонда аңшылықтың өзі де шабыты мол құштар жүрекке ғана қонатын қасиет пе дегендейсің...

	Тұқаң қолына тиген қыл арқанды шумақтай жинап алды да, жебе тартар садақшыдай қиғаштай қырын тұра қап, ақ қошқардың шаңырақтай мүйізін лып еткізш шалма тастап жіберді. Кілт қайырылып табандаса тартысып тұра қалған қошқарға ол бірте-бірте саумалай жайлап жақындай берді. Қарт аңшыға көмектескен басқалар да арқан ұшын ұстасып жанында жүр. Қошқардың абажадай мүйізіне қолдары тиісімен-ақ, қозғалтпастан ұстап тұруларын өтінген аңшы қарт, айнала жүріп бағдарлай қарап шықты да:

	– Ей-и-и, жарықтығым-ай, қартайған бүркіт екен ғой... Байқұстың құйрық жүнінен түк қалмапты-ау?! Сірә, шіркін дүния-ай десеңші, дәрмені жоқ қарттық албырт жүрек жастықтың айырмасы қандай көп еді. Қартайған мынау шағыңда өзіңді-өзің байқамасаң, тағдырдың тартар сыйы да, өтеуі жоқ өкініші де осы шығар, – деп қапалана түсіп, қатты жүдеп қалды.

	– Ау, Тұқа, осыншама таусылғаныңызға жол болсын, – деген әкеме қарап езу тарта күлген ол:

	– Ә, ә... жәй әншейін... мынау байғұс сорлының түріне қарап өзімнің де қарттығымды жаңа көріп тұрғандаймын, – деді. Сөйдеді де Тұқаң өмір бойғы машығымен ықшам қимыл әрекетке кірісіп:

	– Жә, жігіттер, қошқарды қозғалтпай ұстап тұрыңдар, мына шіркінді мен босатып көрейін. Сорлының аяқтары қарысып қалса керек, – деді. Жанына жақындай түскен адамнан қорқақтай үркіп, қаймыға қараған дала тағысының көздері шатынап кетердей, қанаттарын серпи қағып, шаңқ-шаңқ етті. Оны салалы алақаныменен еркелете сипаған Тұқаң:

	– Айналып кәне кетейін бар болғырым, сабыр етші, сабыр етші, – деп аймалаумен болды. Аңшының қоңырлата шыққан үніне алма кезек құлағын тоса таңырқаған бүркіт, манағыдай емес саябыр тауып, көзін жұмған күйі томаға ұстаған Тұқаңның алақанына басын салды.

	– Үй-й, айналып кетейін байқұшым-ау, байқұшым-ау, есті екенсің ғой, есті екенсің ғой, – деген қарт аңшының кәрі көзінен аққан су жылыстап қыр мұрнының үстімен сырғанап кетті. Мүмкін ол көпті көрген қарттық табиғат сырын елден ерек өзгеше сезінген сезім сөлі де болар, бірақ оны айнала тұрған жандар анық пайымдай алмай да қалды. Әлден уақытта Тұқаң, уыс жетпес қошқардың қалың жүнін салалай байқап көрді де, мырс-мырс етіп күліп жіберді.

	– Айға ұмтылған Арыстандай бопты-ау?! Мына бәтіріңнің жүніне бүркіт тұяғы түгіл, кере қарыс қанжар да дари қоймас, – деді де, өзіне енді-енді үйрене бастаған дала қыранына қолындағы томағасын кигізе салды. Әрі-бері басын шайқап әлек болған бүркіт, ештеме де шықпайтынын сезгеннен соң, моп-момақан бола қалды. Бүркіттің далпылдаған қос қанатының үстіне дәке жауып, «қымтай түсіп, мықтап ұстағайсың» деген Тұқаң жанында тұрған әкеме берді. Өзі жалма-жан күректей үлкен балуан қолдарымен; бүркіттің сан еттерін сипалай бастады. Қарысып қалған қаса тұяқтар жөпшендіге көнер емес. Асықпастан ұзақ әуреленген Тұқаң әзер дегенде бүркіттің тастай қатқан аяқтарын аса үлкен ептілікпен босатып алды. Құшақ жетпестей дөңкиген үп-үлкен құсты, әлпештей көтеріп үй жаққа таман алып келген қарт аңшы, қозы қораның бір бұрышына әкелдіріп дөңбек қойдырып, қолындағы бүркітін соған апарып орналастырды. Бүркіт біразға шейін ыстық суға сап қойып, сілікпесі шыққан ет талшықтарын кесектей қылғытты. Кешке қарай ауылына қайтпақшы болған Тұқаң:

	– Бұл бүркітті маған ала кет дегендеріңе алла риза болсын, рақмет. Бірақ айласы бітіп әбден-ақ қартайған құс екен. Сондықтан сендерден өтінерім, бұны қыс бойы ашықтырмай жақсылап бағып, жаз шығысымен-ақ тауға апарып ұшырып жібергендерің жөн. Ескіден келе жатқан, «қыран қиядан құлап өлмесе арманда кетеді» дейтін сөз бар. Босқа пәндешілік жасап байғұстың обалына қалмайық. Қанатынан қайрылмай өлсе де, қиялай түсіп ағындай ұша, өзінің ақ өлімімен өлсін деген қарт аңшы ұлы бесін кезінде, жолай түлкі қаға кетпек боп аттанып кетті. Сол күннен бастап әкем екеуміз Тұқаң көрсетіп беріп кеткендей, бүркіттің жемін үнемі екеулеп дайындап жүрдік. Сонан мен жаз жайлауға шығатын мезгілді асыға күтумен болдым. Әкемнің айтқан уәдесі бойынша үлкен жайлауға барған соң, дала бүркітін екеулеп апарып қоя бермекпіз. Бостандықты тілеген дала тағысының қуанышын өз көзіммен көрсем екен деймін...

	Алматы, 1975 жыл.





САРТҰМСЫҚ


	(Аңыз ізімен)



	Көктекшенің биік шыңдарын сүттей аппақ сәулесімен шомылдыра сырғыған, жаңа тола бастаған жартыкеш ай тау тасасына сусып түсіп кетті. Алақандай ақ күмістің нұрымен толықсып тұрған жайлау үстінің ажары сеніп, әп-сәтте тұнжырай томсарып қалған.

	Айқара қымтаған қараңғылық, қара көк орманымен оқаланған тау қойнауының бедерін солдырып, құзар шыңдарды да алыстатып апарып мүлгітіп қойғандай. Қатпар-қатпар қара қоңыр жалаң төс жартастар да маужырай қалғып тұр. Астау жондана созылып, піл тұмсықтана көлбей көтерілетін Көктекшенің бауыздар алқымында отырған аз ауыл да мақпал тыныштықпен мүлгиді. Тек анадайдан ағараңдаған киіз үйлер ғана ым қағып, қол бұлғап тұрғандай. Қотандағы қайсыбір кәрі саулықтардың күркілдей жөтелгені мен шірене ыңыранғаны ап-анық естіліп тұр. Таң алдында қалжыраған күзетшілердің еміс-еміс самарқау дауыстарынан, олардың да бейжай маужырап отырғаны аңғарылады. Тіршілік атаулының жүйкесін рақаттандырып, таң алдындағы тәтті ұйқының үстемдігі дес берер емес.

	Анадайда оқшау тігілген түндігі ашық боз үйдің тақ төрінде ұйықтап жатқан Тілекей:

	– А-а-ау, Айбол! – деп булыға дауыстап, ұйқысырай қарманғанда қолдары кереге көздеріне сарт-сарт ете қалды. Шырт ұйқысынан шошып оянған ол айналасын сасқалақтай сипалап, тәтті ұйқыда жатқан ұлын емірене бауырына басты.

	– Алла, тәңірім-ай, сақтай көр! Неткен қорқынышты түс еді. Шыбын жаным шығып кете жаздады-ау! – деп күбірлей сөйлеп, іш көйлегінің етектей кең жеңімен бусана қалған маңдайын сүртіп, терең күрсіне демін алды. Тілекейдің қалтыраған алпамсадай денесі пыс-пыс етіп бауырына кіре түскен ұлының ыстық демімен жадырағандай болды. Оның жүрегін лоблытып, көңіліне қаяу түсірген шым-шытырық ойлар жөңкіле жөнеліп жатыр. Тілекейдің орта жасқа келгенде көрген Айболы оның өмірге деген үмітін қайта тұтатқан еді. Жаңағы таң алдында көрген түсінен секемдене қалған ол, қаншама көңіліне алмаймын десе де еріксіз есіне түсіре берді.

	Ашық аспанда аяқ астынан үйіріле қалған тоқымдай қара бұлт, жерден бұрқырай көтерілген құйын дауылымен ұштасып, көк күмбезіне діңгектей тіреле қалып еді. Әлдеқайдан зу ете қалған алып қара құс аққан бойы алдында еркелеп ойнап жатқан Айболын көз ілестірмей іліп алып, ұйытқыған құйын тозаңымен араласып көрінбей кетті...

	Ұйқысы шайдай ашылған Тілекей ары-бері дөңбекшіп, бұдан әрі төсегінде ұзақ жата алмады.

	«Қой, аулымды жиып ақсарбас шалайын. Көпшіліктің қайыр дұғасы тиер», деген ойымен орнынан тұрды. Жусауынан үріккен құлындай, киіз үйдің есігін серпе тастап далаға шыққан Тілекейдің самарқау жүзін, жамырай желпіген тау самалы қытықтай үрлеп өте шықты.

	Күн тау шыңдарының бойынан көген бойы көтеріліп қалыпты. Жоғарыдан себелеген нұрлы шапақ жайлау үстін түрлендіріп жіберген. Самалмен желпінген көк шалғын мен алқызыл гүлдер күн нұрымен құлпырып, толқындай тербеледі. Осындай жайма-шуақ табиғат күйімен елегізген Тілекейдің қара торы өңіне қан жүгіріп, шырайлана түсті. Оның дөңгелектей басқан сақал-мұрты қап-қара көмірдей боп, жүзімен аса бір жарасымдылық тауып тұратын-ды. Ол желбегей жамылған шапанының етегімен қымтана оранып, басына ақ шарбы бұлт ұялаған тау шыңдарына қадалып ұзақ қарады. Не ойлап, нені есіне түсіріп тұрғанын кім білсін, әйтеуір жүзі жабырқау.

	Осы кезде бағанадан сырт дыбысқа елеңдеп тұғырында отырған томағалы Сартұмсық саңқ-саңқ ете қалды. Әлде иесінің өзіне көңіл аудармағанына мазаланды ма? Саңқылдаған дауысы таңертеңгі тұнық ауаны қақыратып жібергендей ащы шықты. Тілекей қыранының қылығына сүйсіне жадырай кеп, томағасын алған күйі ұзақ сылап-сипаумен болды. Бұл бүркіттің өзі де бір түрлі ерекше, жезден кұйған мүсіндей қызыл сары құс. Сипаған сайын қауырсын жүндері күн нұрымен шағылысып, көз ұялтады. Балапан күнінен баулыған мейірлі алақанның жылуымен масайраған Сартұмсық, мойылдай қара кездерін аударып-төңкеріп, аспан мен жерді аясына сыйдырып отырғандай. Қос топшысын алма-кезек ойнатып, керіле таранған Сартұмсық жібек бауын шерте созып, екі-үш рет орнынан көтеріліп қойып дүр сілкіне бойын жазды. Сартұмсықтың түрі-түсі, тұлғасы Сауыр-Сайқан тауларын мекендейтін қыран тұқымдарына ұқсамайтын-ды.

	Шынайы құсбегілерінің айтуынша:

	«Сартұмсық тұқымы өте сирек кездесетін Алтайдың нағыз аршын төс мұзбалағы» деседі. Бұлар кезі келгенде барыс пен жолбарысқа да жасқанбай түсе беретін көрінеді...

	Сиыр түсі болып қалған мезгіл. Тілеуге шақырылған жұрттың алды келіп, шұрқырай қалжыңдаса түсіп жатқан. Көптен бері бір-бірлерін көрмегендері шүйіркелесе шуласып, амандық-саулықтарын сұрасуда.

	Бұндайда ата-бабадан қалған жол, астарлы қалжың, шымшыма әзілдер өз ыңғайларымен табылып, әңгіме-дүкен басталып кететін әдеті ғой. Суырыла айтылған шешен сөз, ақжарқын күлкі, бүкіл жиналғандарды баурап алып көңілдерін сергітіп сауық-сайранға жетелейді. Жиналған ел біраздан соң өнер сайысып, күш сынасты. Еркін ойнап, шат күлісіп, ұзақ отырған жұрт ұлы бесін кезінде тараса бастады. Олар тілеулестігін білдіріп, ақ батасын беріп, Тілекейдің рұқсатыменен жан-жаққа топ-топ болып, лек-легімен асықпай ұзап бара жатты. Көктекшенің етегінен созыла тартылған Кергентас жазығының үсті кешкі әуенмен тербеліп тұрды. Осыншама масайраған тіршілік сазына елегізіп, толқып мұңая ма, әлде нәзік ән әуенімен лықсып шыққан сезімге булыға қуана ма, беймәлім. Қонақтарын шығарып салған ауыл адамдары олардың соңынан жым-жырт ұзақ сүзіле қарап қалған.

	Тілекейдің анадағы көрген түсінен бәлендей келіп-кеткен ештеме бола қойған жоқ. Тәтті үмітке жету қаншалықты қиын болса, қызғылықты уақыттың ғұмыры соншалықты қысқа ғой. Зымыраған күндер сынаптай сырғып, жайлау үстінің қызығын да арқалап бара жатқандай. Жаз бойы жадыраған ел етек-жеңін жинап қыс қамына ауысты. Бұл шақта ілгерінді-кейінді көшкен жұрт, жыла қонақтай бір-бірімен араласуды да сиреткен. Көктекшеден қозғалғандарына екі-үш күн боп қалған Тілекей ауылы күн еңкейе Кішкенетау үстіндегі Үйдене өзенінің бойына жетіп қостарын тікті.

	Кішкенетау қойнаулары күзгі жауынмен бусанып, шалғыны шашаға оралардай қайыра көктеп үлгірген екен. Үстінде шудадай желкілдеп өскен ағашы, баурайында жылғалай аққан бұлағы болмағандықтан ба, оның кәрі жүрегі өрекпіп осылай көктемде бір, күзде бір көркіне енуші еді. Кішкенетау жергілікті елге осынысымен де сүйкімді болатын. Өйткені үлкен жайлау жазғытұрым әлі көктемеген кезде, не күзге қарай сартаптана шөбі азайған шақта Кішкенетау үсті көк майсамен үлпілдеп тұрады. Бірақ жаз айларында жотасы күнге күйіп, қара қайыстана жүдеген кәрі атандай сұрлана сазарып жатқаны.

	Жаңа орынға қоныстанған Тілекей ауылының үлкенді-кішілі балалары топ-топ болып, Айболмен бірге ертеңінде бүлдірген теруге жөнелісті. Сәске түстің шағында ұлардай шулап, үркердей үрпиіскен балалар жөңкіле қашқан бойы ауылға кірді.

	Кейбірі анадайдан-ақ:

	– Айдаһар, айдаһар көрдік! – деп айғайды сап келеді. Екінші біреулері әлі де алқынғандарын баса алмай, жанарлары жасаурай шарасынан шығып:

	– Жоқ, айдаһар емес, жуандығы бөренедей жылан, – дейді.

	Бұл айғай-шудан бейхабар, үйінде отырған Тілекейдің құлағына шаңқ-шаңқ ете қалған Сартұмсықтың дауысы естілді. Булыға тіленген қыранның үнінен үріккендей үйінен атыла шыққан Тілекей жібек бауын тарс үзіп, қайқаң етіп көк жүзіне ыршып кеткен Сартұмсықты көрді. Қыран шырқау биікке шығып ап, аққан күйі қанатын қақпастан ауыл сыртындағы шыңға қарай жөнелді.

	Не істерін білмей сасқалақтап қалған Тілекей кермедегі атқа жайдақ міне сап, ол да сол биікті бетке алып, құныперен шапқылап барады. Қыранының осыншама асығыс өжет, ойқастауы оны қатты шошындырды. Тау биігіне жетіп айнала қалқыған Сартұмсық кенет бірден атылып аспан тұңғиығына бұлдырықтай ғана боп шырқап шықты да, жұдырықтай түйілген күйі сорғалап құлап, Тілекейдің алдындағы терең сайға ағып түсті. Тілекей атын борбайлай шапқылап сай кемеріне жеткенде, Сартұмсық арқан бойы аппақ затты салақтата шеңгелдеп көтеріле берді.

	Аңырып тұрып қалған оны:

	– Кө-ке! Көке! – деп шыр ете қалған баланың дауысы селк еткізді. Жандәрмен тұра ұмтылған Тілекей, өліп-талып тіп-тік жартастың үстіне шыққанда аққудай бозарып, талықсып жатқан Айболын көрді.

	– Алла, құлыным-ай, аждаһа арбаған екен ғой, – деп еңіреп жіберді.

	Айболдың алқымы көйлегінің жағасына сыймай ісініп кетіпті...

	Тілекейдің көз жасы баласының бетіне моншақтай төгіліп, тез-тез көйлек жағасын ағытып жіберді. Терең тыныстаған Айбол бетіне сорғалаған ыстық жас тамшыларынан сергіп көзін ашты. Ернін әрең қимылдатып:

	– Көке, Сартұмсық қайда? – деді.

	Әкелі-бала екеуі де үнсіз аспан бетіне телміре қарады. Бұл кезде Сартұмсықтың тырнағындағы ұзын дене мың бұрала шиыршық атып күнмен шағылыса жарқылдап, қыранды қылдай қыса орап ап, құлаған кесектей зуылдап келеді екен. Көзді ашып-жұмғанша болмай құз жартастың үстіне умақ-шумақ алысқан күйі гүрс ете қалды.

	Айбол бетін алақанымен қалқалай беріп: – Сартұмсығым! – деп еңіреп жылап жіберді... Қыран құлаған қарасұр құздың үстіне шыққан Тілекей кірпігіне ілінген жас тамшысын шынашағымен сілкіп тастап, жалғыз ұлын бауырына еріксіз қыса берді. Олардың аяғының астында қанаттары созыла түсіп, тәкаппар тұлғалы Сартұмсықтың денесі мен оның шеңгелінде екі көзі ағып түсіп мылжа-мылжасы шыққан айдаһар жатты.

	Құзда туып, қолда өскен мұзбалақ, осылайша қыран күйінде қияда өлді. Кішкенетаудың бауырында «Тілекейдің сарқұсы» атты осыдан қалған аңыз бар.

	Бұл аңыздың айғағындай Кішкенетау үстінде «Қыран қия» биігінен көлбей созылып «Айдаһарлы» сайы жатыр. Қашан болсын оның көк күмбезінде шырқай шығып, қалықтай самғаған қыранды көреміз...

	Алматы, 1968 жыл.





АПАТ


	Әңгіме



	Суыр жондана бітетін Тарбағатай мен сілемдене жоталанған Маңырақ тауларының аралығында ат шаптырым алаңқай бар. Осы кең алқаптың төсіне тігілген киіз үйдей Толағай жотасы мұнарланып көрінеді. Оның Тарбағатайдан алыстап кете алмай, Маңырақ бойына жете алмай, шөге түскен осы бір қалыбында жұмбақ сырлы кұпия бардай. Толағайдың тарғыл тасты жоталары жанынан өткенге үн қатып, елім деп өткен ерлер жайлы аңыз айтып тұрғандай елестейді. Оның бөктерінен құлаған кең жазық Сарбұлақ даласымен жалғаса сұлап, етектегі Зайсан көлі мен аңырай аққан асау Ертіске бас қойып, етпетінен түсіп қыбырсыз жатыр. Тек қана дала төсінде түп-түп болып тұтаса күлтеленген ақ селеуі мен боз жусаны ғана үп еткен желмен шайқала толқып ырғалады.

	Бұл қары қалың жайдары қыстан кейінгі дала арнасын кең жайқын суға бөктірген жомарт көктемнің ақырғы айы. Дала дидарының нағыз кербез, кермаралдай керілген кезі. Оның жібектей сусылдаған көк шашақ селеуі мен бусана шаңытқан боз көдесінің көгілдір нұрға малынып көлкектеп тұрған шағы. Тіршілік сәнін келтіріп, кең далаға көп көмеймен үн берген ақ кірпік күн, шаңқайына шығып ап, мұнар буған жазықта сағым куып ойнатып тұр. Жаз айының алғашқы күндері кешеден бері қызған темірдей алаулап, аптап боп алқына жетті. Дала тіршілігінің апшысын қуырып, Сауыр – Сайқан тауларының басындағы қар қатпарларын айғыздай тілгілеп арса-арса етіп жіберді. Төмендегі қапырықтан Сарбұлақ жазығындағы жан иелері Ертіс бойы мен көл жағаларына бас сауғалаған. Ертістің жайқындалып келіп көлге құяр қолтығында бытырай жайылып көп жылқы жатыр. Олар да үнсіз маужыраған. Аспандағы шақырайған күн ғана шарт сынардай, найза ұшты, семсер жүзді сәулелерімен тура келгенін күйдіріп шабақтап барады. Оқыс түскен ыстықтың жалындаған жалқынынан сескенгендей көл қыбырсыз, дария шусыз қалт етпестен әлденені күтіп жатқан сияқты.

	Төңіректі тылсымдай буған неғайбыл күш, жағадағы жылқы табынында еңсесін басып бойкүйез күйге түсірген. Тек әлденеден елеңдеп, мазасыз ойқастап жүрген Торайғыр ғана. Ол күнге қарап тұмсығын көкке тоса көтерген сайын тынышсыздана тыпыршиды. Қайшылаған құлағын өр жаққа тоса қалған ол, әлденеден шошынғандай арқырап, шаншыла шапшып, жымнан атылған жолбарыстай ытқи жөнелді. Оның ащы даусынан тұнып тұрған тыныштықтың күл-паршасы шығып, бытырай жайылған көп жылқы елең етісе қалды. Бұл кезде мойнын қазша созып желдей ескен Торайғыр, жал-құйрығы дудырап, жағаға да таяп қалған еді. Оның шелектей үңірейген танауынан шыққан дем құрақ басын жайқап келе жатқандай. Бірақ бейғам күймен бойкүйезденген сары қарын, салпы төс биелер, бауырын суға малған бойы салпаң-салақ жайда тұр. Орындарынан қозғалар емес. Елең етпегенге егер болған Торайғыр сақылдаған азуымен алдына келгенін шайнап тастап үркіте айдай бастады. Оның мынау оқыс қылығына шамырқана қалған қайсыбір азбан айғырлар үйіріне оқырана тап-тап берісіп, қайыра қуып иіріп жүр. Долдана ұмтылған Торайғыр бағанадан кес-кестеп болмай жүрген Қарагер айғырды аққан бойы келіп, қылтадан көтере аунатып тастап ұзай берді. Буырқана орнынан көтерілген Қарагер сылти басып, Торайғырдың артынан текірек қағып ұмтыла жөнелді. Дәл осы кезде оның арт жағынан жер мен көкті қақыратқан салдыр-гүлдір сұрапыл дыбыс естілді. Жалт қараған Қарагерге қатпар-қатпар қарақожыр тау табанымен қопарыла ағып келе жатқандай көрінді. Бірақ оның дудыраған қара бұйра жалынан атылған ақ бұршақ, мөлдірей сорғалаған су тамшыларына ұқсайтын сияқты. Қарагер айғыр одан ары не болғанын біле де, көре де алған жоқ. Толқын қуған долы судың бетінде арпалысып кете барды. Қаншама шарқ ұрғанымен кенет келген апаттан Торайғыр да табынын құтқарып ала алмады. Аждаһадай ысқырынған асау Ертіс арнасынан төгіле асып көлге барып сіңіп кетіп жатыр. Тасқын басқан дария судың бетінде, жаңқадай қалқып, жанталасқан көп жылқы ағып барады. Шұрқырай шулап ұзап барады...

	Ертіс өзені көлге құяр ауызда, ақ көбік шаша долданып, аузына түскен жылқыларды жылымдай тартып жұтып жатыр. Осы кезде өр жақтан арқырай кісінеген Торайғырдың дауысы естілді. Оның соңындағы бір үйір жылқы толқынмен алысып жалдап келеді. Артынан ерген кәрі-құртаң биелер мен тай-жабағылардың салындысы шыққан. Алқына дем алып, ауыр жүзеді. Ойқастап аққан ағын мың бұрала, жыландай жиырылып зу-зу етеді. Асау толқынды кеуделей жүзген Торайғырдың ық жағында, жалынан тістей жабысқан торы құлынның қылт-қылт еткен басы көрінеді. Оның сәби жанарында ұялаған қорқыныш қана бар. Кең жайқынның үстінде үрей мен үміт қолтықтаған үркердей топ, жағадан әлі де бірталай жерде. Кенет селт ете қалған Торайғыр құлағын тас төбесінде қайшылап, оқыранып жіберді.

	Іле-шала күндей күркіреп, шулап жеткен қайыра соққан толқындар, өзен бетінің астан-кестеңін шығарды. Толқын басып жүзіп келе жатқан жылқылар тобы көрінбей кетті де, әлден уақытта ғана барып төменгі жақтан ышқына шыққан айғырдың дауысы айналаны тітіретіп жібергендей болды. Бұл кезде жағаға жетіп тұяғы жер табанға тиген Торайғыр жалынан қапсыра тістеген тор құлынды құрғаққа қарай ұмтылдырып жіберіп артына қарап тұрған. Ол малтыға аққан үйірін көріп не істерін білмей серпіле секіріп құрғаққа өзі де шықты. Бір орында тұра алмай, өзенді бойлап арлы-берлі құныперен шапқылап жүр. Сұрапыл судың үстінде батып-шығып, дәрменсіз ағып бара жатқан үйіріне қарап, қос бүйірін солкылдата арқырай-кісінеп алды. Бірте-бірте үйірі алыстаған сайын алқымына тығылған жүрегі дүрс-дүрс соғып, қалтыраған денесі теңселіп бара жатқандай. Кенет оның құлағына шырқырай кісінеген боз биенің дауысы жетті. Жан дүниесі түршігіп, дір ете қалған денесін аспанға атқан Торайғыр тік шапшыған бойы жетіп кеп, жарқабаққа төніп тұра қалды.

	Бірақ бұл арада өлім мен өмір арасын түйсігіне түсірген жоқ. Оның екі көзі шатынап, төбе шашы, жал-құйрығы дудардай боп, арқырай барып толқынға қойып кетті. Сақ-сақ күлген толқындар сауырынан сипады да ала жөнелді.

	Ағып бара жатқан Торайғырдың басы бірталайға дейін қалқаң қағып көрініп барды да, мүлдем жоғалып кетті. Оның арт жағында үйіріле аққан толқын да дөңбекши сырғып ұзап барады. Ыңырана тулап, ештеңені сезбегендей арсы-күрсі арпалысқан Ертіс өз күйімен өзі әлек...

	Жағада қалған жалғыз құлын есін жиып, өз-өзіне келген соң, шіңгірлей кісінеп, өрлі-қырлы ұзақ шапқылады. Жаутаң қаққан жанары мөлт-мөлт етіп, азынай аққан ағынға қараған сайын үрейі ұшқан денесі дір-дір етеді.

	Елеңдей елегізген оған айналасы тұп-тұтас қорқыныш сияқты. Бағанадан шарқ ұрған үмітінен түңілгендей, ішін тарта өкси-өкси кісінеп алды. Басын жерге салып ескі сорап соқпақты иіскелеп біраз тұрды да Сарыбұлақ жазығына қия тартып шапқылай жөнелді.

	Ол ата-бабасының тері тамған өз үйірінің ізімен ұзап барады. Оның топ-топ түскен болат тұяғының дүбірімен ғана кірпігі қимылдаған шексіз қырат сұлай көлбеп сұлық жатыр. Самарқау күрсініп, ыңырана теңселген далада болып өткен апаттан қабырғасы қайыса қаймыққандай. Сөйтсе де ол құлын тұяғы дік-дік етіп төсіне түскен сайын, бауыры балқып тіршілік үмітін арқалаған сәбиіне сүйсінгендей.

	Даланың, бұл бір емес, ғасырлар бойы медеу тұтып, арқау еткен бір қасиеті бар: ол – дала нәрін татып, төсінде өскен тіршілік иелерінің ездігі мен жігерсіздігін өз ғұмырында ұнатып көрген емес. Олардың өн бойына дарыған салқын қанды өжеттілікті шым-шымдап сіңірген өзі екендігіне де сенеді.

	Өскен жерінің құшағына енген сайын, самалмен жарысқан әлгі торы құлын, шапқан сайын беки түскен кішкене тұяқтарымен қара жерді дүбірлетіп мұнарлана көрінген Толағай тауына тура тартып, ұзап барады.

	Алматы, 1968 жыл.





ТАРЛАНКӨК


	Әңгіме



	Көңіл көзі жетпесе тұлпар көктей өтіп көрмеген қазақтың кең жазирасының шығыс бетінде, асқа толы тартылған алтын табақтай жер ұйығы бар. Көкжиегі қара бұйра таулармен өрілген аймақтың күре тамырындай, жарып аққан Қара Ертіс созылып жатыр. Терістігінде белдеулей көмкеріп, сағымдай мұнар ішінде сан құбылған маңғаз Алтай шынтақтай көлбеген. Түстік беті Маңырақ таумен жиектеліп, Сауыр – Сайқан шыңдарымен күмбезделген ақ отау еңкейе түсіп, Зайсан көліне ернін тигізіп тұр.

	Сұлулық табы сыртына тұнып, тыныштыққа бөленген осы аймақты арқырай кісінеген Тарланкөктің даусы сілкіндіріп жіберді. Таудан таудың биігіне соғылған ащы дыбыс, Сауыр – Сайқан шыңдарынан ыршып түсіп, кәрі Алтайдың құздарын құшақтай өбіп қалғандай болды.

	Маңырақ жоталары мен іркес-тіркес жататын Үлкен желді, Кіші желді жайлауының үсті ыңырана қозғалып, таң самалымен ояна бастаған. Айнала әлі алакөлеңке. Қыбырлай қойған тіршілік жоқ. Тып-тыныш. Тек көз ұшында, биік-биіктің басынан қылаң етіп, құйын болып шапқылап жүрген бір ғана қара көрінеді.

	– Ол әр төбенің басында аңырып тұра қалып, арқырай кісінеп-кісінеп алады да, тағы да жөңкіле жөнеледі. Шелектей үңірейген танауынан шыққан дем мен жал-құйрығынан ескен жел ысылдай ысқырып тау қойнауының ұйқысын шайдай ашты. Оның қарасүмек болған денесі шалшықтай шылқып, бауырынан домалап түскен тер тамшылары әр қияқтың басын тербеп мөлдірей қалып барады. Алған беті «Қалмаққырған» жотасы. Сол биіктің басына шығып дамылдап есін жимақ.

	Тарланкөктің үйірінен айрылып, табынынан қуылғанына бүгін екінші күн. Содан бері жігері құм болып, түйдек-түйдек ашу араласқан намыс ет-жүрегін айғыздай тілгілеп қолды-аяққа қояр емес. Қазандай қайнаған қайратын қай тасқа апарып соғарын да білмейді. Ол өзінің бүкіл тіршілігінің мағынасы, өскен өрісімен қат-қабат екеніне түсінгеніне де бүгін екінші күн. Тарланкөк қыл мойнынан қылғындыра буындырған ызамен сенделе теңселіп, шапқылай-шапқылай шаршағанын сезіп барады. Оның құлазыған көңілінің қалауы, ие болса да қалмаққырған жотасына жетіп самалдап, біраз дамылдау еді.

	Қалмаққырған жотасы барлық сән-салтанатымен айналасындағы төбелерден бір бөлек шығандап оқшау тұр. Тақ төбесіндегі бұрқылдап шыққан қайнардан, жапа-тармағай сыздықтап аққан бұлақтар жамырай құлап, етегіндегі балауса шалғын құрақ пен ақ білек қайыңдарға сіңіп кетіп жатыр. Оның қарап тойғысыз көркі, оқалы тонның құндыз жағасындай анадайдан көз тартады.

	Осы Қалмаққырған жотасы сонау бір азынаған қайғы заманда туған жердің тыныштығын сақтап, халқының қамын ойлаған батырлары жайлы аңыз еткен ел дастандарының соңғы нүктесі іспеттес.

	Ол баяғыда қалмақ пен қазақтың бір-біріне дүркін-дүркін тап берісіп, жұлқи тартып жағадан кезек-кезек сілкілесіп тұрған шақтары болса керек.

	Бұл уақиғаның арқауы, Қаракерей Қабанбай батыр өмірінің соңғы сағаттарында болған жаугершілікпен байланысты. Жота туралы жергілікті жұрт былайша шежірелейді.

	Ол кезде Қабанбайдың айбынынан қалмақ жұртының қалтырап тұрған шағы екен. Садағының оғы көкке ұшып тұрған батыр еңселі жүрген бір күндері оқыс сырқаттанып төсек тартып жатып қалады. Бұл хабарды естіген қалмақ ханы, елін дүрліктіре қопарып, қол жинап:

	– Қабанбай тірі аруақ болып жатқанда басын кесіп кек аламыз, – деп абыр-сабыр аттанысады.

	Бұндай сыбысты естіген қазақ елі де қарап отырмай, қару-жарағын қамдауға кірісіпті. Бірақ бұл жағдай қаншалықты сұмдықтай естілсе де, ел болып Қабанбайға сездірмеуге тырысады. Арыстан туған ұлының салғырттанған көңілін беймаза күйге түсіргісі келмейді. Аз күннен бері серги бастаған батыр үйге бір кіріп, бір шығып, сасқалақтап жүрген жан серігі Шағалақтың өңінен мазасыздық аңғарып:

	– Ау, Шағалақ-ай, Шағалақ, неғып жүрсің жағалап, елдің шеті үрке ме, қалай? Мазасыз күймен күйзеліп, сасқаныңның жөні не? – деп ұшқын атқан жанарымен шаншыла қарайды. Досына жаны ашығанымен, өзінен қайраны жоқ Шағалақ, істің жайын жасырмай айтып береді. Бұны естіген Қабанбайдың төбе шашы тік тұрып жақ жүндері тікендей қадалып адырая-адырая қалады. Аруағына сыйынып, ашуға мінген батыр атып тұрып: – Қубас атқа ер сал, – деп саңқ еткен. Тыпырши ширығып кермеде тұрған оқтаудай жарау Қубас ат сағынған тақым арқаға қонысымен атыла жөнеледі. Оның тік шапшып шыңғыра кісінегені атойдай естіліп, бүкіл ел болып атқа қонады. Қыранының саңқ еткен даусын естіген халық жігерлене қайраттанып кетті. Сағым қуып, желмен жарысқан Қабанбай бастаған сол топ, осы жотаның түбінде шайқасқа кіріскен екен. Қабағынан қар жауған Қабанбай батыр арыстандай ақырып ол шетінен кіріп, бұл шетіне қалмақтарды бө-ріккен қойдай қырады. Бір бұрылыста қарсы кеп қалған қалмактың ханын найзасының ұшына іліп тастап, селдіреп қалған топты жуадай жусатады. Ұлы бесіннен басталған ұрыс, күн талаурай батқанда аяқталған екен. Батып бара жатқан күннің қанды шапағы жөңкіле қашқан қалмақтар тобын күйкідей көрсетіп құбыжықтай елестетеді. Осы көріністің ұсқынсыз суретіне жеңіс қуанышымен елегізіп, моп-момақан боп бейбіт жатқан мекеніне Қабанбай құштар сағынышымен қарап тұрып қалады. Ол мынау жотаның үстінде найзасын сүйеніп ұзақ тұра да алмады. Ауырлаған денесі әлсіреп, үйіне жетіп сырт киімін шешуге де үлгірмейді. Жау-жарағы бойында, алмас қылышын қолында ұстаған қалыбы жан тәсілім береді. Ақтық рет демін алғанда айтқаны:

	– Ел болам десең, жұдырықтай жұмыла білу керек, – деп күрсінген екен.

	Оның найзасы қадалған төбе басынан бүлкілдей шымырлап тұма шыққан осы жота «Қалмаққырған» атаныпты. Үш жүзге аты әйгілі сол Қубас аттың тұқымы, Тарланкөктің де бұл күнде рақаттана келіп дамылдайтын жері осы төбе болатын. Бұрын бұл жерге сәнімен жетіп, үйірімен шұрқыраса келетін Тарланкөк бүгін жаны құлазып жападан-жалғыз тұр. Ол тұнып тұрған көк шалғыннан аузына бір тал да үзіп салған жоқ. Тек бұрқылдаған қайнардың дөп көзінен бір-екі рет қылқ еткізіп жұтып, сылпылдата аузын шайды. Сонда барып сал-сал болған денесінің шаршағанын аңғарды. Бірақ жалғыздық күйі кеудесін кернеп, түйсігіне селдей себелеп орала берді. Кербез басып кең жайлаудағы еркіндігін есіне түсірді. Бұрын бұдан мықты, құнды тұқым жоқ сияқты еді. Енді, міне, уақыт көшіп, заман өзгерді деген осы. Бұған деген бәленің бәрі анау асыл тұқым деп әкелген Кербалақ айғырмен ере келді. Кербалақ келе ен жайлаудың тұнығына еніп, лезде-ақ жалы күдірейіп, табанының астынан үркіп кербезденіп алды. Әуелде бұлар көңіл жықпас тату да болатын. Кербалақ та алдына салып берген үйірін ғана біліп, самарқау тыныш жүретін-ді. Кеселдің басы осы көктемде басталды. Сәурік қойып, үйір бөлген мезгіл болатын.

	Бұрынғыдай емес биыл жиі-жиі шәлкем-шалыс келе беретін бұлар осы жолы өте қатты сілкілесті. Кербалақ аяқ астынан одыраңдап, жақындап келген Тарланкөкке мойнын созып тұра ұмтылды. Ағындап кеп кеудесімен қағып өтті. Шамырқанып қалған Тарланкөк ізінше қайрылған Кербалаққа бұлшық еттерін ойнатып оңтайлана берді. Едіреңдей таяп келген Кербалаққа арқырай атылып аузын бірден шүйдеге қадады. Кербалақ та ұзын мойнын құрықтай иіп, азуын Тарланкөктің қыр арқасына басты.

	Осылайша бұлар бірін-бірі шайнасып, көп алысты. Біраздан кейін Кербалақты тер басып, мықымды қайрат көрсетуден қала бастады. Ұзын сирақтары салдырап жөнді икемге де келмей жүр. Тұра қашудың да бабы жоқ. Тарланкектің азуы айқаса қарысып босатар емес. Ол бағанағыдан гөрі өршелене сілкіп-сілкіп алады. Кербалақ та азуын арқаға қадағанымен, аса ауқымды қимыл көрсете алмады. Желкесінен қапсыра тістеген Тарланкөктің азуы оның мойын етін езіп, қорғасындай ұйытып, жансыздандырып жіберді. Тарланкөктің күткені де осы еді. Тағы да бір ышқына сілкіп-сілкіп алды да, қос өкпеден тізесімен ұрып-ұрып жіберді. Қатты соққыны көтере алмаған Кербалақтың көзі шұбартып барып сұлап түсті. Тарланкөктің өзі де сал соққандай теңселе басып, бет алды жүріп кетті. Оған Кербалақтың сәурік ұрпақтары тебініп жетіп келмесе де, анадайдан бой көрсетіп, сес берісіп қалды. Талмаурай барып талып түскен, Кербалақ әлден уақытта барып төрт табандап орнынан зорға тұрып, сілкініп қалғанда, желкесіндегі жарым жалы анадай жерге ұшып түсті. Кербалақ шашылып түскен жалына үдірейе бір қарап алды да, ілби басып жүре берді.

	Міне, осылайша аралары ашылған екі айғырдың ала жаздай дәм-тұздары жараса қоймады. Тарланкөкті жасқандыратын бір жай, Кербалақ тұқымдарының бірлесе қимылдаған айбаттары. Ақырында оны өткен күні жабыла талап, тепкіге жығып, үйірінен, табын маңынан куып тастады. Қашып шыққан Тарланкөктің денесіне дак, түйсігіне қаяу түсіп, азапты күймен келіп дамылдап тұрған сәті жаңағы болатын.

	Тарланкөктің құлағына шалғай алыстан жетімсірей кісінеген үн естілді. Дыбыс шыққан жаққа елегізе қалған Тарланкөк көп шыдап тұра алмай сол жаққа қарай шапқылай жөнелді. Әлден уақытта ол Кіші желдінің үстінде шашылған тарыдай бытырай жайылған көп жылқыны көрді.

	Азу тістері ақсиып, азуын арандай ашып алған. Бұл екпіннің тегеурінін анадайдан-ақ аңғарып қалған сарқарын есті биелер өздері де ыңғайлана берді. Жасылдай ойнаған Тарланкөк үйірін көзбен түгендеп алды да, қуып айдап жүріп кетті. Жұлдыздай ағып ұзап бара жатқан Тарланкөктің соңынан аңыра қарап оның арыстандай айбарынан жасқанған Кербалақтар қала берді.

	Алыстағы тау шыңдарынан асып, күлімдей көтерілген күн нұры бар тіршілікті масайрата құлпыртып жіберген. Буалдыр сағыммен жүзген Тарланкөктің үйірі төбе-белдерден теңіздің толқынындай аунап түсіп, ұзап барады. Алған беттері Қалмаққырған жотасы...

	Алматы, 1968 жыл.





ЖАРАҒАН БУРА


	Әңгіме



	Қысқы кеш. Ақшам сөніп қараңғылық түсе бастаған. Қаңтардың қысқа күнінің нағыз бір қарбалас шағы. Үй анасы үшін үй іші шаруалары мен сыртқары жұмыстардың бір-біріне қабаттаса қалатын сәті. Асыға басып, қайта-қайта анадайда тұрған қара бураға жалтақтай қарап келе жатқан Ығила шешей, үй сыртында жатқан бұтаулы талды қолтықтай үйге енді. Оны оң жақ қабырғаға жапсарлата салынған жатаған пештің ішіне сыйғанынша тығып, от қойып жатыр. Бірте-бірте өлеусірей жанған от гүрілдей лаулап, жас шыбықтың аяздаған бұтақтарын «шыж-шыж» еткізіп шарпи бастады. Бірден тұтанып лапылдай жанған отына риза болған ЬІғила шешей, енді ғана есіне түскендей, өз-өзімен бұрқылдап сөйлей жөнелді:

	– Шелегің түскір, қара пәле, қыс түссе болды құтырынып алатынын айтсаңшы?! Үйкүшіктеніп және ауыл арасынан шықпайды. Осындағы еркектерде де ес жоқ. Бәрі де бір жүрген маубастар... Әйтпесе бәлемді, шынжырлап тұрып аштан қатыра байлап тастамай ма?! Сонда көрер едім оның құтырынып кісіге ұмтылғанын... – Ығила есік ашып үйге кірген адамды да аңғарар емес. Көпіріп сөйлеп отыр. Жаңа ғана орталықтағы оқуынан қысқы демалысына келген кенже ұлы Қайсардың үйге енгенін байқаған да жоқ. Анасының ашулана айтып жүретін «қарабураның жайы екенін» ол бірден түсіне қойды. Ары қарай тұра беруге шыдамаған Қайсар:

	– Қарабураның жер-жебіріне жетіп болдыңыз ба? Ол не істеп еді, – деді.

	– Үй, бұл немесі кім өзі, тақылдап тұрған...

	– Мен ғой, тәте, Қайсармын...

	– А-а-а, – деп сасқалақтай орнынан тұрған шешесі:

	– Ой-й, құлыным-ау, аман-есен келдің бе? – деп бауырына басып аймалап жатыр. Ол жалма-жан баласын шешіндіріп, үй ішіне шам жағып құныперен болды да қалды. Екі-үш айдай көрмеген ұлының жанына қайта-қайта кеп үйіріле толғанып мәре-сәре боп жүр. – Жаным-ау, тоңыңқырап қапсың ғой, беті-қолыңды ысқылап жібер. Үйбай-ау, өзің кіммен еріп келдің?..

	– Жем тасушы абозшылармен...

	– Бәле, қарның да ашып келген екен ғой. Митыңдаған өгіз шананың жүрісінде не береке бар дейсің.

	– Жо-жоқ, тәте, жолда тоқтап, «Шүйіншіден» шай ішіп алғанбыз.

	– Ботам-ау, кімдікінен ішіп жүрсіңдер?

	– Анау ақыран шалдікі дей ме?..

	– Е-е, жөн-жөн, Қара Мәмидікі екен ғой. Ақтолқын бәйбіше бір маңызды адам. Барын аямайтын жан. Кімнің баласы екеніңді айттың ба?

	– Жоқ.

	– Бәсе, сендер әне сүйтесіңдер. Әкең атын естісе о байғұстар құрақ ұшып, жалбырақтап қалар еді.

	– Онсыз-дағы барын беріп, бәйек боп жатты.

	– Әне-әне, айттым ғой, олар сондай адамдар...

	– Тәте, оны қойшы. Жаңағы қарабура тағы бірдемені бүлдіріп пе еді?

	– Үй-й, қарабураның шелегі түссін. Шелегі түскір қаңтар келсе болды, жыл сайын ауыл ішін бүйі тигендей етеді. Бұрынғы буыршын күйіндегі түрі қайда, қазір тіпті түтеп тұр. Аузынан ақ көбігі бұрқырап, шабынғанда жаның шошиды. Дудыраған неме және өзі қыс бойы жарап шығады. Бала-шаға, қатын-қалашты әбден басынып алған. Тіпті, Момын шал болмаса, үйден шыға алар түріміз жоқ. Бұл фермада сол кісіден басқа жасқанары болсайшы...

	«Ә-ә, онда оны мен жуасытсам қайтер еді» деген ой Қайсардың бүйірін бүлк еткізді. Ол қашаннан мұндай іске қиялы мол, құмар-ақ. Бірақ «тыс-с-с» деп дәл осы арада ештеме дей қойған жоқ. Әйтсе де, каникул бойы айналысар ермегін тапты. Бұның мына ойын естісе анасының жүрегі аузынан шығып кетері қақ... Ойша қарабураның жасын есептеген ол: Мен бірінші класқа барғанда, ол кішкентай ғана ботақан болатын. Онан бері бес жыл өтті. Қазір, міне, мен бесінші класта оқып жүрмін...» Сөйтіп ол қалай болған күнде де бір қызықты бастауға белін буды...

	Кешеден бері ата-анасының қасында боп мауқын басқан Қайсар, кіріп-шығып қарабураны аңдумен жүр. Оның көбіне-көп қора сыртындағы ұзынынан-ұзақ етіп маялаған шөптің жанынан шықпайтынын көңіліне түйіп алған. Қарабура өрістеп кеткенде дереу маяның қасына кеп айналып ұзақ жүреді. «Не істесем екен? Қандай амалы бар? Ең бастысы жазым болмаудың жайы...» Осыларды жан-жақты ойластырамын деп «қиялшыл» Қайсардың өзінің де басы қатты. Бірақ оның бірдемені ойына алып істеймін десе, тындырып бітпей тоқтамайтын қырсықтығы тағы бар.

	Келесі күні ол маяның күншуақ жағында үйілген шөпке қарап-қарап тұрды да, әй-шай жоқ бұрқырата үңгіп маяның астын қаза бастады. Қаратер болған ол қуыстың ішіне сүңги кіріп көрді де, тағы да тереңдете түсті. Қуысты созыла жатып қолын созғанда ұшы көрінбестей етіп үңгіп болды да, аузын шөппен көлегейлеп үйіне қайтты. Ендігі бар ынта-жігері, ертең ерте келіп қарабурадан бұрын жаңағы жасап алған қуысына ену. Арғы жағын мезгілінде көре жатпақ...

	Бүгін күндегісінен ерте оянған Қайсар әкесімен бірге отырып тамақтанып алды да, жылы киініп далаға шықты. «Аяз» атты дөкейің айғайлап тұр екен. Қыбыр етсең басқан жерің сықырлап күрт-күрт етеді. Әне түлкі тұмағын милықтай киген түйеші Момын қарт та қора жаққа кетіп барады. Әлде жүрексініп тұр ма. Қайсар бірқыдыру есігінің алдында айналшықтап жүрді де, кенет маяға қарай асыға жөнелді. Келе кешегі жасап кеткен қуысын қайыра қарап шықты да, тағы да біраз тереңдетіп алды.

	Ол шөп қуысына әуелі лып еткізіп қолындағы шыбығын сүңгітіп жіберді де, артынша аяқтарын алға жіберіп, шегіншектей өзі де кіріп көрінбей кетті. Тәуекелге бел буған ол, енді не болса да қарабурамен шайқасып көрмек.

	Жылы қорадан шыққан түйелер де керіліп-созылып, шаңыта шытынап құлақтанып тұрған күнге маңқия қарап маң-маң басады. Тек соңына таман шыққан қарабура ғана өз-өзімен алысып теңселіп келеді. Кердең-кердең басқан ол айналасына ызбар шашып тым тәкаппар қарайды. Әлден уақытта басын кекжеңдете тұрып, қамшыдай құйрығын тік шанша құмалақ тастап алды да, тура маяға қарай беттеді. Келе аузын толтыра жұлып-жұлып қарбыта асаған ол, шайнаған шөбін аспандата бүркіп жіберді. Кенет іргесінен бұлаң-бұлаң етіп көрінген қып-қызыл шүберекке тесірейе қалды. Жынына тиіп намысы жыртылғандай басын өркешіне соғып шабынған қарабура ұмтыла кеп қызыл шүберектің үстіне шөге бастады. Бар салмағымен итең қаққан ол өзінше ырғай жаныштап жатқандай... Қайсарға да керегі дәл осы болатын. Ол ең әуелі қолындағы шыбығымен түртпектеп көріп еді, бұрынғысынан бетер ырғақтап жаны сүйсінген қарабура міз бағар емес. Ол бұрынғысының бос әуре екенін әбден түсінді. Не істерін білмей ойланып жатыр. «Қалайда қарабураның жанына батырып ауырсынту қажет. Бірақ қайтіп?..» Бір сәт бөгеліп қалған Қайсар шалбарының қалтасына қолын салып кішкентай ғана ақ бәкісін алды. Жамбастай жылжып жақындай түскен ол бураның қабырғасына шанши сұғып тіліп жіберді. Жын қаққандай орнынан атып тұрған қарабура «мыңқ» етіп үн шығарған жоқ. Қабырғасынан аққан қанға да қарамай, екі өркешін жұлып жеп аласұрып тұр. Шатынаған көздері шөп астындағы қуысты ішіп-жеп барады. Осы кезде Қайсар шыбық ұшына байланған шүберегін тағы да желп-желп еткізіп шамырқандыра түсті. Не істерін білмей қанталаған көздерінен от шашқан қарабура аузынан ақ көбігін ағыза тағы ұмтылды. Ол қаздай созған мойнын қуысқа әкеп қойып кетті. Азу тісін шақырлатып астаудай басының кептелгеніне қарамай жанталасып жатыр. Оның танауынан шыққан дем жып-жылы боп, қуыс түкпіріне қарай жабыса түскен Қайсарға ап-анық білініп тұр. Сасқалақтап қалған ол Қарабураны дәп өсте қояды деп ойламаған еді. Дүрсілдеген жүрегі екі құлағын тұндырып барады. Адам иісін сезіп түрған қарабура да аласұрып басын қуыстан шығарар емес. Бағанағыдан көрі қараңғы қуысқа көзі үйрене бастаған Қайсар бура тұмсығының өзінен әлдеқайда алыс екенін анық аңғарды. Өз-өзіне кеп жүрегін тоқтатқан ол тағы айла жасар амал іздей бастады. Дереу қолындағы шыбығын екіге бөлді де, ұштарын жонып істік жасауға кірісті. Мына тапқан айласына өзі-дағы мәз. Қуанышы қойнына сыймай жігерленіп кетті. Ол дайын болған істігін екі қолына алды да жайлап жақындап кеп, «пыс-пыс» еткен бураның танауына дәлдеп тигізген күйде «кірш» еткізіп бойлата сұғып жіберді. «Барқ» ете қалған бура өзімен-өзі әлек боп тыпырлады да қалды. Манадағы шатынап тұрған көзінен жас парлап жүр. Екі танауынан шығып тұрған істіктің ұштарын қан жуып кетіпті. Арпалысып әлекке түскен бура тайраң қағып өрістегі түйелерге қарай қаша жөнелді. Оның ұзаңқырай түскенін аңдып жатқан Қайсар шөп қуысынан шығып, ештемені сездірместен үйіне келді. Үйде ешкім де жоқ екен. Шешесі сиыр саууға кетсе керек. Ол алшаң басқан қарабураны жуасытып дедек қаққызғанына аса қуанышты. Үйдің іші жып-жылы екен, тоңазып қалған денесі жадырай түскен. Әлден уақытта сырттан аңырай боздаған дауыс естілді. Қолындағы шелектерін даңғырлата үйге кірген шешесі:

	– Япыр-ау, мына қара шелекке бірдеме көрінер. Өзінің дауысы неткен ащы еді. Желігінен де айыққан ба деймін, ешқайда да бұрылмастан тура Момынның үйінің алдына барып тоқтады, – деп сырттағы көрген-білгендерін айтып тауыса алмай жүр.

	Өз көзімен көрмек боп далаға асыға шыққан Қайсар, себетінің есігінен баспалап қана байқап түр. Бура басын жерге созып жіберген бойы шөгіп жатыр екен. Оны бір айналып шыққан Момын ақсақал, енді ғана көрді-ау деймін, тоқтай қалып танауындағы қос істікке үңілді. Өзімен-өзі күңгірлеп бірдеме деп сөйлеп жүр. Бірақ қанша құлағын тосқанмен Қайсар шалдың сөздерін анық ести алмады. Түйеші шал қос қолдап тартып істіктерді кеңсірігінен жұлып алғанда, бураның дауысы жеті қат көкке жеткендей болды. Шыққан үннің аяныштылығы сонша, тіпті естіп тұрған Қайсардың өз жүрегі де дір ете қалды. Ұшып түрегелген бура жанына батқан ауырсынуға шыдай алмай, беталды тайраңдап барады. Содан біраз күнге дейін ол бұрынғы қалпынан айрылып жұп-жуас боп жүріп жатты. Өстіп жүргенде Қайсардың оқуына қайтар уақыты да таяп қалған болатын. Бір күні ол әкесінен қоярда-қоймай бурыл атты сұрап серуенге шықты. «Тұлпардың тұяғы» деп жанындай жақсы көретін бурылып әкесі өзі ерттеп берді. Ол баласының ықшам қимылды сергек сезімін іштей қатты ұнататын. «Атқа мініп далаға шығып қайтайын» дегенін де өзінше ұғынып, іші жылып қалған. Аңшылыққа әуес әдетімен ол бурыл атты қыс айларында үнемі бабында ұстайтын. Тек баласының меселін қайтарғысы келмей ғана рұқсат етті. Қайсар манадан бері алшаң басқан бурылының аяңымен-ақ бірсыпыра жерді аралап шығыпты. Қайта-қайта қолы тоңази берген соң, ұшына қорғасын салдырып өргізген әкесінің сары ала қамшысын ертоқымның алдыңғы қасына қыстырып қойған. Аздап қана тоңыңқырағаны болмаса, көңіл-күйі сергек. Ыңылдап жай ән айтып келеді. Алған беті ауылдың түстік бетіндегі қалың маялы жазық. Сондағы шөп тасып жүрген абозшылардың тақтақ жолына түсіп үйге қайтпақ. Көбіне соқпақ ізбен жолсыз жүргендіктен бе, астындағы бурыл да бусана бастапты. Бірақ қос құлағын қайшылап сәнмен жүретін бурыл, жол үстіне шығысымен-ақ төрт аяғын тең тастап бөкен бүлкек аяңға басты. Өзінің табиғатына біткен тектілік болар, еш уақытта елпек-селпек етпейтін жануар. Қайсар дағы манадан бері көрген қыс суреттерінің әсерінен айыға алмай отырған. Қолындағы тізгінін бос қана ұстап жайлы аяңның ырғағымен тербетіліп келеді. Әлден уақытта ол, ытырына қап, оқыс ұмтылып шаба жөнелген бурылының үстінен түсіп қала жаздады. Іле арт жағынан шыққан айғайға қараса, Момын шалдың алдында құстай ұшып келе жатқан қарабураны көрді. Тебіне түсіп бурыл аттың бар шабысына басқан Қайсар, ертоқымның алдыңғы қасындағы қамшыны алып оң қолына қымқыра ұстады. Артынан шыққан тасыр-тұсыр бірте-бірте жақындай берді. Бар пәрменіменен көсіле шапқан ат та оқша зымырай зулап келеді. Әуеліде қатты шошып сасқалақтап қалған Қайсар да, енді өзіне-өзі кеп, қолындағы қамшысын оңтайлай берді. Онан кейінгі болған уақиғалар оған көрген түстей күңгірттеніп, шым-шытырық елес сияқтанып кетті. Әйтеуір, ағып келе жатқан бурыл, жолдан тайқақтап бұрыла бергенде, ат сауырына аз-ақ қалған бураның арандай аузын анық көрді. Осы сәтте оның, жылт ете қалған санасында, денесіндегі қаны қатып миы мұздап бара жатқандай бір әсер қалыпты. Тек «не боса да» деп қолындағы сары ала қамшысын құлаштай сілтегені әлі есінде. Апай-төпей болған осы сәттердің өзі, жарқ ете түскен найзағайдай, қас кағымдай уақыттың ішінде өтті де шықты. Төңкеріле төніп төбесінен құламақ жойқын апат әлдеқалай жерге сіңіп кеткендей тына қалды. Қайсар анадай кетіп артына қарағанда, жол шетінде басын шайқап «бө-ө-өбе-леп» тұрып қалған бураны көрді. Таяп келген Момын қарттан қорықты ма, бура бір түрлі бір мұңлы дауыспен боздап ұзай берді. Бірақ оның төрт аяғы төрт бөлек дүниедей берекесіз қозғалатын сияқты. Құдды жаңа туған ботадай жасқаншақтай қозғалып кетіп барады. Бураның екпіндей кеп кілт тоқтаған жол шетіне жеткенде, атынан домалай түскен Момын қарт қар үстіне бірдемені тапқандай күйбеңдеп жатыр. Қатты қорыққандықтан ба, сал-сал болып шаршаған денесін енді ғана сезінген Қайсар астындағы атын ілби бастырып түйеші шалдың жанына келді. Белін жазып қаңқая түзелген Момын ақсақал:

	– Қарағым-ай, өзің бір ажалдан қалыпсың-ау. Сақтайын десе тәңірдің шарасы неткен мол еді. Мынау ғайыптан келген себеп қой, – деп алақанындағы түймедей ғана қара затты көрсетті.

	– ?!

	– Анау, қара пәленің бір жақ көзі ағып түсіпті. Бұлай болмағанда...

	Олар қатарласа жүріп үйге қарай кетіп бара жатты. Бір-біріне бұрыла сөйлеп әңгімелесіп барады. Шағын ферма бұл болған уақиғаны аз уақытта-ақ құлақтанып үлгіріпті. Олардың екі-үш күнгі әңгімелері осы жайлы болды. Қарабура болса өрістен сол күні әрең оралды. Оған орай тиген қамшы сол жақ көзін жаралап, оң көзінің қарашығын түп қотара ағызып түсіріпті. Сөйтіп ол қарыс қадамы мұң болып қорадан шыға алмай қалды. Қайсар болса қысқы демалысын осылайша өткізіп, орталықтағы оқуына кетті...

	Байқап тұрса, тіршілік дегеннің өзі бір қызық дүние-ау. Сол жақ көзі шала көретін боп жазылғаннан кейін қарабура мүлдем буралықтан қалыпты. Әлде «көп асқанға бір тосқан» деген осы ма?!. Ол жасып қалған жігерін қайыра қайта жандыра алмаған тәріздес. Оны қалған ғұмырында ел «жалғыз көзді Қараатан» атап кетіпті.

	Алматы, 1974 жыл.





АЙЛАКЕР БАЛА


	Әңгіме



	Асқар сабағынан жаңеректе ғана оралған. Бұрынғыдай емес, күнде қайталанатын жаяу-жалпы жүрістен қажиын депті. Бірақ амал қанша? Оқу керек! Мектеп – біреу-ақ. Оның өзі де осыдан үш-төрт шақырым жердегі орталықта орналасқан. Қыстыгүні таң қараңғысынан тұрып, дірдек қағатын шақтарын айтсаңшы?! Қайта уақыт ұзарып күн жылынғаннан бері жақсы болды.

	Ол әдеттегісіндей, келе тамағын ішіп, сабақтарын әзірлеп болды да, етпеттей жатып кітап оқуға кірісті. Оның бұл былтырдан бері қалыптасып келе жатқан әдемі бір әдеті еді. Кітапты үзбей үнемі сүйіп оқығандықтан ба, ол еш уақытта жалыққан емес. Кешегі көрер көзге тентектеу Асқардың бұл күндері мінезі де жұмсарып, сыпайы күйге ауысып, бір түрлі сабырлылық тапқан. Оның таралғыдай тартылып өсіп келе жатқан денесімен қоса ойының да тереңдегені байқалады. Қолындағы кітабының қызығына батқан ол, үй ішінің алакөлеңкелене бастағанын да аңғармаған екен. Сырттан кірген шешесі:

	– Қарағым-ау, мына тас қараңғыда не бітіріп жатырсың? Қолыңдағы тағы кітап па? Ол немеңді оқитын болсаң, жөнімен оқымайсың ба? Бүйте берсең көзіңнен не қалады? – деп толып жатқан сұрақтармен төпеп-төпеп алды.

	Бұл – Қатша шешейдің өз пәлсапасы. «Жас адамға уағыздан гөрі сілтей-міней қойылған сұрақтар артық. Қалайда қойылған сауал жүректің өзіне тиеді. Өз мініне орай оған үлкен де, кіші де ойлануға тиіс» дейтін. Шешесінің бұл мінезіне бойы үйреніп кеткен Асқар:

	– Жарайды, тәте, жарайды, – дегеннен басқа ештеме де айтқан жоқ. Ол керіле-созылып бойын жазды да, жылдам жиналып орнынан тұрды.

	– Ой, әдіре қал, жаман неме. Сенің әйтеуір уәдең де көп, жарайдың да көп.

	Еркек адам бір айтқаннан кейін сөзінде тұрмай ма, тәйірі...

	– Тә-те-е, тә-те-е...

	– Қойдым, қойдым. Айналып кетейін, ботамнан... Шешесінің құшағына сүңгіп шыққан Асқар ерекше бір сәби сезімменен көңілденіп, сыртқа бармақ боп киініп жатыр. Әп-әдемі қоңыр үнімен ыңылдай түсіп ән айтып жүр. Шешесі ондық шамның пиаласын сүртіп үйдің ішін жарықтандырды.

	– Жарығым, сені сыртта Қалым шал күтіп тұр. Бір шана шөбі бар. Шананы осы жерден сұрап алған-ау деймін. «Асқаржан шананы алып қайтсыншы» деп жаңа жығыла жабысып еді. Шалдың меселдесін қайтарма, балам.

	– Қараңғы түсіп кеткен жоқ па?..

	– Е-е, қайтер дейсің, бір жетім адам ғой. Көңіліне қаяу түсіре көрме, қарағым. Өз кіндігінен сендей бір «боқмұрыны» болса, маған күні түсіп несі бар...

	– Жарайды, тәте, барып қайтайын, – деген Асқар жылы киініп ап шығып кетті.

	Жалбырақ қағып қуанып қалған Қалым шал жеткенше әр түрлі әңгімелер айтып, «адамдықтың өзі де азғантай ғана нәрселермен танылмақ» деп, өзінің өткен-кеткен өмірінен көптеген мысалдар келтірді. Үйіне жетісімен мені «жылынып ал» деп ішке енгізіп жіберді де, өзі шанадағы шөпті шарбақ қораның тебесіне шығара бастады. Оның табиғатынан бар қарулылығын ауыл болып аңыз етіп отырады. Көмектеспекші боп сәл отырып бойы жылынысымен далаға шыққан Асқар бос шанаға бастырығын таңып жатқан Кәкеңнің қасына келді. Белін жазып, маңдайының терін сүрткен ол:

	– О, азамат, тамаққа қарамайсың ба? – деді.

	– Жоқ, ата, мен ақшам батпай үйге жетіп алайын.

	Аспанның батыс жақ етегі әлі де бозамықтанып тұр екен. Батып кеткен күннің қызғылтым нұры сөне бастапты. Шығыстан қаптай жайылған қараңғылықтың әр жерінен шоршып шыққандай жарқыраған жұлдыздар шоғыры молая түскен. Бірақ көктем кешінің айсыз қараңғылығы өз үстемдігін ала бастаған еді. Айналада әр жерде қарауытқан маяның орындары менен шұбыра жосылған малдардың іздері көрінеді. Дала төсіндегі көктем лебін анық сезінген Асқар төңірегіне жіті көз тастап елеңдеп келе жатқан. Әлден уақытта мойнын созып үңіле қалған ол, сонадайда жатқан маяның орнында шоқайып отырған итті көрді. Бірақ «иен далада жүрген не қылған ит» деген ой дір еткізіп денесін шарпып өткендей болды. Ол көзін уқалап қайыра қарады. Манағыдай емес, көлбең қағып қозғалатын сияқты. Анықтап қарауға жасқанған ол, өгіздерін қыстай айдап желдірте жөнелді. Бірдемені сезгендей, бірін-бірі итеріп жолға таласқандарын қоя қойған өгіздер де зытып келеді.

	Асқар ақырын баспалап артына қараса, манағы иті арттарынан еріп келеді екен. Иттей емес, сүмең қаққан жүрісінде бір түрлі бір ызғар бар. Секем алып сескеніп отырған Асқардың көңілінде «қасқыр... қасқыр...» деген суық ой бар денесін қарып өткендей болды. Ол дір-дір еткен бойын әзер ұстап, айналасын сипалап қару іздей бастады. Қолына түскен айырды мылтықша кезеп қалт бұрылған Асқар, таяу кеп қалған «иттің» қас қаққанша жол шетіне ыршып түскенін көрді. Біразға дейін ермей мелшие қарап тұрды да, тағы-тағы бүлкек қағып жақындай түсті. Асқар енді шынымен де сасайын деді. Не істерін білмей сипалап қалталарын қарай бастады. Сылдыр еткен сіріңкенің дыбысымен есін жиғандай болды. Бір-екі рет қолындағы шырпыны жарқ еткізіп лақтырып жіберді. Бірақ керенау басқан «көк ит» қалар емес. Асқар енді еш ойланбастан мойнына ораған шешесінің ескі шәлісін жұлып алды да, айырының ұшына байлап от қойды. Қурап тұрған қу шүберек майдай еріп лап-лап етіп жана бастады. От жарығы жеткен жерден ештеме де көрінбейді. Айналасы қап-қараңғы түнек боп тұнды да кетті. Ол абалап үрген өз ауылының иттерінің дауысын естіді. Байқаса, ауылдың бар иті өре түрегеліп өзіне қарай шапқылап келеді екен. Өгіз шананы көрген олар арқалана түсті ме, тоқтамастаи зу-зу етіп өте шықты. Қарсы жолықкан кісі тұлғасын көріп, өгіздер де жүрістерін бәсеңдетті. Асқар алдынан шыққан анасын көріп қуанып кетті. Олар арт жақтағы ұлар-шу боп жүрген иттерге құлақ түріп бір сәт тұрды да, қораға қарай бұрыла берді. Өгіздерін доғарып отқа қойысымен үйлеріне қарай беттеді. Есіктерінің алдына жеткенде, жаңағы ит үріп жүрген жақтан, қыңсылай ұлыған жалғыз қасқырдың дауысын естіді...

	Алматы, 1975 жыл.





ТУҒАН ЖЕР


	Әңгіме



	Вокзал іші ығы-жығы. Бірі кіріп, бірі шығып сапырылысып жүрген жұрт.

	Әр түсті, әр тілді халықтың өкілдері.

	Менің мінетін поезымның келуіне санаулы-ақ минуттар қалған.

	Бір кезде айналамда отырғандардың бәрі де елең ете қалды. Шығар есіктің маңдайшасында ілулі тұрған репродуктор сәл зыңылдап тұрды да хабарлаушы әйелдің даусы естілді. «Тыңдаңыздар, тыңдаңыздар, жолаушы азаматтар! Бірінші жолда тұрған «Москва-Ереван» жолаушы поезына отырғызу басталды», – дегенді бірнеше рет қайталап айтып жатты. Бірлі жарым адам болмаса, көпшілігі тыныш отырған жұрт орындарынан қопарыла қозғалып кетті. Адамдар асыға жиналып, лек-легімен жүгіре басып өз вагондарының алдына келіп ішке кіріп жатыр.

	Сол білегімде жұқалтаң плащым бар, оң қолыма шағын чемодан ұстаған мен де ел қатарлы вагоныма еніп, өз купемнің есігін аштым.

	Купеде сақал мұртына ақ кіріп қалған еңгезердей, қаршыға қабақты, бүркіт тұмсықты, қой көз, қоңырқай жүзді егде тартқан адамнан басқа жан жоқ екен.

	Есік алдында сәл кідіріңкіреп Кавказ халықтарының қайсысынан екенін жыға ажырата алмасам да сәлемімді мұсылманша бердім:

	– Уағалайкум-уәс-сәлем! – Қарт сәлемімді даусын соза қабылдап, қарсы жүріп кеп, қолымдағы чемоданды алып, ықылас білдіріп жатты.

	– Жо-жоқ, ақсақал, мазаланбаңыз, өзім қоямын ғой, – дегеніме қарамай, чемоданымды орналастырып койды да, алақанын жая төрді нұсқап:

	– Ал, кәнеки, жоғары шығып жайғас, балам, – деп орнына барып отырды. Үлкен кісінің осыншама көрсеткен ілтипатынан қысылыңқырап, әлі де өзімді-өзім жинап ала-алмай қипақтап отырғанымды сезді білем, бір кезде қарияның өзі сөз бастап мені әнгімеге шақырды.

	– Балам, бұл купеге сен бұрын келіп, осылайша қарсы алмаған болсаң сені мен сөккен болар едім. Ал бұрынырақ келіп қалған екенмін, сақалымды сатып отырып алуға менің де ешқандай қақым жоқ. Кішісі үлкенін, үлкені мейманын қастерлеп өскен шығыс елдерінің осынау бір абзал қасиеті ұмытылмаса екен деймін. Әлбетте, сырттан кірген адамды үй иесі бар ықыласымен жылы қабылдаса, ол оның көңілін өсіріп, мерейін көтергені. Сонда ғана ізгі жүректер шаңырақ астында жарасымдылық тапқандай. Балам, мына бір сөзуар шал маза бермеді-ау дей көрме, реті келген соң сөйленіп жатқан сөз ғой. Өзің қай елдің ұланы боласың, алған бетіңнің жөні қалай? – деді.

	Мен жаңағы бір әсерлі ойдың құшағынан бірден шығып кете алмай, сәл кідіріп барып:

	– Елімнің жөні қазақ, жерімнің аты – Сарыарқа. Жазғы демалысымда Қара теңіз бойына барып қайтсам ба деп келемін. Иә, ақсақал, өзіңізге де жол болсын. Қай жақтан келесіз? Ол бірден үн қатпай, терезеден сырғанай ағып қалып жатқан көкжиекке телміре қарап отырды да:

	– Балам, мен тағдырдың кемесімен дария жүзіп, жағалауына шыға алмай аңсаумен жүріп ғұмыр кешкен жанмын. Осыдан жарты ғасыр бұрын, өзің көрем деп келе жатқан абхаз тауларының бір қойнауында жігіт болып қалған шағымда замана дүрбелеңімен адасып, елден шығып кеткен болатынмын. Шетте жүріп ерен де, ер де атандық. Ғылымның тереңіне де үңілдік, бірақ осының барлығы да есейе келе туған жеріме деген ыстық сағынышымды баса алмады. Міне, содан бері орала алмай, туған жерді түсімде ғана көріп, қол созып талпынсам да жете алмай жүруші едім. Сәті түсіп, орта жастан асып егде тартқан шағымда туған елдің дәмі тартып, өскен жерге оралып келе жатқан бетім бұл, – деп кеудесін кере еркін бір дем алды. – Ал, Мұхтар, енді кешкі астың қамына кіріселік, – деп орнынан жадырай көтерілді.

	Қария дастарқан үстінде тым сергек, көңілді отырды. Менің Мұхтар деген есімімнен шығарып Әуезовтің «Абай» романы жайлы аса құрметпен құштарлана әңгімеледі.

	– Мұхтар, сенің далаң қандай кең болса, халқыңның табиғаты да сондай екенін мен ертеден білем, – деді ол. Ал Әуезов өзінің «Абайы» арқылы өз халқының сол дарқан қасиетін бар әлемге парасатпен паш еткен азамат. Мұндай ұл туғызған халықтың әлі де талай жақсы есімдер бермесіне кім кепіл. Сенің халқың бауырын ұясынан жаңа көтеріп, серпіле ұшқан бала қырандай ғой.

	Екеуміз де төсекте үнсіз жатырмыз. Қупеміздің іші алакөлеңке. Әрқайсымыз өзімізше ой үстіндеміз. Мен болсам осынау жұмбақ адамның манағы қысқа ғана тебірене айтқан өміріне таңырқаймын. Соны өзімше әр түрлі жорамалмен ойша жорып шешуін іздеймін. Еңгезердей денесінде қайрат қайнап, от ойнаған абхаз шалының не ойда екенін кім білсін... Осылайша жатып ұйықтап кетіппін. Таңертеңгілік оянсам ақсақалым жуынып-шайынып, сол күнгі шыққан газет-журнал беттеріне үңіліп отыр екен. Мен жайымен тұрып, жиналып жуынып келгенімше ол дастарқан жайып дайындап та қойыпты.

	Біздер ас ішіп, анау-мынауды әңгімелеп ұзақ отырдық. Енді жетер жер де, түсетін мерзіміміз де таяп қалғанға ұқсайды. Бір кезде қарт орнынан тұрып, жаныма жақындап келіп:

	– Мұхтар, сен менің өз отанымда алғаш рет сыр шертісіп әңгіме құрған адамымсың. Сондықтан, қазір түскеннен кейін, айрылысып кетуіміздің жөні жоқ. Сен менің жеріме, туғандарымның ортасына барып үш-төрт күн қадірменді қонағым болуыңды өтінемін, – деді.

	Бірден не дерімді білмей қалдым.

	– О, не дегеніңіз отағасы, рақмет, сізбен бірге болған бір тәулік уақытымның өзі сан рет қонақ болғанымдай емес пе. Аңсап келген ел-жұртыңызбен алаңсыз дидарласып мауқыңызды басыңыз, – деп ризашылық көңілімді білдірдім.

	– Ай, балақай-ай, менің осыншама қуанышыма сен ортақтассаң азайып қалар деймісің. Сыпайылықты қой, бірге боламыз, – деп төрелігін де, ықыласын да қоса айтты. Екеуміз де терезеден жарқырап көрінген теңіз бетіне үңіліп қарай қалдық. Оған балалық шағының аяулы бесігіндей көрінсе, маған көз алдымда ашылған жаңа бір бейтаныс ғаламдай болып көрінеді. Көкжиегіне көз жетпейтін теңіз бетінің айдыны ашық, тып-тыныш екен. Бірін-бірі баяу қуалаған майда толқындармен өрнектелген су беті батсайы қара пүлішке ұқсайды. Үстіндегі ұшып қонған ақ шағалалары жалт-жұлт етіп, күн нұрымен шағылысады. Теңіз үстіне мінбеленген зеңгір-зеңгір таулар, тәкаппар тұлғасымен су бетіне төніп тұр. Тау беттерін құзар басына дейін қара-көк бояуға малынған ну ормандар басқан. Мен осынау ғажайып суреттерге елітіп тұрып, енді жанымда тұрған қарияға жалт қарасам жаудыраған жанарына кесек-кесек жас моншақтары іркіліп келіп, шарасынан асқан сағыныш маржандарын төгіп тұр екен. Мен осыншама тағдыр тауқыметін кешкен қажырлы адамның бұлайша босап егілгеніне таң қалдым.

	Осы кезде жүрісін баяулатып барып поезымыз да тоқтады.

	Адам жүрегінің алақандай кеудесіне сыймай алабұртып алқынтқан кезі-ай десеңізші. Сағынысқан ыстық құшақтардың жан күйдірер жалынының ортасында тұрғандаймын. Жыласып-сықтасқан жұрт сабасына түскеннен соң, жеңіл машинаға отырып жүріп кеттік. Жанымда отырған қарт машинаның әйнектерін ашып тастап, самалдай ескен салқын ауаны қомағайлана жұтып, кірпігін қақпастан жол жағасындағы, туған жерінің қатпар-қатпар жартастары мен ну орманынан көз айырмайды. Қараторы балаң шофер де машинасын жайымен ғана жүргізіп келеді. Сәлден соң анадайдағы бір бұрылыста көрінген көлді байқаған қария соған барып тоқтауды өтінді. Келген бойы есікті серпи ашып жедел түсті. Көл жиегіне жата қалды да, суды сіміре-сіміре жұтып, бетін суға малған күйі қыбырсыз қалды. Беті-қолын ұзақ жуып, әбден масайрап жан рақатына батты. Су расында да ғажап екен.

	– Отағасы-ау, неғылған тәтті су еді, – дедім мен.

	– Иә, Мұхтар, бұл көгілдір көл жайлы халық аузында аңыз боп кеткен жыр да бар, – деп көл бетінен көзін ала алмай, жанары жаудырап бір сәт ойланыңқырап есіне түсіріп тұрғандай үндемей қалды да, тамағын кенеп сөзін бастады.

	– Ертеде осынау алқапта, жалғыз үйлі абхаздық бір шал мен кемпір өмір сүріпті. Жұқалтаң ғана шаруасымен күн көріп жүрген шал бір күні орманнан отын алып қайтып келе жатса, алдынан осы көгілдір көл тап болыпты. Шал айызы қанғанша суын ішіп, беті-қолын жуып, белін жазып тұрса, ерекше сергіп бойына әлде бір керемет қуат енгендей сезінеді. Сол күйімен көңілденіп үйіне жетеді. Ішке кіріп келе жатқан шалын көріп қалған кемпірі, сөзге келе алмай шалқалап барып талып түсіпті. Істің мән-жайына түсінбеген шал сасқалақтап жүріп, кемпірінің бетіне су бүркіп тұрғызып алады. Есін жиған кемпірдің екі көзі шарасынан шығып, таң-тамаша күйде отыра береді.

	Кемпірінің бұл жайын ерсі көрген шал:

	– Ау, кемпір-ау, не болды саған?! – деп таңырқаған күйі тұрып қалады.

	Шалының дауысынан барып есін жиған кемпір:

	– Құлдық-ау, сен баяғы жиырма бес жастағы қалыбыңа келіпсің. Бұл неткен сиқырлы күш?! – деп кемпір жүгіре басып сүзгі айнасын алып кеп, шалдың алдына тосады. Айнадан жүзін көрген шал таң-тамаша қалып, бетін сипап, әр жерлерін шымши ұстап байқап көреді.

	Шындығында да жап-жас жігіт қалпына келген. Бұл күйіне сенерін де, сенбесін де білмей аңтарылып қалыпты.

	– Шалым-ау, мұның сыры неде? – деп жалбарынады кемпірі. Шал сонда ғана барып манағы көлді, оның кәусәр суын есіне түсіреді. Мән жайын естіп алған кемпір сүзгі айнасын қолтығына қыса салып, жүгіре басып көл жағасына жетеді. Келе суға бас қойып құныға жұтқан кемпір тәбетіне қарамай жұта беріпті, іше беріпті. Одан қалса екі қолымен уыстай қармап беті-қолын жуа беріпті. Бір уақытта сүзгі айнасын алып қараса, жиырма бес жастағы балбыраған ару ажарына енген екен. Бір сәт қызықтап, айнадан көзін ала алмай отырған кемпірдің есіне он бестегі бой жеткен кезі түседі. Тағатынан айрылған ол, қос қолдап бетін жуа береді. Бір кезде айнасын алып жүзін көрсе, сол бір он екіде бір гүлі ашылмаған он мен он бестердің арасындағы бала шағына қайта оралыпты. Бұнысына сонша шаттанып қуанған кемпір суды алып бетіне шаша беріпті, шаша беріпті. Кемпір онан әрі не болғанын білмейді.

	Арсы-күрсі болып, алқына жүгіріп қосағын іздеп көл жағасына келген шал, кемпірінің шәлісіне құндақталып жылап жатқан қыз баланы көтеріп үйіне қайтыпты.

	– Міне, халық аңызы осылай еді, – деп ақсақал әңгімесін доғарды да, орнынан көтеріліп толқып келіп машинаға отырды. Біздер бірсыпыра уақытқа дейін үнсіз келе жаттық.

	Бір кезде балаша қуанған қарт қолымнан тартып:

	– Мұхтар, қарашы, сонау беттегі таудың көркінен көз ұялады емес пе? – деді.

	Нұсқаған жағына көзімді тіктей қарап қалған күйі:

	– Шындығында, бұл неғылған сұлу сурет. Нұрға оранып тербеліп тұрғандай ғой, – деп таңданып қалдым.

	– Ә, солай ма.. Бұл да бір ерекше көрікті жер. Бұның да өзіне байланысты аңызы бар, – деп сөзін аяқтай берген оған айтып беруін өтіндім.

	– Жарайды. Ал, кәне, тыңда, – деді де әңгімесін бастап кетті.

	«Бұл жерде баяғыда осы маңға билігін жүргізіп тұрған ханның сарайы болыпты. Ол ханның жар дегенде жалғыз қызы бар екен. Оның сұлулығына тең келер бұл ғаламда жан болмапты. Өсіп, бой жете келе ол қыз хан сарайында жалшы болып істейтін кедейдің бір жалғыз ұлына ғашық болыпты. Жігіт сегіз қырлы, бір сырлы, тұла бойына өнер дарыған азамат екен. Өзі батыр, әрі сал, әмбе әнші жігіттің даңқы аймағына белгілі болған. Сөйтіп жүргенде бір күні ел шетіне жау тиіп, халық болып қару алып майданға аттанады. Олардың ішінде жаңағы жігіт те кетеді. Жауын жеңіп, азаматтардың тірі қалғандары еліне оралыпты. Ал анау жігіт асқан ерлікпен сол жаугершілікте қазаға ұшырапты. Бұны естіген ару қыз еңірегенде етегі жасқа толып, тауды кезіп биіктен-биікке көтеріліп жүре берген. Оның көз жасынан ұшқан бу тұманға айналып, тау шыңдарын орап алып, бүкіл табиғат мұңмен тербеліп, қыз қайғысынан қабырғалары қайысыпты. Сөйтіп аңыраған Арица қыз тау шатқалдарын жарып ағып жатқан Гагиа өзенінің бойына келгенде, оның өкси жылаған даусынан қарсыда тұрған тау шыңдарының бірі сырғанай келіп өзенге көлденең түсіп құлапты.

	Өзен суы біртіндеп көлге айналып жинала берген. Қасіретпен әбден әлсіреген қыз өз денесін осы көлге мәңгіге батырған. Содан барып бұл көлдің аты «Арица» атанған екен. Көлдің түбі Арица махаббатындай шегі жоқ, тұңғиық терең деседі. Ал мынау мұнартқан көгілдір сағым тау бетіне сыйлап кеткен сұлу қыздың жүзіндегі нұр екен деп әңгімесін аяқтады.

	– Әрине, бұл Арица көлінің табиғаты алыста жүріп, жерімді, елімді сағынып аңыраған менің жүрегімде сақталған тұмардай еді-ау. Кей кездерде түсімде көріп, жан рақатына батып, ертеңгілік тұрғанымда денеме ерекше бір қуат құйылып, сергектік пайда болатын, – деп күрсіне демін алып, менің әсерленген жүзіме жымия қарап отырып қалды. Менің құлағымды тұндырған әлгі аңыздың үні тұрса да, көз алдымда арқаның сұлу Көкшесі, Жұмбақтас пен Оқжетпесі тұрды. Олардың тербелген терең сыры мен таңдай қақтырған сұлулығы биіктеп өсіп бара жатқандай көрінді.

	– Мұхтар, біздің ауылға да жеттік, – деген қарияның қоңыр үнімен оянғандай болдым. Машинаның есігін жайлап ашып, сыртқа шықтық. Тау арасына орналасқан шағын ғана ауылдың ортасындағы еңсесі биік ақ үйдін алдында тұр екенбіз. Қонақтарын қарсы алуға келген ауыл адамдары шоғыр-шоғыр топтасып, үй сыртына жинала қалыпты. Жаңа ғана осынау топқа жетуге құлшына ынтыққан қария енді, міне, байсалды қозғалып, топқа карай жайымен аяңдап барады. Қарсы алушы жұрттан да шашау шыға қойған жан жоқ. Олар да жұптарын жазбастан баяу жылжып жақындап келеді. Сырттай байқап тұрған мен үшін осынау сәт ұзақ боп көрінді.

	Бірте-бірте қарсы жүрген жалғыз жан мен топ адамдардың арасы жақындай бергенде, оқшаулана шығып оқыс дауыстаған ақсақалды адамның үнінен сілтідей тұнған тыныштық шайқалып кетті.

	– Т-ел, қоз-ым, бау-ыр-ым! – деп жүгіре ұмтылған аксақалдың даусы саңқ етті де, дірілдеп барып кілт үзілді. Бар денесімен құлай келіп жолаушы қартты құшағына алды.

	Айқасқан құшақтар айрылыса алмай ұзақ тұрды. Иықтары дірілдеп, өкси жылаған шал, мынау қарияның тең құрбыларынан қалған көне көз досы екен. Барлық адамдармен тегіс амандасып болып, артынша жеңіл әзіл, әңгіме-дүкен қызып, егде тартқандар ертеде өткендерін естеріне түсірісіп жатты.

	Ымырт түсе сол кешке жиналған жұрттың ойын-сауығы да басталды. Шырқалған ән, тартылған күй, қыздарын қолтығының аясына алып, аяғының ұшымен бебеу қаққан тау жігіттерінің биіне ұласты. Қуанған елдің той-думаны екі күнге созылды. Ертеңінде екінші кештің асқақтай салған әні де, думаны да бір сәтке сілтідей тына қалды. Не болар екен деп аңырып отырып қалған маған жарқылдай күліп жақындап келген ашаң жүзді, орта бойлы жігіт қазақтың домбырасын ұсынып, ән айтуымды өтінді. Басқалары да қоштап ала жөнелді. Таңырқап, «япырау!» дегендей домбыраны алдыма көлденең ұстаған күйі отырып қалсам керек, бір кезде домбыра ұсынған жігіт:

	– Мұхтар, қайдан келіп, қалай пайда болды?! – деп отырсың ба. Таңданбай-ақ қой, бұл домбыра аулымыздағы асыл қазынамыздың бірі. Анау бір жылы студенттік шақта, жұмысқа барғанымызда, қазақ бауырластардың маған арнайы сыйға ұсынған бұйымы еді, – деді.

	Ойда жоқта шалғайда жүріп тап болған домбыра сырына енді ғана түсінген менің көңілім өрекпіп, ежелгі достар ортасында отырғандай желпініп кетті.

	Домбыраны күйге келтіріп біраз отырдым да, кілт бастап «Сарыарқаны» тарта жөнелдім. Қос ішектен күмбірлеп шыққан адуын үн биіктеп барып сорғалап кеп тына қалғанда, жанымда отырған қариям білегімнен ұстай алды.

	– Япырау, мынау күйдің сарыны, елімді аңсап жүрген кездерімдегі менің көңіл-күйіме ұқсайды ғой! – деді.

	Аруақтанған көңілім саусағыма дем беріп, екі ішекті безілдетіп «Серперге» бастым. Жұрт демін ішіне тартып, тасқын күйдің ырқында отыр. Күй соңы аяқтала беріп, асқақтай шырқап қайта көтерілетін жеріне келгенде, қасымдағы қария орнынан ұшып тұрып:

	– Шіркін, көңіл, серпілген шағың осындай-ақ болар,— деп домбыраның басын қос қолдай ұстап тұрып қалды.

	Осы кезде абхаздың үлбіреген жап-жас қызы алдыма келіп иіліп кестеленген ақ жібек орамалын ұсынды. Мен үшін бұдан артық бақыт, бұдан артық арман болған жоқ. Өз халқымның ардақ тұтар асқақ өнері, басқа елдің де жүрегінен жол тауып, ләззат бергенін көзіммен көріп отырмын. Жұпар иісі аңқыған ақ жібек орамалды домбырамның басына байлап алып Біржанның «Жиырма бесін» шырқап қоя бердім.

	Осылайша бұл кештің салтанаты – менің елімнің әні мен күйі болды. Бұл жерден аттанып кеткенімде абхаздың әнші жігіттері үйреніп алған Біржаннын «Жиырма бесімен» шығарып салды. Бірге келген ақсақал:

	– Кең далаңа барғанда абхаздың зеңгір-зеңгір тауларынан дұғай-дұғай сәлем айт! – деп құшағына алып оң сапар тіледі.

	Артыма қарай-қарай мен әлі де аяқталмаған алыс сапарыма аттанып кете бардым. Алыстай түссем де жүрегімнің бір түкпірінде «Абхазия» деген мекен жер өзіммен бірге кетіп бара жатты.

	Алматы, 1967 жыл.





КӨЗ


	Әңгіме





І


	Үмітімен елегізіп бүгінгі таңның алғашқы арайымен тұрған Әдеп әжей орнынан ширақ көтеріліп, еркін тұрды. Есік жаққа бір-екі аттап барып, қалт тоқтады да абыржып қалды.

	Бұл елгезек қимылы көңілдің жетегімен желпінген бір сәті екендігіне енді ғана түсінгендей. Әйтпесе бұндай еркін қимылдан, айналасын көруден қалғанына бір қыдыру жылдар болып та қалған еді. Әп-сәтте албырай қалған ажар лезде қайта жабырқау күйге түсті. Әлі де сонау бір, жаны риза жылдардағы нәркестіктің ізі қалған шарасы үлкен мейірімді көздер кірпік қақпай алысқа, бір ноқатқа телміріп қарап қалған. Бірақ ол ештемені де көріп тұрған жоқ, жай ғана жаудырайды.

	Әдеп әжей бұл қалыбынан кілт бұрылып, екі қолымен ербеңдете қарманып, төсек жақтауына сүйеулі тұрған жінішке ырғай таяқты қолына алды. Таяғымен жан-жақты түртпектей, байыпты қозғалып, екі аяғын алма-кезек нығыздай басып далаға шықты.

	Оған қолындағы ағаш таяқ қалған өмірінің серігіне ұқсайды. Ол қолында болғанда сергек қимылдап бойына әлдебір ширақтық пайда болады. Ал бүгін қарт ананың көп жылдан бері қимасындай болып кеткен ырғай таяғын ұмытуының да өз себебі бар еді...

	Көптен бері көңілінде жүрген үміт оты маздап, арайлана атқан қоңыр күздің нұрына малынған шақ болатын. Ол осынау салқын самалды, қоңыржай уақытқа қаншама асыға күтіп, сарыла жетті десеңізші. Оған тіпті биылғы жылы күз түспей, үнемі шілде болып тұра беретін секілденетін-ді. Осыншама зарыға күткендегі Әдеп әжейді толқытқан, аңсата құмартқан үміті не еді? Қарт ананың кәрі жүрегі неге аумалы-төкпелі беймаза күйге түседі? Бұл тек қана Әдеп әжейдің бір өзіне ғана аян сыры болатын. Кейде ол бір сәт шаттана қалады да қайтадан көп ұзамай, әлдебір белгісіз мазасыздық жабырқатып тастайды. Әрине, бұл да жан сезімінің шөліркей күткен арманының азабы екендігі көңіліне ұялайды. Бірақ ол жеткізе ме, әлде күткенінен күдері үзіліп шермендене ме, ол жағы Әдеп әжей үшін тұңғиық. Бұл жағдай басқа жанға елеусіз, әншейін ғана уақиға да болар. Ал мынау жас ортасынан аса бастаған карт анаға өміріндегі өзеурей күткен бақыты сияқтанады. Осыншама дүдәмал етіп бола ма, жоқ әлде болмай ма дегізген биылғы жылдың басында кездескен жас дәрігер жігіттің бір ауыз сөзі еді.





II


	...Есікті. баяу ашып, босағадан бағдарлай аттап тұрып қалған Әдеп әжей басын шалқайта ұстап, төбеден әлденені көріп тұрғандай қимылсыз қалды. Асан алдындағы қағаздарын ысырып қойып, қарт ананы сүйемелдей қолтықтап, диванға әкеп отырғызды. Бір сәт үнсіз қалған Әдеп әжей:

	Асан шырағым, есенбісің, – деп сөзін бастады да, атыңды алыстан естіп, өзіңмен бір дидарлассам деп жүр едім. Енді мінеки, шипалы қолыңның шапағатын күтіп келіп отырмын, шырағым... Тағдыр маған тасқаяқты өмір сыйлапты. Қарысқанымды мен де қоймай келемін. Сүйтіп жүргенде барымды көпсінгендей қос жанарымнан айырды, – деп жасаураған көзін қалқалап, төмен қарап отырып қалды.

	Қарт ананың сөзіне шыдай алмай қозғалақтап кеткен Асан:

	– Қамықпаңыз апа. Өзіңізді бекерге қажытып аласыз. Мен қолымнан келгенімді сізден аямаспын, – дең орнынан тұрып Әдеп әженің қасына келді.

	– Апа, байыппен қараңызшы?! Менің бейнемді көресіз бе?

	– Жоқ, шырағым.

	– Сонда да бағдарлаңызшы. Қарауытқан тұлға көрінбей ме екен.

	– Иә, иә,.. Алакөлеңкеленген тұтас бейнеңді көретін сияқтымын қалқам.

	Бағанадан «жоқ» деген дыбыс шықса үзіліп кетердей боп тұрған Асан енді сергіп:

	– Тамаша, онда тамаша екен, – деп балаша қуанған Асанға самарқау отырған Әдеп әжей де елегізе жақындай түсті. Оның дүдамал көңілі сергігендей үміт отынан тұтанған қуаныш сезімі жел қаққан жүзіне ойнап шықты. Бар зейінімен ұқыптап көп тексерген Асан жайымен басып орнына барып отырды. Бөлме ішінде біразға дейін құлаққа ұрған танадай тыныштық орнады. Қарт ананың зарыға күткен үміті, сәт сайын қамыққан жүректі қабындыра түсіп, алқындырып барады. Сонда да Әдеп әжей қыбыр етпей үнсіз отыр. Ол тіпті ештемені сұрағысы да келмейді. Оған дыбыс шығарудың өзі қорқынышты сияқты. Бағанадан өзімен-өзі боп үнсіз қалған Асан:

	– Әже, көз жанарыңыздың солғанына көп жылдар өтіп кеткен екен. Бұл ең басты қиыншылықтың бірі, әйтсе де сәті түссе қайтадан көруіңізге кейбір мүмкіншіліктер бар. Бірақ қазір операция жасауға болмайдьь Жақындап қалған жаздың шыжыған ыстығының әсері жайсыз тиеді. Сондықтан көзіңіздің қарашығына операция жасауға алдағы күзде келесіз, – деген Асанның қоңыр даусы содан бері қарт ананың құлағынан бір сәт үзіліп көрген емес.

	...Міне, бүгін де сол бір қоңыр дауыстың үнімен ерте оянған ол желпіне тұрсадағы, түсінде көргені өңінде болмай шығып, нәумезденіп қалған болатын. Жаңа ғана табиғаттың сан түрлі бояулы суретін көзімен көріп, жан рақатына тербеліп жатқандай еді. Күлімдеп шыққан күн нұрына сүзіле қараған ол, құмарта таңырқап ұзақ тұрды емес пе? Сонда ол бар даусымен:

	– О, жарық дүние, сені мен қайтадан көріп тұрмын!—деп айғайлағысы да келмеді ме. Қуаныш шаттығы алақандай кеудесіне сыймай, түйдек-түйдек тамшы боп қайта жанған қос шырағынан төгіліп те жатқандай еді-ау. Әжімдерін қуалап айғыздай сорғалаған көз жасы да қайта оралған бақытының айғағы сияқтанбап па еді?! Дәп өңіндегідей селкілдей еңіреп, баладай қуанған оны қолтықтап тұрған Асан:

	– Қуаныңыз, апа, күліңіз. Тіршілік дүниені көрген деген осы. Сеніңіз! – деп саңқ ете қалған дауыстан басын көтеріп алса түсі екен. Еркін тұрып елегізіп қалған қарт ана осының барлығын жақсылықтың нышанына жорыды. Осынау ләззатты сәттерді есіне алып, қалың ойдың қамауында отырған Әдеп әжейді:

	– Апа, әне біздің автобус та келе жатыр, – деген Күләйманның даусы сергітіп жіберді. Бағанадан асыға күтіп отырған қарт ана орнынан жылдамдата тұрып:

	– Жүр, Күләйман. Тезірек машинаның ішіне кірейікші. Иә, тәңірім, жолымды оңғара көр?!? Ақырғы тілегім болсын бұл, – деп оң аяғымен аттап, ішке кіріп алдыңғы орындықтардың біріне жайғасты. Біраз уақыт үнсіз отырған ол жұлып алғандай:

	– Күләйман! Бүгін аспанда тоқымдай да бұлт жоқ, ашық-ау деймін. Анау бозторғайдың үнінде керемет ғажап шаттық бар ғой. Қарашы.Ол тым биікте ноқаттай ғана боп дірілдеп тұрған болар. Баяғыда тап осындай күздің қоңыржай мезгілінде, ертемен егін басына келе жатқанда Ахмет марқұм екеуміз ұзақ тамашалап, бозторғай үнін ұйып тыңдаушы едік. Сонда құйқылжыған үнімен жұдырықтай құс, ашық аспан астындағы тамылжыған табиғатты күйге бөлеп, сан түрлі сиқырлы сырға малындырып тұрғандай көрінетін. Осыншама ұзақ, сүйкімді әуенді ол тек қана мөлдір аспанның астында, күздің шуақ күнінің алғашқы нұрына малынып тұрып жырлайтын. Тап қазіргі анау бозторғайдың үні де сол бір баяғы құлққа сіңісті әуеннен еш айнымайды екен, – деп тағы да үнсіз қалды. Денесін тіп-тік ұстап, телміре қараған бойы кірпік қақпай, өткенін есіне алып отырған қарт ананың көңіл күйімен бірге елегізген Күләйманның даусы да дірілдеп:

	Рас айтасыз, апай, барлығы да дәл сондай. Аспан бетінде шөкімдей де бұлт жоқ. Күннің өзі күз мезгіліндегі күнге ұқсамайды да! – деді.

	– Ә, бәсе. Жарайды! – деп, Әдеп әжей өзінің жорамалының тұп-тура келгеніне рақаттана масайрап қалды.

	Оқтай түзу асфальтты жолмен құстай ұшқан автобус жол жарымынан ауып кеткен. Автобус іші жым-жырт. Бағанағы дүрліге әңгімелесіп отырғандар да саябырланып, біреулері қалғып, біреулері алысқа қарап өзімен болып отыр. Әдеп әжей де самарқау үнсіз отырғанымен, оның жан дүниесін тербеткен мазасыз бір ой бар сияқты.

	– Қайран жарық дүние-ай! Жалғанның бар қызығы сенде екен ғой. Қадырыңды сау күнде түсінбейміз-ау. Қап-қараңғы түнектен қапырық қапас жеңіл ме деймін. Тағдырды болжап болар ма?! Келе жатқан бетімді оңғара көр. Сәті түсер іс болса екен, – деп дауыстап алғанын аңғарып қалған қарт ана, ыңғайсыздана қозғалақтап қайта жайғасты. Бағанадан ойын бөліп мазалағысы келмей отырған Күләйман:

	– Апай, қалаға да таяп қалыппыз, – деді.

	– Ойпыр-ай, осыншама жылдам-ақ келіп қалғанымыз ба? – деп таңырқаған Әдеп әжейге Күләйман:

	– Бәлі, аз жүргеміз жоқ қой, апатай-ау. Біздің жолға шыққанымызға үш сағаттан астам уақыт болыпты.

	– Ой, Күләйман, сонда да жылдам келдік. Қалай жеткенімізді байқамай да қалдық емес пе? Сенен өтінерім, мені орталық ауруханаға жеткізіп салсаң болғаны. Сонан кейін маған алаңдамай-ақ қой. Қайтар уақытыңда бір соғып кетерсің, – деді де Күләйман жаққа бұрылды. Тебірене толқып, алабұртып келе жатқан көңіл-күйін бет әлпетінен таныған Күләйман:

	– Жасаған-ай, жарылқай көрсең екен-ау! Жолың болса екен, байқұс Әдеп, – деп ішінен тілеу тіледі.





III


	Терезесі терістікке қараған шағын палата, қабырғалары ортан беліне дейін жасыл бояумен сырланып, жоғарғы жағы ұқыптап әктелініпті. Төбеден төмен салыбырай ілінген көп қырлы айнадан құрастырылған люстра, алғашқыда бөлме ішіндегі тым оғаш заттай боп көрінеді. Артынан қадір-қасиетін түсінгеннен соң, осы бөлмедегі аяулы зат сол ма деп тұжырымдайсың. Үйткені ол бөлмеге түскен жарық күшін реттеп, ақауы бар көзге жағдайлы әсерін тигізеді. Жарықты әуелі өзіне қабылдап, бөлме ішіне, жан-жағына шашыратады. Бұл көз құрылысындағы толқындар жүйесін реттейтін нерв талшықтарының тітіркенбеуіне жайлы жағдай туғызады. Сондықтан мынау көп қырлы арбиған шам арқылы көзге қолайлы сыртқы жағдайлар жасалынып, операция жасауға дайындықтың бастапқы шарттары орындалады.

	Бағанадан төсегінде үндемей бүк түсіп жатқан Әдеп әжей басын көтеріп бірге жатқан қартаң әйелге:

	– Сіз көрмей қалғаныма қанша жыл болды дедіңіз?

	– Алтыншы жыл өтіп, биыл жетінші жылға кетті.

	– Қазір операциядан кейін алдыңыздағыны аңғаратындай болдыңыз ғой әйтеуір, ә? – деп Әдеп әжей тағы да сұрады. Бұл оның күніне бір қайталап қоятын сауалы болатын. Оның көңіл-күйін түсінген Зейнеп те жауап беруден жалықпай, қорқынышсыз етіп операциядан кейінгі уақытын қызықтап әңгімелеп береді. Сонда ғана Әдеп әжейдің көңілі орнығып, арманы сенімімен септескендей болады.

	Аз уақыт үнсіз отырып қалған Зейнеп:

	– О, бәрекелді Әдеп-ау, ол не дегенің: қараңғы түнек, қапырық бейнеттен мүлдем айықтым дегенім жөн болар. Әй, тілеуіцді беріп, армансыз болғыр Асан қарағым-ай! Осы заманның шырағы болып жанған Лұхман-Хакімі сен шығарсың, сірә, – деді тебіреніп.

	Көкірегін кере терең күрсінген Әдеп әжей:

	– Ылайым, солай-ақ болғай-ау! Сен бақыттысың, Зейнеп! Менің жайым қалай болатынын кім білсін. Міне, маған сегізінші жыл болып қалыпты. Бұл өте көп уақыт. Сәті қалай болатыны көңілді күпті етіп, дүдәмалдендіре береді. Кеше Асанжан алдағы сәрсенбіде операция жасаймын деді. Не болса да, жылдам болса екен. Уақыты құрғырың да аш ішектей созылып қажытып барады.

	– Асықпа, Әдеп. Көңіліңді сергек ұстап, қайырын тіле. Асан баланың мейірімі саған дегенде әбден-ақ құлапты. Сәті болар. Оның алдынан еңірегенде етегі толған талай шермендінің көз жасы құрғап қайтып жатыр ғой. Солардың бірі біздер де болармыз. И-и-и, Әдеп-ай, пендеміз-ау?! Бұл дүниеде денің сау жүріп көргенді де, бейнет дей беріппіз ғой. Құлақтан айрылған меңіреу, жанары солған көр сокырдан бетер қиыншылық болмас. Дүние буалдырланып қос қабат болып көрінсе де оған назаланып отырған мен жоқ.

	«Біртіндеп уақыт өткен сайын жақсы көріп кетесің» деді ғой әлгі Асанжан. Артық сөзден аулақ жаратылған жан екен. Ол айтса болды, жүрегің елжіреп сене бересің. Осындай ұл сыйлаған ата-анасынан айналмасқа болар ма? – деп өз жағдайын есіне алып, көңіл-күйі құлазып қалды.

	– Иә, иә, дұрыс айтасың-ау, Зейнеп...

	– Өй-й-й, Әдеп-ай, тартқан мехнатыңмен, көргең азабың бір күнгідей болмайды, қайғыра бермей шүкіршілік етсейші?!





IV


	Операция жүріп жатыр. Екі көзден басқа барлық денені ақпен құндақтап тастаған. Тек қана жаудыраған екі көз көрінеді.

	Асан бар зейінімен кірпік қақпай төмен қарап шұқшиып қалған. Байыпты қозғалған қос саусақта бірде-бір артық қимыл жоқ. Ол пинцетпен алып берген тас тәріздес сарғыш зат ақ дәкеге оралып, пияла сауытқа салынды. Осылайша әйтеуір операция да бітті-ау...

	...Әдеп әжейдің көзі таңулы, шалқасынан жатқанына, міне, бүгін он бесінші күн. Асан күн сайын оның қасына келіп, анасындай еркелете отырып көңілін сергітеді. Көзінің көретіндігіне сендіреді.

	...Міне, бүгін ерекше кеш. Каракөк аспан сан мыңдаған жымыңдаған жұлдызбен көмкеріліп тұрғандай. Толықси түсіп толған ай, жер бетіндегі тіршілік атаулыны күміс сәулесіне малындырып тұр. Бұл Асанның соңғы кездерде пайдаланып жүрген тәсілдерінің бірі болатын. Күрделі операциядан кейін жанарды күндіз ашу, өшіп жанған шырақты үрлеп сөндіргенмен бірдей. Жаңа қалыптасып келе жатқан жанар сәулесін шақырайған жарық толқындары жойып жібереді. Сондықтан айлы кештің ақ сәулесін пайдалану Асан қиялында туып, өмірден өз орнын алмақшы. Әдеп әжейдің кәрі жүрегі лүпілдеп, кешке дейін азарға шыдады. Бұл зарығуды басынан кешкен Зейнеп қалайда Әдептің көңілін аулаумен болды.





V


	Асан Әдеп әжейді қолтықтап сыртқа шықты. Көк жүзінде қалықтай қозғалған айға қарады. Қала көшелерінде түн тыныштығы орнап саябыр таба бастаған шақ.

	Бір қадамдай кейінірек Алма есімді сестрамен Зейнеп тұр. Барлығында да үн жоқ. Осынау ауыр тыныштықты:

	– Алма, дайындал, – деп байсалды шыққан Асанның даусы сейілтіп жіберді. Жақындап келген Алма асықпай жайымен таңулы көзді босата бастады. Тағы да үстемдік ете қалған тыныштықты бұзған, тек лүпілдей соққан жүрек дүрсілі ғана естілетін сияқты. Осынау зарыға күткен арман азабының ақырғы сәтінде, қорқыныш пен қуанышқа толы Әдеп әжейдің даусы шықты:

	– О, жасаған ием. Сенейін бе, сенбейін бе? Жарық дүние бар ма едің, – деп Әдеп әжей көзіне жас алды. Қатты толғаныстан қалжырап қалған қарт ананы басқалары құшақтап демей берді. Даусы дірілдей шығып:

	– Ең алғашқы шыққан көздің жасы да ем, әже! Ол көздің кірін, көңілдің жүгін жеңілдетеді, – деп қуана сөйлеген Асанды мейірлене құшқан ана маңдайынан сүйді.

	Алматы, 1969 жыл.





ҚАЙРАН, ӘЖЕМ-АЙ


	Әңгіме



	Сағатына қайта-қайта қарай берген Қабыкенге сумаң қаққан уақыт зымырап бара жатқандай көрінеді. Асыққан сайын алағызып терлеп-тепшіген оның емтихан алып отырған шағын бөлмесі тым қапырық та еді. Бірақ Қабыкеннің алдында отырған сырттай оқитын кіл математиканың «ақ маңдайлары» асығар емес. Көбінің ұнжырғасы түсіп, жаутаң қағып бірдемені шұқылаған болып отыр. Орнынан созыла көтерілген Қабыкен оқушыларының аужайларымен танысып шықты да, орындығына сылқ етіп отыра кетті.

	Сәл үнсіздіктен соң, сағатына қайыра қарап ап:

	– Ал, кәнеки, білетіндерің бар ма? – деп сұрады. Отырғандарда үн жоқ.

	– Иә, сонымен ешқайсыларыңыз да дайын емессіздер ме?

	Бағанадан орындығын сықырлата қозғалақтап, арт жақта отырған, қарны шығып толысып кеткен төртпақ кара қолын шошайтты.

	– Бауырым, мен айтып көрсем бе деймін.

	– Келіңіз, келіңіз. Билетіңіздің саны...

	– Он үшінші.

	– Өте жақсы. Бірінші сүрағыңызда интеграл дегеніміз не депті? Иә, оны қалай түсінесіз?

	Кәрі студент кәдімгідей-ақ қипақтап отырды да, желкесін қасып ыржиып күліп алды.

	– Бауырым, «қарға шоқығанын, молда оқығанын» айтады демеуші ме еді? Олай болса мен терең кетпей, тегістеп жатпай айтсам: Интеграл дегенді игрек деп алып, аша таяқ астына қосу-алу қойып, сан сапалақ сандардың сапырылтар құдайы – интеграл емес пе? Игректі білсек, интегралды шешкеніміз ғой, – деп бусанған маңдайын арлы-берлі сүртіп-сүртіп жіберді.

	Мына естігеніне аң-таң болып аңырып қалған Қабыкен:

	– Иә, одан әрі. Білетініңізді түгелдей...

	– Әй, інішегім-ай, түгел, түгел дегенде математиканы түгесе алушымең? Менің қысқа етіп, қырнап-тырнап айтқаным осы, – деді де орындығына шалқалай берді.

	– Ау! Ағатайым-ау, сонда басқа айтарыңыз жоқ па?

	– ... ?!?

	– Онда, мына теңдеуді «ах2+вх=0» қалай шешер едіңіз?

	– Жә, ә... ым, м, – деп біраз отырды да.

	– Аһ, шекесінде екі, қосылған бых шекесінде түк жоқ, қос таяқшадан соң о, о, о... – деп оқыранып барып тоқтады. Сілесі қатып күлкіге шашалған Қабыкен алдында отырған адамнан көз ала алмай, іші-бауырын қос қолдай басып отырып қалды.

	– Япыр-ай ә? – деп ернін сылп еткізіп, айналасын байқап бойын тез меңгеріп ала қойған «заочник».

	– Әттегене-гәне, інішегім-ай, мені, сірә, түсіне алмадыңыз-ау, – деді де, таңдайын шықылықтата қағып жайымен тұрып бара жатты...

	Отырғандарды таратып, жүгіре басып далаға шыққан Қабыкеннің, «математиканы сырттай оқыту, болмаған-ақ», – деген ойы онымен қосарлана жарысып келе жатты.

	Сыртқы жерде өз үстемдігін құрған шілденің шіліңгір күні асфальт көшенің шекесінен шертіп тұр. Қабыкен сағатына тағы қарады. Балалар бақшасының жабылуына жарты-ақ сағат уақыт қалған. Оның жанынан көтерген қолына көңіл бөлмей, көздері көгерген екі бірдей такси зу-зу етіп тоқтамастан өте шықты.

	– Қап! Қырсыққанда бұлар да қыңырайып қалады, – деп күбірлеген ол аялдама жаққа қараса, онда да халық лық-лық етіп тұр екен. Көшенің арғы астында ағып келе жатқан қара «Волганы» көріп қалған ол қолын тағы көтере қойды. Машина жанынан сырғанай барып, анандай жерге тоқтай қалды. Риза жүзбен жүгіріп келген ол:

	– Сәлеметсіз бе? Микроауданға жеткізіп тастамас па екенсіз?

	– Төрт сом!

	Бұнысын қалжың деп түсінген Қабыкен күлімсірепг

	– Екі есе етіп төлеуімде сөз жоқ, – деп машинаны ашып отыра бермек болды.

	Ала көзімен атып, ашуланып қалған шофер:

	– Қалтаң жоқ болса, қалбаң қағып машина тоқтатып нең бар, боз бас– деп сілкіне ытып жөнеле берді.

	– Тфу, иттер-ай, – деп түтіге тұрып қалған Қабыкен, әрең-әрең сабасына түсіп, сабырға жеңдірді. Ол енді сықыр-сықыр етіп аялдамаға кеп тоқтаған автобусқа қарай ұмтылды. Итермелей киіп, иін тіресе аяғы әрең-әрең баспалдаққа ілінді-ау, әйтеуір. Ышқынып жабылған есік арқасынан түйіп жібергенде, оның тұмсығы қоламтадай біреудің қолтығына барып тірелді. Тыжырына шалқайып басын көтере берем дегенде, мүйіз қатқан кішкене башайын сығымдай жаншып әлдебіреу басып кетті. Айғайлап жібере жаздап тістене қалған ол, тіктей қараса, арса-арса болып терлеген алдында тұрған еңгезердей сары жеңгейдің де қалы мәз емес екен. Ренжиін десе ол да кінәлі емес. Микроауданға баратын автобустардың ырғып-ырғып, сілкіп алатын әдеттері көптен белгілі. Кейде тіпті бұл тәсілді тұрғындардың өздері де қалап-сұрап алатынын қайтерсіз? Осылайша қара тер боп қабынып, жеткеніне қуанған Қабыкен де түсіп жатыр.

	Сырылып шыққан етегін белдігінің астына жүре түзеп, жүгіре басып бақшаға да жетті. Ол анадайда күзетші шалдың жанында жүрген қос үрпек балапандарын көріп емірене ұмтылды. Үлкені апыл-тапыл басқан інісінің қолынан ұстап апты. Ауладағы шашылып қалған қағазды теріп ап жүрген күзетші шал:

	– Ә, жігітім, тағы да кешігіп қалғансың ба?

	– .!?

	– Оқасы жоқ! Өстіп жүріп, күшіктерің де әлі-ақ азамат болып кетеді, – деген қария оларға аталық мейірімге толы жанарымен қарап қапты.

	– Рақмет, ақсақал, ендігәрі кешікпеуге тырысармын, – деген Қабыкен бірін көтеріп, екіншісін жетелеп ұзап бара жатты.

	Есігінің алдында екі қызын ертіп, қара сумкасын майыса көтерген Минашы жолықты. Бұлардың да жеткен бойы осы екен. Артынып-тартынып үйге кірісімен, екеуі де есік алдында тұрған орындықтарға отыра-отыра кетісті. Күн-ұзаққа бірін-бірі көрмеген балалар мәз-мейрам боп, асыр салып ойнап жүр.

	Терін басып сәл тыныстаған Минаш сөз бастап:

	– Қалай істесек екен, Кәкен! – деген оның даусы тым шалдығып шыққандай болды.

	– ...?!?

	– Бір қайласын ойламаса болмас, – анау кішкентайға да қиын болып барады. Ауылдағы әжемді алып келсең қайтер еді? – деп көптен көкейінде жүрген ойын білдірді.

	– Жарайды бәйбіше, тым қапырықтатпашы. Бір жағдайы болар, – деп тұра берем деген Қабыкеннін жүгіріп кеп мойнына асыла кеткен үлкен ұлы, оның бетінен сүйіп аймалап жатты...

	Міне, Қабыкеннің ауылға келгеніне де екі-үш күн болып қалған. Ертеңдер әжесін алып, қайыра Алматыға да оралмақ.

	Жүрер кезде ағайындарының:

	– Әй, Қабыкен, бұрынғыдай әжеңнің қауқары жоқ. Оның өзі бір бала боп, өздеріңнің мазаларыңды кетіріп жүрмесін, – дегендеріне де көне қоймады.

	...Жайлы орын, жұмсақ вагонға келіп жайғасқан қария баладай мәз. Немересіне еріп орталыққа келе жатқанына да аса риза сияқты. Жүріс-тұрысы жеп-жеңіл, шып-ширақ.

	Бұны көріп қуанып қалған Қабыкен құлағының ауыр еститіндігі болмаса әжесін әлі тың деп бағалады...

	Әжесі бүгін кешегідей емес, сегізкөзін сипалап кайқайыңқырап қалыпты.

	Тегі, вагонның ашық тұрған терезесінен жел ұстап қалса керек.

	Қабыкен вокзал басында әжесін вагоннан көтергендей боп әрең ептеп тысқа шығарды. Сәл шеткері ысырылған ол чемоданын қоя сап:

	– Әже-е! Анау көрінген казақтың асқақ Алатауы, – деп қолын созып тау жақты нұсқады.

	– Шырағым-ау, ол қайдан жүр. Ақбай кетіп барады дейсің бе?

	– Жоқ әже! Тауды айтамын, Алатауды айтамын!

	– Ә, ә, жарығым-ай, тауларың сәнді екен. Біздің Тарбағатай тектес тарлан Алтайыма ұқсас ару екен, – деген қарияның көзі жасаурап, Алатауға сұқтана қарап тұрды да, күбірлей сөйлеп қос алақанымен бетін сипады.

	Әжесінің оқыс қылығына таңырқай қарап қалған Қабыкен ұмтыла барып елжірей құшып:

	– Апатайым-ау, тауға да қайырып дұға оқып тастадыңыз ба? – дегенін әжесі естіген де жоқ, чемоданының үстіне отыра кетті.

	– Құлағым Қабыкен, мен жүре алатын емеспін, мынау белі түскірің үзіліп барады.

	Не дерін, не істерін білмей сасқалақтап қалған Қабыкен, анадайда кетіп бара жатқан қол арбалы жүкшіні шақырып алды.

	– Таксидың аялдамасына дейін көмектесіп жіберіңізші?

	– Жарайды. Қазір, – деп чемоданды көтере бастаған жүкшінің жеңінен тартып тоқтатып қойды.

	Оның құлағына сыбырлай сөйлеп:

	– Жоқ, чемоданды өзім-ақ апарамын. Анау отырған қарияны, әжемді айтамын, – деді.

	Жүкші ештеме түсінбей екі иығын қиқаңдатып таңырқап тұрғанда, Қабыкен әжесін көтеріп алды да, қол арбаға отырғыза салды.

	Өзі чемоданын қолына алып:

	– Тезірек барып такси ұстайын, келе беріңіздер, – деді де жүгіре басып жүріп кетті.

	Коммунист проспектісімен Алатауға қасқая тартқан такси зулап келеді. Қабыкен көшені бойлай орналасқан сәнді үйлерді әжесіне айта отырмақ-

	шы боп еді, онысынан ештеме шықпады. Машинаның гүрілімен даңғырлап кеткен қақа құлақ тарс жабылып, бітіп қалған. Айғайламақ түгіл, бақырсаң да селт етер емес.

	Қабыкеннің: «ай, осы еңбегім сандалбай болып шықпаса?» – деген күдікті ойы көкейінен шықпай отыр. Ол өз ойының әуресімен үйге жетіп қалғанын машинасы кілт тоқтай қалғанда ғана барып білді.

	– Әже, үйге жеттік. Анау көрінген біздің балкон, әне, деп сұқ қолымен үшінші қабатты меңзеді.

	Көзін қалқалап жоғары қараған әжесі ешкімді көре алмай:

	– Бақаным дегенің кім, қарағым? Ал әлгі біздің Минаш қайда? – деді өзінше естіп, өзінше түсінген қария.

	– О, бәрекелді, әжем-ай, – деп нәумез болып қалған Қабыкен, әжесімен ақырындап жоғары көтерілмекші болғанынан ештеме шықпайтынын анық аңғарды.

	– Әже, осылай тұра тұрыңыз, – деп чемоданын үйге кіргізді де қайта оралып келді.

	Қаңбақтай да салмағы жоқ әжесін арқалап ап көтеріліп келеді.

	Бұны көріп қалған көршілерінің кішкентай балалары есіктен жылтың қағып:

	– Рә-ә, Қабыкен ағай кемпір арқалап апты, – деп шиқ-шиқ күлісіп, шуласып кетті...

	* * *

	Бүгін күн демалыс болған соң Қабыкен мен Минаш көшеге шығып қайтпақшы болды. Кішкентайларын ұйықтатып, әжесіне табыстап, ересектерін өздерімен ертіп алды. Бірер сағаттай серуендеп қайтадан оралған бұлар, үйлеріне жақындай бергенде сілесі қатып жылаған баласының даусын естіді.

	– Япырай, әжем жарықтық ұйықтап қалған ба? – деп жүгіре үйге кірсе, әжесі теріс қараған күйі ыңылдап өлең айтып, жүн түтіп отыр. Қаннен қаперсіз ештемені сезер емес. Таяп келген Қабыкен әжесінің жеңінен тартып төсек жақты нұсқады.

	Орнынан бірнеше рет ұмтылып тұра алмаған әжесі:

	– Алла, жарығым-ай, жылап қалыпты ғой, – деп әбігер боп жатыр. Әжесіне мүсіркей де, түңіле де қараған Қабыкен: – О, қайран әжем-ай, – деп отыра кетті...

	Алматы, 1969 жыл.





АЛҒАШҚЫ МАХАББАТ


	Әңгіме

	Операция жүріп жатыр... Науқас ақ матамен қымталып, үстіне көлеңкесіз шамның жарығы төндіріле қойылған. Ол еш нәрсені сезбейді. Наркоз ұйқысының кұшағында жатыр. Бұл кезде Арда екеуміз кеуде қуысын ашып, іш құрылысын тексеруге кіріскенбіз. Көрмеген адамға елестету де қиын, күңгірттеу. Адам ішкі сарайын көзбен көрсең, өзі бір сырлы дүниедей. Жұдырықтай жүректің дамыл алмай дірілдеген қимылы, тіршілікке деген құштарлығын аңғартады. Сонда бұлқынып соққан сол жүректі алақаныңа алып көргенде, тіршілік үшін күрестің қаншалықты қиын екендігіне түсінесің. Арда екеуміз алма-кезек қарап, барлық мүшелерді тексеріп шықтық. Жүрек тұсынан ұрылған пышақ ізі өкпенің төменгі етегінен өтіп барып тоқтапты. Жарақат тіршілік тамырына дарымаған. Бүлінген мүше бүтінделіп, операция аяқталды. Біз көмектескендерге алғыс айтып, операция бөлмесінен шықтық.

	* * *

	Екеуміз де аурулар қабылдайтын бөлмеге келіп, тершіген маңдайымызды құрғатып үнсіз отырмыз. Жаңағы операцияны көз алдымызға елестетіп, қайталап отырмыз.

	– Мүлт кеткен жеріміз жоқ па екен? Барлығы да дұрыс жасалды ма?

	Адам саған тағдырын сеніп бергенде, зәредей залалың қалмады ма екен?

	Міне, осыдан болар, хирургтер әрбір ісіне он толғанып, жүз қайталап барып, жан дүниесі пайыздайды.

	Бөлме іші тағы да абыр-сабыр бола қалды. Зембілмен алып кірген адам сұлық жатыр. Уылжыған жап-жас қыз бала. Төртінші қабаттағы үйдің балконынан құлап түсіпті.

	Орнынан жылдам тұрып жарадар қыздың қасына барған Арда, табанына шөңге кіріп кеткендей телмірген қалыбында сілейіп мізбақпастан тұрып қалды. Ол өзін-өзі мүлде ұмытқан тәріздес. Мен жанына жетіп кеп қолынан ұстай алдым.

	– Саған не болды?!

	Ол үн қатуға шамасы жоқ адамдай дыбыссыз тұра берді. Таңырқай қараған жанарынан талмаурай үзілген бір тамшы жас, бүркіт тұмсықты қыр мұрнының үстінен домалап түсті. Әлден уақытта барып кірпігін жиі-жиі қағып жіберіп, дымқылданған жанарымен маған бұрылды.

	– Ә, ә... әншейін... Ауыр ұйқыдан шошынып оянғандай, өңі аппақ болып, маңдайынан ұсақ-ұсақ тер тамшылары бусана қалды. Қолтықтай сүйеп апарып Арданы демалыс бөлмесіне жайғастырдым. Қайта оралып, жарадар қызды жылдамдата қарап шығып, аса қауіпті еш нәрсенің жоқ екеніне көзім жетті. Талдырмаш денелі, жасы 16-дан жаңа аса бастаған қыз бала аса сүйкімді екен. Ағынан қарасы мол, шарасы үлкен жанарында нәркестіктің салауаты бар. Жұп-жұқа ернін сәл қимылдатып өз жағдайын сұрағандағы қалыбы да аса жарасымды.

	Қауіпті жарақаттың жоқтығын айтып, сестраларға тапсырып шығып кеттім.

	Мен оралып келгенде Арда демін алып, шылымын шегіп отыр екен. Әп-сәттің арасында жүдеп қалғандай болып көрінді. Тап қазір оның сөйлесуге зауқы жоқтай. Арданың жаңағы жайын сұрағым келгенімен, мына қалпына қарап мен де үнсіз отырмын.

	– Мертіккеннен аман ба екен? – деген бейғамсызда шыққан Арданың даусынан селк ете қалдым. Арданың маған еріксіз жымиған жүзіне қарап, оған жақындай түстім.

	– Сынған да, үзілген де ештеме жоқ. Тек қана биіктен құлап түскенде есінен таныпты, миы қозғалғанға ұқсайды. Соншама биіктіктен құлағанда ауыр жарақаттанбауы таңғаларлық нәрсе.

	– Иә, достым, бұл бір таңғаларлық нәрсе болды, – деп Арда терең күрсініп алды.

	– Япыр-ау, жаңағы еліктің лағындай, сүйкімді қыз бала дәл өзі! Баяғы уыздай жас кезімдегі, өзінен аумайды. Осындай да ұқсастық бола береді екен-ау! Мөлдірей қарайтын қос жанар, созыла көтерілген қиғаш қас, жұп-жұқа ерні... бар-барлығы осы жарық дүниеге өзін қайта алып келіп тұрғандай...

	Бағанадан үнсіз отырған мен «ол кім еді?» деп сұрадым.

	– Ол ма?..

	...Қоңыр күздің басы. Кәдімгі жанға жайлы қоңыржай күз. Мен ауылдағы жетіжылдықты бітіріп аудан орталығындағы орта мектептің оқушысы болып келдім. Ауылдан келген маған аудан орталығы ұлан-ғайыр шаһардай болып көрінді. Шындығында да, шатқал-жартастар арасымен мың бұралып келіп құлап, өркеш-өркеш ақ көбік болып аққан ағынды Жеменей езенінің бойына, тау бөктерлей орналасқан аудан орталығын Зайсан қаласы деп атайды.

	Оның атқан оқтай түзу көшелері, бойлай қуалап сылдырай аққан арықтары, азды-көпті жасыл желектерімен маған тым сұлу қала болып көрінді. Біраз аралап, көңіл тоқтатар жерлеріне бірнеше қайта барып жүріп, қаламен сыралғы да бола бастадым. Менің дат тұта қастерлейтін орнымның бірі, жасыл желегімен көмкерілген қала паркінің алдындағы Пржевальскийдің мүсіні еді. Ол үнемі қыранша қомданып, көз жазбай алысқа қарайды да тұрады. Келген сайын тамсана ұзақ қарап тұғырындағы жазуды тесіле қайта-қайта оқимын.

	«Тянь-Шань бойымен өрлей келіп, ұлы саяхатшы Пржевальский Зайсанда біраз аялдаған» ... деген сөздері бала сезімімді елегізітеді. Туған жерімде ұлы адамның басқан ізі барына қуанамын...

	...Бүгін ынтыға күткен жаңа ортамен дидарласып та келдім. Менен де басқа, ен далада еліктің лағындай өскен біртоға, қара домалақ балалар толып жатыр екен. Айналасына жатырқай қарайды. Бір жерден келгендер жұптарын жазбай, бөлек-бөлек жүр. Қайсыбіреулері барлай жақындасып та қояды.

	Бір класта оқитындар бірер жұма өткеннен кейін-ақ бір-бірімізбен етене бола бастадық. Солардың ішінде менің түсінісе кетіп жақын жүретінім Асан болды. Ол екеуміз үйде де, мектепте де көбіне бірге жүреміз. Бара-бара кезек қонып та қалатын болдық.

	Асан екеуміз біріміз кезекші болсақ, екіншіміз де кластан шықпайтынбыз. Мен бүгін кезекшімін де, Асан жаңа бастаған «Абай жолы» романын оқып отыр. Тақтаны жарқырата сүртіп, есік-терезені ашып тастап Асанның қасына келіп отырдым. Залда қолтықтасқан екі қыз жай ғана басып қайта-қайта өтіп жүр. Әуелінде мән бермей оларға әншейін ғана қарап отырған едім. Өткен сайын ар жағындағы аққұба қыз қарақаттай үлкен қара көздерімен жаутаңдап қарай береді. Жағымды сүйеген қалпымда есіктен көз алмай тағы да... тағы да өтсе екен деп тілеймін. Қоңырау қағылып дабырласа сырттан балалар да кірді. Сабақ жүріп жатыр. Мен өзіммен өзіммін. Ішімнен «қызық-ау, ә?» – деп байыбына жетпесем де таңданып қоямын.

	– Әлгі қыздың сонша тесіле қарағаны несі екен? Қарағаны қандай сүйкімді. Мөлдіреген жанар, мөлтілдеген тұнықтығымен көз алдымда тұрып алды. Жаныма бір түрлі жұмбақ діріл, белгісіз бір сиқырлы күй орнағандай. Бұндайды менің тұңғыш сезінуім.

	Сабақ бітіп, жиналып жатқан Асанды күтіп тұрмын. Тағы да есіктің алдымен қолтықтасып өтіп бара жатқан сол екі қызға көзім түсті. Бұл жолы да жаудырай қараған нәркес жанар денемді дір еткізді.

	Асан иығымен қағып қалды.

	– Әй, сен неғып мелшиіп тұрсың, жүрмейміз бе? Асан екеуміз қатарласып келе жатырмыз. Екеумізде де үн жоқ. Ол не ойлап келеді білмеймін. Менің ойымда әлгі қыздың аққұба жүзі мен жаудырай қараған жанары ғана. Ол тесіле қарап, асыға басып өтіп кетеді де, тағы да қайта оралып, мөлдірей сүзіліп өтіп бара жатады. Сол қалпында көз алдыма ұстап қалғым келіп көзімді тас жұмып алдым. Бір кезде телеграф бағанасына соқтығысып қалып, шошып оянғандай көзімді аштым. Өз қылығыма абыржып қалдым. Асан анандай жерде маған қарап аузын ашып, аңырып тұрып қалыпты. Ол күледі ғой деп едім, күлген де, тіл де қатқан жоқ. Тек айырылысарда ғана:

	– Сен үйге бара ұйықтап ал. Үш-төрт сағаттан кейін келемін. Ертең біздің класта ашық сабақ екенін білесің ғой? – деді де аяңдай жүріп кетті.

	Мен келе төсекке құладым. Іргеге қарап бақырайған күйі жатырмын. Қанша уақыт өткені белгісіз, талып барып көзім ілініп кетіпті. Басымды сипап өткен алақаннан көзімді ашсам Асан екен.

	– Кәнеки, тұр. Мен мана келіп едім, тәтті ұйқыңнан оятуға қимадым. Бір сағаттай уақыт өтті. Содан бері Абайдың Әйгеріммен алғаш кездескен жерін оқып шықтым, – деді. Қоңырқай жүзі күреңітіп, толқуын баса алмай тұр.

	Ертеңінде ашық сабақ көңілді өтті...

	...Бүгін мен қанша ынтазар болғаныммен кешегі қыз көрінбеді. Бар бітіргенім атын біліп алдым. Есімі Үміт екен. Сыбырлай кешке дейін Үміт.., – деп имандай қанша қайталағанымды білмеймін. Мен үшін Үміт деген ат ең сүйкімді, ең әдемі есім тәрізді.

	Ертеңінде бірінші рет Асаннан бөлініп ертемен мектепке келдім. Оқушылардың әлі ешкімі жоқ. Партама сумкамды қоя салып, Үміт оқитын класқа бардым. Маған ол кластағы бар дүние ыстық, сүйкімді көрінеді.

	– Қайсы партада отырады екен, ә? – деп біреуіне барып сүйенсем, екіншісі... үшіншісі... Барлығы да «мұнда-мұндалап» тұрғандай. Барлық парталарды аралап, сипай ұстап шықтым. Есіктің қарсысына, қабырғаға ілінген класс газетіне көз жүгірттім. Енді бұрылып жүре бергенімде, Үміттің құрбы қызы екеуі келе жатқанын көрдім. Не істерімді білмей сасып қалдым. Тұла бойым ысып кетті. Жүзіне тура қарай алмай жылдамдата басып өте шықтым. Амандаспаппын да. Жаңа ғана ынтыға елегізіп іздеп жүрген адамыма тіл қатуға да жарамағаныма күйінемін. Әдейі істеді ме белгісіз, бүгінгі үзілістерде ол екі қыз көрінбей қойды. Үйге қайтарда да байқай алмай қалдым. Жасырынбақ жалғаса берді. Таңертең ерте келмесем, үзілістерде олар мүлдем көрінбей қоятын болды. Оның класына баруға батылым да, себебім де жоқ.

	Мен енді таңертең мектепке Асансыз келетініме әдеттеніп те алдым. Бұған Асан ләм демейді. Мендегі өзгерісті сұрамайды да. Өзім айтайын десем, әлі мезгілі жете қоймаған сияқты.

	Күнде ертемен үйден шығып, асыға басып мектепке жөнелемін. Сонда әр күн менің алдымнан сәулесін шашырата тау жотасынан шыққан күн: «Тағы да сен бе асығып бара жатқан», – деп тұрғандай болады. Ылғи да күннің алғашқы нұрына малынып, көңілімдегі асыл арманыммен келе жатқанымды жақсылыққа жоримын. Осылайша қаншама айлар өтті десеңізші? Соның әрбір күнін асыға күтіп, үнемі ертеңгілікте Үмітпен кездесемін. Бұрынғыдай емес, ол да жанарымыз түйісіп қалғанда бір түрлі қысылып, жылдамдата басып өтіп кетеді. Үміт қалай екенін қайдам... Мен әйтеуір көрмеген уақытымда ынтығып, кездесе қалсақ сасқалақтап жүріп жатырмын...

	* * *

	Қыс келді. Жаздағыдай емес барар жер де азайған. Бірде көше бойлай серуендеп жүріп, «Сәуле» атты жалғыз кинотеатрымыздың алдына келдім. Халық ығы-жығы көп екен. Қай-қашанда жақсы кино жүрсе осылай болатынды. Дереу билет іздестіре бастадым. Сәтімен билет те табыла кетті. Ішке кірдім. Зал қараңғыланып, кино да басталып кетті. «Сердце поет» деген армян фильмі екен. Екі жастың кіршіксіз, балғын махаббаты жайлы. Маған қатты ұнады. Сезімімді үйіріп, баурап алды. Бойым салдыраңқырап сыртқа шықсам, кіргенде ап-ашық аспан көмкеріле бүркеніп, жапалақтап қар жауып тұр екен. Қар едәуір түсіп қалыпты. Кенет электр шамының жарығының астында кетіп бара жатқан Үмітті көрдім.

	– Үміт те жалғыз келіпті ғой! – деп өз көзіме өзім сенбей, қадала қарап артынан жүріп келемін. Тағы да көре қалғанда сезінетін батылсыздық бойымды билеп алды.

	– Әй, – деген дауыс шықса селк ете қалатындаймын.

	Ол баяу басып төмен қараған күйі кетіп барады. Міне, біз өзіміз оқитын мектептің қасынан да өтіп келеміз. Көшедегі жұрт тарап, сіңіп кеткен. Қаланы тұп-тұнық тыныштық билеп тұр, қалбақтап түсіп келе жатқан қар түйіршіктерінің де дыбысы анық естілетін сияқты. Мен әлі де анадайда артынан келе жатырмын.

	Бір уақытта Үміт төмен қараған күйі кілт тоқтай қалды. Енді қайырылып тұра қашатын емес, ақырын жақындап қасына келіп мен де тоқтадым. Үндемеген күйі тұрып-тұрып, Үміттің үйі жағына қарай жүріп келеміз. Қатар келе жатырмыз. Мен жай ғана қолынан ұстадым. Енді біз қол ұстасып келеміз. Шіркін-ай, бұндай да рақат болады екен-ау! Маған тіпті дыбыс шығарудың өзі қауіпті сияқты. Бірдеме десем болды мынау жан рақатынан айрылып қалатындаймын. Солай үндеместен қолынан қысып, Үмітті үйіне шығарып салдым. Онда да үн жоқ. Артында мелшиіп тұрған маған қарай-қарай қақпасына кіріп кетті. Содан жауып тұрған қардың астында қанша уақытқа дейін көше аралап жүрдім десеңші! Көңілімдегі қуанышпен қайда барып сыярымды білмей келемін. Ыңылдап өлең де айтқым келеді.

	Не керек әйтеуір көшеде менен де басқа бірлі-жарым адамдар жүре бастапты. Сонда барып қарасам таң белгі беріп қалған екен. Үйге келсем есік ашық тұр, кірдім де жатып калдым.

	Міне, бүгін Асан екеуміз тағы да бірге мектепке келе жатырмыз.

	– Асан?.. – дедім мен салмақты үнмен. -Ау.

	– Сен мені кешір... Саған бұрын айтпап едім. Бүгін, міне, енді...

	– Жоқ, Арда, – деп бетіме тіке қарады. – Мен барлығын да білемін, айтпай-ақ қой.

	...Бұрынғыдай емес Үміт екеуміз жиі-жиі кезігіп тұрамыз. Әңгімеміздің көбі сабақ туралы, оқыған кітаптарымыз жайлы болып келеді. Жұмбақ сыр, жылы сезім, тек кездесе қалған жанарымыз арқылы ғана айтылады..

	* * *

	Май айының соңғы күндері. Емтиханның жартысын тяпсырып қалғандарына дайындалып жүргенбіз. Асан мені қия бастырып қозғалтпайды. Бар билігім сонда, сабақты тізгіндеп отырып қайталаймыз. Сонымен сын да бітті. Балалар жазғы демалысқа үйді-үйлеріне қайтып жатыр. Асан екеуміздің үйлеріміз де қойда, жайлауда.

	...Жайлау үсті ата-бабамыздың алтын бесігі емес пе?! Тербеліп жүріп жаз да өтіп кетті. Тағы да күзгі оқуға қалаға жан-жақтан жиылып жатырмыз...

	Қара қоңыр бұлт аспанды бүркеп алыпты. Дым бүркіп кана жауын себезгілеп тұр. Көңілім алабұртып елегзиді. Мынау күннің сұрқы еңсемді басып алды. Үмітті көруге асығамын. Асанға барсам әлі келмепті. Ол да қазір Үмітпен әбден таныс. Асанның келмегені тіпті жабырқатып тастады. Плащымның жағасын көтеріп алып, Үміттің үй жағына келе жатырмын. Түс болып қалған. Жақындай келе Үміттің үйінің алдындағы абыр-сабыр жүрген кісілерді көрдім. Көшенің арғы бетінде тұрған екі әйелдің қастарынан өте бергенде, тік қабақ сары әйелдің:

	– Япырай, сен естідің бе? Бибінің бой жеткен қызын машина қағып емханаға түсіпті, – дегенін құлағым шалып калды.

	– Тек, не дейді? Әй, әлгі Үмітті ме? – деген екінші әйелдің даусы саңқ ете түсті. Бүкіл денем қалш-қалш ете қалды. Екі көзімнен сорам ағып, жан ұшырып, емханаға қарай жүгіріп келемін. Жауын шелектеп құйып, үдей түскен. Тау басынан бүкіл аспанды айғыздай осып жіберген найзағай оты жер мен көкті сілкіндіре күркіреді. Бірақ менің өз ішімдегі найзағай отының даусы әлдекайда басым еді. Жүгірген күйі емханаға жетіп қақпадан кіргенде, аула ішінде солқылдай жылаған Үміттің анасы мен әкесінің қасында тұрған бірталай кісілерді көрдім. Олар мені байқамайды. Өйткені танымайды. Ішке кіріп дәрігермен сөйлесіп тұрмын. Бетіме қайта-қайта қарап, кімі боласың, – деп сұрайды.

	– Ағажан, айтыңызшы. Тірі ме? Мен бірге оқитын едім.

	– Жоқ, балақай, ол бұл дүниеден өтіп кетті... Ойпырмай! Мынау сөзді есіткенде қанжармен өңменімнен салып жібергендей болды. Өң жоқ, түс жоқ сазарып қалыппын. Бұл тұрысымнан сескенген дәрігер сүйемелдеп, орындыққа отырғызды. Сонда ғана өзіме келіп, тағы да жалына бастадым. Қанша жалынғанмен, бір көруге дәрігер рұқсат бермеді.

	Сенделіп сыртқа шықтым. Қайда барарымда жұмысым жоқ. Әйтеуір алған бетім тау жақ. Жауын да саябырлай бастады. Тау жақтан ескен екпін бар, бұл болмаса тынысым мүлдем бітіп, демім құритын сияқты.

	Тау басындағы өзіміздің байырғы жартасымыздың басына шықтым. Бұл жерде Үміт те бірнеше рет болып еді. Міне, барлығы да көз алдымда.

	Өкси-өкси жылап, жартастың басында тіземді құшақтап үрпиіп отырмын. Күн кешкіріп қалған. Аспан төбесінен айығып келеді. Жауын басылды. Бұлт астынан сығалай шыққан күн денемді сәл жадырата бастады. Мен осылай көп отырдым. Үстімдегі киімім де кеуіп қалыпты. Орнымнан тұрып қала жаққа қарасам, ештеме де болмағандай. Электр шамдары жымыңдап, төменнен қол бұлғап тұрған сияқты. Сонда барып дереу плащымды қолтығыма қыса салып, төмен қарай жүгіріп кеттім.

	Үміт екеуміз сүйене тұрып, ең алғашқы сезімдерімізді ұғысқан ақ қайыңға жетуге асығамын.

	Ақ қайың кешкі самалмен баяу тербеліп тұр. Көзіме оттай басылып келе құшақтай алдым. Жапырақтарынан жаңбыр тамшылары сорғалап, ол да жылайтын сияқты.

	– Міне, бар уақиға осы... Ал мына қыз аумаған Үміт сияқты екен...

	Арда дір-дір еткен қолдарымен әрең деп шырпы тұтатты. Темекі тартып отырмыз.

	Асығып келген сестра біздерді тағы да операцияға шақырып кетті.

	Алматы, 1969 жыл.





АЙТЫЛМАҒАН СЫР


	Әңгіме





I


	Жүйтки келіп кілт тоқтай қалған газик машинасынан түсіп жатқан Бекайдар шоферіне қайрыла бұрылып:

	– Ақан, қазір бар да жақсылап деміңді ал. Маған екі сағаттан кейін ораларсың, – деді де аяңдап үйге қарай беттеді. Ол аулаға кіргенде, әдеттегісіндей Кәбира бүгін де бар ықыласымен жадырай қарсы алып:

	– Бегім-ау, келіп түскен бетің осы ма? Неткен қарбалас, беймаза күндер еді, – деп жылдамдата басып кеп Бекайдардың қолындағы костюмін алды.

	– ?!

	– Қол жуғышта салқын су тұр. Жуынып, сергіші, – деген Кәбираның жұмсақ қоңыр үнінен риясыз сүйіспеншіліктің лебі ескендей.

	Бекайдардың костюмын бауырына қыса түскен ол, көйлегінің түймелерін жүре ағытып жуынуға бара жатқан күйеуінен көз алмай қарап қалыпты. Соңғы кездерде Кәбира дәйім осылайша сыршыл күйге түсіп, жасырын оймен іштей арбасатын боп алған. Тіпті ол Бекенімен тілдеспей-ақ, оның қас-қабақ қимылын лүпілдеген жүрек үнімен түсініп үнсіз сырласатын-ды.

	Кәбираның, әсіресе соңғы кездерде, қатты өзгеріске ұшыраған жан-күйін Бекайдар да көптен бері сезіп жүр. Ол Кәбенін іштей мүсіркеп аяғанымен, бұл жөнінде тіс жарып, сөз қозғауға батылы бармайды. Бұрынғысынша әзіл айтып, көңілін сергітуден де сескенетіндей. Кейде тіпті осынау көңілдегі жұмбақ сыр оның өзін де күйзелтіп шошындырады. Кәбен сияқты, өзінің де көңілі қобалжи күңіренеді. Ашып айтпаса да, бұл жайында екеуі де көп ойланып, көп толғанатын болып алды. Бірақ бұлар мұнысын бөгде тірі жан түгіл бір-біріне де сездірмейді.

	Белуарына дейін салқын сумен жуынып, сергіп қалған Бекайдар:

	– Иә, иә, Кәбенжан, науқан ғой. Бұрынғылар: «Егуін әркім егер, жинауын ердің ері жинайды» деген ғой, ер сыналар шақ та осы емес пе, – деп сүртініп болып, киіне бастады. Бағанадан үнсіз қарап тұрған Кәбираның үлкен бота көздерінің ұшына ілінген балапан әжімдері тереңдей қалыпты. Оның жазық маңдайынан тіп-тік шалқая көтерілген бір ытқым ақ бурыл шашы өңіндегі мейірімділікті аша түскендей.

	Бірнеше күн қатарынан үй бетін көрмей шаруа басты болған Бекайдардың оралған беті осы болатын. Астан кейін Бекайдар төргі бөлмеге барып, біраз мызғып алуға жантая қалған бойы ұйықтап кетті. Дастарқан басын жинастырып жүріп ішке кірген Кәбира күйеуіне тесіле қарап тұрды да, аяғын еппен басып оның бас жағында тұрған орындыққа келіп отырды. Шалқасынан түсіп ұйықтап жатқан Бекайдардың жүзіне қадала ұзақ қарады. Оның күнге күйіп, жел қаққан ат жақты, қыр мұрынды жүзіне, шалқая біткен кең маңдайдан ысырыла көтеріліп барып тоқтаған селдір шашының ара-арасындағы күмістей жылтыраған ағына, қалың қабақтың үстіндегі тереңдей түскен қос жолақ әжіміне ерекше зер салып мүсіркей қарап отырып, өз-өзінен құлазып, қай-қайдағы ойға кетті...

	«Япыр-ау, жұбын жазбай бірге жүрген жандар да бір-біріндегі өзгерістерді аңғара бермейді екен-ау?! Тіпті шашының ағы молайып кеткенін де байқамаппын ғой. Бурыл тартқан шаш, жер ортаға келіп қалған жастың айғайы секілдене ме, қалай? Әлде іштей таусылудың белгісі ме? Ол терең күрсінді де, тағы да бір ойдың сарынына түсіп кетті.

	...Қайтсін, қайран менің Бекенім, әкеден туа жалғыз болған соң өз кіндігінен ұрпағы болмағанына жабырқамайды дейсің бе?.. Шіркін азаматым-ай, садағаң кетсем де мен риза екенімді білер ме екенмін?! Көп толғанып – не істеудің байыбына жете алмадым. Көсегесі көгермеген мен бейбақ осылайша өмір кеше бермекпін бе? Нәресте көрмейтіндігім өзгеге емес, өзіме аян ғой. Ана жылы астанадағы профессор да айтпап па еді. Содан бері де қаншама жылдар өтті. Жамандыққа көңілім дауаламай, осы уақытқа дейін үмітімнен күдер үзгім келді ме менің? Енді қалай болмақ?» – деп маңдайын қос қолымен сығымдай ұстап отырып қалды да, кенет қолына біреу шоқ басып алғандай:

	«...Жоқ-жоқ!.. Бұдан әрі дәтім жетпейді. Бұлайша тіршілік етіп, өмір сүре алмаймын! Сонда қалай? Не істемекпін?.. Шым-шытырық, қым-қиғаш, басым қатты?! Жасаған-ау, не жаздым! Жұдырықтай сәбиіңді неге қимайсың?..» Кәбираның жанарынан моншақ-моншақ мөлдір тамшылар үзіліп түсіп жатыр. Жаулығының етегі сығып алғандай су болған. Табан астында көңілсіз күймен жабырқаған Кәбира бірқыдыру уақыттың өтіп те үлгіргенін сезген жоқ-ты.

	Байқаусызда бетіне құлап түскен ыстық тамшыдан оянып кеткен Бекайдар не дерін білмей сасып қалды. Еш нәрсеге түсінбей үрпиген қалпында басын көтеріп, біразға дейін дел-сал отыра берді. Сәлден соң барып:

	– Кәбенжан, саған не болған? – деген қарлыға шыққан дауысынан, оның да сезім қылының шың ете қалғандығы байқалды. Орнынан ақырындап көтеріліп тұрып бара жатқан Кәбира:

	– Жай, әншейін. Ештеме де емес, – деп ауыр басып ауызғы бөлмеге шығып кетті. Бекайдар көпке дейін сол аңырған қалпында отыра берді. Оның тап қазір не ойлап отырғанын кім білсін. Әйтеуір кірпік қақпай алысқа телміріп қарап қалған жанарынан жарыса кірген ойдың сапырыла шығып жатқанын аңғарғандайсың...

	– Ай, Бекен, тұрсаңшы. Ақан күтіп қалды ғой, – деген Кәбираның даусымен селт еткен Бекайдар жылдам киініп далаға шықты.

	Күннің де ыстығы қайтып, түс мезгілінен ауып кетіпті. Ауыл орталығы жым-жырт. Әр жерде ойнап жүрген ұсақ балалардан басқа жан жоқ. Қарымы бар ересек атаулының барлығы да егін басында. Осынау ауыл үстіне қонақтай қалған тыныштықты Бекайдар машинасының гүрілі ғана сейілткендей болды. Бекайдар дөңгелей зымырап қалып жатқан егіні толқыған сары дала мен машинадан жамырай үркіп ұзап бара жатқан көкжиектен көз алмай, ой үстінде отыр.

	Машинаның бірқалыпты жүрісімен тербелген ол өткен өміріне қалай үңіліп кеткенін сезбей де қалды...

	«Далам, сенің құшағыңда тіршілік етіп жүріп, өмірдің өткінші күңгей көлеңкесіне көңіл аудара қоймаспын деуші едім. Олай болмады. Мен төзе алмадым. Өзегімді өртеген мазасыз күйімді өзіңе шағып сырласқым келеді. Бұрын-соңды ол мені бұлайша меңдетіп әсер етіп көрген емес еді. Міне, жігіт ағасының жасынан да өтіп барамын. Бағы жанар жігіттің алған жары назды, мінезді боп кездеседі деуші еді, обалы не, менің Кәбенім де дәл сондай жан ғой. Үйімдегі қаймағы шайқалмаған татулық пен берекенің ұйтқысы болды. Бір тағдырдың өзіне болмаса, Кәбеніме қояр кінәм жоқ. Сыр сандығына салынып, көңілдің терең түкпіріне тасталған, өткен күннің сонау бір уақиғасы есіме түсіп отыр.

	...Біздердің үй болғанымызға да біраз жылдар әтіп кеткен еді. Тіршіліктің бірде тәттісі, бірде қаттысы аралас өміріміз өтіп жатты. Несін айтасың, жастығымыз ба, көңіліміздегі бір ғана дүдәмәл болмаса... біздер бақытты едік.

	Бір күні жұмыстан ертерек келген мені Кәбен жас баладай қуана қарсы алды.

	– Бегім, саған айтар үлкен қуанышым бар. Не екенін білмесем де, жүрегім өз-өзінен ерекпіп аузыма тығылып, көңілім елеңдей қалды. Кәбеннің сөзін аяқтауға төзімім жетпей:

	– Ол қандай қуаныш – мен білмейтін? Кәнеки, ол не, айтшы? – деп дегбірсіздене қалыппын.

	О, ғажап! Кәбеннің қос жанарынан құйылған нұр бар денемді ерітіп барады. Мұндай мейірімді, нұрлы көзді мен тумысымда бірінші рет көріп тұрған сияқтымын. Кәбираның жаратылысынан жылы жанары бүгін тіпті ерекше ұшқын атып тұрғандай. Қараған сайын одан әріге шыдамым жетпей қайта-қайта айтшы деп өтінемін. Бірақ ол жаңағы бір қалыбын тез тежеп алып байсалды үнмен:

	– Бекен! Бұл біз үшін жаңалық екені рас, әйтсе де сабырлы отырып, кеңесе шешетін қуаныш, – деді.

	Байыбына жете алмай тұрғанымды сезген Кәбен ойнақы назбен:

	– Сондықтан сен жылдам шешініп жуын. Осы үйдің үлкен адамы өзіңсің, байсалды болып дастарқан басына отыр, сонан соң айтам, – деді.

	Сөйтсем біздерге жамағайын болып келетін Ерденнің үй ішімен маған сездірмей бұрыннан келісіп жүреді екен. Екеуміз сол күні жарық дүниеге келген жас сәбиді ақпен орап, бауырымызға бастық. Бұл күнгі қуанышта шек болған жоқ. Неше күн той жасап, атын Арман қойдық. Ерден де қарсы келіп, төс қағыстырып «ақиретке дейін сұраусыз» деп жұбайымен қосарлана сөйлеп ризашылықтарын білдірді. Сондағы Кәбеннің пәк көңілі мен көзінен нұр болып төгілген аналық мейірімін сөзбен айтып жеткізу қиын. Арманның тілі шығып қолғанат бола бастады. Біздің үй тіршіліктің жұмағына айналды. Мен үнемі жұмыстан тез үйге жетуге асығатын болып алдым. Арман ерекше зейінді бала боп өсіп келе жатты. Сөйтіп жүргенімізде бір күні Ерден Арманды үйіне ертіп барып «балалармен ойнап қана кет» дегенді сылтауратып қайтармапты. Арманның кешіккеніне біздердің әбден мазамыз кетті. Әбігер болып шыдамым таусылған соң, түнделетіп барып Арманды алып келдім. Бірақ мен сол күні оқтай қадалған екі көзден жүрегім жараланып қайтқандай сезіндім. Ерденнің жылт-жылт еткен жанарынан мейірімсіз сырдың ізін байқадым. Ақыры жақсылықпен тынбады. Сол ұшқыннан өрт шықты. «Кө-ке-тай, ма-ма», – деп шыңғырған Арманның даусы әлі құлағымда. Тас жүректі Ерден бізден Арманды айырып алды да, басқа жаққа көшіп кетті. Кәбен байғұс екеуміз қатты торықтық. Енді бүйтіп бала өсірмеспіз деген тұжырымға келдік. Жылдар жылжып өтіп жатты...»





II


	Аула ішінде түскі астың қамымен жүрген Кәбира үлкен ақ самауырынға толтыра су құйып тұтатты да, белін жазып көтерілді. Құлағын тосып тағы да елегізе қалды. Ол манадан бері әлдеқайдан бір әсерлі де сүйкімді әуен аулайтын тәрізді. Емірене елжіреп, өз-өзінен күбірлеп сөйлеп те қояды. Міне, ол тағы да құлағын тосып бір сәт тыңдай қалды да, жүгіре басып үйге кірді. Жөргекте жатқан жас сәби жаңа ғана оянып, бесік басына ілініп қойылған әртүсті күлдіреуіш ойыншықтарды тарбиған кішкентай саусақтарымен ұстай алмай уілдеп ойнап жатыр екен. Үйіріле түсіп, бар ықыласымен мейірлене құшқан ана кішкентай сәбимен еркелете сөйлесіп, бесігінен босатып құрғатып жатыр. Арқасын, жауырын ортасын, қолтықтарының астын опаланған мақтамен сипалай сүрткенге қытығы келген жас сәби анасына қарап сықылықтап күліп қояды. Кәбира баланың бұл қылығына ынтыға түскендей:

	– Ой, сенің күлкіңнен садаға кетейін құлыным, құлдығым. – Шөліркеп шөлдеп жүргенде мейірімді қандырған, сусыным, – деп сөйлесе жүріп, Аянды жеңіл орады да, алдына алып омырауын берді. Кәбираның ана болуды арман етіп аңсағаны сонша, Аянды қойынына салып алғаннан кейін-ақ, көп ұзамай омырауынан сүт шыққан болатын. Ол осы қуанышын көзінен жас, көңілінен күлкі етіп сыртқа шығарып еді. Көз алдынан сағымдана буалдырланып, арқасына аяздай батқан сол бір жабырқау жылдар, күйкі көріністеріменен тізбектеле өтіп жатты. Оның бұл жылдары сан қилы үмітпен әр түрлі ойға келіп, шешуін таппай қиналған кездері де кешегідей есінде тұр. Кәбираны іштей күйзелткен осы бір азап мұңының сәтті аяқталуы, оның үлкен жүрегімен, асқан адамгершілігінің игілігі еді.

	...Кәбира осыдан екі жыл бұрын жаз шығысымен-ақ, төркініне баратынын айтты да жүріп кетті. Оның нендей оймен кеткенінде Бекайдардың хабары да болған жоқ. Жөн-жоралғы, керек-жарағымен аттандырып салды.

	Кәбира төркініне келді деген аты болмаса, бар уақытын жамағайын сіңлісі Жамалмен бірге өткізді. Барлық көңіл-күйін ашыла жыр ете айтып, шын ықыласыменен сырласумен болды. Бұлардың ертеден келе жатқан дос-жар көңілдері, апалы-сіңліліктен әлдеқайда жақын болатын. Соңғы жылдары Жамал да тағдыр тауқыметіне душар боп, солған гүлдей ажарынан айрылып, жабырқап жүрген. Ол да бұрынғыдай емес, әр нәрсеге байсалды қарап, сыршыл күймен толғанатын-ды. Жауқазын гүлдей жаңа ашылып келе жатқан семья қазығынан жаза басып қалғанына күйзеле күйінетін. Жар құшағынан айрылып, жан жылулығын сезінбегеніне де алты жылдай уақыт болып қалыпты. Ойда жоқта апатқа ұшырап, қаза тапқан Өмірбегінің өлімі өзегін оттай өртеп кетті. Осыншама ауыр қазаны арқалап, екі-үш жылдай азаматының аруағы риза болсын деп ешқайда да тапжылған жоқ. Кейінгі жылдары ойына әр нәрсе оралғаныменен, сөз айтқан адамдарының ыңғайы болмай осылайша жылдары жылжып өтіп жатқан болатын. Соңғы кездері Жамалдың мінезі күрт өзгеріп, әлденені аңсайтындай, түн баласы болса алағызып ұйқысынан айрылып, күйзелген жанын қайда қоярға жер таппайтын. Жас әйелдің сыртқа тепкен ыстық қаны солқылдай лүпілдеп, жан сезімін шеңгелдеп қысатын. Ол сонда қос қолдай мамық жастықты өкси өбіп, кең төсекке сыймай жалғыз өзі дөңбекши күрсініп, «кімнің болсын етегінен ұстағаным жөн болар» деп те ойлайтын. Міне, осындай беймаза күйде жүрген Жамалға жабырқау күйімен жұмбақ сырын арқалаған Кәбира келіп кездесті. Кәбираның алған нысанасы мен бұйымтай айтар адамының өзі осы Жамал болатын. Оның көп толғана жүріп шешкені, «бір түсінсе, менің жайымды Жамал ғана түсіне алар» деген үмітпен келген еді. Жамалдың ақыл парасатына өз басы әбден сенетін. Кәбираның бар мақсат-мұраты – Жамалмен уағдаласып уәдесін алса, көңілдегі ойын жүзеге асырмақ. Олар келгеннен бері жиі-жиі дидарласып, жылап-сықтай отырып сыр шертіседі. Екі құрбы алма-кезек шешіле сөйлесіп, көңіл тұңғиығына бойлай сүңгіп, әңгімелесіп жүрді. Бүгінде олар әңгімені біраз сейілтіп тастап, көңілдері сергігендей болып, әсерлене орындарынан көтерілді.

	Терең күрсіністен теңселіп кеткен Кәбира:

	– Жамал, үнемі үйде отыра беріп, зерігіп те кеттік-ау деймін. Ертең далаға шығып бой жазып, өзен бойын аралап серуендеп қайтсақ қайтеді, – деп өтінген досына Жамал күлімдей қарап:

	– Жарайды, Кәбен, тек меніменен серуендеу өзіңе көңілді болса болғаны да, – деп әзілдей бұрылып, Кәбираны құшағына қысты.

	– Олай болса тағы да бір өтінерім, бүгін бірге қоналық, біздікіне кел. Серуендеуге ертемен шығып, туып-өскен жерімізді аралап көрелікші, – деді Кәбира.

	Жамал оның жүзіне таңырқай қарап:

	– Немене өзің, туған жеріңді қатты сағынып келгенсің бе дейім...

	– ?!

	Олар ертеңінде таңғы тіршілік күйін қызықтай тыңдап, еліте әңгімелесіп бірқыдыру белдерді асып кеткендерін енді ғана аңғарып, өзен бойына қарай бет алды. Бұл кезде күн көтеріліп те қалған болатын. Мана, таң шапағымен шырылдаған шегіртке үнінің орнына, күн нұрына қанатын қақпай дірілдеп, жоғарыға ілініп қалған бозторғай әуенімен, ұйқысынан енді ояна бастаған дала рақаттана көсіліп жатыр. Дала тіршілігі мен оның сан қилы сиқырлы дыбыстары бұларға ертеден таныс болса да, бүгін ерекше күймен тебіренетін сияқты.

	Кәбира өз ойының түйінін айтып, келген бұйымтайының сырын ашты. Жамалдан жылай тұрып, ауыр азабына қол ұшын беріп көмектесуін сұрады.

	Бұған не дерін білмей, басында ерсі көріп өкпелегендей болған Жамал шын көңіл, бар тілегімен егіле сұраған Кәбираның күйіне тәнті боп, қатты таңырқады. Көпке дейін екеуінде де үн жоқ, ұзақ жүріп үйге қайтты.

	Сол күнгі серуеннен оралған Жамал сарыла сан түрлі ойға кетіп, көп толғанды. Бұлар одан кейін де үнемі кездесіп жүрді.

	Кәбира өз сауалының жауабын әр кездескен сайын зарыға күтіп тосумен болды. Бірақ Жамал ол жайында ләм деп сөз қозғамайды.

	Міне, Кәбираның ауылына оралар күні де жақындады. Оның көңілі уақыт өткен сайын күптіленіп, мазасынан айрылды: «Сұрасам ба екен? Қайтадан өтініп тағы да жалбарынсам ба?» деп, жан дүниесі күйзелумен болды. Сөйтіп отырған Кәбираны ауылына жүреді деген күні Жамал келіп үйіне шақырды. Бұлар екеуден-екеу күн ұзақ көп әңгімелесті. Ақырында шыдамы таусылған Кәбира қалай да сөз түйінін шешіп алуға бел буды. Сұрауын сұрап қалып, енді мына үнсіз түнере түсіп, төмен қарап қапаланып отырған Жамалды көргенде, ол да демін ішіне тартқан күйі, маңдайынан шып-шып тері шығып мелшиді де қалды. «Жоқ» деп шыққан үн естілсе, жаны үзіліп кететін сияқтанады. Жайымен басын көтеріп, телміре қараған Жамал тілге келді:

	– Иә, Кәбира, адам тіршілігінде не естіп, не көрмейді. Әйтсе де сенің маған қойып отырған қолқаңа ұқсас уақиға еш уақытта да болмаған шығар. Кім біледі, бұл сенімен мен үшін тартылған тағдыр таразысы ма? Көп ойланып, ұзақ толғандым. Мені тәнті еткен сенің адамгершілігің мен биік сезіміңнің құдіреті болды-ау деймін. Әуелде ерсі көрініп сескендірсе де, қазір кеңілім дауалайтын сияқты. Шын көңіліңе бар жүрегіммен беріле бел буып отырмын. Арғы жағын өзің шеш, мен көмекшің ғана болайын, – деп әрең айтып шыққан ол еңірей иіліп Кәбираның омырауына басын сүйеді.

	Терең тебіреніске манадан әрең шыдап отырған Кәбира не дерін білмей сасқалақтай, жаудыраған жанары мөлт-мөлт етіп жасқа толып, Жамалды құшағына алып, қайта-қайта маңдайынан сүйіп жатыр...

	Осылайша қол созған арманына жеткендей боп оралған Кәбираға істің мән-жайын Бекеніне жеткізуден бетер қиын нәрсе болмады. Ол әне-мінемен тағы да бірталай жүріп қалды. Әйтсе де Кәбира айтар сөзін ыңғайлап, бүгін қалайда Бекайдарға естіртуге әзірленіп жүр. Жұмыстан кеш оралған Бекайдарға жылдамдата асын беріп, дастарқан жиылысымен-ақ бұлар салулы тұрған төсекке жатып қалды. Бірақ олар ай жарығының нұрымен алакөлеңкеленген бөлме ішінде кірпік қақпай үңіліп үнсіз жатыр.

	Бекайдар жаңа ғана Кәбираның айтқандарын ерсі көріп, қайран қалып ойға кетеді. Кәбира болса бей-жай күйде жатқаныменен, ұзақ жылдар арқалаған ауыр жүгін бүлдіріп алмай өз орнына қойып, көңіл-күйі бір сәт орта түскендей сезінеді.

	Мазасыз ойдың байыбына жетпей шынтақтай басын көтеріп алған Бекайдар:

	– Кәбен, – деп даусы құлазып алқына ауыр күрсінді. – Осы айтқандарыңның барлығы дұрыс шешілген іс деп ойлайсың ба? Мен саған баламыз жоқ деп ауыр сөз айтып күйзелтіп көріп пе едім. «Жоққа жүйрік жеткен бе?» Ол үшін шаңырағымды шайқалта алмаймын, – деп түтіге сөйлеп үнсіз қалды.

	– Жоқ. Олай емес, Бекен! Біз осылай істегенде ғана бақытымызды таппақпыз. Саған керек болмағанымен, бала маған керек. Мен ана болуды армандаймын, тек сенің кіндігіңнен ғана шыққан бала мені ана атандырады. Сенің ұрпағың үзіліп өшуге тиіс емес. Бұл менің ақтық сөзім, адал тұжырымым, тіпті ең соңғы тілегім болсын. Өмірі армансыз өтейін, қарсылық айтып көңілімді қалдыра көрме, өтінемін, – деп төрелігін өзі айтып сөзін аяқтады.

	Ақырында Кәбира айтқанына жетіп, Жамалды өз қолымен Бекайдарға қосып, ақ тілегін айтты. Бекайдар мен Жамал іргесінен шаңырақ көтеріп Кәбираны жандарына қондырды. Олардың екі бөлек үй деген аты болмаса, семья тұтастығы бұзылған жоқ.

	Айы-күні жетіп Жамал босанған күнгі осы бір жандардың қуанышында шек болды ма десеңші. Әсіресе Жамалдың шын ықыласыменен алдында тұрған Кәбираға иіліп кеп, қырқынан шықпаған сәбиін «шын анасы сенсің Кәбира» деп қойнына салып берген сәттегі сезім шаттығына өлшем жетер ме? Ұмтыла келіп баланы алып жатқан Кәбираның «аһ» деген демі жалын боп, сәбиін бауырына басып отырып қалды...

	Міне, оның жас сәбидің денесіне тиген демімен балқып, өткен өмір елесін, ой елегінен өткізіп отырған беті болатын. Аулада дабырлай қалған дыбыспен елең етіп, түс көріп оянғандай болған Кәбира, алдындағы Аянының пысылдап ұйықтап қалғанын енді байқады.

	– Еш дыбыс жоқ қой?! Сірә, бұлар бір жакка кеткен болар, – деп дауыстай кірген Бекайдар мен Жамалдың түскі астарына жұмыстан келген беттері еді. Аянын құндақтай орап жатқызып жатқан Кәбираның қасына қосарлана жүгіре келіп, ұйқысырап күлген сәбиінің жүзіне үшеуі де мәз-мәйрам боп жымия қарасып қалыпты.

	Алматы, 1969 жыл.





ЖАЛҒАСҚАН ӨМІР


	Әңгіме



	Аспан ашық. Үп еткен жел жоқ. Мейірлене нұр төккен мизам шуақ жан жадыратады. Ақ шарбы бұлтқа оранған Алатаудың сұлу суретіне сұқтана қарап, жұмыс орныма келе жатырмын. Асыға басып клиникаға кірдім. Халатымды киіп жоғары көтеріліп келе жатқан мені «Сәлеметсіз бе, доктор!» – деген сыпайы дауыс өзіне жалт қаратты. Қарсы алдыма жақындап келген жас әйел: «Бүгін мені босатады. Сіздердің шапағаттарыңызбен мезгілсіз қиылар өмірім қайтадан жалғасты. Не дейін, шіркін, сезім тұңғиығындағы нәзік ықыласты жеткізер сөз болсайшы. Өте көп... көп...» Арғы сөздерін ести алмадым. Ойға орала қалған соң бір арпалыс минуттардың елесі есіме түсті.

	...Ол күнгі жедел хирургияның кезегінде бес дәрігер едік. Жағалай қойылған төсекте ыңқылдай қиналып жаткан науқастар. Барлығына да жедел көмек керек.

	Ол үшін негізгі шарт – қатесіз қойылған диагноз. Хирургтер қашан да сырқаттың түрін анықтап барып іске кіріседі.

	Осы бір қарбалас кеште екпіндей келіп тоқтаған жедел көмек машинасынан зембілмен алып кірген жас келіншектің жағдайы өте ауыр еді. Жанына батқан жарақат есеңгіретіп тастаған. Қойылған сұраққа үзіп-үзіп жауап береді. Өңі аппақ қудай. Қарашығы солғын, жанарында үлкен қорқыныштың ізі аңғарылады. Тамыр соғысы бірде тоқтап, қайтадан әлсіз бүлк етіп жоғалады. Аяқ-қолдары мұздай. Жүректің селк ете қатты-қатты соққан дүрсілі естіледі. Бұл денедегі қан мөлшерінің азайғандығының белгісі еді. Іш құрылысында кедергісіз ағып жатқан қан бар сияқты. Оны жедел тоқтату керек. Қай мүшесі жарақаттанғандығын дәл анықтау мейлінше қиын. Алдағы жасар операцияның сәтті аяқталуы да тікелей осыған байланысты. Ішін саусақпен сипай қаққандағы торсылдаған дыбыс, іркіліп қайтадан толқыған газ бен сұйықтықтың аралас екендігін аңғартады. Уақыт өткен сайын жүрек әлсіреп барады. Бұлайша операция столына алуға болмайды. Науқас секунд сайын ауырлап, сұлқ жатыр. Үздік-үздік ышқына дем алып үзілуге жақын, өлім мен өмірдің арпалысқан сын сағаты. Жауыздық нәзіктігі шайқалтып барады. Тіршілік атаулының жауы – ажалдың уақыт озған сайын өңі арайланғандай.

	Асығыс қимыл үстіндегі ақ халатты жандар зұлымдықпен арбасуға кірісті. Жас ана дереу реанимациялық кабинетке орналастырылды. Бұл кезде бүлк еткен тамыр да сезілмейді. Дәрігердің жан дүниесін билеген, тек жылдам... жылдам... тез-тез қимылдау деген шешім.

	Бар қалған уақыт бес-ақ минут. Бір секунд кешіксек айрыламыз. Қанша жылдам қимылдағанмен, абыржымай іске кірісу негізгі қағида...

	Көмекшілеріне скальпель, кедгут, пинцет... деп бұйыра үн қатқан Сәкен ширақ қимыл үстінде. Артерия тамырын ет қабаттарының арасынан ашып алып, қанды тамшылата емес, сорғалата сығып құйып жатыр. Тері қабатындағы вена тамырына қан құйып тұрған Геннадийдің өңі күреңденіп кетіпті. Уақыт бұндайда аққан жұлдыздай ғой. Бір, екі, үш минут өтті...

	Қас қақпай тамыр соғысын байқап түрған Геннадийдің жүзіне арада төрт минут өткенде ғана қан жүгіріп, біздерге жадырай қарады.

	...Жүрек қайтадан соқты. Дәрігерлердің күлімдеген көзі қайта оралған өмірдің хабаршысындай еді. Жас ана көзін ашып, біраздан соң есін жинады. Жаутаңдаған жанарында үміт оты маздағандай. Ернін ауыр қимылдатып: – Алмажан, құлыным қайдасың? – деп іштей тынып, даусы дірілдей барып тоқтады. Шарасы толған қара көздеріндегі мөлдір тамшы, жыпылықтаған кірпігіне жайылып кетті. Оның қыл үстінде жатып есіне алғаны балаға деген аналық махаббат! Өлшеусіз-биік аналық сезім-ай десеңші! Ол ұстараның жүзіндей: тар кезеңде де өз құдіреттілігінен айнымайды. Бас хирург Сәкен тамырын ұстаған қалыбы аты-жөнін, қалай, не болғанын сұрай бастады.

	– Атым – Анар. Кішкентай қызым екеуміз көшенің қиылысынан өтіп бара жатыр едік. Кенет Алмажан арғы бетке жақындап қалғанда, жалт бұрылып артында түсіп қалған ойыншығына жүгірді. Іле балама ұмтылған мені қатты жүріп келе жатқан жеңіл машина қағып кетті. Анар демігіп шаршап қалды. Күлімсірей қараған хирург үлкен сеніммен: «Қорықпаңыз, сауығасыз»,– деді. Сөйтті де сестраларға Анарды кешіктірмей операцияға алуды бұйырды.

	...Бөлме іші тыныштықпен құндақталғандай. Тек қана сырт-сырт соққан сағат тілі ғана: «мен уақытпын, өктеммін, «асықсаң – алдырасың, кешіксең – өкінесің»,– деп мықынын таянып, тербеле маңғазданатындай.

	Операция жүріп жатыр. Артық қимыл, керексіз дыбыс жоқ. Екі жерден: бірі артерия, екіншісі вена тамырларына қан құйып тұрған прибор тізбектері бар тіршілік арқауына ұқсайды. Анар наркозбен еш нәрсе де сезбей ұйықтап жатыр. Операция үстіндегі Геннадий мен Сәкеннің қолдары асығыс қимыл үстінде. Әрбір минут санаулы. Екеуінің алма-кезек терін құрғатып тұрған сестра да іштей тынып қалыпты. ІІІып-шып шыққан тер, сезім тауқыметінің көз жасына ұқсайды. Іш құрылысын зер сала қарап шыққан хирургтер аш ішектің бірнеше жерден үзіліп кеткендігін айтты. Олар жан-дәрмен атқақтаған қан тамырларын қысып тоқтатып, іш қуысын құрғатып болды. Жарақаттанған ішек жалғанып, операция бітуге жақын Анар наркоздан оянып, палатаға апарып орналастырылды. Ауыр минуттар да ақырын жылжып алыстап барады. Операциядан кейін де төрт-бес күн өтті. Анардың қасына Сәкен мен Геннадий жиі-жиі келіп барлық мүмкіншіліктерді пайдаланып жүр. Он бесінші күн дегенде барып Анар төсектен тұрып жүре бастаған болатын.

	...Біздер әдеттегідей бүгін де кезекшіліктеміз. Біршама саябырлықты пайдаланып әзілдесе қалжыңдап күлісіп отырған едік.

	Бәрімізден бұрын байқаған Сәкен:

	– Анар, – деп қуана орнынан тұрды.

	Қасында сұңғақ бойлы аққұба жігіт пен әп-әдемі кішкентай қызы бар Анар бөлме ортасына келіп тоқтады. Үшеуінде де үн жоқ, жымың қағып күле береді. Қалай деп тіл қатуға қиналатындай. Олар ақ халатты адамдарға деген ақ ниеті мен ыстық ықыластарын сөзбен емес, көзбен айтып тұрғандай.

	Жан толқытып, жүрек тебіренткен осы бір тыныштықты бала даусы сейілтті.

	– Менің мамам үшін көп рақмет, ағалар,– деп жылап жіберді.

	Алманың бетінен сүйіп, аймалаған Анардың көзінде де таңғы шықтай мөлдіреген жас тамшылары тұрды.. Анар бірер аттап жақындап кеп: – өмірімнің қайбір минутында болмасын, мейлі қуансам да, мейлі қиналсам да сіздер жадымдасыздар. Қажырлы да қасиетті еңбектеріңіздің алдында бас иемін, – деп қолындағы бір шоқ ақ розаны ұсынды. Біздер оларды шығарып салып тұрмыз. Ана мен әкенің ортасында кішкентай қыз бала секіріп ойнап барады.

	Барлығымыздың көңілімізде ұялаған бір ғана ой сияқты: анау бара жатқан бүлдіршіндей бейғам сәби ана мейірімінсіз еркелей секіріп ойнап, еркін өсе алар ма еді? Қолымыздағы роза гүліне күннің нұры қандай керек болса, мынау сәбиге де ана жылуы сондай керек-ау...

	Алматы, 1970 жыл.





ЖАЛҒЫЗ БЕН ЖАЛБЫЗ


	(Аңыз)



	Ерте, ерте, ертеде...

	Жайылып жатқан жалпақ ел болып біріге алмай, аздығынан бұрын көкайыл алауыздығынан азап шегіп, қоқаңдаған көптің қорлығына көніп, қасіреті мол жан төзгісіз жапамен өмір кешіпті. Өзгені қойып, өзара діңкілдесуден бір жалықпайтын ел алдындағысынан айрылып, аузындағысынан жырыла беріпті. Ата дәстүрлерін ардақтап, ана сүтіндей ұйи білмеген елді, көршілес отырған басқа жұрттар да бедел тұтпаған көрінеді. Ру-ру боп ырылдасқан, шашырап жатқан елді кез келген жау бөріктіре шулатып алма-кезек жәукемдей беріпті. Қадау-қадау шығып қарсы тұрған ерлерін, жұмыла шапқан жау оп-оңай олжалап кетеді екен. Көкжиген мінез бен кертартпа өзімшілдіктің пәтуәсіз тірлігімен тәлкек боп жүріп жатыпты.

	Бірін-бірі сыйламай, әуейілікпен әлсіреп, әбден қажып тозған жұрт уақыт дауылына шыдай алмай жан-жақтан ағылып, қауым болып құралуға мәжбүр болыпты. Әр ауылда қалған азды-көпті ақсақалдар мен ақ шашты әжелер ақылдаса келе, ел басқарар дана іздеген ұлан асыр жиын өткізіпті. Толғау-толғау сөздер айтылып, толып жатқан қым-қиғаш пікірлер тағы да таласқа түсіпті.

	Сонда... кеу-кеу болып келісе алмай тұрған жұртты селт еткізген, ақ күндігін жел қаққан алып Ананың дауысы екен:

	– Уа-а-а ағайын, жар жағалап жамыраған лақтай шулап не болды? Қай қазынаң шашылып... қай сәулетті шаһарың көк тіреп тұр?! Ой, тоба, тоба... Айналаңа ой жүгіртіп, көз жіберіп қараңдаршы?! Мұншама мұңды... осыншама зарды арқалау үшін дүниеге келген ана мен бе едім. Әлде құрсағы иіп, жалпақ жұртты өрбіте алған аналар, ел басқарар ер туғыза алмағаны ма? Бұған, сірә, сене алмаймын, тіпті де көнгім келмейді. Мынау жарық дүниеге, тек қана күлді көмеш ұрпақ, құнарсыз ұрпақ қана әкелуім мүмкін емес. Сене алмаймын, – деп күңіренген күйі төмен қарап үнсіз қалыпты.

	Сонда:

	– Әз ана... сабыр етіңізші?! Аңыраған дауысыңыздан түңілгендік аңғарылады, – деген он алтылар шамасындағы баланың сылдырай шыққан даусы, күллі жұртқа күмбірлеген күйдей боп естіліпті. Дабырласып тұрған қалың жұрт сап тыйылып, төбе басындағы қарт анаға жақындай түскен баладан көз алмай қарап қалыпты...

	– Ар-мы-сыз, ана!

	– Бар екенсің ғой, ұлым. Көкірегің күмбірлеген, жанарың нұрлы көздеріңнен жақсылық сезінемін. Әумин деп бата берейін, қолыңды жай, қай ұлансың?

	– Есімім менің Алаша...

	– Алаша... Алаша дедің бе? Болсын, болсын, қарағым, алдыңнан жарылқасын...

	– Жалпақ жатқан жұртыммен бірге болсын, әз ана?

	– Ал кәнеки, ұланым, айта қойшы. Беделді ел, берекелі жұрт болудың жолы бар ма?

	– Бар! Бар болғанда кандай. Ол осы тұрған баршамыздың жүрегімізде. Бірін-бірі жаттай сыйлай білген жұрт өзіне керек, аймағына қажет қадыр-қасиетті де қаттай танып ала алмақ. Жалғыз ұшқан аққудан, қатар жүзген қаз артық. Қаумалай төнген көп қорқытады. Тұңғиыққа терең батырады. Ел болудың кәусар нәрі бірлікте! Ездігі жоқ, достығы мол бірлікте!

	Еліте тыңдай тебірене құптаған жұрт: «Бір жағадан бас, бір жеңнен қол шығармақ болып» ант етісіпті. Сол күннен бастап, бала – дана атанған Алашаның қолына бар биліктерін беріпті. Содан былай ел шетіне тиген жауды Алаштап салған ұрандарымен-ақ үркітетін болыпты. Аз уақыт ішінде абыройлары аңыздай тарап, өз қамыстарын қолдан бермес асқарала асуға айналыпты. Осылайша олар елдігін түзеп, дәстүрін құрыпты. Іргесі берік жұрттан айналасындағы елдер де жасқанып, терезесі тең ауыс-беріс тіршілікке ауысыпты.

	Алаша болса ұзақ жылдар ақылы күндей ашық, мінезі Айдай аялы кемеңгер басшы болып дүниеден арман көп абыздай аңырап өткен екен. Бұл жалғаннан, сірә, армансыз кеткен бірде бір жан болмаса керек. Өйткені тағдырына лайық, хош иісі аңқып тұрған гүлдің қас қағымда солатынындай, кердең кезең тап болса, құм жұтқан судай шым батып, ару ажардың да тозатыны анық. Өмір шіркін осынысыменен қиын да, қызық та сияқты.

	Атақ-даңқы айдай әлемге тараған Алаша ұрпақсыз өтемін бе деп күңірене жүріп, егделеніп калған шағында өз кіндігінен жалғыз ғана ұл көріпті. Сол ұл ер жетіп, ел көзіне шалына бастаған шағында, аяқ астынан сырқаттанып төсек тартып жатып қалады. Секем алған көңілден сергімек боп, әкесі мал тұяғы жетер жерге қос-қос аттан сабылтып, көрсетпеген бақсы-балгері қалмапты. Жан-перісін қозы көш жерден шақыра жеткен диуаналар, тіпті Қырым мен Қытайдан, Үнді мен Үргеніштен кеп көк тәңірі Аспанмен тілдесіп сәуегейлік етіпті. Бірақ ешбір емнің дауасы дарып табылмаған. Тек көрегендер жас баланың жүрегі бірте-бірте шеменденіп, тасқа айналып бара жатқанын болжайды. Дертін танып телміргеннен не пайда, емдеу жолын біле алмаған қалың ел қимасынан айрылып боздаған екен.

	Қара тасқа айналған баласының жұдырықтай жүрегін қолына алып, көзімен көрген Алаша қанша дана болғанмен, қаумалай келіп жанышқан жеке басының қасіретін жеңе алмаған екен. Аһ ұрған демі жалын боп, қатарынан бірнеше тәулік ес-түссіз күйі талып жатыпты. Оның басын сүйеп отырған ел азаматтары қолындағы тасқа айналған жүректі, ақ дәкеге орап, беліндегі белбеудің күміс кісесіне салып қойған екен. Арда туған ұлының азасымен теңселіп кеткен ел амалдары таусылғандай қатты күйзеліпті. Осы жайды аңғарған небір жез таңдай шешендер, жұбатуларын жұмбақтай сөйлеп толғанса да, кемеңгерлерін тұрғыза алмапты. Сонда Алашаның осынау күйін алыста жатып естіген, аты енді-енді әйгілене бастаған ақын жігіт алыстан арнайы ат сабылтып жеткен екен. Келген бетте ол есіктен кіріп төрге озбай, қалт тұра қап:

	– Ау-у-у... ақылымен елден асқан ардагер, азғана сөзге құлақ қой?! Жалғыз сенің басыңа түскен қайғыны... Өзімдікі деп танып, еңірей білген ел алып па? Жоқ, әлде, осы жұртты кезінде елдестіре білген сен алып па? – депті.

	Сонда үйдің іші құлаққа ұрған танадай тыныштала қалыпты. Әлден уақытта өңі ақ шүберектей қуарған Алаша ақырын жайлап басын көтеріп:

	– Тәубә... тәубә.., – деген екен. Түптің түбінде сөз өнері еліме мұра болар?! Әттең, шіркін, дүние-ай, өнер алды қызыл тіл екен ғой. Аңқылдап тұрған көңілің, сәбидей пәк жүрегің бар сен қай шырақ едің, – деп тілге келіпті.

	– Ақынмын.

	– Бар бол! Ел қадірін сезгіш жүрегім. Алысты болжар ақыл иесі кемеңгер де, ақ сезім қуған өнер иесі ақын да, әркез осы біз кімбіз деп ойлағандары жөн. Сонда, ең әуелі жүрегінің басында маздап тұрған шырағы, өшпей орнында тұр ма екен, осыны байқау керек. Онсыз – өмір тұл! Бейтарап жүрек – бейшара пендешіліктің құлы. Жеке бастың қамын жеген ер елден шыққан шірік жұмыртқа, сондықтан да, азаматым, біліп қой... қай-қашанда ел алып!.. Берекелі елдің беделі биік, ерлері де көп болмақ. Ылайым мәңгі-бақи солай болсын деп тілеу тілейік?! Өзегімді шарпыған өрттен, өзімді-өзім меңгере алмай жатып қалсам, ағайын, кінә қойып айыптамаңыздар? Енді менің бар ұрпағым осы ел, – деп Алаша ақсақал орнынан тұрыпты.

	Қуанған жұрт, мынау оның алпыстан асқан шағында, бұрынғыдан бетер қауымдаса түсіп, тағы да бір асудан аттағанда: – Бұдан былай ұрпақтан-ұрпаққа жеткізіп айтарымыз – біз Алаш атты елміз... Алаштың азаматтарымыз, – деп ант еткен екен. Міне, осы күнге дейін, ұмытылмай айтылып жүрген – Ата сөзі сол заманнан қалыпты.

	Баласының асын беріп, жыл мезгілі толғанда, Алаша ақсақал жиналған жұртын сергітпек боп, әз жарлығын таратыпты. Сонда ол келесі жұманың басында кіретін Наурызды – ұлыстың ұлы күні – жыл басы деп табылып, отыз күн ойын-сауыққа айналдыруларын өтініпті. Халқымыздың зердесінде ғасырлар бойы өшпей жалғасып келе жатқан «Наурыз көже» мейрамы сол уақыттан қалған мирас көрінеді.

	Көктем шуағымен жадырап, жаз тіршілігіне ауысқан ел еңсесін көтеріп, жайлау-жайлауларына жайғасып жатқан кез екен. Бір күні Алаша көп нөкерлеріменен қызық құрып, серуендемек боп аңға шығыпты. Белегір-белес жерлерден өтіп, сай-саласы ну орманға толы, сылдырай аққан бұлағы бар, тау қойнауына жетіп қосын тіктіріпті. Көк майсаға аунап шөліркей жеткен күйлері, тау бұлағына бас қойған жүргіншілер баладай мәз боп, мәре-сәре күй кешкен. Бұрқылдай шыққан қайнардың дөп көзіне Алаша оқшау келіп, еңсесін көтере, мынау мың құбылған көркем дүниені алғаш көріп тұрғандай, әлдеқандай ойға батып, аппақ қудай сақал-мұртын сипалап бірсыпыра тұрып қалған. Ол беліндегі күміспен оқалаған кіселі белбеуін шешіп, қалың өскен жалбыздың ішіне шөлмек қойып жатқандай, баппен еңкейіп жайлап қана жайғастырады. Ақ дәкеге оралған тас боп семген баласының жүрегін ұзақ иіскеп, орауынан жазып жалбыз жапырақтарын жаймалап үстіне қояды. Оның осынау бір ғайыптың ісін мінәжатындай етіп ұстағанына да жылдан асып барады. Өзі маң-маң басып барып, қайнардың кәусар суынан тамсана отырып ішіп, жан рақатына кенелгендей, жадыраған қабағы жайдары жүзін нұрландыра түскен еді.

	Ерекше көңіл-күйге бөленген Алаша, жанындағы нөкерлеріменен түстеніп боп, топтарын жазбай барлығы да серуендей жүріп, манағы белбеуін қалдырған топ жалбыздың жанына келеді. Көрер көзге шошырлықтай таң-тамаша сәтке куә болған бұлар бір-біріне таңырқаса қарап үн шығаруға батылдары жетпеген. Сонда қос жанары жасқа толып, кемсеңдеп кеткен Алаша, бір басып, екі басып жалғыз өзі жақындай түсті.

	Жалбыз жапырағының үстінде жатқан баласынын жүрегі қып-қызыл нарттай болып, аласұра тулап соғып жатыр екен. Ентелеп жетіп, жапырағымен ала кеудесіне басқан Алаш:

	– Қапыда соққан дүние-ай... Сырын білсем Жалбыздың. Аман калар ма еді жалғызым, – деп егілген екен. Осыдан кейін-ақ көп ұзамай, ақтық күнге де жақындап қалғанын сезген Алаша, елі-жұртын жинап:

	– Уа-а-а, халқым, елдігіңе ризамын... Өскен ұям дерліктей ұлан-асыр жерің бар!

	Басқа жұртқа бедел салар берекең де жоқ емес... Жалғыз ғана айтарым.

	Ерменді жерде Ер өлмейтінін,

	Жалбызды жерде жан қалатынын... ұрпақтан-ұрпаққа жеткізіңдер,– деп өсиет қалдырыпты.

	Алматы, 31.1. 1976 жыл.





ҮЗІЛМЕГЕН ҮМІТ


	Әңгіме



	Қалалық клиникадағы жедел хирургия бөлімі кезекшілік міндетін таңертеңгі сағат сегізде аяқтаған. Оның абыр-сабыр қимыл, ауыр жұмыстан кейінгі саябыр тапқан бір сәті. Тіпті қазіргі қалыбы тым сабырлы. Ұқыпты жиналған бөлме іші тап-таза. Дәл осы бөлмеде тәулік бойы болған ықылық атқан ыңқыл, қираған сүйек, аққан қан, жаралы жандар күйзелісінен ешбір із қалмаған сияқты. Телегей теңіз теңселіп кетіп сабасына түскендей самарқау тыныштықта тұр. Ақ дәкелерді ауыстырып қайыра жиналған бөлме ішінде ештеме де болмағандай.

	Бірақ ол осы қалыбында да қасиетті міндетін жалғастыруда... Кенет тық-тық етіп есік қағылды.

	– Кіріңіз!..

	Ішке кірген жүзі жүдеу жас әйел босағадан озбай тұрып қалды. Бұрқ ете қап сыртқа тепкен ыстық қаны оның жел қаққан қоңырқай өңін алаулатып жіберген. Мойнына асынып алған оң қолын көк жібек орамалмен қымтап алыпты. Онысын өзі әлдеқалай сырт көзден жасыратын сияқты. Бөлме ішін сәл кідіріп шолып өткен оның жанары қайыра жабырқап қалды. Сүрініп кеткен жүйрік көңілдің селт ете қалған сәті анық байқалғандай. Күреңіткен өңі өзгеріп жүдеп сала берді. Сезім шіркін қас қағымда сан толқып, жаудыраған қос жанардан үзіліп түсер тамшыдай мөлдірей қап үнсіз тұр.

	– Жоғарылатыңыз. Не айтасыз?

	– Маған Нұрғали ағай керек еді.

	– Нұрекең осында. Студенттермен болар.

	– Ол кісіні арнайы іздеп алыстан келіп едім, жолығуға жәрдемдесіп жібермес пе екенсіз? – деп өтінген келіншек, дәрігердің жанына жақындап келді.

	– Жарайды. Қазір, қазір... – Ә, айтпақшы құпия болмаса, ол кісіге не жайлы келіп едіңіз? – деген дәрігер оның жүзіне қадала қарап қалыпты.

	Қапелімде кымсынып қалған келіншек жаутаң қағып:

	– Жо, жо-ға. О не дегеніңіз? Не қылған құпия болсын, – деп қымтаулы қолын шешіп көрсетіп жатыр. Оның мейіздей семген оң қолы қылдырықтай жіп-жіңішке екен. Жас шыбыққа жабысқан қураған бұтақтай шолтаң қағады. Шошына қарап жабырқап қалған жас әйел:

	– Мінеки, бауырым. Құпиям да, қасіретім де осы. Қолсыз әйел – ошақсыз қазан тәріздес екен, – деп терең күрсінді. Мүгедек мүшені қозғап көріп, тексеріп болған дәрігер:

	– Нұрғали Сүлейменовичті шақырып келіңізші? – деп сестрасын жоғары жіберді.

	– Нұрекеңе соңғы үмітіммен келіп отырмын. Қалай дейсіз, көмектесе алар ма екен?

	– Кім білсін... Сәті түссе жазыларсыз. Коридорда қалжыңдай сөйлесіп келе жатқан Нұрекеңнің дауысы естілді. Ол орта бойлыдан сәл аласалау, бидай өңді, жұқалтаң ғана адам екен. Самайының ақ бурыл тартқан шашы ақ қалпағының астынан анадайдан анық көрінеді. Оның күлімсірей қарайтын жүзіне үстіндегі ақ халаты аса бір жарасымдылық тауып, жылылық құйып тұрғандай...

	– Әне, өзі де келе жатыр, – деп орнынан тұрған дәрігер оның алдынан шығып қарсы жүрді.

	– Иә, Қаратай, не боп қалды, тыныштық па? Қандай сырқат, кімді көрсетпекші едің? – деп Нұрекең бастырмалата сұрап жатыр.

	– Мұнда, мұнда келіңіз, Нұреке. Қазір танысасыз. Сізді әдейі іздеп алыстан келіпті...

	– Қойшы-ей. Япыр-ай, осы сен де айтқыш-ақсың-ау. Төндіре айтсаң алдыңдағы адам өз атын да ұмытып қала жаздайды, – деп Нұрекең бар денесімен сылқ-сылқ күліп алды.

	– Рас айтам, Нұреке, рас. Әнеки, ана бөлмеде, жүріңізші, – деген дәрігер жігіт желкесін сипалап қипақтап қалды. Сырқаттарды қарайтын бөлмеде отырған жас әйел орнынан ұшып тұрып ізет көрсетіп жатыр.

	– Отыра беріңіз, отырыңыз.

	– ?!

	– Сәлемәтсіз бе?! Иә, іздеп жүрген Нұрғали деген қазағыңыз мен боламын. Не айтпақшы едіңіз?

	– Есенсіз бе, ағасы. Расында, өзіңізді алыстан әдейі іздеп келіп отырмын. Үзілмеген үмітім бар, – деп жарымжан қолын ашып көрсетіп, жас баладай жаутаңдай қарады.

	Нұрекең жарымжан қолды алдына алып олай-бұлай қарап:

	– Жә-ә, солай деңіз, – деді де бір сәтке үнсіз қалды. Қалт етпестен отырып қалған келіншектің маңдайынан шыққан тер тамшылары мөлдірей бусанған.

	– Қашан, қалай, не болған? Немен емделдіңіз, осының бәрін асықпай айтып беріңізші, – деп Нұрекең жарымжан қолды қайыра зер салып көріп жатыр. – Айта беріңіз, бөгелмей айта беріңіз...

	Қылдырықтай білегі мен шолтыраң қаққан тұрқын өлшеп көріп, басын шайқап ойға шомды. Қадап-қадап қайбір сәттерді қайталап сұрап алды. Нұрекеңнің әр қимылын аңдумен отырған келіншек, торға түскен торғайдай бір уыс боп бүріскен бойы үнсіз қалған...

	– Көп уақыт өтіп кеткен екен.

	– ?!

	– Сәл ғана үміт, бір ғана жол бар. Ол – операция. Оған қалай қарайсыз?

	– Ағай, мен не дейін. Септігі тисе болғаны да...

	– Септігі тисе дейсіз, ә? Ал егер септігі тимесе ше?

	– ?!

	– Иә, айтпақшы атыңыз кім?

	– Қалима.

	– Жә, Қалима, біз онда мынаған келісейік: сөйтемін де бүйтемін деу өте қиын. Әйткенмен үмітсіз «шайтан» ісі демей ме? Солай ғой...

	– Со-ла-й...

	– Олай болса бір-бірімізге сенейік, сәт тілейік, тәуекел!

	– Ағакеш-ау, сонда бұл кінәраттың аты-жөні бар ма? Ешкім де анық етіп еш нәрсе айта алмайтын не қылған сұмдық?

	– Жоқ, қалқам, олай емес. Барлық жерде де нендей кесел екенін біліп отыр. Бірақ та батыл кірісіп ем жасауға жасқанған. Олары өте орынды да. Өйткені жарақаттанған нерв тканының жетіліп кетуі аса қиын екені көптен белгілі. Қолыңыздың қурайдай солып қалуының себебі, қираған сүйек жарқыншақтарының арасында жаншылған нерв талшықтарының зардабынан. Олай болса жаншылған нервті босатпай жазылу жайын ойлау мүмкін емес.

	Иек артар жол біреу-ақ, ол тек операция. Оның да көптеген дүдәмалы бар. Дү-дә-мал, дү-дә-мал... – деп соза қайталаған Нұрекең терезеден тысқа қарап ойда отыр.

	Кенет жұлып алғандай:

	– Қалима, көріп отырсың ғой, операция жасалмаған күннің өзінде де мынау қолдан ешқандай пайда жоқ. Операциядан дүдәмал болса да күтер үміт бар. Тіпті ойлап қарасаң өмірдің өзі дүдәмалдан басталып дұрысталмай ма, тәйірі, ә, – деп өз шешімін тапқандай болған Нұрекең орнынан ширақ көтерілді.

	– ?!

	– Иә, бұған қалай қарайсыз? Түсіндіңіз бе? Менің айтқандарым көңіліңізге сенім тудыра ма?

	– Ағажан-ау, сенгенде қандай. Әбден сенемін, түсіндім.

	– Олай болса дұрыс. Қиналған жерде дәрігерге де, сырқатқа да қол ұшын берер құдіреттің өзі де сол сенім. Ыриясыз, шын ықыласпен сену керек.

	– Айтқаныңыздың барлығы да көңіліме қонады. Ит арқасы қияннан іздеп келгендегі бар үмітімнің аркауы да өзіңіз болатынсыз. Мен бәріне де дайынмын.

	– Жарайды, Қалима, қолдан келген көмекті көрерсіз. Онда бүгіннен бастап емханаға орналасыңыз, – деді де Нұрекең жайлап қана шығып бара жатты...

	* * *

	Қалиманың емханада жатқанына да жарты айдай уақыт болыпты. Жан-жақты тексеріп үзақ бақылады. Әр күн сайын жанына келіп қайта-қайта қайыра байқап Нұрекең де асығар емес. Сан түрлі тексеруден өткізіп болған сияқты. Ол бүгін таңертең Қалиманың анализдерін аударыстыра парақтап ұзақ қарады.

	– Ертең «электр тогінің» әсерін байқап көріңіз, қалай болар екен, – деді Нұрекең жанындағы палатаның дәрігеріне.

	– Жарайды, Нұреке. Тіпті бүгін де жасауға болады, кеш емес.

	– Ақырғы сөз сонікі! Егер жаншылған нервтің қылт етіп қыбыр еткені байқалса болды, келесі жұмада операцияға аламыз, – деп түйді де, Нұрекең басқа ауруларды қарап ұзай берді.

	Қалима естігенін жете түсінбей алабұртқан көңілі дегбірін алып мазасы кетті. Сан қайтара сұрауға бата алмай дәрігерінің қасына қайта-қайта келіп, айналшықтап ұзақ жүрді. Оның босай қалған сәтін аңдумен болды. Міне, тағы да оралып жанына келді.

	– Жеңгей, бірдеме айтпақшы ма едіңіз? – деген дәрігер басын көтеріп, назарын бөлді. Оның жанына елп ете қап жүгіре басып жақындаған Қалима:

	– Айналайын қайным, айтып берші?

	– Нені?

	– Жаңағы әлгі электр тогімен не істемекшісіңдер?..

	– Ә-ә-ә, – деп күле қараған дәрігер, – ол әуелі Нұрекеңнің сізді токпен ұрғызып көрейін дегені ғой. Күнәдан пәксіз бе? Жоқ, әлде... – деп әзілге бұрды.

	– Айналып кетейін, қайдағыны айтпашы, токпен тексер дегені қалай, а, а, – деп Қалима да жығыла жабысып жатыр.

	– Ал жарайды, қайдағыны айтпа десеңіз, айтпай-ақ қояйын.

	– Жо-ға. Ананы айтам әлгі, электр тогі деген бірдемелеріңді айтып берсеңші? Ай, құдайым-ай, білетініңді езіп ішесің бе?..

	– Жеңгей-ау, немене, токтің адамды қалай ұратынын білмейсіз бе? Мазасыз келіншектерді емдеудің де әдемі, тиімді әдісі, – деп Қаратай сылқ-сылқ етіп күліп алды.

	– Қойшы, қайным, садағаң кетейін, айтып берші? Қалай жазалайым десеңдер де қолдарыңнан мені кім алады...

	– Әй, аңқау жеңгем-ай, болмадың-ау тіпті, ал тыңда: ол – ауру нервті қытықтап, тіршілік қабілетін анықтау әдісі ғой.

	– Ә-ә-ә, солай демейсің бе? Мына қолың шолтаң қақса қуана бер десейші.

	– Иә, иә, дұрыс түсіндіңіз.

	– Қайным-ай, бір ауыз сөзді жүзге құбылтып қара терге түсірдің-ау. Жарайды, рақмет, – деп Қалима палатасына кетті.

	Ол бүгін аса көңілді. Әлсіз токтің әсерімен жарымжан қолының шолтыраң-шолтыраң еткеніне есі қалмай қатты қуанды. Ертеңінде-ақ оны келесі жұмаға операцияға дайындай бастады. Тәуліктен тәулік сырғанап, алдағы тұрған төрт-бес күн де зыр ете қалды. Міне, ертең операция жасайтын күн. Қалимаға алғаш рет жаздың қысқа таңы жылдай болып көрінді. Атар таңды кірпік ілмей ұйқысыз өткізді. Таңертең операция алдында көруге келген Нұрекең тамырын ұстап байқады да:

	– Бұныңыз қалай. Неге осыншама жаман ұйықтағансыз?

	– ?!

	– Жоқ! Бұл қалыпта сізді операцияға алуға болмайды.

	– Ағатай, кешіріңіз...

	– Жоқ, қалқам, менің кешіргенімде не тұр дейсіз. Өзіңіз өте жақсы білесіз ғой. Иек артар үмітіміздің өзі шамалы-ақ емес пе? Ақылға жеңдіру керек, – деп Нұрекең жанындағы дәрігерге бұрылды. – Ертеңге қайыра дайындаңдар. Наркотизатормен неғып келіспегенсің? Бүгін дұрыс ұйықтайтын болсын, – деді де жүріп кетті.

	Сипалақтап қалған дәрігер:

	– Нұрғали Сүлейменович, қан құйыла ма?

	– Әрине, операция наркозбен жасалады ғой.

	– Жарайды, Нұреке, түсіндім, түсіндім, – деп жас дәрігер өз тарапынан болған ұқыпсыздықты анық аңғарып тұр.

	Кетіп бара жатып кілт бұрылған Нұрекең:

	– Қаратай, ертең маған өзің кемектесесің, дайындалып кел! – деген ол кабинетіне кіріп бара жатты. Ұстазының жай ғана айтқан ескертуінен өлердей боп ұялып, оның шуағы мол қамқор жүрегіне риза болған жас дәрігер үлкен ой үстінде тұрып қалды. «Ақырын айтып аңғартқаннан қиын ұялтудың жолы жоқ шығар. Тәрбие сыры сан қилы-ау, бірақ әркім өз өресінің жеткенімен шаруа істейді», – деп ойын түйген Қаратай сан түрлі қыруар ісіне құлшына кірісіп кетті... Ертеңінде келген Нұрекең:

	– Міне, дұрыс. Жақсы демалыпсыз, – деп қуанып қалды. Қалима бір нәрселерді сұрамақ еді, не айтқысы келгенін өзі де ұмытып сасқалақтаған күйі үнсіз отыра берді. Тек төсегінің жанына алып келген қол арбаны көргенде барып, дүрс-дүрс етіп соғып кеткен жүрегі зу ете қалғандай сезінді. Созыла көтеріліп қол арбаға отыра бермек болған оның буын-буыны күрып, әлсіреп бара жаткан сияқтанды. Қалш-қалш етіп қалтыраған денесін біразға дейін билей алмай отырды. Көмектесіп жүрген сестрадан әр нәрсені қайта-қайта сүрай береді.

	– Қорықпаңыз. Осыншама әбіржігеніңізді ІІұрғали Сүлейменович көрсе ренжіп қалады. Ол кісі еш уақытта да үмітсіз болса операция жасамайды, – деп жұбатып жатыр. Сестраның сөзінен кейін бойын ерекше бір сезім билеген Қалима жайма шуақ жадыраған күйге ауысты. Оны операция бөлмесіне алып кіргенде Нұрекең мен Қаратай киініп ап дайын отыр екен. Операция столына жатқызысыменен жанына келген анестезиолог жігіт барлаудағы тамырына дәрі құяр тізбекті қойысымен оның бас жағына келіп:

	– Жайлап санаңыз. Жүзге дейін санап шығыңыз,– деді.

	Тізбектегі кішкентай шөлмекте үзіліп түсіп тамшылап тұрған сұйық зат мөп-мөлдір екен.

	– Бір, екі, үш, төрт, бес-с, о-о-он... Көзінің алды тұманданып, құлағы тұнып бара жатқандай бей-жай боп маужырай бастады. Онан ары не болып, не қойғанынан еш хабары болған жоқ. Тек бөлмесіне әкеп төсегіне жатқызғанын бұлдыр ғана біледі. Бірақ қашан әкеліп не істегенінен хабарсыз, қайыра терең ұйқыға кетті. Таңға жақын ғана оянып, жан-жағына қараса барлық науқас атаулы тәтті ұйқының құшағында екен. Жыбырлаған тамағын қақырынып қалам деп жұтқыншағын қан қақсата қатты ауыртып алды. Сонда ғана оның қолы есіне түсті. Қараса гипске салып орап тастапты. Қозғап көрмекші болып еді, көнер емес. Сіресіп қалған бойы қозғалар түрі жоқ. Таң атып, бөлме ішіндегілер де тұрып жатыр. Барлығы да шүпірлесе келіп Қалиманың қал-жағдайын сұрап, жанға жылы тиер жақсы сөздерін айтып жатыр. Ішке кірген Қаратайды бұлар байқар емес.

	– Бәле, қызықтың көкесі мұнда ғой.

	Жымия күлісіп ыңғайсызданып қалған сырқаттар үндеместен өз-өз орындарына барып жайғаса қалысты.

	– Иә, жеңгей, қалыңыз қалай?

	– Қалымды өзің айтпасаң, мен қайдан білейін, қайным. Өзі қалай болды?

	– Бүгін ештемеге алаңдамай деміңізді алыңыз. Барлығын да ертең айтып беремін, – деп Қаратап мейлінше жылы жүзбен күлімсірей қарады.

	– Қайным-ау, сонда менің ертеңге дейін дегбірім жете ме? Бүгін айтып бермесең бәрібір демалыс та, ұйқы да жоқ. Үміт бар ма өзінде, – деген Қалиманың ойы екі ұшты, көңілі пәс сияқты.

	– Неге болмасын. Тек операция біршама қиындау болды, әйтпесе барлығы да жақсы. Нұрекең айтқандай нерв талшықтары жарқышақ сүйек арасында жансыздана жаншылып қалған екен. Еппен босатып ежелгі қалыбына келтіргендей болдық. Міпе, айтқанға бәрі оңай, ауызбен операцияны жасап та болдым. Ал енді ризасыз ба?

	– Рақмет, қайным...

	Зымыраған уақыт көгендей тізіп, көлбең қағып өтіп жатыр. Не істерсің? Көнесің де тосасың. Қалиманы ауруханадағы тіршілік те жалықтырып болғандай. Оған операция жасалғанына да бір айдан асып барады. Міне, бүгін қолды босатып, гипсін алмақ. Қалима қайта-қайта жаутаң-жаутаң етіп, Қаратайға қарай береді. Оның өңінен де бір түрлі қобалжудың ізі байқалатын сияқты. Қаратайдың жүзінде қолды гипстен босатысымен-ақ пайда болған көңілділікті көрген Қалима да қуанып кетті. Не болар деп күтумен сіресіп қалған денесін жайымен босатқан Қалима денесінің ауыр тартып, салдырай шаршағанын анық аңғарды. Оның көзіне бірден шалынғаны, білегінде ісік бар сияқтанды. Қыбырлатып көріп еді, буын-буыны қалшиған бойы қатып қалыпты. Қозғалар емес. Сәл қимылдың өзі тырнағының астына ине шаншып алғандай ауыртады.

	– Қаратай-ау, мыналарға не болған. Тіпті ағаш боп қатып қалыпты ғой.

	– Е-е-е, оның жарасы жеңіл, көңілді қуантып тұрған жай басқа. Қайран жеңешем, тәуба деп айтсақ, сәті түскен-ау деймін, – деп жас дәрігер баладай қуанды.

	– Әй, жарығым-ай, өзің тіпті әйелің ұл тапқандай қуанып тұрсың ғой.

	– Қуанбағанда ше? Қалай қуанбасқа болады, айтыңызшы? Адам қайғысын жеңілдеткеннен үлкен қуаныш бар ма? Енді біраз күнде жарымжан қолды жаттықтырып икемге де келтіріп аламыз.

	Қалима екі күндей қатарынан ЛФК дейтін пәледен зар еңіреп жылап қайтып жүрді. Бірақ буын-буындары әжептәуір қимылға келіп қалыпты. Солай бола тұрса да бастапқы күндері ЛФК десе зәрезеп болып жүрді. Кейде жеке отырғанда өз қылығына өзі ренжіп: «әй-и пәндәміз ғой, өткінші іске шыдамай өліп кететін сияқтанамыз. Анау Қаратайдан да ұят-ау», – деп қояды. Күн өткен сайын тәуір болған Қалиманың қуанышында шек жоқ. Оң қолымен шашын тарап, бұрымын өруге де жарап қалған...

	Алматы, 1969–1971 жылдар.





ӨСКЕН ҰЯ


	Әңгіме





А) САҒЫНЫШ САЗЫ


	Адам тіршілігінің өзі де бір жолда қонақтап көшкен керуен тәріздес-ау. Тіпті оның мазмұны да сол сан алуан сапарлармен өрнектеліп, әр алуан қадыр-қасиет тауып жұрнақтала беретін сияқты. Алған әсерлер мен көріп-білген уақиғалар сабақтасып ой толқыта жан дүниеңді жаңғыртады. Өреңді өзгертіп, өнегеңді өсіреді. Осыдан болар адам сапар атаулының үлкен-кішісіне қарамай, оған шығар алдында сан түрлі көңіл-күйге түсіп әбігерленеді. Іштей толқып әзірленеді.

	...Міне, біздер де жол үстінде келеміз. Жаңеректе ғана аэровокзал ішіндегі у-шудан алыстап, абыр-сабыр әрекеттерден алаң болған көңіліміз де жайбарақаттана бастапты. Астымыздағы қиық қанат қаз бауыр ақ құсымыз да биіктеп ап сырғып келеді. Төбемізге төне түскен көк күмбезі желсіз күнгі көгілдір көлдің бетіндей тұп-тұнық. Жанымда отырған жеті жасар ұл бала – серігім. Оның алаулаған жүзінен мың құбылып толқыған көңіл-күйін ап-анық байқауға болады. Өйткені оның бұл жаққа ес білгелі келе жатқан алғашқы сапары. Өзімнің де араға бірсыпыра жылдар салып жолға шыққан сәтім еді.

	– Кө-ке! Туған жеріңді түгел-түгел... бәрін-бәрін көрсетесің ғой, ә?

	– Әрине, Нұрланжан, әрине.

	Оның жайраң қаққан жүзі жадырай түсіп:

	– Қандай қызық болар екен, көке. Бауырларымды көремін. Ағаларымды көремін. Бәрін-бәрін көремін, – деп кішкентай құшағымен мені қысып-қысып қояды.

	– Көке, сен ең алдымен кімді сағындың?

	– Мен бе?.. Мен ең әуелі туған жерімді сағындым. Бетіме жалт қараған ол:

	– Мен білемін, – деді.

	– Нені?

	– Сенің ең алдымен туған жерімді дегеніңді. Өйткені сенің папаң мен мамаң жоқ қой. Әйтпесе сен ең әуелі соларды сағынар едің, – деді де тез бұрылып, терезе жаққа қарап кетті, іле: – Ананы қарашы, көке, ананы, – деп ақ саусағымен сыртқары жақты нұсқады. Шудалана желкілдеген бөлек-бөлек қоңырқай түсті ақпа бұлттар самолетіміздің алдынан да, астынан да сырғанай ағып жөңкіліп барады.

	– Қандай тамаша. Бұлттар жанымызда тұр, – деп соншама қуанары бар ма. Шынында да қол созым жерде зулаған бұлттар да үлкен бір сапармен жапатармағай асығып бара жатқандай. Оның бала көңілі ынтыға түсіп, терезеге жабысқан бойы жан-тәнімен құмарта қарап қалыпты. Үнсіз отырған менің ойыма қайта-қайта орала берген: «мен білемін... өйткені сенің папаң мен мамаң жоқ қой. Әйтпесе сен ең әуелі соларды сағынар едің», – деген оның ақ көңілінен шыққан пәк сезіміне елітемін. Осыдан ба? Көлдірей қалған көңілім әлденеге құлазығандай боп отыр.

	Иә, шынында да өскен ұям мен туған жерімді сағынатын сияқтымын. Өйткені сол ортада асыр салып ойнаған балалық шағым қалыпты. Балдан тәтті балдырған сезім де сол ортада қауашағын жарыпты. Кекілімнен иіскеп еркелеткен анашымның ыстық алақанының табы да сонда. Отты көзді, ойлы сөзді әке жүрегінің мейірімі де солардың арасында жүргендей. Әйтеуір осынау өлкеден сағыныш сазы естіліп, самал боп желпіп тұрғандай.

	...Беу, шіркін, көңіл-ай десеңші. Сірә, әлпештеген аяулысы болмаса адам өмір сүре ме? Ақ жарыла қауышып шын ынтығып кездеспесе, ыстық көңіл буланғандай жанардан тамшы төгер ме? Шайқалып сезім сан күймен, от болып жанып тебіреніп барып, мауқыңды басып көрдің бе? Үн-түнсіз тынған сәттер-ай. Кеудеңді кере толқытқан осының бәрі, байқасаң сағыныш сазы емес пе?..

	Тап қазір, міне, менің де жүрегімде дүрсілдете соққан ақ бурыл жалды ағыны қатты толқындар тулап жатқандай. Қайта-қайта өткен өмір елесі көз алдыма оралып, балалықтың баурайына алып кетіп отыр. Балалық шақ демекші... сол бір қоңырқай күздің сұрғылт күні әлі есімде. Менің он-он бірлер шамасындағы кезім болса керек. «Жайдақ» өзенінің жағасында жападан-жалғыз иен далада бір өзім ғана жүрмін. Алдымда жайған тоқты боп қалған бір табын марқа қозыларым бар. Олардың да бүлдіршіндей түрлерінен қошақан табы кетпегенімен, сомдала бастаған мүшелері анық байқалады. Әйтсе-дағы ор қояндай секірген жүріс-тұрыстары мен мөлдірей тесіліп аңқау қараған кейіптерінде сәбиге тән сүйкімділік бар. Алдымдағы ермегім де, тіл қатысар тіршілік иелері де осылар. Жар жағалай жапырласа дүрлігіп ойнап жүр. Өзенді бойлай өскен ақ талдар мен көгілдір құрақтар да сарғая түсіпті. Үп еткен желмен ырғала тербеліп ызың қағады. Жағадағы құшақ-құшақ ақ шилер мен боз қарағандар да күз моншағын тағынып алыпты. Қара барқын тартқан қараған басы сарғыштана түсіп, мың сан түрлі жез қоңырауынан үн шығарып түр. Тына қал да тыңдашы! Осынау шексіз ен дала күмбір-күмбір күбірлеп өз тіршілігінің әуенімен ырғала жырғап жатқандай. Тек менің ғана құлазыған көңілім бей-жай болып, шымырлай сыздап жалғызсырайтын сияқты. Көңілсіз көзге ме? Бұлтқа бөккен сұрғылт аспан да төбеңнен төне аласарып кеткендей. Бүріскен бойы жайдақ мінген өгізімнің үстінде, тарқатылып кеткен қамшымның ұшын өріп отырмын. Еміс-еміс құлағыма әлдеқайда алыстан үзіліп жеткен үн келеді. Сұңқылдай кеп шулағаны сыңси булығып жылағанға ұқсайды. Әуелі оны, «жылап жүрген кім екен?» – деп жалтақ-жалтақ айналама сескене қарадым. Бірақ ешкімді де байқай алмадым. Елеңдеген көңілім елегізе қалды. Бірте-бірте жақындай түскен дауыс жас баланың іңгалағанындай төбе құйқамды шымырлатып жіберді. Ап-анық жетіп сұңқылдай шыққан үн шырқау биіктен естіледі.

	Аспан саясы көк түтінге малынғандай түнере түскен буылдыр тұман. Шығыс беттен үшкілдей ұшқан құстар тізбегі көрінеді. Жаңағы сұңқылдай жеткен үн де солардікі екен. Бұндай аянышты құс қаңқылын бұрын-соңды естіген емен. Селт ете қалған көңілмен таңырқай ұзақ қарап қаппын. «Япырай-ай, құстар да жылайды екен-ау. Сонда олар бұл жақтан жапа шегіп, зәбір көріп бара ма? Қаңқылы қайғы, сұңқылы өксік сияқты, қимастықтың қызығындай сағыныштың сазы бар ма үнінде. Жүрегіңді қытықтап, көңіліңді босатқандай әсер етеді, бұл неге? Білмеймін...» Жасаураған жанарым жасқа толып аңыра қарап отырып қалыппын. Сұңқылдаған құс тізбеті кілт бұрылып сусылдай төмен түсті де өзенді қимай айнала ұшып біраз жүрді. Аппақ құстар жай ғана қағып қанатын, самғай ұшып қайыра көтеріліп алды да ұзай берді. Созыла көшкен керуендей көз ұшына әрең-әрең шалынып, сұңқылдаған үндері де бірте-бірте алыстап үзіліп кетті. Мен айналамдағының бәрін ұмытып әлі сол аңырған бойы өгізімнің үстінде отырмын. Алабұртқан көңілім алабажақ боп қалып барамын. Күн кешкіріп батуға да бет бұрса керек. Аспанның батыс жақ етегі жосадай қызарып селдір-селдір бұлт арасынан ап-анық көрінеді. Шашырап кеткен қозыларымды қомақтап, жылжыта жайып ауылға қарай беттете айдап келемін. Оқыс кездескен уақиғадан ба, көңілім пәс. Дала бетінің бедері де солғындап көңілсіз тартқан. Қалың-қалың қараған, шидің арасы қараңғы түскен сайын құбыжық қаптап кеткендей қорқыныш ұялатады. Елегізген көңілім дегбірсіздене түсіп, алдымдағы марқаларымды үркіте айдап қуып келемін. Мал қораласуға алдымнан шыққан анам қауырт келе жаткан қозы табынын тоқыратып қораға қарай бұрды. Жаныма жақындай түсіп қасыма келген ол, сұқтана қарап тіксіне қалды:

	– Балам, саған не болған? Сырқат емессің бе?

	– ?!

	– Біреу-міреу тиіскен бе? Не болған өзі саған? – деп мазасыздана түскен.

	– Көзің алды бұлаудай, жылағансың ба? – деп дегбірсіздене қалыпты. Ана дауысына елжіреген сәби сезімім жіпсіп кеткендей лоқ ете қалып жанарымды тағы да жасқа шылады. Өгізімнен түсіріп, кекілімнен иіскей бауырына басқан анашым: – Не болды, құлыным, айтсаңшы, – деді. Төмен қараған бойы аяғымның ұшымен жер шұқылап тұрған мен:

	– Тәте, құстар неге жылайды!? Олар жылай ала ма? – дедім. Менің не айтып тұрғаныма түсіне алмай тіксіне қараған ол:

	– Құстар жылағаны несі? Қарағым-ау, не деп тұрсың өзің? – деп шошып кеткендей болды. Басымды көтеріп бетіне қарадым. Оның алабұртқан жүзін алакөлеңке болса да ап-анық көріп тұрмын...

	– Мен жаңа ғана жылаған құстарды көрдім. Тізбектеле ұшып сұңқылдай сыңсыған қаңқылдары жылап бара жатқандай әсер етті. Олар маған әлдекімнің зәбірінен туған жерін қимай бара жатқандай боп көрінді. Еле гізген көңілімді баса алмай, солармен бірге мен де жыладым...

	Мені күлімсірей тыңдаған анашым:

	– Әй, түйсіксізім-ай. Олар аққулар ғой, жылы жаққа қайтып бара жатқан. Адам жанын әуенге бөлер аққу сұңқылы деген сол, – деп бетімнен сүйді. Мен көзімді жұмып тына қалыппын. Дәл өңімдегідей анамның жүзін анық көріп, бетімен сүйген ыстық демін сондай сезініп отырмын...

	– Көке! – деген Нұрланның дауысынан селт ете түсіп, қайыра орнығып отырдым. Дегбірсіздене жеңімнен тартып: – Көке, төменге қарашы. Қандай көп таулар. Тау басына оралып қалған бұлттарды қара... – деген оның бал-бұл жанған жүзі соншама қуанышты екен. Біраздан соң самолетіміз төмендей ұшып қонуға да ыңғайлана бастады. Қала шетіндегі шағын алаң бәз-баяғы қалыбы өзгермепті. Тек бірнеше ғана ақ үйлер бой түзепті. Оның айналасына еккен шағын бақ мәуе болып өсіп, жайқала тербеледі. Теңірекке қайта-қайта ынтығып қарай беремін. Қырат белде ойнаған туған жердің ерке-шолжаң самалы сипай өтіп, қытықтап кетіп жатқандай. Бұрыннан да жасыл желеңді Зайсан қаласы ұлғая өсіп көркейіп алыпты. Оның түстік жақ бетін көмкерген Кішкенетау жусап қалған қоңыр қозыдай моп-момақан күйі шөгіп жатыр. Онан ары жалғаса биіктеп мұнарланған Сауыр – Сайқан шыңдары көз тартады...





Б) САЯ КӨЛДІҢ ЖАҒАСЫНДА


	Кішкенетау үстінен ойып салынған «қасқа» жолмен тіп-тік көтерілген екі машина Айдапкелдің жазығына шығып ап зымырап келеді. Алған беті Айнабұлақ совхозының жаз жайлауының шеті боп саналатын Шүтшүт-суы мен Мұздыбұлақ қойнауы. Бұл сапарды ұйымдастырушылар, осы совхоздың бас зоотехнигі Совет Асапов пен мал дәрігері Тұқан Мырзаханов болатын. Арамызда аудандық комсомол ұйымының бірінші хатшысы Шәкира Анаева, М.О. Әуезов атындағы қазақ орта мектебінің оқытушылары: Әнуар Кенжебаев, Қатыш Хасенова, Қадірбек Бидахметов және жез таңдай әншіміз Ораз Кәкеев пен талапкер ақын Құмарбек Сыдықов бар. Машина іші көңілді де жайлы. Алдыңнан ескен тау самалы көкірегіңді керіп, жан дүниеңді жадыратып жібергендей. Қоңырлата айтылған ән әуені де елжірете тербеп еркіңді билейді. Қалықтай көтерілген сазды үн, сезім қылын жанай өтіп, манаурай мүлгіген тау қойнауларына сіңіп кетіп жатыр.

	Кенет қуана дауыстаған Құмарбек:

	– Уа-а, мынау жарқырап көрінген көл емес пе? – деп отырғандарды жалт қаратты.

	– Иә, Үйдене ГЭС-інің су қоймасы осы, – деп жатты біреулер.

	– Бармаймыз ба? Көл пайда болғалы көрмегең едік, – деді Құмарбек.

	– Несі бар, баралық,– деп қоштай кеткен жұрт дуылдаса келіп көл жағасына түсіп жатыр.

	Айдыны ашық көл беті шүпірлеген майда толқындарымен жай ғана іркіліп тербеліп жатыр. Бәріміз де жамырай жүгіріп жағалай кеп отыра қалыстық.

	– Шіркін, суы қандай мөп-мөлдір еді, – деп Қатыш апай уыстай сорғалатып ойлана қалыпты. – Анық «Айна» көлдің өзі емес пе? Қалай дейсіңдер, ұлдарым, – деп біздерге қарады.

	Жұлып алғандай:

	– Осы көлдің, сірә, аты да қойылмаған болар, – деп іле жауап берген Ораз. – Онда бұның атын «Айнакөл» қоялық та, – деді.

	Тыңнан айтылып кенет басталған әңгіме барлығымызды да елең еткізді. Тіпті «Айнакөл» деген ат соншама жарасатын да сияқты. Бірақ әлі де ешкім қоштай қойған жоқ. Үнсіздік... Әлден уақытта:

	– Жо-жоқ, жігіттер! Бұл көлдің аты «Айнакөл» боп аталуға тиіс емес, – деді Әнуар ағай.

	– Қалайша? Бүкіл көлдің бар табиғаты осы ұғымға тіленіп тұрған жоқ па? – деп Қатыш апай, көлдің атын басқадай қоюға қатты дауласатындай сыңай танытты.

	– Көлді қалай атаса да қойыла жатар. Мені толқытып отырған басқа нәрсе, – деп Әнекең бір түрлі тебірене сөйледі. – Осы отырғандардың барлығы да екеуміздің шәкірттеріміз екен. Қайсыбірімен көріспегенімізге көп жылдар да болыпты. Өткен уақыт өз жемісін де беріпті-ау. Бірі ақын, бірі ғалым боп оралып, міне, қасымызда тұр. Сондықтан да ат қоюға бәріміз де қатысып ойланып көрсек етті, – деп Әнекең барлығымызға барлай қарап шықты.

	– Әнеке, сонда сізге «Айнакөл» деген ат ұнамай ма? Меніңше сонша лайық сияқты, – деп Шәкира да Қатыш апайын қолдайтындығын аңғартты.

	– Жоқ, ұнағанда қандай. Бірақ бұл көлдің аты «Айна» емес. Оның мынандай себебі бар. Бұрын мына Үйдене өзені бөгелмей тұрғанда, осы су жайылып жатқан қойнау кең қолтықты, терең сайлы аңғар болатын. Өзеннің екі жақ жағалауын қапталдай өскен қарағай, қайың, теректермен сыңсыған ну еді. Тіпті ертеден, атамзаманынан осы қойнауды жергілікті жұрт «Саятерек» деп атайтын. Халық қойған жердің аты егер ыңғайына кеп тұрса ұмыт қалып қоюға тиіс емес. Олай болса бұл көлдің атын «Саякөл» деп атаған жөн, – деп Әнуар ағай сөзін аяқтады. Тағы да үнсіздік... Әркім өзінше толғанып әр түрлі әсерде отыр. Кенет:

	– Мен Әнекеңді қолдаймын, – деген Құмарбектің дауысы саңқ етіп қатты шықты.

	– Е, бәсе, – деп шек-сілесі қатып қарқ-қарқ күлген Қадірбек. – Бағанадан сен қолдағанда «Айнакөл» де атанып кетер ме еді, – деп отырғандарды ду күлдірді.

	– Жо-жоқ, – деп қызарақтап қалған Құмарбек. – Мен шынымен де Әне-кеңді қолдаймын, – деп орнынан тұрды.

	– Әй, ақырын, ақырын. Мына ақындарың қызып кетті, – деп Ораз әзілдеп жатыр. Оған қарап ақсия күліп алған Құмарбек:

	– Жоға, деймін-ау. Менің қолдауымның өзіне тән ерекше негізі бар.

	Бұның «Саякөл» деп аталынуы барлық жағынан да жарасып тұр.

	– Ендеше айтып жіберсеңші, – деген Шәкира, орнынан тұрып кетті. Кілт бұрылып оның жанына келген Құмарбек:

	– Айтарым сенде, Шәкира. Ауданымыздың жастар ұйымына, жергілікті партия-совет басшыларына қояр назым бар.

	– Иә, бәсе, бәсе десеңші, – деп Шәкира әзілдей сөйлесе де, ерекше бір жауапкершілікке әзірлене қалған сыңай танытты.

	– Наз емес-ау, бұл өкпе, – деді Құмарбек сөзін жалғап. – Үйдене бөгеліп осы су қоймасының жасалғанына да бірталай жылдар өтіпті. Бірақ жетім баладай боп жүдеп жатқанының себебі неде? Ал сіздердің өгей шешедей өң бермей отырғандарыңызға қайран қаламын. Әйтпесе аудан еңбеккерлері үшін таптырмайтын демалыс орны осы емес пе? Айналасын ұқыптап жөндеп, орман неге өсірмеске? Бір мекеменің күші жетпесе, ауданымыздағы жеті совхозға бөліп беріп әрқайсысына өз демалыс үйін жабдықтауды міндеттесе жаман болар ма еді. Сонда жайқалған мынау жасыл белдер құлазымай, қол созым жерде орналасқан аудан еңбеккерлерінің сая табар мекені болар еді-ау. Міне, Әнекеңді қолдауымның себебі осы. Көлдің аты «Сая» болсын...

	Әнуар ағай басын жай көтеріп, айналасына қарап:

	– Шындықты мойындаудың ең әдемі түрі үндемеу болса да, менің сөйлеуіме тура келіп отыр. Құмарбек бар шындықты жүрегімен беріліп дұрыс айтып тұр. Оны мойындамасқа болмайды. Өйткені бұл Зайсан өңірін мекендеп отырған барлығымыздың да кемшілігіміз. Барымызды пайдалана алмай отырмыз. Тіпті шығар шығыны да жоқ-ау. Дайындап қойған ағаш тамырлары болса аудан орталығындағы екі бірдей орта мектептің балалары-ақ отырғызып бермей ме? Ойласатын жай екен, – деп ойын тұжырымдады.

	– Иә, – деп сөзге араласқан Шәкира, – өкпең орынды екен, Құмарбек. Шығыны да, шыбыны да жоқ демалыс орны болып кетейін деп тұрған жер. Қолдан келіп қолдау тапсақ кеңесіп көрелік. Одан басқа не айтайын саған, – деп жымия күліп қолын созды. Қолынан тартып тұрғызып алған Құмарбек:

	– О, бәрекелді, барлықтарыңыздың да көкейлеріңізде жүрген жай екен ғой. Рақмет қоштағандарыңызға, – деді.

	– Ақын айтса ашып айтады дейтін осы. Сонымен өзі көлдің аты «Сая» болды ма? – деп Ораз да орнынан тұрып жатты.

	– «Сөз тапқанға қолқа жоқ». «Сая» болса, атансын, – деп Қатыш апай да келісті.

	– Жан дүниең рақат тауып, айғайлап бір ән айтқың келер сәттер бар. Шынымен де Саякөлдің жағасы еркіңнен бөлек есте қалар сәт болды. Келешегін бүгін армандап, таң-тамаша ертеңіне куә болғың келеді. Ол да алыс болмас, халайық! Айналасын орман бөккен Саякөлдің үстінде сайран салып та кездесерміз әлі, – деген Ораз ыңылдап ән бастап кетті. Әуелете көтеріп, аңырата салынған ән, әнші сезімінің қайнар көзінен бұрқылдай шығып, жан дүниеңді бусантқандай жүрек қылын дірілдетеді. Үлкен әсермен басталғандықтан ба, ән соншама құдіретпен баурап алған. Барлығымыз да қалшиып әншіге қарап тұрып қаппыз. Ән мазмұнына іштей кіріп, терең-дей бойлаған әнші көл басында жалғыз өзі тұрғандай оңаша қалыпты. Еркінен тыс шымырлатқан сезім елжірете түсіп, жанарлары жадырай жасаураған. Әншінің үнінде өзіне тән өзгеге ұқсамас саз бар. Тыңдаушысын жалықтырмас әнші қүдіреті де сонда. Ән айтылып бітті. Бәріміз де үндемей кеп машинаға отырып жүріп кеттік.

	Алдымызда жайлау төрі – малды ауылдың кеші бар. Ақ ниеті көл-көсір қарапайым жандармен кездесуге біз де асығыспыз, олар да күтіп отыр...





В) БІЛІМ БЕСІГІ


	Қаланың күншығыс жағында Жеменей өзенінің бойына орналасқан, үш қанаттап салынған үш қабатты зәулім үйдің ауласында тұрмыз. Бұл Зайсан ауданындағы аты әйгілі М.О. Әуезов атындағы қазақ орта мектебі. Ауладағы жаңадан өсіп көркейе бастаған балауса талдардың өзі-ақ таяудағы жылдарда ғана салынған құрылыс екендігін анық аңғартып түр.

	– Мектебіміздің жаңа қонысы осы. Жүріңіздер ішке кірелік, – деді мектеп директоры, Қазақ ССР-ына еңбегі сіңген мұғалім, біздің сүйікті ұстазымыз Қатыш апай. – Осы ұлдар бұрын көрген жоқ-ау деймін, көрімдік алайық,– деп жанындағы Қадірбекке қарап күліп қойды.

	– Е, несі бар. Көңіл қуантар болса, көрімдігі дайын ғой, апай, – деп жатырмыз біз де.

	– Әйтеуір өз өлкеміздегі білім ордасының қара шаңырағы ғой. Міне, осы мектептің қабырғасынан биыл тура мың адам өмірге қанат қағыпты, – деді Қатыш апай, спорт залының есігін ашып жатып.

	– Тура мың адам дейсіз бе, апай? Айтса айтқандай еске аларлық дөңгелек цифр екен-ау өзі, —десіп қалдық.

	– Өзіміздің де ойымызда. Өткен оқу жылының аяғында әңгімелеген едік. Бірақ уақыт тығыз болып қалғаннан кейін биылға қалдырған болатынбыз... Міне, мынау спорт залымыз, – деді Қатыш апай. Мектептің күнбатыс жақ қанатын түгел алып тұрған залдың биіктігі үш қабатты тұтас қамтыған екен. Іші осы күнгі спорт түрлеріне қажетті кұрал-жабдықтармен ұқыпты жиһаздалыпты. Біздер әрнеге асылып-тартылып көріп жатырмыз.

	– Шіркін, қазіргі балаларда арман бар ма? Не керектің барлығы да бар-ау, – десіп те қоямыз.

	– Болғанда қандай. Адам арманының шектелуі мүмкін емес нәрсе ғой. Тіпті адам тіршілігінің бар асылы да, аяулысы да сол шығар, – деп Қатыш апай алысқа, әлдеқайда сүзіле қарап ойланып қалыпты...

	Жаңа мектепке көшкелі барлық пәнді кабинеттік жүйемен өткізуді бірыңғай жолға қойыпты. Химия, география, әдебиет, математика кабинеттері әрқайсысы өзінше өзгеше етіп өрнектелуге тырысыпты. Әйткенмен де бөлек көрініп көзге ұрып тұрған кемшіліктері де аз емес. Шынайы көңіл бөліп ойластыра түссе, оп-оңай-ақ ойдағыдай етіп жөндеп алуға болады. Қай кабинетте болмасын, сол өткізілетін пәннің мерейі айтпай-ақ танылып, үстем болып тұрса екен деген бір тілек қой. Бірақ біздер «бәлем» деп онша сын айтып, ештеме дей де қойғамыз жоқ. Көш жүре түзеліп, уақыт оза өзгертер деген үлкен сенімде қалдық.

	Осы жағын өзі де аңғарған Қатыш апай:

	– Көптеген кабинеттер жетіле жабдықтала алмай жатыр. Бұл жайында әр пәннің мұғалімдері өздері де ізденіс үстінде жүр, – деді.

	Бағанадан сөзге сараң араласып келе жатқан Қадірбек:

	– Жүріңіздер, физика кабинетіне баралық, – деді. Жайраң етіп жадырай қалған Қатыш апай:

	– Бұл ұл мықты. Кабинетін кірсе шыққысыз етіп жабдықтап алды. Сендердің парталас достарың ғой, масайрай қуануларыңа болады. Қадірбек ауданымыздағы ең таңдаулы мұғалімдеріміздің бірі, – деді.

	– Тү-у, мына қара ұлыңызды тым қатты мақтап жіберген жоқсыз ба? – деп сыпайылансақ та, кешегі кластас жолдасымыздың абыройына алаулай түсіп шаттанып тұрмыз.

	– Артық айтып қайтейін, өз жолыңды қуған шәкіртіңнін ерекше қабілетіне қуанбайтын ұстаз болушы ма еді. Халқымызда: «жақсының жақсылығын айт, нұры тасысын» демей ме. Әуезов мектебінің коллективі айрықша мақтанамыз. Арамызда анық ұстаз, дарынды тәрбиешінің бар екендігіне, – деп Қатыш апай ақтарыла сөйлеп алды.

	– Ту-у, апай-ай, тіпті мені жер-суға сыйғызбай мақтадыңыз-ау. Соншама мен не кереметтей іс тындырыппын. Көзіңше айтқан көп мақтаудан бетер қиямет жоқ па деймін, – деген Қадірбек бусанған маңдайын сүртіп жатыр.

	Физика кабинетінің алдына келіп тоқтадық. Есіктің екі жағындағы қабырғаға ілінген стендтің мазмұны соншама бай және көңілді бірден баурап алардай көркем жасалыпты.

	Ризашылығымызды жасыра алмай:

	– Қадірбектің мынау стендтері физика әлеміне кірер есіктің қос босағасы тәріздес екен, – деп әзілдесек те алған әсеріміздің шыны еді. Кабинет екі бөлмеден тұрады екен... Үлкендеуінде сабақ жүргізіліп, кішісіне сан түрлі физикалық құрал-жабдықтар орналастырылыпты. Әсіресе көңіл қуантып, көз тартар үлкен залдың іші. Бөлменің еденінен төбесіне дейін соншама әдемі, үлкен ұқыптылықпен пайдаланылған. Қабырғалары үлкенді-кішілі экран тәріздес. Түрлі түсті бояулармен шебер жасалынған физикалық фигуралар мен формулаларға толы. Бірақ осыншама мол өрнектер өзара аса бір ерекше гармониялық жарасымдылық тапқан. Қабырғаның ең жоғарғы тұсына, суреттері бірдей етіп үлкейтілген аттары әлемге әйгілі жиырма бес ғалымның портреттері ілініпті. Олардан төмен ғылым жолының қарама-қайшылығымен қат-қабат қиындығын өте әсерлі түсіндірер өнеге-лі сөздер жазылған.

	Мәселен Ньютон: «Масса – өзгермейтін шама»,– деп тұжырымдаса; Эйнштейн: «Ньютон дұрыс айтпаған, масса – салыстырмалы шама», – дейді. Жюлио-Кюри: «Білім – адамнан батырлықты талап етеді», – десе; Циолковский: «Атом – бүкіл әлем және космос сияқты күрделі», – дейді.

	Ал Овидий: «Білім ала білуден білгеніңді ұмытпаудың маңызы бірде-бір кем емес», – деп ой салады. Бір тамаша нәрсе, осы түрлі түсті бояулармен жасалған суреттер мен формулалар, әр түрлі өрнектер мен өнегелі сөздер біртұтас етіп сырланған қабырғаның өзіне тікелей түсірілген. Үшінші қатарға әр түрлі формадағы әйнектердің бетіне әдемі етіп жазылған, орта мектеп көлеміндегі физиканың негізгі формулалары мен тұрақты шамалары ілінген. Одан төменірек әр уақытта еске сақтар керекті физикалық схемалар мен қызғылықты деректер тізбегі қатар түзепті. Әне төр жақтағы қабырғаны – фантастикалық экран десе де болғандай. Физиканың кешегі фантастикалық күйі мен бүгінгі шындығын бейнелер суреттер соншама әсерлі. Архимедтің айтқанындай: «Күн сәулесін бір нүктеге жинау арқылы теңіз үстіндегі ұлан-қайыр кемелерді өртеуге болады», – дейтін қағидасын бейнелеген сурет сәтті жасалған. Оның қатарында қазіргі «лазер» сәулесін шығаратын генератордың схемасы тұр. Осыншама үлкен әсер қалдырар салыстырмалы түсінік беретін деректер оқушылардыц жеңіл ұғынып, терең түсінуіне таптырмайтын тағылым. Алдыңғы жақтағы қабырғаға ілінген қозғалмалы тақтаның артқы жағында ақ экран бар. Экран тек тақта ашылғанда ғана іске қосылады. Залдағы үлкен-үлкен терезелерді қара дәкемен блок арқылы өзі ашылып және жабылып тұратындай етіпті. Міне, қызыға көріп көпке үлгі ретінде айтып беруге тұрарлық Қадірбектің жұмысын, үлкен эстетикалық сезіммен тәрбиелік жүйеге бағындырып жасағанын анық аңғаруға болады. Оның ерінбей еткен еңбектері де еш емес. Қадірбектің қолынан бітірген ондаған балалар қазір ҚазГУ-дің, ҚазПИ-дің физика-математика факультеттерінде дерлік түгелдей оқу озаттары боп оқып жүр. Өте қызықты бір фактіні ерекше атап айтпасқа болмайды. Ол мынау: Қадірбектің шәкірттері жоғары оқу орындарына түсу сынақтарында физикадан еш уақытта аттестаттарында қойылған бағадан төмен баға алмайтындықтарымен көңіл аударады. Мәселен, ҚазГУ-дің физика-математика факультетінде оқып жүрген Шолпан, Гүлшат, Бекен, Орынбасарлар оқу озаттары және студенттердің ғылыми жұмыстарына белсене қатысып, саналы түрде ғылыми жолға бой ұруда. Міне, бұлар шалғайда жүрсе де өздерін толғантып, қиналтқан мәселелерін әр уақытта хат арқылы ұстаздарымен үнемі кеңесіп отырады екен. Тіпті кейде жеке бастарының сырын шертіп, жан дүниелерінің сезімдерімен де ортақтасып отыратын көрінеді. Қадірбектің қолындағы өз шәкірттерінен келген хаттарын оқыған сәтте ұстаз бен шәкірт арасындағы шынайы достық пен адалдықтың куәгері боласың. Қадірбектің шыққан білім сапасыныц биіктігі шалғай жатқан мектептер үшін кереметтей көңіл аударарлық құбылыс емес пе? Оның ұстаздық ерекшеліктерін бұдан бұрын да талай рет баспа бетінде жазып әңгіме еткен. Республикалық мұғалімдер семинарияларында әдейі тыңдалып, әріптестерімен пікір алысқан сәттері де болған.

	Біздер Қадірбектен сабақ жүргізу тәсілдері менен қосымша пайдаланатын құралдары жайлы сұрадық.

	– Сабақ өткізу жайлы не айтуға болады? Оқушылардың еркін ойлап, терең түсінуіне барынша жағдай жасап көмектесемін. Түсіндіру мен талқылауға уақыт аяуға болмайды. Өзіңде барыңды түп қотара беріп, сондай етіп қайыра сұрауды ең негізгі қағидам деп түсінемін. Бұған солқылдақтық жасаған оқушыға еш кешірімім жоқ, – деп сөзін аяқтады да сөреден үлкен-үлкен алты түрлі папканы әкеп біздердің алдымызға қойды.

	– Міне, мыналар оқулыққа қосымша құралдар, – деді.

	№ 1 папка – механика;

	№ 2 папка – электр және магнит;

	№ 3 папка – оптика;

	№ 4 папка – атом;

	№ 5 папка – космос;

	№ 6 папка – өнегелі өмірлер, – делініпті. Ішін ашып қарасаң таңғажайып сырға толы неше түрлі қызықты материалдарға тап боласың. Өнегелі өмірлер атты папкада: «Кардано, ол кім? Физикадағы Дизельдің ашқан жаңалығы не?» – деген сұрақтарға жауап берерлік материалдар аса мол. Олардың өмірбаяны мен өмір сүрген ортасы жайлы, қиыншылықпен қалай күресіп, ғылымға еткен еңбектері туралы мағлұматтар айтылады. Республикамыздағы аты әйгілі ғалымдар: О. Жәутіков, Ж. Тәкібаев, Тайманов жайлы жазылғандар да ұқыптап жинақталған. Біздердің қызыққанымыз сонша:

	– Осыншама ұлан-қайыр еңбекті қалай жинап, қайтіп үлгірдің? – деп сұрауға мәжбүр болдық.

	– Мен өзім ғана жинағамын жоқ. Мектебіміздегі оқушылардың ең көп қатынасатын кружогі осы физика пәні. Осының барлығы да солардың еңбектері, – деді ол сөреге көз тастап: – Анау қатар түзеген он папка түгелдей космос тарихы жайлы деректер. Онда 1957 жылдан бері баспа бетінде жарияланған материалдарды тұтас дерліктей тауып алуға болады. Осыларды жинақтау, рет-ретімен іріктеу алдындағы талқылаудың өзі – білімді кеңейтудің таптырмайтын әдісі, кереметтей тәрбиелік маңызы зор болды, – деді.

	Бәріміз де бір сәтке үндемей отырып қалдық. Өскен ұяңның, кешегі білім алған мектебіңнің кемелдене өсіп көркейе беруін тілейсің. Ұстаз деген қарапайым жандардың қасиетті істерін көріп рақмет айтқың келеді. Олар саған айналасын нұрландыра жарқыраған анық шамшырақтардың өзі сияқты. Біздер далаға шыққанда ғана байқадық. Түс ауып бірсыпыра уақыт өтіп кеткен екен.





Г) АУЫЛДАСТАР АРАСЫНДА


	«Неге екенін білмеймін, еркімнен тыс елітеді көңілім. Самал тербеп дірілдеген жапырақтай сезімім. Жан дүнием уәз шегіп масайрап, көкірегімде күй толқиды не ғажап.

	Нені көріп неге мұнша шаттандым? Тегі, бәлкім, туған жердің топырағынан нәр алдым. Балаусадай бал сезімге батырып өскен ұя өркеніңмен қуанттың. Азаматың өз басының қамы емес, ойлай алар ел-жұртының арманын. Міне, мүмкін осыныңмен қуанттың. Әлде мені тебіренткен басқа ма? Бәлкім, сірә, өлкемдегі қаулап өскен жас буындар талабына тәнті болып қалдым ба? Әлде, шіркін, жаз мінезді жандардың, арманында келешектің нұр сипаты байқалып, өзімді де арманыма жақындатып салды ма? Сабыр ете ойланшы. Көз қуантар жетістіктен көңіл толмас кемшіліктер аз ба әлі? Жоқ, аз емес. Бірақ-тағы ертеңіне сендіре алар бір жай бар. Өрлей өсіп, өркен жайған замандастар санасы. Сүйтсе дағы өтіп жатқан күндеріңді деме үнемі мереке, аумағымен ел-жұртыңа береке тіле, береке...»

	– Өй-й, жалғыз не ғып отырсың мұнда?

	– Жай, әншейін, Әнеке. Мынау альбомдарды көріп...

	– Ол кім? – деп залға қарай өтіп бар жатып тоқтай қалған Қатыш апайға:

	– Сенің сары ұлың да. Бұларды мен ауладағы бақ арасында жүр ме десем, – деді Әнуар ағай. Қатыш апай маған қарап еркелете күлімсіреді де дастарқан қамымен шұғылданып кетті.

	Іле:

	– Әнеке, – деген Қатыш апай, – қонақтарыңа қол жуғыза берсейші. Асқа отыралық, – деді.

	– Еһ-е, міне, Сейтқазылар да келіп қалды, – деп Әнекең күтіп отырған соңғы қонағының келгеніне қуанып қалды. Бұл келген осы ауданның партия ұйымының үшінші хатшысы Сейтқазы Закиев еді. Амандық-саулық сұрасып, дастарқан басына жайғасқан ауылдастар кеші басталып та кетті.

	Үй иесі Әнекең орнынан тұрып:

	– Сейтеке, ұлдарым келгеннен бері мүлдем жазылып кеттім десем де болғандай. Жаман аяғымды сүйрете басып тауға да, тасқа да шықтық. Көп сергіп түлеп қалдым. Айтары бар ма? Отыра қалып қиял тербеп армандадық та, әнге басып шырқата айғайладық та. Еске түсірсең барлығы да қызық. Бірақ менің айтпағым басқа. Бұрын халқымызда ер жігіттің үш жұрты бар дейтін. Өз жұрты, қайын жұрты және нағашы жұрты. Менімше ер азаматтың жұрты – төртеу. Төртіншісі білім бұлағынан қандырған, алтын ұясы – мектебі немесе ұстаздары. Жұрт дегеннің өзі сайып келгенде ер жігіттің өрісі емес пе? Өрістерің өркенді болсын, ұлдарым, – деп сөзін аяқтады. Әңгіме-дүкен үстінде сан түрлі пікірлер де жарасымды, әзіл-қалжыңдар да айтылып жатыр. Отырғандарды елдің сәні, жердің көркі жайы да толғандырады. Осы аймақтың азаматтарының басшысы ретінде Сейтекеңе де біраз наз айтылып тасталды.

	Әнгіме арасында:

	– Жә-ә, – деп сөзге араласқан Әнекең, – кәне, онда Сейтекеңнің өзін тыңдалық, – деді.

	Сәл ойлана отырып қалған ол:

	– Бауырларым, айтқандарыңның бәрі де орынды.

	Тындырғанымыздан да бітірмегеніміз толып жатыр. Көлдеріңді «Сая» атандырып, саялы орынға айналдырса дегендерің де құптарлық жай. Міне, бұл да біздердің істелмей жатқан бір ісіміз. Аудандағы көркем өнерпаздар жайлы да көп пікірлер айтылды. Барлығының да өзіне лайық жөні бар. Жақсылықты армандау, оны көптің игілігіне жарату тіршілігіміздің негізгі қағидасы ғой. Тап қазір мені толқытып отырған жайдың жөні басқа. Ол мына өздерің. Алыста жүрсеңдер де арман-тілектеріңнің сабақтасып жатуы абзал екен. Бәрінен де өркеніміз өссе өзгесінің түзелуі оңай ғой деп ойлаймын, – деді.

	– Айтқаныңызға рақмет. Азды-көпті өкпе-назымызды көңіліңізге алып калды ма десек, – деген Құмарбекке:

	– Бәре-кел-де. Ақ ниетпен айтқандарыңды басқаға жорысам не болғаным...

	– Оныңыз жөн екен, – деп отырғандар да риза боп қалды. – Ал кәне, түсініскен істе түйіншек жоқ демей ме? Енді ән айталық, ұлдарым, – деп Қатыш апай Оразға қарады.

	– Жо-жоқ, апай, әннің басы өзіңізден, – деп барлығымыз да жамырай қалдық.

	– Е, жарайды, мен-ақ айтайын, – деген Қатыш апай. – Әй, ұл, «Қайдасыңдар, достарымды» домбыраңа қосшы.



	«Бірге тойлап, бірге өткізген

	Жалындаған жас шағым.

	Талай қызык күнді өткізген

	Қайдасыңдар, достарым.

	Достар, достар, жүрсің қайда?

	Бірге еді ғой жанымыз

	Еске алысып осындайда

	Кел, шырқайык бәріміз...



	Ән баяулай айтылып бәріміз де қосылып отырмыз. Қоңырлата салған саз жүрегіңді сыздатып, шымырлата сағыныш сезіміне жетелегендей. Кейбіреуіміз ұстаз үнімен ұйып сан қилы ойға шомып манаурай қаппыз. Көз алдымызға мектеп қабырғасындағы кездеріміз елестейді.

	– Қайда екен солар, – деп әлдекімдерді іздегендейміз.

	– Бәле-е, отырғандарыңа болайын. Мені қақсатып қойып қарашы бұларды. Қосылмайсыңдар ма?

	– Өзіңіз емес пе, апай. Адамды қай-қайдағы ойға түсіріп, – деген Ораз домбыраны қолына алып құлақ күйіне келтіре бастады.

	– Ал, кәне, басшы, Оразжан, – деп Әнекең ырғала түсіп орнығып отырды. Ораз біразға дейін аударыла-төңкеріліп ұшуға тіленген қырандай шабытына келіп алды да, «Жамбас сипарды» жайма-шуақ бастап, біртіндеп көтеріп шырқап ала жөнелді. Ән әуенінде ерекше ерке наз, сүйкімді қылықпен қоса қайта оралмас жастыққа деген сағыныш бар. Әнші дауысы осынау бір толқымалы сәттерді сонша айқындай түсіп, бар көркімен көз алдыңа алып келеді. Оның самалдай желпіп, сан құбыла шыққан үні әдемі бір әсермен жүрек қылын дірілдетеді. Сөйтіп отырып еліткен күймен еркіңнен айрылып, әннің қалай тез аяқталғанын да байқамай қаласың. Осынау сазы әуенді жалғастырып тыңдай бергің келеді. Бұл кеште Ораз өзі де үлкен әсермен ынтыға отырып бірқанша әндер айтты. Қай әуенді болмасын өзінше, өзгеге ұқсатпай бөлек бір мән-мәнерімен орындады. Оның ерекше сазды табиғи дауысы тыңдаушысын ән құдіретіне енгізіп тербетеді де ойлантады. Бойыңды сергітіп алған ләззатыңмен жан дүниең жаңғырады.

	Кеш марқайып, уақыт та бірқыдыру болып қалыпты. Отырыстың қызығымен аңғармаппыз. Айтылған ән мен шертілген күй де көп, жарасымды кеш болды.

	– О-о, өркенің өссін, ұлдарым, – деген Әнекең, – Сейтеке, табақ жинайық, ас қайырыңыз, – деді.

	– Әнеке, рұқсат болса, мен жолымды алыстан келген інілеріме, мына Сәкеңе бергім келіп отыр, – деді. Отырғандар қоштап құптай ала жөнелді. Сонымен менің анау-мынау дегеніме қоймай, ас қайырып бата жасау маған жүктелді.

	– Ал онда тыңдаңыздар. Ас қайыру орнына өз құлағыммен естіген, кезінде қатты әсер еткен бір болған уақиғаны айтып берейін, – дедім.

	Осы жылдың май айының аяқ кезі болатын. Профессор Ишанбай Қарақұловтың үйінде отырғамыз. Ол кісінің шақыруымен келіп екеу ара әңгімелесіп отырған едік. Кенет жанымызда тұрған телефон дауысы шыр ете қалды. Телефонның құлағын іле көтерген Ишекең:

	– Ало-о, – деді де жайраңдай куанып: – Келуіңізбен, Нұреке. Қашан келдіңіз? – деді.

	– ?!

	– Рақмет, рақмет: Телефон соққаныңызға аса ризамын.

	– Москвадан кеше шықтым дейсіз бе? Үй іштеріңіз аман-есен ғой?

	– ?!

	– Өзім, өзім, өзім жолығамын. Сіздермен кездесудің өзі бір ғанибет қой.

	Нұреке, халқымыздың нар ұлдарының бірісіз ғой, – деді.

	– ?!

	– Біздерді қойшы. Осыған орай ұлы Тагордың мынандай бір әңгімесі есіме түсіп тұр. Былай деген екен.

	«Бүкіл әлемге тіршілік беріп тұрған құдіретті күн шаңқайынан ауып батуға айналған сәтте біраз аялдап:

	– Ей-й, күллі тіршілік иелері! Мен батып бара жатырмын... Қайтып айналып келгенімше орнымды жоқтатпайтын кім бар? Кім мені алмастыра алады? – деген екен. Сонда бар тіршілік ішін тарта тынып үн шығармай тұрып қалыпты. Жарым-жартылай батып қызара алаулаған күн: – Жағдайларың не болар екен. Ешкім жоқ па? Кәне, кім бар? – деп тағы да қайталапты. Сонда алыста түн-түнектің ішінде қылт-қылт еткен шырақ:

	– Құдіретті күн, мен бар. Мен алмастыра тұрайын орныңызды. Асықпай барып сау қайтыңыз. Мен бар, мен бар, – деп дір-дір етіп өшіп-жанып шалықтайды».

	– Сол сияқты, Нұреке, сіздер күн болғанда біздер сол шырақтаймыз ғой, – деді Ишекең: – Ім-м, иә-иә, – деп көп уақыт тыңдап тұрып қалды. Біраздан соң сөйлесіп боп терең ойға кетіп отырып қалды.

	– Ай, шіркін-ай, асылды, сірә, тот баспас. Жаңағы сөйлескен еліміздің елдігі үшін көп еңбек еткен, үлкен азамат еді. Ол кісі қазір Москвада тұрады. Алматыға дем алуға келіпті, – деп маған таныстырды да, сол кісінің айтқандарын әңгіме етті.

	– Тапжылмастай етіп тауып айтты. Тагор айтқан ұлы күннің өзі сол шамшырақтармен ұлы, – деді-ау.

	– Өміріміздің нәрі сол шамшырақтарда. Егер олар жеке-жеке нұрын түсіріп қасиетін дарытса, тіршілік атаулыға қоян-қолтық келіп жылуын бермесе жаңағы айтқан ұлы күніңіз де оншалықты құдіретті болмаған болар еді. Ошақ басындағы оттан бастап осы заманғы ауыр өндірістің алыптарына дейін қуат берер құдіреттің өзі сол шамшырақтар емес пе? Оларсыз біздің күніміз қайсы. Олай болса шамшырақ болудың өзінен ұлы ештеме жоқ деді, – деп Ишекең сөзін аяқтады.

	– Міне, қадірменді ауылдастарым, халқымыздың екі бірдей ардагер ұлдарының арасында болған бір әңгіменің сорабы осылай еді. Шын жүрек, ақ тілегіммен сіздерге деген ықыласым да, сұрарым да өз аймақтарыңыздың шамшырақтары болыңыздар... – деп ас қайырудан құтылдым. Сыртқары жер жап-жарық. Тау жақтан ескен майда самал өн бойыңа рақат дарытқандай. Көше бойлай қойылған Үйдене ГЭС-інің нұрлы сәулелері түн қараңғылығын сырып тастап жап-жарық етіп тұр. Біздер жоғары өрлеп тау жаққа қарай жүріп келеміз.

	Алматы, 1976 жыл.





	Оглавление

	КӨКЕКТІҢ МҰҢЫ

	ҚҰСТАР, ҚҰСТАР...

	ҚАРТАЙҒАН БҮРКІТ

	САРТҰМСЫҚ

	АПАТ

	ТАРЛАНКӨК

	ЖАРАҒАН БУРА

	АЙЛАКЕР БАЛА

	ТУҒАН ЖЕР

	КӨЗ

	І

	II

	III

	IV

	V

	ҚАЙРАН, ӘЖЕМ-АЙ

	АЛҒАШҚЫ МАХАББАТ

	АЙТЫЛМАҒАН СЫР

	I

	II

	ЖАЛҒАСҚАН ӨМІР

	ЖАЛҒЫЗ БЕН ЖАЛБЫЗ

	ҮЗІЛМЕГЕН ҮМІТ

	ӨСКЕН ҰЯ

	А) САҒЫНЫШ САЗЫ

	Б) САЯ КӨЛДІҢ ЖАҒАСЫНДА

	В) БІЛІМ БЕСІГІ

	Г) АУЫЛДАСТАР АРАСЫНДА





