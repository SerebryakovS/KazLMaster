	Қуандық Түменбай

	Әңгімелер.





ӘҢГІМЕЛЕР





Кітап қалашығындағы оқиға




	Жапардың жаңалыққа жаны құмар. Баспасөз бен теледидардағы жиі қайталанар ақпараттар ағынын қалт жібермейді. Алматыдай алып қалаға келгелі де жиырма жыл болыпты. Миллионнан аса халқы бар осы бір алмалы қала өзіне сұлудай ұнайды, бір кезде осында армандап келгенін сұрағаннан жасыра алмайды.

	Жапар – оқу өтіп кеткен жігіт. Осы арман-қаланың байланыс техникумын бітірді. Әуелі үлкен оқуға түскісі кеп Ленин атындағы политехникалық институтты төңіректеп көріп еді, өзінің шамасын біліп, өрекпіген көңілін сабасына түсірді. «Әуелі техникумды бітіріп, негіз қалап ап, сосын институтқа бір табан болса да жақындармын» деп, алыпұшқан жастықтың ағысын оңай тежеді. Техникумды тәуір тамамдады. Сыныптастары «байланыс министрі» деп ат қойды. Өйткені бұл Қазақ ССР-і мен СССР-дің Байланыс министрлерінің өмірбаянын жатқа айтты. Арасында жетістіктері мен кемшіліктеріне де тоқталды. Арагідік өзінің де министр болғысы келетінін сездіріп қойды. Сондағы кейбір сөзі «Егер мен министр болсам, осы кемшіліктер қайталанбас еді» дегенге саятын. Сөйтіп жүргенде Кеңес Одағы ресми тарап, социалистік система ыдырады, техникум колледжге айналып, білім – ақшаға, қызмет конкурсқа тәуелді боп қалды.

	Жапар – қайда жүрсе де лақап аты артынан еріп жүретін жігіт. Әскерге барғанда «дедтер» ән айт дегенде, тумбочканың үстіне шығып ап: «Я помню чудное мгновение» деп Пушкиннің өлеңін жатқа соқты. Сол күні-ақ махаббат лирикасына елтіген «дедтер» алақанына сап «Есенин» деп атап кетті. Олар сүйген қыздарын сағынып, махаббаттың отын маздатқанда Жапарды биікке шығарып қойып Есениннің, Лермонтовтың, Ахматованың өлеңдерін жатқа оқытатын.

	Қазіргі көше сыпырушылардың қойған аты – «Оқыған азамат». Көше сыпырушылар – кіл қазақтың қыз-жігіттері. Рухани астанадағы шұбатылып жатқан Гагарин даңғылының күл-қоқысы мен қыл-қыбырын жинаушы – осылар. Сары жилет киген сидам жігіттің қолы – жұмыста, аузы – лұғатта. Гагариннің ғарышта 108 минут қалай болғанын, қалай тірі қалғанын, ал қайтып оралғанша конструктор Королевтің бір уыс дәрі ішкенін, Қызыл алаңда Хрущевке рапорт беруге бара жатқанда бәтіңке бауының шешіліп, салбырап кеткенін, ең соңы – жұмбақ өліміне дейін жатқа біледі. Кейде «Қойшы енді!» деген әріптестеріне: «Сен өзі кім үшін жұмыс істеп жүргеніңді білесің бе?!» деп өрекпіп, Гагариннің «Поехали!» деген атақты сөзінің мән-маңызын айтып кетеді.

	«Ол «Поехали!» деп қуанғаннан айтқан жоқ, қорыққанынан айғайлап жіберді» дегенде, бәрі тым-тырыс бола қалады. Бір жағынан көше сыпырушы жігіттерге жақсы болды. Қолдары – жұмыста, құлақтары – әңгімеде. Анда-санда әкімшілік өкілі кеп тексергенде Мәскеудің Мир даңғылымен Саяси Бюро мүшелерінің көліктері қалай өтетіндігін, кімнің қай жерде тұратынын, ал мынау Гагарин даңғылындағы бағдаршамдар ережеге сай еместігін оған да тәптіштеп өтеді. Әкімшілік өкілі бұған «Комиссия» деп ат қойып кетті. Ал әріптестері осы бір оқыған азамат болмай қалса, ұнжырғалары түсіп, ұзын даңғылды сыпырып шыққанша мазалары кетіп, мағыналары қашып жүреді.

	Жапардың жасы отыздың бел ортасына ойысып барады. Қанша білімді болғанмен, қыз дегенде аузының салымы жоқ. Соңғы кездері «Біз сендерді жұп қып жараттық» деген Құран сөзі күңгірлеп, құлағына естілетін боп жүр. Техникумда жүргенде жан досы Сейітқұл екеуі көшеде КазГУ-дың қыздарымен танысып қалды. Ертеңіне жатақханаға іздеп барды. Жол үстінде Жапар: «Байқаймын, солар қаланың қыздары. Орысша сөйлейді екен. Біз орысша танысайық та, қазақша сөйлейік, ұлтжандылығымызды көрсетейік», – деп досын қайрады. Екеуі бір құшақ раушан гүлін апарды. Ұсынғанда «О-о-о!» деп риза сезіммен алып, өрнекті вазаға сап қойды.

	– Джапар, – деді бұл сүлесоқ қолын созып.

	– Сейткуль, – деді Шымкенттің жігіті.

	Қыздар сықылықтап күліп жіберді. Сейітқұл жіңішке даусымен есімінің соңына жіңішкелік белгісін қойып айтқанда, тіпті жіңішкеріп кетті. Сезімтал қыздар қара домалақ балаң жігіттің үні табиғи шықпағанына күлді. Екеуі де Павлодар қаласынан екен. Жапар салған жерден:

	– Оның нағыз аты Павлодар емес, Кереку. Ол түбі Кереку боп аталу керек, – деді.

	– Қалай Кереку? Кто придумал это?!

	– Солай. Бұл біздің тарихымыз. Петропавл – Қызылжар.

	Олар қалайда ескі атын қайтып алуы керек.

	– Деревня, – деп Жапар иемденген қыз шекесінен қарады.

	– Ауыл – қаланың анасы. Ауыл қаланы асырап отыр. Қазақстандық миллиард пұт астық болмаса, қой санын елу миллионға жеткіземіз демесек, қаш-а-ан аштан өлер едік. Біз тек өзімізді емес, өзгелерді де асырап отырмыз.

	– Деревня, – деп тағы да Жәмила есімді қыз бұлар әкелген торттан бір кесіп ап қылғыта асады.

	– Қарындас, Айтматовтың кейіпкерінің атын алғанмен, сол есімге сай емес екенсің. Біз мұндай сөзге төзе алмаймыз. Кеттік! – деп Жапар жуастау досын тұрғызып ап есіктен шыға берді. Екі қыз сықылықтап күліп, «Джапар» мен «Сейткуль»-ге балконнан қол бұлғап қала берді.

	Сол «деревня» деген сөз Жапардың жүрегінде тұрып қалды. Өзі ауылдан шыққанын мақтаныш етеді, ауыл болғанда қандай, байлығы асып-тасыған, жылда таразысы теңселіп астық берген берекесі шалқыған ауыл еді, қазір қырманының орны да жоқ, маңыраған қозы-лақтың үні естілмейді. Бірақ Жапардың көкірегі ауылым деп ән сап тұрады, «Ауылым – әнім» деп аталған концерттерден алып-ұшып қалмайды, өзін-өзі ауыл туралы оқыған көп кітаптың қалада жүрген кейіпкеріндей сезінеді. Арманы – далаға да, қалаға да сай бір қызбен танысу, сөйтіп, ауылға алып бару, кезі келгенде жұбайы екеуі жабылып, ауылды күстана қылғандардың аузын жабу. Осыны әкімшілік берген жатақхананың бір бөлмесінде қос қолын басының астына тарақтап тастап, шалқасынан жатып ап армандайды. Арманы тіпті жақындап, қол созым жерде тұрғандай көрінеді, бірақ ұстай алмайды. Түс көріп оянған кезі де болған. Сол КазГУдегі қызға өзінің болашақ жан жары тойтарыс беріп, аузын жаптырып отырған сәтті армандайды. Өзі төмен етектімен тәжікелесе алмайды ғой. Сонан бері көкірегінде қаланың қыздарына деген бір өшпенділік сезімі оянғандай. «Солар біздің көргенімізді көрді ме? Күрішті, бидайды үш ай жаз арамшөптен арылтып, сабақ кезінде жүгерінің собығын қайыратын біз емес пе едік. Оқуға түсіп, Шелекке темекі теруге барғанда қаланың қыздары түшкіріп, алақандары бөртіп, «У меня аллергия» деп, бірінші күннен-ақ қу жанын күтуге кірісті. Ауылдың қыздары таңнан кешке дейін белдерін бір жазбады, қыңқ еткен дыбысы шықпады». Осыны ойлаған сайын «деревня» деген сөз әлсін-әлсін құлағында күңгірлейтін болып жүр, қаланың қыздарына деген сүйіспеншілігін де су сепкендей басып жүр.

	Кеше «Алматы ақшамынан» «Кітап қалашығы ашылды» деген хабарды оқып, селт ете қалды. Қазақ кітабын түгел оқыдым десе, өтірігі жоқ, орыс әдебиетін де бір адамдай біледі. Шетел әдебиетінің де қазақша аудармасына қанық. Драйзер, Камю, Акутагава деген жазушыларды сондай ұнатты. «Америка трагедиясын» қайта-қайта оқыды, Камюдің орысшасына әп-әжептәуір түсінсе де, көңілі сырт айнала берді. «Әр ұлттың өз тілі, өз әдебиеті болу керек. Аударма – әдебиет емес. Сырт кейіпкерлердің жүріс-тұрысын жаттап алғанмен, бөтенденіп, біртүрлі сырдаң тартып тұрады. Сол «деревня» деген сөзді естігеннен кейін Мұхтар Әуезов пен Бейімбет Майлинге қайта-қайта шұқшиды.

	Нәпсі тілеп жаны шырқыраған «Қаралы сұлуды» аяды. Айтматовтың «Жәмиласының» атын қор қылған сол Павлодардың қызы осыны, шіркін, оқыса ғой деп, тіпті бір тетік тауып апарып бергісі де келді. «Бірақ бәрібір түсінбейді, оның жаны бөлек қой». «Шұғаның белгісін» оқып, махаббаттың құдіретіне тағы да таңғалды. Олардың қайғысын жанымен бөліскенде де «деревня» деп мысқылдаған мәңгүрт қызды еске алды. «Ұлпан»-ды тауып алды. «Нағыз әйел. Әйелдің еркегі. Осындай ғой біздің қыздар!» деп кейіпкерлермен сырласып, соны жазған адамға риза боп жүрді. Жатақханадағы бірге жататындарға «Осыны оқыңдаршы» деп еді, «Оқыған азамат» оқып, айтып берсе болды ғой» деп, олар да мысқылмен қарады.

	«Кітапсыз қайда барасыңдар?» дегенмен, көптің күлкісі бұны жеңіп кетті... Міне, Розыбакиев көшесіне шықты. «Дәл моншаның қасына соққаны несі? А-а, мынау биік үйдің асты екен ғой». Қатар-қатар үш биік үй. Ақырзаман басталарда биік үйлер бой көтереді дегенді Нострадамус айтқан. Рет санымен оңай тапты. «Книжный городок» деп орысша жазылыпты. Бір үйдің асты түгел кітап дүкені. Әйнек есік жылжып ашылып қоя берді. Омырауына аты-жөні ілінген қазақ жігіттер орысша сәлемдесті. «Мен сияқты қара қазаққа қазақша сәлемдессе қайтеді. Қой, ұлтжандылық мәселесі кейінгі орында. Мен кітап көрейін». Құдай-ау, не деген көп кітап. Судай жаңа. Бәрі де жылтыр қағазға оралып, сұп-суық сөреде тігінен тұр.

	– Сіздің бірінші рет келуіңіз бе? – деді кітап жаққа өте бергенде қарақат көзді ашаң келген қыз.

	– Иә, бірінші келуім.

	– Сол жақтан бастап, оңға қарай көре беріңіз.

	«Мына қыздың көзі қандай қап-қара. Қаланікі ме екен? Ауылдың қызы бұлай кітап дүкенінде тұрмайды. Ауылдың қыздары сары жилет киіп, «Тазалық сақшысы» деген жазуды арқасына жапсырып ап, менің қасымда жүр. Бұлар – кітап сақшысы. Көзі қандай қап-қара»...

	Шетел әдебиеті түгел осы жерде екен. Шекспир де, Фолькнер де, өзі сүйіп оқыған Драйзер де осында. Орыс әдебиеті өз әдебиеті сияқты. Толстой да, Чехов та, Бунин де, Шолохов та – бәрі тұр. «Осы жұрт Горькийді «пролетариат жазушысы» деп өсектейтінді шығарды. Сандала берсін. Ол адамзат жазушысы, махаббат жыршысы. «Ананы», «Макар Чудраны» жазып көрсін, соны айтып жүрген шуылдақтар». Мына жағында Георгий Марков пен Фазыл Искандер тұр. Искандердің Сталин туралы шығармасының киносын көріп еді, ашып қараса, ол да бар екен. «Сандро из Чегема». Сталинді біздің апам сондай жақсы көреді. Пойыздағы саудагерден 10 сомға портретін сатып алыпты. Әкесінің екі інісінің бірі Колымада сүйегі қурады, бірі лагерьден елге құрт ауру боп келіп, көкжөтелден өлді. Сонда да Сталин десе ішкен асын жерге қоятын. Шалының суретінің қасына іліп қойды. Мейлі, өткен толқын өзі біледі. «Толқынды толқын қуады» деген Мағжан ғой. Сөреде сол Мағжан жоқ. Әуезов жоқ, Абай жоқ. Құданың құдіреті, осы жұртқа не болған өзі? Анада Ұлттық кітапханада Нобель сыйлығының жаңа лауреаты – Қытайдың бірдеңе деген жазушысымен кездесу болады дегесін барып еді, қысық көзді қырма сақал қаламгер біраз нәрсе айтты. «Сауал бар ма?» дегенде орнынан тұрып:

	– Қазақ әдебиетінен кімдерді оқыдыңыз? – деді.

	Ол төмен шұқшиды. Көзінің астымен бәрін барлап тұр.

	– «Абай жолын» оқыған жоқсыз ба? – деді шыдамай.

	– Жоқ.

	– Әуезовті білесіз бе?

	– Естімеппін. Болашақта танысам.

	Қасында тұрған ұлы жазушының баласы, осы ғимараттың директоры да қонағына күлімсірей қарады. Оның Әуезовтің баласы екендігінен де бейхабар. Ертіп кеп отырған соның өзі емес пе?

	Жапар залдан сытылып шыға берді...

	Көзі мойылдай қап-қара қыздың қасына келді. Жүрегі дүрсілдеп аузына тығылды. Отыздан асты, қыз атаулыға беріле қоймаушы еді, езу тартқан күлкісі де көкірегін тыз еткізді.

	– Қарындас, қазақ кітаптары қай жерде? – деп тура қарады.

	– Бізде қазақ кітаптары жоқ. Болашақта болмаса... – деп қыз да күлімсіреп жауап берді.

	– Болашақ дегеніңіз қашан? 2030-ға дейін бе? – Жапар ежелгі мақамына көшті.

	– Не?! – қыз түсінбей қалды да, – оны меңгерушіден сұраңыз, біз кішкентай адамбыз, – деп бұрынғы кейпін сақтап селт тұрды.

	Жалт бұрылды да, Фазыл Искандердің кітабын алды. Удай. Үш жарым мың теңге. «Бес пайыз төмендетіп беріп отырмыз, бұл сіздің алғашқы саудаңыз ғой. Сіз біздің тұрақты оқырманымыз болыңыз», – деп менеджер әйел құрақ ұшып, сыртында 5% деген арбиған жазуы бар төртбұрышты қатырма қағаз ұстатты. – Келіп тұрыңыз.

	– Келіп тұрамыз. Қазақ әдебиетінің өнімдері қашан түседі?

	– Оны бас менеджер біледі. Бұл – Ресей баспаларының дүкені.

	Жапар бұрыла бергенде менеджер әйел тағы да тіл қатты.

	– Сіз үш рет алғаннан кейін біз сізге ұдайы бес пайыз төмен бағамен береміз.

	Тіл қатпады. Қалың кітапты жылтыр қапшыққа салып берді. «Мынау сізге сыйлығымыз» деп бір күнтізбені қоса салды. Жылтыр қапшық алақанында тұрмай су-су етеді.

	– Келіп тұрыңыз, – деді әлгі қарақат көзді қыз есіктен шығарда. Бұл дір ете қалды. «Осы қыз үшін-ақ келемін. Құдай біледі, қаланың қызы». Есіктен шыға бергенде зіңгіттей екі жігіт «Сау болыңыз!» – деді қазақшалап.

	Әйнек есік жылжып ашылып, қайта жабылды. Арғы жағында ескерткіштей селт тұрған адамдар.

	Өздері күнде тілімен жалағандай қиқым-сиқымнан тазартатын Гагарин даңғылына дейін жаяу жүрді. Қолындағы жылтыр қапшық салмақты. «Бұл – Фазыл Искандердің салмағы. Сталинді зерттеп жазып келеді. «Тегін адам таз болмайды». Сталин де тегін таз емес. Шыққан кітаптарды оқып, бағасын беріп отырған дейді. «Адам тағдырын» оқып, соғыс тұтқындарына жеңілдік жасауға нұсқау беріпті дейді. Патша кітап оқыса, халқы жаман болмас». Жапар қайтып келетініне сенімді. Қалтасынан алып 5% бейнеленген қатырма қағазға үңіліп еді, дүкен кешкі 8-ге дейін істейді депті. Кешке таман келуге бекінді. Әлгі қарақат көзді қыздың атын сұрап, танысуды жүрегінің түкпіріне түйіп қойды. Оған дейін қазақша кітаптар да түсіп қалар...». Сол сәтке жеткенше асыға бастады. Ертең жұмысына шықса, үш тәуліктен кейін демалады.

	Үш тәулік 24 сағаттан 71 сағат болады екен деп бірден есептеп шығарып, біресе ауырлап, біресе жеңілдеп қалды.

	***

	Үш күн жұмыста Жапар ешкімге жақ ашып сөйлемеді, тіс жарып сыр ашпады. Әншейінде күн сайын өзгеретін саяси жағдай мен құбылысқа баға беріп, қолына сыпырғыш пен күрек ұстағандардың құлақ етін жейтін жігіт томаға-тұйық күйге түсіп, бір ынтық әлемді бастан өткерді. «Оқыған азаматқа» не болған, үндемей қапты ғой» деушілер де болды. Естіп тұрса да, ешкімнің сөзін мәнзүр қылған жоқ. Бұның жанын жеген – рухани астанада әспеттеп ашылған кітап қалашығында қазақ кітабының болмауы. Сосын «Біз кішкентай адамбыз» деп тік тұрған көк юбкалы, ақ жейделі, көкірегі түртиген сидам қыздың даусы мен өзін жерге қазықтай қаққан қара көзі. Қазір «кішкентай адам», «үлкен адам» деп бөлетін болыпты. Бай, кедей деп бетке айтуды шығарыпты. Бұрын бәрі тең еді. Менің шешем Сталинді сол үшін жақсы көретін болуы керек. Олар бай, кедей деп бөлмей, бәрін тең ұстаймыз деп жан алысып, жан беріскен дейді. Сол мақсаттарының үштен бірі ғана іске асыпты. Кейінгілер сара жолдан сытылып кетіпті. Ал қазір ше? Қазір тіпті жаман. Әнеукүні жолдас жігіті тойға шақырды. Құдаларына сөз беріп еді, «Көкте – Құдай, жерде – мұнай, ортада өзіміз», – деп қыз алып отырған жаққа пысқырып та қарамады. Құдай жалғыз емес пе? Қандастарының осындай сөзіне түсіне алмайды. Өстіп бөлшектеніп, бөлініп жүргенде әркімге жем боларын білмей ме екен? «Адам – жердегі биологиялық түрлердің ең жасы» дегенді бір жерден оқығаны бар. Сірә, адамзат әлі жетіле алмай жатса керек». Оның миығы тартты.

	«Мен кішкентай адаммын» деген қыз даусы сол сәт құлағына кеп дәл бір сәбидің даусындай жұмсақ естілді. «Сонда үлкенің кім?» деп бұл қиялымен қайыра сауал берді.

	– Сен неге үндемейсің?! – деді өзі қатарлы жігіт сыпырғышына иегін сүйеп тұрып. – Әкімшілік қысқарту болады дейді. Бес адамның жұмысын үш адам істейді, дейді.

	– Оны кім айтты?

	– Кеше сен жоқта өкіл кеп айтты.

	– Мені қысқартсын. Абай айтқандай, «кеселі зор» менмін ғой.

	– Сені қысқартпайды. Сен «оқыған азаматсың».

	– Оқыған азамат кімге керек?

	Осы кезде күл-қоқыс толы арбасын сүйретіп келген осы жердің «старшинасы» кәрі қыз Алма оңаша шығарып ап:

	– Осы сен неге мылқау боп жүрсің? Біреуге ғашық боп қалдың ба?! – деді.

	Жапардың жүрек тұсы дір ете қалды. Дәл бір Алматыға жаңа келген он алты жастағы сезімге берілгіш сәттері есіне түсті, бірдеңені бүлдіріп қойғандай өз-өзінен қипақтап қалды.

	Бәленің бәрін білетін Алма сыпырғышын иықтап сытылып кете берді.

	– Алма! – деді дауыстап. – Мен қысқартудан қорықпаймын.

	– Сені ұзартпаса қысқартпайды, – деп, қыз да болса қиғаш сөйлейтін әдетіне сап алыстай берді.

	Жапар ертеңді күтті. Әккі қыздың «Ғашық боп қалдың ба?!» деген сөзі жанын шырқыратты. Өзі де не болғанын білмей қалды. Сол «Мен кішкентай адаммын» деген сөз бен тұңғиық қара көз қайда барса да алдын кес-кестей береді. Сол «кішкентай адамды» «үлкен адамға» айналдырар едім» деген лып-лып еткен сезім де тұла бойын балқытып тұрып алды. «Құдай біледі, бұ да қаланың қызы. Бірақ иманы бар...». Жұмысын аяқтап, жатақханадағы бөлмесіне кеп жатса да, әйел мен еркек арасындағы қарым-қатынас туралы бар білгені мен оқығаны құлағында ызыңдап, кітап суреттерінің ащысы мен тәттісі көз алдынан тізбектеліп кетпей қойды. Біртіндеп иненің көзінен өткізді, оқиға мен кейіпкерлерді өмірдің өзінен іздеп, жақсысына жақсы деп басын изеп, жаманына аңтарылып тұрып қап, жаны арпалысқа түсті.

	Ертеңгі кешті тағатсыздана күтті. «Күндіз барсам ше? Жоқ, кешке, дүкен жабылар кезде барып еркін сөйлесем. Бұйыртса, шығарып саламын». Тағы да Сарыағаштың газсыз суынан ұрттады. Аузы құрғап, судан басқа ештеңе ішкісі келмейді.

	«Джек Лондонның «Мартин Иденінде» кедей жігіт Мартинге байдың қызы Руфь: «Мен сені менің табымнан өзгешеленіп тұрғаның үшін сүйемін» демей ме. Біз де сондай боп жүрмес пе екенбіз. Көрерміз...». Мың сан ойлар оқу өтіп кеткен Жапардың жанын қинап, төсекте тыным таптырмады. Әскерде «дедтер» Есенинді оқытқанда бәрі күйіп-жанып алабұртып, бұған темекі ұсынатын. Қолдарын қақпай амалсыз шегетін. Біраз уақыт өзөзінен елтіп, насыбай да атты. Қазір бәрін де қойып жүр еді, Сарыағаш суын сімірген сайын бір тынысы ашылып, жұмсақ бөтелкені мүйіз алақанымен сыртынан сипалай берді. «Кеудең – ана, бөксең – қыз, зайыбым-ай!» деген Шал ақынның сөзі құлағына келгенде, әлгі аты белгісіз қыздың ақ жейдені түртіп тұрған кеудесі көз алдында көлбеңдеп, қипалақтап біртүрлі боп қалды. «Қасына сұлулардың көп жантайдық» деген Біржанның сөзі де мақтаншақ баланың сөзіндей ыңғайсыз естілді. Өзі сол «деревня» деп кеткен қыздан кейін ешкімге көңіл бұрған жоқ, жүректен шығып, жүрекке жеткен сөз де болған жоқ. Сайын көшесінің бойындағы қыздарды да біледі. Олар мақта-мақта комбинаты жабылып, бұрынғы жұмыс орнының алдына кеп тұрып, сырғып-сырғып Сайынның бойына шығып, қасына кеп тоқтаған мәшинедегі жылпостарға арбалып қап жүрген қазақтың аңқау қыздары ғой. Келе-келе олар да әккі болды. Осы жерде не айтса да жеріне жеткізіп айтатын сүйікті жазушысы Асқар Сүлейменовтің: «Екі қолды көрген домбыра айнымай тынбайды, екі тақымды көрген жылқы бұзылмай тынбайды, екі еркектің демін жұтқан әйел сыртынан қанша тұнжырасын, ішінен азбай тынбайды» деген сөзі ызыңдап құлағына кеп, бәрін де орнына қойғандай. Бірақ дүкендегі қызды еш жамандыққа жібергісі келмейді. Қаланың қыздарын ойласа «деревня» деген сөздің бір қайтарымы болар деп әлі күнге ызаланады. Сол бірауыз сөз үшін-ақ қалалықтарға ауылдың құдіреті туралы уағыз айта бергісі келеді. Соны тыңдайтын құлақ болса... Солар орыс сөзін артық білсе білер, онда да от басы, ошақ қасындағы кезекші сөздерді... ал әдебиеттен алдыма жан салдыра қоймаспын. Әйел басымен Цветаева өлеңді не үшін, кім үшін жазып жүргенін ашып айтқан. Солар Марина Цветаеваны біледі дейсің бе? Ертең кітап қалашығында бар болса, қымбат болса да сатып алам. Босағада тұрған сол қызға сатып ап берем...».

	Жапар ертеңді күтті. Біртүрлі қуанып кетті.

	Көне орындықтың арқалығында салбырап тұрған ақ көйлегі мен қара шалбарын үстінен бір сипап өтті. «Ертең не де болса ағымнан жарыламын» деп, өзіне тән шыдамсыз көңілдің пырағын ерттеп мініп, жанын қоярға жер таппай бір тұрып, бір отырды.

	***

	«Книжный городок» деген жазуды көргенде жігіттің жүрегі қайта дүрсілдей бастады. «Бұл не? Кітаптың құдіреті ме? Сонша жас та емеспін. Әлде... қыз көрмей жүрмін бе» деп өзін-өзі бұл майданның да алғы шебіне шығарып қойды.

	«Ана қызға, шынында, не деуім керек?» «Әйел болдың айла жоқ, егер еркек болғанда, болар ең жұртқа бір тұтқа» деп Қобландының Құртқаға айтқанын айтсам ба екен? Түсіне қойса...» деп, тағы да өзі жатқа білетін кейіпкерлермен тілдесе бастады. «Көрермін. Қазір тұп-тура жеті. Енді бір сағаттан кейін дүкен жабылады».

	Әйнек есік жылжып ашылып қоя берді. Бұл жеделдік жігіттің жанына жақты. Босағада тік тұрған екі жігіт өзгеріпті, үш күн бұрын «Сау болыңыз!» деп қоштасқан екеудің орнында екі сары шаш жігіт қалшиып тұр. «Бұлар тегіс өзгерген бе? Жоқ, қарақат көз қыз кіріп келе жатқан өзіне сырттай көз алмай қарап тұр екен.

	– Сәлеметсіз бе, қарындас, – деді салған жерден.

	Қыз басын изеді. Үш күн бұрынғыдай күлімсіреп тұрған жоқ, өңі сұп-суық. Сол келбет, сол киім үлгісі. Кеудесінде салбыраған төрт бұрыш визитка. Жігіт төрт бұрыш қатырма қағазды түртиген кеудеден жұлып ап тастағысы келді. «Әркім бір көз салып... оқып...». «Сенің мынау кеудеңе шыбын қонса, қызғанам» деген Ақан Серінің сөзі рас болуы керек». Көз қиығын қыз кеудесіне батыл аударды. Мариана депті. Дұрыс-ақ. «Мен Жапар» деп өзін іштей таныстырды. Тағы да ілгері кетті. Сол сөре, сол кітаптар. Марина Цветаеваны іздей бастады. Жоқ. Артына жалт бұрылып еді, дүкенде жалғыз өзі қалыпты. Мариана бұған ту сыртынан көз алмай қарап тұр екен.

	– Цветаева жоқ па сіздерде? – деді шалт басып қасына кеп.

	– Сөреде не тұрса, сол, – деп ол қабағын шытты. «Сірә, шаршап тұрса керек. Күнұзақ екі аяққа салмақ сап селт тұру оңай деймісің».

	– Сіз Мариана екенсіз, мен Жапармын, – деп сыпырғыш пен күректің сабына иі қанған алақанын ұсынды.

	– Очень приятно! – деп қыз тұра берді. Бір тізесі дір етіп иілгендей болды. Шікәмшіл көңіл соны байқап қап:

	– Сіз өзі Цветаеваны білесіз бе? – деді бетіне тура қарап.

	Айналасына көз салса, екеуі ғана.

	– Иә, не айтпақсыз?

	– Оның «Ногой пишем, ногой пашем, Кто повыше, тому пляшем» деген өлеңін оқыдыңыз ба?

	Қыздың ақсұр өңі қып-қызыл боп кетті. Залдың маңдайшасындағы дөңгелек сағаттың үшкір тілі бес минөтті бір-ақ аттап, 8-ге жиырма минөт қалғанын көрсетті.

	– Сіз «Жүз жылдық жалғыздықты» оқыған шығарсыз. Сонда Аурелиано алпыс еркекті бір күнде қабылдаған қызды құтқару үшін... соған үйленемін дейді ғой... – тосылып қалды да, – мен де сөйтер едім, – деді даусы сәл дірілдеп.

	Мариана шала түсінгенін бірден сездіріп, сілейіп тұрып қалған жігітке:

	– Вы, наверно, из деревни, – деп салмағын екінші аяғына салды.

	«Қатты шаршап тұрсың ғой» деп Жапар оны ақтады.

	«Деревня» деген сөз тағы да алдынан шықты. «Дегенмен мына сөзі ыңғайсыздау. Айналасы толы кітап, соны күзеткен қыздың айтқаны мынау. Іздеген авторы жоқ. Бұлар қалада туса да, әлемдегі мен білетін автор мен кейіпкерлер бұлар үшін бұлдыр елес. Бұлар кейіпкерлермен сырласа алмайды. Сонда менің қалалықтардан қай жерім кем? Осылар неге мені кемсіте береді?» Айналада қараңдаған ешкім жоқ. Кассир әйел кассасын құлыптап, ақшасын өткізуге кетіп барады. Сөрелерге жабысқан жансыз кітаптар екеуіне куә.

	– Мариана, мен енді үш күн боспын. Ертең тағы келем. Мен де бір Мартин Иденмін ғой. Білесің бе, Мартин байдың қызы Руфьке ғашық болады. Руфь оны кедей таптың өкілі болғандықтан сүйеді. Бірақ мен Мартин сияқты суға кете алмаймын. – Шаршап тұрса да, өңіне күлкі ізі үйірілген қыздың ақ бетінің ұшынан шөп еткізді.

	– Ужас! – деп ол бетін алақанымен сипай сүртіп тастады.

	Жапар жеңілдеп қалды. Бір міндетін өтегендей боп, одан әрі өзіне тән мақаммен аузын қомдап сөйлеп кетті.

	– Мартин – менің ең сүйікті кейіпкерім. Бол десең, өзіңе Аурелиано да бола алам. Алпыс еркекті бір күнде қабылдаған қызға үйленген ше... бірақ оның беті аулақ, өзімен кетсін, – деп, екінші бетінен шөп еткізгенде, қыздың «Охрана!» деген жан даусы шықты. Күзетші екі жігіт ешкім болмаған соң сыртқа шығып, темекі шегіп тұр еді, қыз сасқалақтап айналасына қарады. «Аузының иісі қандай жаман». Қыздың ойын айтпай сезген Жапар «насыбайдан қалған дәм ғой» деп ақталды. Қыз шұғыл нүктені басқысы келді де, қолын тартып ап: «Тез шығыңыз!» – деді. Бұл сөз Жапарға «Келіп тұрыңыз» дегендей жылы естілді. Ренжіген қыздың көзінен бір мейірім көргендей. Жылыстап кетіп артына мойын бұрып еді, ол да көзін алмай таңғалып тұр екен. Жаны жай тапты. «Деревня» деген тағы бір қызды дір еткіздім ғой деп, өзінің батылдығын жеңіске балады. Кетіп бара жатқанда сөреде қалған өзі білетін кейіпкерлер артынан айқайлап, қол бұлғағандай болды. Чеховтың «Ұшқалағы» ха-ха-ха-лап, Буниннің «Танькасы» күбір-күбір етті. Толстойдың «Анна Каренинасы» мен Наташа Ростовасы тәкаппарлықтарынан танбаса, тағы да Чеховтың «Қанден ерткен келіншегі» сыланып-сыйпанып, мұсылман жерінде итпен қыдырып жүргендей көрінді. Солардың арасынан Джек Лондонның Руфінің Мартинге айтқан даусын естігісі келді. «Мен сені менің табымнан өзгешеленіп тұрғаның үшін сүйемін» демей ме. Осы сөзді Мариана өзіне айтып жатқан секілді. Кім біледі, үшінші рет кездескенде... Бірақ мен Мартин секілді суға тұншығып, өзімді-өзім қор қылмаймын. Дала да, қала да менің уысымда. «Деревня» деген сөзді екі рет естісем де, Мариана айтқанда жұмсақтау естілді. «Сіз деревнядансыз ба?» деп сұрады ғой. Ар жағында бірдеңе жатқан секілді. Алма бетінен екі рет шөп еткіздім. Бұл бір күн үшін аз нәрсе емес, оның үстіне, қаланың қызының бетінен сүю деген...». Жапар өзінің жігіттігін жоғары бағалап, артына тағы бір қарады. Әртүрлі үнмен айқайлаған әйел кейіпкерлердің даусынан құлағы тұнды.

	Олардың арасында Бейімбеттің Күлпашы жоқ еді.

	«Ол сөреде жоқ қой, – деп өзіне-өзі жауап берді. Сөйтіп, Мариананы ақтағандай болды. «Күлпаш аш қой, даусы да естілмейді ғой, – деп кітап қалашығының сөресінде «Күлпаштың» тұрмағанына Мариана кінәлідей жанын салып ара түсе бастады. – Мариана кішкентай адам. Екі кесек ет алып келгенде өліп жатқан баласы мен күйеуін көрген сорлы Күлпаш. Жылап та жарытпаған Күлпаш...» деп, жан дүниесі аяушылық сезімге толып кетті. «Күлпаштың жылап та жарытпағанын бұлар білмейді ғой» деп, әлдекімдерді кінәлауға кірісті.

	Дауыс үздігіп артта қалды.

	«Мариана енді қайтер екен?!».

	Көшенің қиқым-сиқымын сыпырып жүрген әріптестеріне жеткенше жаны жай табар емес. Сол жерде Мариананың барлығы, «Күлпаштың» жоқтығы көңілін алай-түлей етіп келеді.





Құлыпашар




	Ақиқатты аяқастынан милиция алып кетті. Абырой болғанда үйде екі бала да жоқ еді‚ әйтпесе әкелерін қызыл жаға алып кетті деген сөз есі кіріп қалған екеуін де есеңгіретіп тастар еді. Аяжан да наубайханадағы кезекпен істейтін жұмысынан жаңа келген. Келген бетте қызыл шоққа қара табаны көміп‚ таба нан жауып‚ күйеуінің сүйікті тамағы – ыстық нанға май салып бермекші-тұғын.

	– Со жаққа барып сөйлесеміз‚ – деді шынашақтай сержант.

	– Не үшін?

	– Мілитса шақырғанда сұрамайды.

	Ақиқат алдына түсті де жүре берді. Жаздың күні ғой‚ аяғында тор басоношка. Бұтында спорттық шалбар‚ үстінде ақ футболка-жейде.

	Өзінің ақтығына көңілі кәміл. Жұмысқа келсе‚ экскаваторында мін жоқ. Ашқарақ ожаумен топырақ асатып ап,

	«КАМаз»-дың қорабына салғанда бір уысын ысырап қылмайды. Ол жағынан ешқандай заңсыздық таба алмайды. Әлде өмірге деген көзқарасы үшін шақырды ма екен? Өз аулындағы мұнай кенішін үкімет әдейі Канадаға сатты‚ олар Қытайға сатты. «Енді кім кімге сатар екен?» – деп бір әріптесіне айтып қап еді. Сол сөздің қаңқу иісі шығып кетті ме екен? Жоғ-а‚ 37-інші жыл емес қой үндемес ойнайтын. Адамда пікір деген болу керек емес пе? Жұмысында мін жоқ. Үш жыл экскаваторшы болғанда бір рет техникалық қауіпсіздікті бұзбапты‚ еңбек өнімділігін төмендетпепті. Сәл қиғаш кетсе‚ өздері де ұстамайды. Мұнай таситын бір жергілікті жігіт машинасын бір-ақ адым артқа қойып еді‚ сол күні жұмыстан айдап шықты. «Оу‚ менің жұмысымның мілитсаға не қатысы бар? Жұмыстан кінәрат жіберсем, жұмысқа шақырмай ма?» Үш күн жұмыс‚ үш күн демалыс. Бүгін ғана демалысым басталып еді».

	Қысық көз қытай ағайын кенішті сатып алысымен жержерге – көшеге‚ бағандарға‚ үйлердің қабырғасына қазақша хабарландыру іліп тастады. «500-1000 доллар арасында бізде жұмыс істейтін қыздар керек» мазмұны. Қазақтың аңқау екі қызы осылай қарай келе жатқанда, жолдан көріп қап кері қайтарып жіберді. Сосын әріптес жігіттерге айтып қойды.

	«Көрсеңдер, кері қайтарыңдар‚ жолата көрмеңдер» деген.

	Оларға кір-қоңын жуатын қыз керек. Атасы: «Ашаршылық жылдарында қыздарымызды өзбекке бір дорба бидайға тастап кете берген заман болған»‚ – деп айтып отырғанын талай естіген. Қазір екі қолы алдына сыймай жүрген қаракөз қазақ қызына 500 доллар – өңі түгіл, түсіне кірмейтін табыс. Олар ештеңеден тартынбайды. Осындай пікірін естіген әріптестері біреуге айтып‚ ол біреуге жеткізіп‚ ішкі істер бөлімі шақырып отыр ма екен? Онда қауіпсіздік комитеті шақырмай ма?»

	Ақиқат шынашақтай сержанттың алдына түсіп келе жатып басы ойдан бір арылмады. Түрме төсегінде жеті жыл жатыпты. Өзі үшін үйреншікті төсек. Бірақ бұны бас қосқанына он жыл болған жары Аяжанға тіс жарып айтқан емес. Аяжан басқа ауданның қызы. Техникумда оқып жүріп. наубайханаға тәжірибеден өтуге келгенде тіл табысып алып қалған. Ол өткен өмірінің кедір-бұдырын естісе де‚ естімесе де тіс жарып‚ тіл жалдап сұраған емес. Ауылдастары‚ сірә‚ Ақиқаттың адалдығы мен тектілік тәкаппарлығын сыйлап үндемесе керек. Үйленгесін ауылдан жиырма шақырым жердегі теміржол жағасындағы аудан орталығына көшіп келді. Орысы мен кәрісі‚ шешені мен немісі аралас‚ «түбі бөлек тілегі бір‚ жыры бөлек жүрегі бір» араның ұясындай құжынаған ұлттар достығы өсекке от қоя алмады. Олар Ақиқаттың бұрын сотталғанын білмеді.

	Ол артына қарады. Сержант қарусыз. Жайбарақат маңғаз басып келеді.

	– Артыңа қарама. Аз қалды‚ – деді тәкаппарланып.

	«Үш күндік демалысты енді бастай бергенде‚ қарашы‚ қара жолда қызыл жағаның алдына түсіп. Қарусыз‚ көліксіз. жаяу айдағанына қарағанда‚ сірә‚ қылмысым болмаса керек. Әлде қара жұмыс істеуге әкеле жатыр ма? Мен мілитсаның қара жұмысын істейтін он бес күн айықтырғышқа түсіп қалғаным жоқ қой».

	Ақиқат түрме төсегіне балаң кезеңді бастан өткеріп‚ жігіттікке бет бұрған шақта жатты. Алматыда политехникалық институттың автоматика және телемеханика факультетіне түсіп‚ бірінші курсты жақсы бітіріп‚ бір ай жазғы каникулда ауылға келген. Он сегіздегі көшеге сыймас көңілді шақ әрі студент аты бар. Бір ай демалып‚ құрылыс отрядының құрамында Торғай даласына барып үй соқпақшы. Қолының епсегі бар. Құрылыс отрядында тас қалаушының мамандығын оқыды. Өзі солақай‚ бірақ екі қолымен бірдей жаза береді. Жапонияда балаларға екі қолмен бірдей жазуды үйретеді екен дегенді естігенде: «Дайын жапондық екенбіз ғой»‚ – деп мырс еткен. Шашын алдырарда шаштараз қайшы мен тарақты қолына алысымен, «Шашым солға қарай қайырылады»‚ – деп айтып қояды. Олар болса «Мұндайлар сирек» деп бас шайқайды.

	Ақиқат бала күнінен бұзылған ескі-құсқы мен майдашүйдені жөндеуге әуес еді. Ағаш есікте салбырап тұратын орыс құлып бұзылып қалғанда‚ кілтін тығып келістіре алмай‚ ақыры‚ қара сымды тыққыштап тұрып ашылып-жабылатын қылғанда‚ әкесі риза болмаса да, шешесі: «Өй‚ айналайын‚ мәстүр өзі»‚ – деп бір айналған. Сарт ете қалатын ағылшын құлпының сояудай темірі орнына қайтпай қойғанда, оның да қауашағын оп-оңай ашып тастап‚ лезде бұлқынған темірін орнына қойып берген. Оныншы сыныпта мектеп директоры сейфінің кілті жоғалып‚ бүкіл мектеп әбігерге түскен. Директор соғыс көріп‚ қан кешкен‚ Сталинградта Паулюсті универмагтің астынан алып шыққан нағыз қаһарманның өзі еді. Ауданда бетіне ешкім келе алмайды. Қан көрген ардагер кісіні кінәлағыш-ақ‚ кілтін өзі жоғалтса да, бүкіл мектепті кінәлап, қуырып жібере жаздады. «Әр сейфтің нөмірі мілитсада тіркеулі тұрады дей ме‚ бұл менің атыма асқан абыройсыздық әкеледі»‚ – деп айқайлағанда‚ оқу ісінің меңгерушісі Тұрсынбай ағай оныншы сыныптағы Ақиқатты қолынан жетелеп алдына әкелген. Ол томпиған сейфті көрді де‚ жүгіріп барып шом қора жақтан қара сым әкелді. Сосын жалтақтап артына қарады. Төбеден төніп түтігіп кеткен директор мен жалтақтап қарап жүрегінің түгі жоқ орынбасары тұр.

	Жалпы‚ сынықшы сынық салғанда ешкімге көрсетпей салады‚ емші бас бармағымен тамақ басқанда ешкімнің қарамағанын қалайды. Бүгінгі оқыған оташылар да операция үстінде бөтен көзге қатаң тыйым салады. Бұл – құпияның қасиеті. Бала Ақиқат та артына қарап жалтақтай берді. Екеуінің мысы басып тұр әрі қолымның құпиясын кісі көзі көрмесе деген қалауы бар. Бала жанының жалтақтауын сезіп қалған қақсал директор: «Кеттік!» деп орынбасарын сүйрей жөнелді. Баланың саусақтары иіліп‚ қолы жүре берді. Жіңішке сымды олай бір‚ бұлай бір бұрап‚ шұқылап‚ бір бөртпешекті тапты. Тапты да, екі жағынан айналдыра берді. Ой‚ Құдайдың құдіреті-ай‚ сейфті зауыттан шыққан нөмірлі кілт ашады‚ бала болса қара сымды құпия құлыптың қойнына қоймастан тыққыштап тұр. Бір мезет бөрпешек лықсып‚ орнынан жылжып жүре берді де‚ көне сейфтің есігі ши-и-қ етіп ашылып қоя берді. Бұзылған да түгі жоқ. «Әу баста темір сейфті тегіс жерге қоймаған. Бірақ осы жолы балаң құлыпашар құпияның кілтін білетін «сейфашар» деген санаулылардың қатарында қара тізімге ілігіп‚ болашаққа бет алғанын білген жоқ еді...

	Аудандық ішкі істер бөлімі деген жазуды оқығанда Ақиқат тіксініп қалды. Осыдан жиырма жыл бұрын түрмеге әкеп қамағанда да көзіне әуелі осы жазу шалынған.

	Бірден бөлімше бастығына алып келді. Майор қатулы қабақпен қарсы алды.

	– Ақиқат Айбосынов‚ сен бізде тізімде тұратыныңды білесің бе? – деп сұрады.

	– Не үшін?

	– Сен 1985 жылы аудандық тұтынушылар одағы төрағасының сейфін ашып‚ сегіз жылға сотталғаныңды ұмыттың ба?

	– Ұмытқам жоқ.

	Майор сөйлеп отыр. Жаңаша заман‚ жаңаша тұрмыс‚ тіпті ауданның атына дейін өзгерді‚ бірақ адам өзгермепті. Заң орындары бәрін де ұмытқан шығар деп ойлаушы еді‚ қарашы‚ тайға таңба басқандай етіп алдынан шығарып отырғанын. Сол жылы жазда‚ каникулда жүргенде‚ сыныптасы Сейтқали «Известия» газетіне шыққан Саратов жақтағы қара перделілердей болайық деп жанын қоймады. Олар беттерін қара пердемен бүркеп үй тонайды екен. «Бізді ешкім де тани алмайды‚ ұстай да алмайды. Сен екі-үш күнде Алматыңа кетіп қаласың»‚ – деп бастап‚ Аудандық тұтынушылар одағының қарауылы өзінің туған нағашысы екенін‚ сыртқы кілттің бәрі сонда екенін айтып‚ «төрағаның сейфін ашып‚ бар ақшасын алайық»‚ деді.

	– Аша аласың ба? – деп нығыздады.

	– Айтсаң болды ғой.

	«Айтасаң болды‚ айтпай күйдіресің ғой» деген сөз сол кезде осы жастағы толқын үшін мәтелге айталған еді. Ойланбастан түнгі он екіден аса бере беттерін қара пердемен бүркеп, мекемеге келді. Қарауыл есікті ашты. Бұл қойнына тығып келген қара сымды иіп‚ үйрекбас кілттің ұсқынына келтіріп‚ екі-ақ бұрағанда нән сейфтің есігі шалқайып ашыла берді. Ішке кірерде сыныптасы мен қарауылға:

	– Сыртта тұрыңдар‚ – деген.

	– Неге? – деді сыныптасы.

	– Қолым қалтырап қалады.

	– Қызық екен...

	Сейф айқара ашылғанда-ақ екеуі құр қалардай ентелей кірді. Іші толы құжат пен «Сарыағаш» суы. Бір сом ақша жоқ. Ал осы сәт‚ бұлар төртбұрыш темір жәшіктің түп-тұқиянын қалдырмай тінтіп жатқанда‚ тұтынушылар одағының мілитсамен жалғанған дабылы бөлімшені бөріктіріп жатты. Бұлар есіктен шықпай-ақ сары мәшине сарт етіп‚ тапанша мен автомат кезенген қарулылар қоршап алды. Сөйтіп‚ түрме жастығын жеті жыл жастанып‚ жарма көжесі мен қара нанына жүрек жалғап келгенде‚ бір мүшел мерзімді араға сап аяғын шалыс басқанын бетіне салық еткені қырыққа келген қырқылжың шағында жанына қатты батты. Ол өзінің есімі оныншы сыныпта жүргенде-ақ‚ мектеп директорының сейфін ашып бергенде аудандағы құлыпашарлардың құпия тізіміне ілінгенін білмеуші еді. Аса сақ социализм адамы сейфі ашылған күні-ақ болған жағдайды ішкі істер бөліміне барып баян еткен...

	– Ұмытпаған екенсің. Құлып ашуды да ұмытпаған шығарсың.

	Ол үндемеді.

	– Сенен сұрап тұрмын. – Майор ақия қарады.

	– Сонан кейін ашқан емеспін. Қолыма қара сым ұстаған емеспін.

	– Шының ба?

	– Шыным.

	– Сендердің қолдарың алтын ғой. Дарыған ғой. Түнде де аша бересің бе?

	Үндемеді.

	– Сенен сұрап тұрмын. Түнде де аша бересің бе деймін?!.

	– Білмеймін. Азамат бастық‚ – деді тұтқынның тілімен сөйлеп. – Мен жиырма екі жылдан бері ештеңеге қол тигізген емеспін.

	– Түрменің мәдениетін ұмытпапсың. Бұл ауданда сенен басқа сейфашар жоқ.

	– Азамат бастық‚ сейф ұрланып па еді?

	– Түрмеде сұрау болмайды. Қолыңды артыңа ұста!

	Алдына сап келді де‚ ішкі істер бөлімшесінің қуысындағы уақытша тергеудегілерді қамауда ұстайтын камераның бірінің есігін даңғыр еткізіп ашып‚ «Кешке дейін жата тұр!» – деп итеріп жіберді.

	Темір есікті қуықтай тар бөлме. Бұл – он сегіздегі түбіт мұрт шағында‚ өмірдің бәйгесіне аттандап қосылғалы тұрған шағында көрген құқайы. Темір нар. Бұрышта табиғи қажеттілік төгетін дөңгелек шелек. Ширек ғасырда түрме-үйшікте өзгерген өмір көрінбейді. «Неге жалғыз қамады екен? Осы... осылар... менің құжатымды тауып ап‚ нашақорлардың жоспары орындалмай қалып‚ солардың тізіміне қосып жібергелі жүрген жоқ па екен?! Оларға ана жақты көрген адам керек. «Бөрінің аузы жесе де қан‚ жемесе де қан» болуы керек. Мен болсам ширек ғасырда қалай өзгердім. Аяжаным бар‚ ол өмірге әкелген қос перзентім бар. Ең бастысы‚ келер күндерден үмітім бар. Біз өзгергенде бұлар неге өзгермейді? Қойны-қоншыма бір түйірін тығып жіберетін қалың киімім жоқ. Тірідей тыққызбаспын». Ол темір нардың үстінде шалқасынан түсіп жатыр. Күн сәулесі түспейтін торлы терезеден мезгілдің қай уақытқа тақағанын да біліп болмайды. Түстен асып барады-ау. Қарны шұрылдай бастады. Аяжан не ғып жатыр екен? Соным мілитсаның алдында отырмаса?..». Күндіз-түні жарығы өшпейтін уақытша тергеу камерасының есігі салдыр етіп ашылды да‚ бағанағы сержант қалайы тостақ толы сылдыр су сорпа мен бір тілім қара нанды үстіне қойып‚ бірдеңеден қашқан баладай тез шығып кетті. Он сегіз жасында дәмін татқан асханадан қалған сылдыр суға қарағаны болмаса ішем деп ойламады.

	Үш күн жұмыстан шаршап кеп‚ енді жуына бергенде... Пілдей ауыр экскаваторды жүргізу де оңай емес. Сәл кінәрат тапса‚ қытайлық әріптестер қағып жібереді. Аяжан мен екі перзентінің тамағын табу сонда мұң боп қалады. Осының бәрін ойлап‚ қамығып жатып мызғып кетті. Етбеттеп жатып‚ қос қолын көкірек астына тастаған күйі темір нар денесіне тастай батса да, жігіт басы бәріне төзіп‚ жүдеп‚ шаршап ұйықтап кетті.

	Есік салдыр-гүлдір ашылғанда атып тұрды. Бұның бар ойы – қойны-қонышына зорлап бірдеңе тығып‚ нашақор атандырғысы келсе‚ өлгенше қарсыласып бағу. Бұл олардың қолынан келеді‚ ғасыр дертімен күрескендердің сыйақы алып‚ шен тағар бір төте жолы осы боп тұр.

	Сол шынашақтай сержант.

	– Шық! Қолыңды артыңа ұста! – деді шәңк етіп.

	Ішкі істер бөлімінің алдында қара джип тұр. Тани кетті – аудандағы жалғыз ерекше нөмір әкімдікі. Алдына салып кеп‚ артқы есігін ашып еді‚ ішінде майор отыр екен.

	– Кеттік!

	Майор мен сержанттың ортасында тұтқын боп отырып‚ күні батып бара жатқан өз елі‚ өз жеріне қара терезеден таңырқай қарағанда иығында екі жолақ, бір жұлдыз бар кісінің аузынан шыққан мына сөздер құлақ түбінен зуылдап өтіп жатты.

	– Тыңда! Аудан әкімі сейф кілтін ұрлатып алды. Саған күдік бар‚ – деді де‚ иықпен бір қағып қап сөзін жалғастырды. – Сейфті шұғыл ашу керек. Ауданда ашқыштардың тізімінде сен ғана тұрсың. Қазіргі‚ соңғы үлгідегі жапон сейфі. Бар өнеріңді сал да‚ ашып болып‚ үйіңе қайта бер. Таңғы сегізде әкім сейфтен паспорт-куәлігін алып‚ шетелге ұшу керек. Артта келе жатқан прокурор. Бұны прокурор‚ мен‚ мына сержант үшеуіміз және сен – төрт-ақ адам біледі...

	Әкімшілік алдына әкімнің джипі тоқтаған соң ғана Ақиқаттың жүрегі орнына түсті. Әйтпесе мойнына қылмыс іліп‚ ана жаққа аттандыра салу бұлар үшін түк емес. Жақсылық үшін‚ мұқтаждық үшін шақырса, қолының құпиясын аямайды. Тек ақыры қайырлы болғай.

	Әкімнің қабылдау бөлмесінен өтіп‚ қос қабат емен есіктен кіріп‚ төрдегі шап-шағын сейфті көргенде қуанып кетті.

	«Рас екен. Бұлар шынында маған мұқтаж екен. Соншама көзбояуға салғанша күн жарықта-ақ аштыра бермей ме?» Күн жарықта аштыруға екеуінің таптық сипаты келмеді. Кеніште экскаватор айдайтын Ақиқаттың әкімнің бөлмесіне алшаң басып емін-еркін кіруі бұлардың социализмнен қалған сәнін бұзса‚ әкім сейфінің кілтін жоғалтып алыпты деген сөздің өзі әп-сәтте атқан оқтай алысқа кетіп‚ аппараттағы гу-гудің отына май құймай ма? Және шетелге кетердің алдында‚ сенбі күннің кешінде Арыстың жағасында сылқым сұлумен көңіл көтеріп... Әкім киініп‚ табанын сумен шәйіп жатқанда әлі судан шықпаған сұлу серігі назданып, қолынан тартып қалғанда екеуі көгілдір толқынға гүмп етіп‚ бір уыс кілт қалтасынан түсіп‚ Арыстың түбіне шым батқанын әкім сезімге беріліп тұрып сезбеп еді. Ертеңіне қалтасының түбін көріп‚ қан қысымы көтеріліп тұрып‚ барлық құлыпашардың тізімін ап‚ бүгіннен қалдырмай ашыңдар деп‚ прокурор мен мілитса бастығын әбігерге салғанда қармаққа ілінген жалғыз өзі еді.

	Ақиқат қуанып кетті. Құлыптың құпиясы бірдей. Әсіресе сейф деген сүйекті жәшіктің теориясы тілін білген адамға жапандағы жалғыз үй сияқты. Жалғыз үйдің кірер есігін дәл тапса‚ адаспайды. Ол шүпірлеген көп есіктің бірі емес. Есіктің жіп байлаулы тұтқасын уыстай ұстасаң болғаны. Тек майысқақ қара сым емес‚ жуандау сым керек. Мынау өзі жапондық жаңа сейф қой.

	– Жуандау ақ сым әкеліңдер‚ – деп енді бұл бұйыра сөйледі.

	– Қандай дейсің? – деп майор Ақиқаттың алдында мәймөңкелей жөнелді.

	Прокурор міз бақпастан көзін алмай қарап тұр.

	– Кәдімгі баған басындағы ақ сым. Құстар қонақтап отыратын сым.

	Майор сержантқа қарады.

	Ол қос қабат емен есікке қарай атылды.

	– Мұнда келгеніңді тісіңнен шығарма‚ – деді майор әкімнің кең бөлмесінде бетіне жадырай қарап.

	– Әуелі ашып алайық...

	Прокурор мырс етті де, «Отырайық»‚ – деді. Ақиқат төртбұрыш сейфке тақау жұмсақ креслоға жайғаса беріп еді‚ майор шаян шағып алғандай:

	– Әкімдікіне отырма‚ – деп шар ете қалды.

	– Отыра берсін‚ – деді прокурор миығы тартып. Сосын сәл бұрылып: – Соңғы рет сейфті қашан аштың? – деп сұрады.

	Мақтадай жұмсақ креслода кіндікке дейін көміліп отырған Ақиқат біртүрлі бей-жай күй кешіп:

	– Азамат бастық‚ 85 жылы‚ алғашқы және соңғы рет‚ – деп тұтқынның тілімен жауап берді.

	– Сонда неше жаста едің?

	– Он сегіз...

	Сержант бір орам ток жүрер ақ сым мен кемпірауызқышқашты ұстап ентігіп кіріп келгенде, Ақиқат көп ұзамай үйге қайтатын болдым-ау деп қуанып кетті. Түрменің темір нарына қажалып келген жамбасына жұмсақ кресло да майдай жағып барады. Амалсыз орнынан көтеріліп, кемпірауызбен қатты сымды қол басындай ғып кесіп ап‚ кілттің сұлбасына келтіріп‚ артына мойын бұрды.

	– Кетейік. Бұлар біреу қарап тұрса, аша алмайды ғой‚ – деді өмірлік тәжірибесі мол прокурор. Өзі бастап‚ майор мен сержант ілесіп‚ қапсырма есіктің арғы бетіне сытылып шыға берді.

	Сүйек тез бітсе, сынықшының қолы жеңіл екен дейді. Бұл – барлық қол құпиясы барларға тән қасиет. Ақиқат та ұзамай үйге қайтам-ау‚ өз үйім – өлең төсегіме барып шәниіп жатып шәй ішіп‚ қос перзентімнің маңдайынан иіскеп‚ сабағын тексеріп‚ жұбайымның жансаясына шомыламынау деген аптыққан адал сезіммен ақ сымды сықсиған тесікке тыққанда Алладан қолымды жеңіл қыла гөр деп тіледі. Жапонның темір жәшік-қоймасында қандай құпия бар екен деп те қызықты. Құлып ішінде бір бөртпешек бар. Сымды оңға қарай майыстырып қайта салды. Сол жақтан тағы бір кедергі шықты. Бұлардікі Ресейдікіндей тура кетпейді‚ кедір-бұдыры көп екен. Тағы да тарыдай-тарыдай бөртпешіктер пайда болды. Бәрінің тілін тауып‚ сол жаққа қарай майыстыра салғанда сейф қоштасқан қыздай сыңсып қоя берді. Майор атылып кіріп:

	– Не болды?! – деді әмірлі дауыспен.

	– Аптықпаңыз! Ештеңе болған жоқ‚ – деп қолын сермеді. Бұл «шығып тұрыңыз» дегені еді. Майор қол астындағы тұтқын тектес жігіттің өзіне қол сермегеніне ызаланса да‚ үйінде сідігі сарғайып күтіп‚ қайта-қайта қалта телефонмен жанын жеп‚ алқымнан алып жатқан әкімді ойлап, шалт басып шығып кетті. Сейф сыңсып болып‚ бір-екі рет болмашы ықылық атқанда құлыптың нөмір сандары бірінен соң бірі жыпылық қағып шығып‚ темір есік имене ашылып қоя берді. Жыпылық қаққан нөмірді мал-жанның иесі жатқа білу керек еді‚ бірақ одан ешкім батып сұрай алмады. Жапондық сейфтің шынашақтай кілті қалтадан түскен бір уыс тағдырластарымен бірге ағынды Арыстың асау толқынның астында біраз жерге жетіп‚ аудан шекарасынан асып та кеткен еді.

	Қапсырмалы емен есікті ашып:

	– Дайын‚ – деді.

	– Не дайын?! – деп майор шаптықты.

	– Сейф дайын.

	Үшеуі бірге кірді де, майор Ақиқаттың қолына қарады.

	Сосын спорттық шалбарының қалтасын тінтті.

	– Жапонның сейфін қазақ баласы сыммен ашты-ау‚ ә! – деді прокурор мәз боп.

	– Бұлар Әміриканікін де ашады‚ – деді майор білгішсініп.

	Прокурор мырс етіп‚ Ақиқаттың арқасынан қағып‚ шығып кетті.

	Сыртқа шығысымен майор сержантқа қарап:

	– Бағанағы орнына апарып, қама! – деді. – Сосын: – Бізге бір түнеп шық‚ сағынып қалған шығарсың‚ – деп‚ алыста тұрған сары мәшинесіне қарай кетті.

	Әкімнің джипімен Ақиқатты милицияға қайта әкелді де‚ дәл сол камераға кіргізді. Тағы да сылдыр су сорпа мен екі тілім нан берді. Сылдыр су құюлы қалайы тостақ үстіндегі қара нанға қол созды. «Түрменің наны. Әкем «Әркімнің пешенесіне жазылғаны болады» деуші еді‚ пешенеме түрменің наны жазылған екен де. Бүгін осы нанды жеймін деп ойладым ба? Жазғыш адам жазған екен де біздің пешенеге» деп‚ кереқарыс маңдайын ұстады да‚ қара нанды қарбыта асап‚ шәйнап-шәйнап‚ жұта алмай тілінің үстінде біраз ұстады. Көз алдына жаңағы жапон сейфі елестеді. Ресейдің зілбатпан сейфінен гөрі ықшамды әрі нәзік‚ сірә‚ бұлардікі ұрыдан тығу үшін емес‚ құжат сақтау мақсатындағы қорғаныш-ау деп түйді. Құлыптары нәзік екен. Біздің кез келген батпандай қара құлыпты сойдақтай қара кілтпен қаныңды көтермей ашып көр. Құлып та иесіне тартады. Әйтеуір, жапонның шап-шағын сейфі өздерінің бір-біріне деген сеніміндей боп көрініп‚ көз алдын тағы бір кес-кестеп өтті.

	Тілінің үстіндегі әбден мылжаланған қара нанды қылқ еткізіп жұтып жіберді. «Айдың күні аманда өзімді-өзім ашықтырып... Бүйтіп пешенеме жазылған қолсиқырым бар болсын. Ертең бәрін де Аяжанға айтам. Өзімнің он сегіз жаста түрме көргенімді‚ мынау соның сарқындысы екенін‚ «бөрінің аузы жесе де қан‚ жемесе де қан» екенін айтам. Білсін менің кім екендігімді. Оу‚ мен оларға жақсылық жасап‚ әкімнің жолын ұзартып берген жоқпын ба. Әйтпесе олар кілті жоғалған сейфті актілеп‚ заң жүзінде облыстан арнайы маман шақырған болар еді. Оның әбігері де аз болмас еді. Әсіресе «кілт қандай жағдайда жоғалды?» деген сауалға берілер жауаптың жолы қиын емес пе? Табады жауапты. Жоғалған кілт үшін жауап беру бір ауданның әкімі үшін сөз боп па? Бірақ сенім жоғалады ғой. Мына түрімізбен қалай екпінді елу елдің қатарына кіреміз? Екпінді елдердің қатарына кіру үшін біз әуелі адамды бағалай білуіміз керек емес пе?» Тағы да етпетіне аударылып түсті. Қос жұдырығын түйіп ап‚ көкірек астына тастады. Сол жұдырығына өкпелі жүрегінің дүрсілі жай ғана сезіліп жатыр.

	***

	Күн сәскеге ілінгенде естеріне түсіргендей әлгі сержант есікті ашып: «Қайта бер!» – деді. Ақиқат қапас камерадан атып шықты да‚ ең әуелі ұмар-жұмар шашын жөндеді.

	«Көшеде мына түрімді көрген адам «Түрмеден шықтың ба?» деп ішегін тартып күлмей ме? Қайдан білсін‚ менің шынымен түрмеден шыққанымды. Осы біздің түбімізге бір-бірімізге деген күлкі жетіп жүр. Жапонияда біреуге біреу күлмейді дейді. Сары күзде біреу аяғына етік‚ біреу бәтіңке‚ біреу тор-тор басоношка киіп жүре береді‚ онда әркім өз санасының биігінде өмір сүреді дейді. Шіркін‚ бізде де сондай сана болса‚ таза еңбек етсек‚ екпінді елу елдің санатына құлшына кірер едік. Қазір бір танысым ұмар-жұмар шашымды‚ мыж-мыж шалбарым мен кірден жылтыраған ақ жейде-футболкамды көрсе, бетіме таңырқай қарап‚ гу-гу сөз әп-сәтте әндей есер еді. Бәрінен қиыны – гүлдей боп қауыз ашып‚ жұпар шашып келе жатқан ұл-қызым естісе, жүректері ауырып‚ көкіректері шаншиды ғой». Ол таса көшелермен аяғын аннан-мыннан бір басып‚ үйіне жақындап қалды. Бір күнде-ақ бәрін сағынды. Үй іші – кіші Отанын былай қойғанда‚ өзі үш жылдан бері күрке-кәбеңкесінде отырған жыланбауыр темір экскаваторын да сағынды. Соның ожауы туған жердің байлық тұнған топырағын асап алып қытай көршінің мәшинесінің қорабына салғанда жүрегі шаншып кетсе‚ атамекендегілердің адамға жасап отырған құрметі мынау. «Қой‚ – деп өзін-өзі тоқтатты Ақиқат‚ – патриот болмай-ақ қоңыр тіршілігімнен қол үзбейін. Патриот болу мен сияқтыларға қол емес». Ол шаңырағына жақындап қалды. «Аяжан кеше жұмыстан келген бетте таба нан жабуға кірісіп кетіп еді‚ ендігі суып қалған шығар».

	Ол ошақтың басында жүрелей отырған жұбайын көрді. Жол тосып отырып табаны қызыл шоққа көміп жатыр. Кеше ыстық нанға сары май сап жейтін кезде жел ұшырып әкетті ме деп аң-таң.

	Аяжан күйеуінің шарбақ қорадан кіре бергенін байқап қап‚ қолындағы шоқ ұстар шымшуырды жерге тастай салды.

	– Қайда жүрсің-ей?! Амансың ба?

	– Әкімнің сейфі бұзылып қап‚ түнімен соны аштым.

	– Мәстүр шақырып аштырмай ма?

	– Мәстүр 2030-дан кейін келеді...

	– Ақысын төледі ме?

	Бұл сауалға жауап бере алмай мүдіріп қалды.

	– Аяжан‚ қоғам өзгергенмен, құлып өзгермейді. Бұл туралы тісіңнен шығармай-ақ қой. Тіпті Сәкен мен Сандуғаш та білмей-ақ қойсын. Естері кіріп қалды ғой. Одан да бір кесе сұп-суық сұйық айран берші. Шөлдеп келдім. Сосын ыстық нанға сары май сап қой.

	Жұбайы күйеуінің әбден ашыққанына көзі жетті. Сұйық айранды сіміріп сап‚ есік алдындағы қалқитып қойған суы сіркіреген душқа кір сабынмен әбден жуынды. Төбеден төнген бөшкенің суы түрмеге бір түнеп шыққан денеге түгел кетті. Үйге кіріп‚ жібек сүлгімен сүртініп жүріп‚ әкесінен қалған «Родина» радиоқабылдағышын қаттырақ қойды.

	«Қайда жүрсем атамекен‚ Көкейіңде жатады екен»‚ – деген қоңыр дауыс үйдің ішін әнге көміп‚ көк тамырды дыз еткізді.

	– Аяжан‚ балалар сабақтан әзір келемейтін шығар?..

	Қасына келген келіншегін құшақтай алды. Бір күнде сондай сағынып қалыпты.

	«Родина» енді орысшаға ауысты.

	Фигаро там‚

	Фигаро здесь.

	Фигаро верх‚

	Фигаро вниз.

	Фигаро‚ Фигаро!..

	Ақиқатқа Аяжанның ыңырсыған үнінен басқа ештеңенің керегі жоқ.

	– Жаным‚ бір күн бойына қатын-балаңды тастап қайда жүрдің?!.





Қырықтағы қыз




	«Қырыққа келдім. Қу тіземді құшақтап әлі жүрмін. Сырықтай болған бойыма, алға ұмсынған кеудеме, дөп-дөңгелек бөксеме, қысқасы, өзіме-өзім риза боп өмір сүріп, төртінші ондықтың есігін қағып, өмірдің көбі кетіп, азы қалғанын білмей де қаппын ғой. Енді тағы қырық жасайды дейсің бе? Мен өзі қазір қызбын ба, әйелмін бе? Мен қызбын, тәніме еркек қолы тимеген ұрғашымын». Әлсін-әлсін есінеп қойып, елегізіп жатқан ол – қырықтағы қырқылжың қыз Орынкүл оңашада өзіне-өзі есеп бере бастады. Көкшыбық кезінде біреуді жақсы көрді, бірақ ол бас бұрмай кетті. Өзі де наздана қарап, күлімсіреп сөйлегенде бері бұрылар ма еді, бірақ бәрін сезіп-біліп тұрып, еркек көрсе қара тастай қатады да қалады. Алматыдағы дарынды балалар мектебінде оқып жүргенде онын-шы сыныпта бір оқушы бала ернінен шөп еткізіп сүйіп алды. Ернінің сол жері шоқ басқандай қыж-қыж қайнап, көпке дейін өзіне-өзі келе алмай жүрді. Сонан кейін сол баланы жек көріп кетті, ол қазір атақты математик, атағы жер жарған академик. Қазір соның сурет-бейнесін баспасөзден көріп, тірі бейнесі теледидар мен интернеттен қылаң еткенде ернін шүйіріп, өшпенділікпен қарайды, жанының бір бөлшегі солқылдап, тәнін арамдап кеткендей көрінеді. «Менің қатарларым шетінен үйлі-баранды, ұл-қыздарын аяқтандырып, атойлап той жасап жатыр, аттестат ала сап атқа қонып, «үшке» бітіре сап үй болғандар немере сүйіп отыр. Мен сол алгебраның соңына түсіп, жай бөлшек пен ах2-ты айналсоқтап жүріп, не есептің түбіне жете алмадым, не өмірден теңімді таба алмадым». Аурухананың жеке бөлмесінде жатқан Орынкүл күйініп кетті. Мұңын шертіп ақтарылайын десе, айналасында ешкім жоқ, бір бөлмеде бір өзі, жалғыз адамдық бөлмеге жат жұртта қалғандай жатқызып қойғанын қарашы. Бас жағында томпиған төртбұрыш тумбочка, үстінде сорайған «Сарыағаш» бөтелкесі, қасында бөтелкені күзеткен жалғыз жылтыр стакан. «Жалғыздықтың бәрін бір басыма жазып қойған екен де» деп, өмірден өтіп кеткен анасын кінәлады. «Шешесі қандай, болса қызы да сондай, «шешесін көріп қызын ал» дейді». Топырақ жамылғанына он жылдан асқан анасы өмірі отбасы туралы сөз қозғап, «бір басыңды екеу қыл» деп айтпапты. Өзі он бала туған Батыр – Ана. «Он баланы асырау да оңай деймісің...». Тек сырқат жеңіп, көз жұмардан бір апта бұрын басында күзетіп отырғанда: «Сенің де арығың тартылуға таяу...» – деді күбірлеп. Ол кезде сыбай-салтаң жүрісі өзіне ұнайтын, тіпті баласының боғына тайып жығылып жүрген құрбы-құрдастарын көрсе, жирене қарап, өзін солардан екі елі болса да артық санайтын.

	«Сөйтсем, мен ақпай қалған арық секілді суға сусаған сорлы екенмін ғой» деп, жаны ауырып, пышаққа түскенде ғана өзінің осы жүрісіне есеп бергендей боп елегізіп жатыр. «Бала-шағам болса, күн құрғатпай артымнан ағылып келіп жатар еді. Кезекпекезек басымда отырар еді». Пышаққа түскенше он күн дайындады. Ең жақын деген екі жеңгесі, олардың бала-шағасы келді. Пышаққа түсіп, ота жасағасын үлкен жеңгесі бір рет бой көрсетті, сонан кейін бір партада отырған сыныптасы келді, онымен де шер тарқатып сырласқысы кеп еді, «Кішкенемді балабақшадан, үлкенімді мектептен алуым керек» деп, үпелектей ұшып-қонып тез кетті. Ол айналасындағылардың бәрін кінәлай бастады. «Әркім өзі үшін өмір сүреді екен ғой. Кешегі «ха-ха-ха-ха» күлкі, оңашадағы құйқылжыған әңгіме, тыртыңдап билеген көңілді кештердің бәрі қол бостағы қимыл-құбылыс екен. Отау тігіп от жаққасын әркім өзінше, шығарда жаны бөлек достарың да бөлектеніп кете береді екен, сенің ең жақының неке суын бөліп ұрттаған серігің мен тұла бойыңнан жаралған перзентің екен» деп Орынкүл шекесіне сұқ саусағының ұшын қадап, қиял кемесі орнынан жылжи бергенде анасының мүләйім даусы құлақ түбінен сызылып естілгендей болды. Ол да сонда өзі секілді төсек тартып, ыңырсып жатқан, сонда анасы айтқан жалғыз ауыз сөздің жауабын іздеп, өз жанын өзі тергеуге салды. «Арығың да тартылуға таяу...». Отыздан асса да соған мән бермепті, енді ойласа, бұл сөз қыз құзырың бітіп, перзент әкелер жолың жабылып, енді қайтып етегіңді көтермейтін сақа әйел болдың дегені сияқты. Ол көшедегі суы тартылып, қаңсып тұрған арықты көз алдына әкелді, шөп-шалам өсіп, күл-қоқыстан көрінбей қалған лас арна жүрегін айнытты. Оның қасындағы сылдырлап су ағып, жыбыр-жыбыр майда толқындар лекіген арық қандай көрікті. Онан аққан су қауындықтағы көк пәлекті көмкеріп, жеміс-жидекті құлпыртып, әсіресе есік алдындағы қос түп өрік гүл ашып, жұпар шашқанда дүние өзгеше түрге еніп кететін. «Осы көріністің бәрін көз алдымнан таса ғып Алматыға кетіп, дарынды балалар мектебінде оқып, оны тауысқанда неге жеттім?». Оның көз алдына тағы да тақтаға бормен жазылған ах2 елестеді. «Икс» математикадағы белгісіз мөлшер болса, мен өмірдегі шешуі жоқ жұмбақпын; ах жұмбағы көп өмір болса, шекесіндегі 2 саны сияқты екеу боп, біреумен қол ұстасқанымда ғой, сол 2 саны мен үшін тек тақтадағы жұмбақ х-тің шекесінде тұрып қалды» деп, өкінішке толы ойы он саққа бөлінгенде есік серпіле ашылып, емдеуші дәрігер Орынбай кіріп келді. Жаңағы жан ауыртқан қиял мен әртүрлі елестер сытылып кетіп, айналасы аппақ әлемге малынып, қарсы алдында орта бойлы, дембелше келген, ат жақты, құс мұрын жігіт тұрды.

	– Қалай, Орынкүл қыз, – деді де, әй-шайға қарамай үстін жапқан ақ жайманы сыпырып тастап, қарынның ота жасаған жерін алақанымен басты.

	«Осылар, оташылар, ұятсыз. Ең болмаса «ішіңді аш» деп айтпай ма. Әй-шәйға қарамай жамылғыны жұлып алады. Жұрттың бәріне сөйте ме екен, әлде тек мені ғана басына ма екен? Басы бос, ешкімі жоқ, сорайған соқа басы деп басынатын шығар».

	Алақанын тыртық боп бітіп келе жатқан жараның орнына қойғанда жаны жай тапты. «Алақаны қандай ыстық. Әлде келерде бірдеңе жағып келе ме екен? Дәрігерлердің өз заңы бар ғой». Орынкүл жалғызбасты болғасын ба, күдігі соңынан ілесіп жүреді, әлде сенер ешкімі болмай әр нәрсенің әрісін ойлап үйренгендіктен бе, қашан да ақиқаттың қасынан күдік іздеу – өзіне-өзі келіп, кәрі қыз атанғалы бергі дағдысы.

	– Үш күннен кейін шығасың. Шығардан бір күн бұрын айтамын. Бір рет көк дәрі жағамыз, сосын көк дөнендей бүлкілдейсің, – деп тез-тез сөйледі де, шығып кетті.

	«Жауырыны қандай жалпақ. Қолы қандай ыстық». Бірақ осы кісінің сөз сарынына түсіне алмайды. Әсіресе алғаш алдына барғанда ештеңе ұға алмай дал болған. Өзінің күн өткен сайын аяғы ауыр әйелдердей іші көтеріліп келеді. Ол бірден: «Неше айлық?» – деді. Бұл жауап бере алмай бұйығып, басын төмен сала берді.

	– Неше айлық? – деймін.

	– Неше айлығы несі. Мен екіқабат емеспін ғой.

	Ішін ұстап көрді де: «Ешқандай демалған белгі білінбейді, басқа жағың демалып тұр, ол да шаршаған» дегенде, өң-жүзі алаулап, жерге кіріп кете жаздады.

	– Анализ тапсыр, – деп тілдей қағазға бірнеше жолдама жазып берді. – Соңынан рентгенге түс, – деп тағы бір белінде қызыл жолағы бар айрықша қағазға шимайлап қолын қойды. Сөйтсе, бұл жатырды тексеретін ерекше жолдама екен. – Бәрін бітіргесін қайтып кел.

	Шүпірлеген қағазды ұстап, бөлмеден шықты. «Қандай ұятсыз, дөрекі адам» деп жек көріп шыққанмен, қазір ғана қасынан кеткенде «шамалы тұра тұрғанда ғой» деген бір әулекі сезім әуреге сала бастады. Сол кездері бетінен басып, ағаларының үйіне бара алмай қалды, іші көтерілгенін көрген жұрт «некесіз буаз болды» деп біреуі болмағанмен, біреуі сайқымазақ күлкіге сап сан құбылтары сөзсіз. Үлкен жеңгесі оңашада «Аяғың ауыр емес пе?» деп таңғалып әрі қайсар қайынсіңлісінің табиғатына жат қылықты жақпай қалам ба деп жалтақтай сұрап еді, «Жұрттың бәрі солай ойлайды, білмеймін, өзінен-өзі көтеріліп барады», – деді төмен қарап. Сонан жеңгесі аяқастынан бәйек боп, жан-жаққа телефон шалып, біреу арқылы осы дәрігерді тауып берді. Сол жолы тілінен де, қолынан да келетін жанашыр жеңгесіне наз айтты:

	«Осы жасқа келгенше «Жігітің бар ма?» деп бір сұрамадың», – деді жанарын төңкере қарап. Ол болса: «Қыз-ау, сені туған сіңлімдей көрдім, көбіне Алматыда жүрдің, жігіт деген асты-үстіңе түсіп жүрген жоқ па? Айтпады дейсің, апам ғой бізді осылай артық ауыз сөз айтпауға үйреткен», – деп қайын енесін кінәлап сөйлегенде көз алдына аузы ауыр, өзімен-өзі томаға-тұйық отыратын анасы көлең етті. Сонан аты-жөні жазылған қағазды қолына ұстап алабұртып келгенде көрген адамы осы – оташы Орынбай Айтуаров еді.

	Жұрттың бәрі қолы жеңіл деп кәсіби шеберлігіне тәнті екен. Тіпті ауруханада жатып, он күнде байқағаны – осындағы төмен етектілердің бәрі оны көрсе, басын иіп, бәйек боп қалады. Ақ желең жамылған кәсіби дәрігерің де, инесін денеңе қадап, дәрі ытқытқан мейірбикелерің де бұл дегенде ерекше бір ынтық сезіммен елпелектеп қалады. Тіпті еден жуушы ең төменгі қызметкерлер де қарап жүрмей қызыл ернін жыбырлатып, іштей қызыққан көңілдерін білдіріп жүреді. Оның адами қасиеттерін, пышақты бағындырған кәсіби шеберлігін бәрі мойындап, бір-біріне жарыса айтқанда ауыздарынан су тамады. Орынкүлге жасаған жақсылығы да бір басына жетіп-артылады. Ешқандай дәрі сатып алған жоқ, әйтпесе кісі жанынан басқаның бәрі сатулы заманда дәрі-дәрмектің бәрі аурудың мойнында, бала-шағасының аузынан жырып, шыбын жан үшін шырылдап шипа іздегендер қаншама. Өзін неге жеке бөлмеге жатқызды, соны бір сұрағысы кеп еді, аузын аша алмады, әлгінде көз алдын әртүрлі елес торлап, анасының сөзі құлағына естіліп, көңілі алабұртып жатқанда кіріп келгенде де қызыл тілдің ұшына сауал үйіріле берді. «Жалғыздығым аздай-ақ, неге жалғыз жатқыздыңыз?» деп қайсар көңілмен наз айтқысы келгенде, көрген түстей сытылып есіктен шыға берді. Қырықтағы қыз осы бір қолы жеңіл болғанмен, аузы ластау еркектің құр әшейін болса да қасында тұра бергенін қалайтын сияқты, тіпті қазір көңілі әрі-сәрі боп жатқанда тағы бір кіріп келсе ғой, қалай сөйлесе де көтерер едім деп, жақындағы адамды алыстағы сағынышындай бір көруді армандап жатыр. «Маған аз жақсылық жасаған жоқ, соның бәрі жеңгем арқылы болса да...». Ота жасағасын бір күннен кейін «Саған витамин жеу керек» деп, үш қызыл алма мен үш лимон салынған жылтыр дорбаны салбыратып ұстап кеп бас жағына қоя салды. Кешеге дейін бас жағындағы жеміске қараған да жоқ, жалпы тіл үйірген тәттіні о бастан жей алмайды, жұрт қауын мен қарбыздың үстіне түсіп, тамсанып жатқанда бұл бір тілік жеп, «Тойдым!» деп аузы-басын сүрте бастайтын. Өмірде соншама тойымды боп жаралғанына дәл қазір де біреуді кінәлағысы келіп, қолын созып, томпиған тумбочканы ашып, бір алманы саусағына іліктіріп, бас жағындағы ақ сүлгімен сүрте сап, қырт еткізіп ақ тістерімен қыршып алды.

	«Қандай тәтті. Неге алма жемей жүргенмін?» Алматыда дарынды балалар мектебінде оқып жүргенде алма жинауға апаратын. Сонда жұрттың алма жеуден аузы тынбайтын, сөмке-сөмке ғып жатын орынға әкелетін. Бұл бір алма жеп, бір артық алма алған емес. «Мынау қандай тәтті, иісі қандай керемет!». Дөп-дөңгелек апорт лезде таусылып қап, томпиған тумбочкадағы жылтыр қалтаға тағы да қол созып еді, сырты бүдір-бүдір боп лимон ілікті. «Лимон қышқыл, оны шәймен ішемін. Орынбай ағай не берсе де жеймін» деп, тағы бір алманы алып, асыға қырт еткізгенде маржандай тісі майдалап кесіп түсті. «Бұл да тәтті екен. Қазір Орынбай ағай әкелген лимонмен шәй ішемін». Ол жәймен кереуеттен көтерілді. Іші төмен түсіп, бұрынғы сыптай қалпына келіпті.

	«Бұл – жатыр түтікшелерін қаптаған сарысу, сонан ісік пайда болған, бұны сылып тастаймыз» деген Орынбайдың даусы құлағына келді. Сөзбұйдаға салмай сылып тастады. «Бұл неден пайда болған кесел?» деп ота жасардан бір күн бұрын қасына кеп, көңіл күйін білгенде сұрап қалды. «Бұл табиғи қажеттілік бұзылғаннан болады, түсіндің бе?» «Жоқ!» деп есеп шығарғандай нақты айтты. «Әйелдік міндетіңді уақтылы орындамағаннан болады». Тағы да төмен қарады. «Бұл кісі менің қыз екенімді білмей ме? Әрине, білмейді. Мен де бір...» деп өзін-өзі кінәлады да, не де болса ағам мен жеңгемнің алдына ішім көтерілмей тезірек жетсем екен деп асықты.

	Тәй-тәй басып, қызыл еденге табанын тигізді: «Қазір әжетханаға барып келгесін лимон сап шәй ішем. Лимонның дәмі қышқыл, сонда да ішем. Ішіп отырғанымды көрсе ғой, тіпті бірге ішсе ғой» деген масаң сезім де мазалап, маңында шыр айналып жүріп алды. «Бірі тәтті, бірі ащы екенін біліп тұрып бірге әкелгенін қарашы. Менің тірліктегі үлесім осындай ғой» деп әдеттегідей кәрі қыздың әуенімен бастай берді де, өз-өзінен сап тыйылды. «Ащы болса да ішемін. Өзі әкеліп тұр ғой». Есікке жақындай бергенде босағадағы үйрек тұмсық дәрет сындырғышты көріп, жиіркеніп кетті. «Бұны да көрдік. Енді барар жерге өз аяғыммен барамын. Кеше келгенде «енді тұруға болады» дегенсің». Сықырлап есік ашылды. Отадан кейін аурудың өз аяғымен жүріп, әжетханаға баруы – үлкен олжа, бұл дәрігердің мерейін өсіреді. Дәліздегі мейірбике бөлмесінің есігі ашық, өзі іздеген Орынбай ағасы екі ақ желеңдінің ортасында жайбарақат шәй ішіп отыр екен, тәй-тәй басқан сәбидей қызыл еденді қуана басқан емделушіні көріп, ол да қуана қарады.

	«Бүгін тәй-тәй бассаң, ертең аяғыңды көтересің» деп бұған қарап айтқан дөрекі сөзі ызыңдап құлақ түбінен өткен кезде, оны қасындағылардан қызғанып кетті. Кібіртіктеп басып бара жатса да, жан дүниесі атойлап, анау бірге шәй ішкен екі әйелден арашалап алғысы кеп, бойына ересен бір күш бітіп, адымын ширата түсті.

	***

	Орынкүл моншадан келді. Пышаққа түсіп, ота сәтті болып, өзіне-өзі келгелі ағыл-тегіл боп терлеп, алғаш жуынуы. Жатыр қуысынан түйдек-түйдек арам ет пен сарысу шығыпты, кесел кеткесін тұла бойы жеңіл тартып, ауырлықтың бәрі артта қалып, жаны жай тапты. Басқан ізін аңдып жүретін қазақы жердің жеңіл ауыз сөзуарларына да мысал болмай, пәледен тез құтылды, ағажеңгенің де ар-ұятына масыл болмай бәрінің сәтін салды. Ол осы үшін-ақ оташы Орынбайға ырза, тіпті өзін оның алдында өтелмеген парызы бар пендедей санайды, ырзалығын білдірейін десе, көңілі ырық бермей, оның алдында тілін тістеп қалады. Моншаға терлеп түсті, арам тер қысып барып еді, ағыл-тегіл боп бітеліп қалған нүктенің бәрі ашылды. Буға кірмес бұрын тазаланып ап, тұла бойындағы кір атаулыны кетірді. Иіссабын жағып, жөкені көпіршітіп ап, әлсін-әлсін сымдай тартылған денесін ысқылады, қарын тұсында тартылған қол басындай сызық бірте-бірте көмескіленіп барады, тіпті пышаққа түскенін қадалып қараған көз болмаса, екінің бірі білмей де қалады. Сол дене тыртығын білетін біреуді ертең үйіне қонаққа шақырды.

	– Тақырыбы не? – деп еді, тағы да сасып қап:

	– Үйді көрсетіп, дәм татқызу, – деді тақтаға шыққан баладай таңдайы тақылдап.

	– Қай шамада?

	– Өзіңізге қай шама ыңғайлы?

	– Жарайды, сенбіде, кешкі 18-де...

	Содан бері алабұртып, мазасы кетті. Дастархан мәзірін дайындап, шөп-шаламнан иілтіп үйшік тұрғызды. Жалғыз болса да ас-су әзірлеуде қолы жеңіл, бармағы балды еді. Жеңгесі де қадірлі қонағы келгенде өзін шақырып ап, қазан-ошақтың басына қояды. «Орынкүл басқан палау өзбектікінен бір де кем емес» деп жегендер бас бармағын шошайтады. Шынында, өзі басқан палаудың дәмі таңдайдан кетпейді. «Сыр күріші – ел ырысы» деп, осы жолы да палау басуға әзірленді. «Ет берсем, алдына бас тартуым керек, маған ол кісінің үйіме бас сұққаны керек». Әуелі моншаға баруға бекінді. Денедегі кірден арылса, өмірді жаңаша бастайтын секілді, әр барған сайын тұла бойы жеңілдеп шығып, көшені сергек адыммен аттайды. Бұл жолы жеке бөлмеге алды, дене тыртығын ешкімге көрсеткісі келмеді, буда отырып бусанып, өзімен-өзі боп сырласқысы келді.

	Ыстық бу бойын босатып, біртүрлі маужырап барады. Есігінен кіріп келе жатқан ақ желеңді оташыны елестеткенде тіпті тұла бойы босап, бір жылан жыбырлап, көкірек тұсынан төмен жылжыды. Денесін жиырып, бір уыс боп кіндік тұсында тұрып ап, керіліп-созылып, тағы да жоғары өрмеледі. Қос анарының ортасына кеп, басын көтеріп, екі анарының ұшына шошақ тілін кезек тигізгенде тұла бойы жылан шаққандай дыз етіп, орнынан ұшып тұрды. «Қой, шығайын. Ол ақ желеңімен келмейді ғой» деп, енді ақ көйлек, қара костюм, қызыл галстук таққан бейне есіктен кіре берді. Оның ақ желеңсіз жүрген кезін көрмепті. «Шығайын. Біртүрлі бойым босап бара жатыр. Қонағымды күтейін». Ағыл-тегіл боп аққан терін сүртіп, денесі де, жан дүниесі де жеңілдеп моншадан шыққанда енді тұп-тура бір тәуліктен кейін онымен кездесемін деп көңілін демдеді.

	Үйге келгесін де төсекте жайбарақат жата алмады. Буда отырғаннан бетер бусанып, көкірек тұсында желп-желп еткен жылы леп есіп, бүдірі жоқ бір дөңгелек тұла бойында зыр қағып жүріп алды. Сол қос анардың арасынан төмен түсіп, кіндік тұсқа жеткенде шым бұлақтан шым-шымдап шыққан мұздай судай бір нәрсе шымыр ете қалады да, өзөзінен бұрқ-сарқ қайнап тұрып алады. Сосын әлгі дөңгелек қайта шыр айналып, бәрін басып-жаншып, ақ тамаққа қарай өрлейді. Көз шырымын алсам деп кірпік айқастырып еді, ұйқының аулы тіпті алыс көрінді. Көзін ашып қалғанда кереуетімен қатар жер бауырлап жатқан қарала мысықты көрді. Жер бауырлап ап тырмысып жәймен жылжиды.

	«Ұрғашы мысық, маужырап жүр, обал-ақ». Бір апта ұстай тұршы деп көршісі тастап кетіп еді, «осы көршім де қызық» деп әдеттегідей жалғызілікті кәрі қыздың мақамына сап біреуді кінәлай бастады. «Өзі үбірлі-шүбірлі. Өзінің бір аяғы ақсақ. Комбайн айдап жүргенде байқаусызда мертіктіріп, кесіп тастап, темір аяқ салған. Өзінің сегіз баласы бар. Қыдырудан қолы тимейді. Ақсақ болса да, менен бақытты» деп бір қойды да, жер бауырлап тырмысқан мысықты аяп кетті. «Жанын қоярға жер таппай жүр ғой сорлы. Бір аптада келемін деп еді. Бір басында бірнеше үйі бар, осы үйді де ардагер ретінде атын атап тұрып әкімшілік берген. Қыздары кезек тұрады, көбіне бос. Мына мысыққа обал, бұны неге ауылға апарып тастамайды екен, келгесін айтам» деді де, бір ой төбе құйқасын тағы да шым еткізді. «Тышқан ауласын деп тастап кеткем» деген ашық көңіл әйелдің нақты жауабы құлақ түбінен саңқ етіп, ойының быт-шытын шығарды.

	«Ақсақ болса да сол менен бақытты». Лезде келген тағы бір тосын ой көңіл қаяуы мен алпыс екі тамырды тырналаған тікенді суырып алып кетті. «Ертең оташы Орынбай Айтуаровпен кездесем. Ол менің үйіме келеді» деп өзін-өзі төмен етектілердің ішіндегі ең ілкімдісі санады. Бойында бар шалттықпен ұшып тұрды да, асүйге кіріп, сәбіз аршуға кірісті. Үп-үшкір қоңырқай сәбізді пышақпен қырып, жұмырлап, жалаңаштап отырып, бұл дүниеде дегені болған біреу болса, мен шығармын деп өзін-өзі көкке алып ұшты.

	«Оның келуіне бір тәуліктен де аз уақыт қалыпты. Есіктен кіріп келе жатқанда қалай қарсы алар екенмін» деп, бір ой санасына тақ еткенде сабы жуан үшкір пышақ қолынан түсіп кетіп, резеңке еденге кірш етіп қадалды. Қызыл сәбізді алақанына қысып ұстап қалған Орынкүл: «Мен осы қайда тұрмын?!» деп қобалжыған көңілін басу үшін бір жұтым суды сіміріп сап, теңселіп тұрған пышақты жұлып ап, жалт етіп сыртқы есік жаққа қарады.

	***

	– Қона жатуға бола ма? – дегенде Орынкүл сасып қалды. Қонақпен қосылып ішкен жүз грамм коньяк тұла бойында арлы-берлі жүгіріп, жүрегі қатты дүрсілдей бастады. «Алмас қылыштың үстінде отырғанда ойымды қалай дөп бастыңыз?» деп көзін төңкеріп бір қарағанда, «Енді бір жүз грамнан алып қояйық, сосын төсек сал», – деді қонағы. Орынкүл қонағы құйған коньякті жартылай ішті де, асып-сасып, рөмкені қойғанда, оны су толы маңғаз фужермен соғыстырып алды.

	«Бұл кісі мені қыз емес деп отыр ғой, мен қызбын, қырыққа келсем де, қызбын» деп қызу көңілмен іштей қайталап, ыдыс-аяқты жинауға кірісті. Қонағы балконда тұрып түнгі қаланың ызғарлы желін жұтты.

	Төсекті салып болып, диванда отырған қонағының қасына кеп: «Дайын», – деді берілген тапсырманы тап-тұйнақтай ғып орындап, жақсы сөз күткен оқушыдай емексіп. Бұл – оның бала күннен бергі дағдысы.

	– Сен өте ұқыпты әйелсің. Ұқыпты есепшісің, – деді қолын созып, өзіне қарай тартып, иықтасып отырғаннан кейін. – Неге осы кезге дейін бас есепші болмай жүрсің?

	«Әйелсің» деген сөз тағы да шаншудай қадалды. «Мен қызбын, қырыққа келсем де қызбын» деп ішінен әлденеше қайталады да, сауалына қызу көңілмен жұлқына жауап берді.

	– Бас есепшілікті қайтем? Ол қай басыма керек? Физмат мектебін беске, институтты қызылға бітіргенде жетпегім бас есепшілік пе?! Кімді асырай алмай жүрмін?!.

	– Таусылма. Пессимист болма, – деп ол қараңғы бөлмеге қарай жеңінен тартты. Қыз ілесе берді.

	– Қорқып тұрсың ба? Не болды сонша еркек көрмегендей. – Ол дір-дір еткен бәденді қыздың шашынан сипады.

	– Орынбай аға, мен қырыққа келсем де, қызбын...

	– Ертегі айтпаңдаршы осы. Біздегілер де шетінен ертекші, – дегенде, көз алдын ауруханадағы ақ желеңді үлкен-кіші әйелдер кес-кестей бергенде, жан дүниесі біз сұғып алғандай шым ете қалды.

	Іле-шала қыздың жан даусы шықты. Тәні ауырғанмен, жаны рахат тілеп жатыр. Пышаққа да түсті, ақыры сәтті болды, енді соның бәрін артта қалдырып, жаны жай тауып, дүниеге тоят сезіммен қарасам дегендей іңкәрлік бар.

	– Арығың әлі тартылмаған екен. Қырыққа келсең де...

	Осы сөзді екінші рет естіп отыр. Алғаш анасының аузынан шыққанда таңғалып еді, енді қайдағы бір еркек түн жамылып тұрып тағы да айтты.

	Ол жуынуға кеткенде, Орынкүл әлі толық жиналмаған дастарханнан жүз грамм коньякті сіміріп сап, жылдам басып кеп:

	– Менің жаным сізбен болғанды қалайды, – деп ебелек қағып, қараңғы бөлмеде ербең етті.

	– Етегі лас кездері әйел еркекке өтініш айтпайды, кел, сонда да, – деп жиіркене сөйлегендей болды.

	Қыз дәуренімен қош айтысқандай құлындағы даусы құраққа шықты. Қырыққа келгенде естілген жандаусына біреудің пердесін өз қолымен ашқан пенде де сене алмай тұр. Жандаусы шығып, ыңырсып, ыңыранып жатқан әйел түсініксіз бір сөз естіді.

	– Менің моншағым қалай екен?! – Ол бұл сөзді ана тілінде айтпады, ұлтаралық тілде кәсіби сөзді қолданды. Әйел түкке түсінбеді. Еркек шырт еткізіп шамды жаққанда дене мүшесіне дөңгелене жабысып тұрған жып-жылтыр темір моншақтарды көрді. – Осы үшін-ақ бәрің соңымнан қалмайсыңдар. Сен де кірің жоқ кезде шақыруың керек еді, асығыстық істедің.

	– Кеше ғана моншаға түскем. Сіз маған сенбейсіз бе? – деп күбірледі денесін қозғалта алмай жатып.

	– Ертегі айтатын жас емессің. Менің моншағым жас, кәрі деп таңдамайды, – дегенде, денесіндегі дөңгеленіп тұрған темір моншақтар өзінің мөлтілдеген көз жасындай көрініп кетті.

	Ол су сарылдатып жуынды да, қоштаспастан сыртқы есікті ашты. «Үй-жайы бар ғой, тезірек жетсін» деді төсектен тұра алмай жатып.

	Оташыны сонан кейін көрген жоқ. Екі рет тәнін жараласа да, дәл осы адамдай жанын жәннатқа бөлеген тірі жанды таба алмады. Тек қырықта куә болған құбылысына сенбей кеткеніне іші ашиды, сары майдай сақтаған қазынам шынымен көз алдау болғаны ма деп өкінеді де, иненің орны жазылғасын тағы бір иіліп, болған істің бәрін аңыздай ғып айтып берсем деп, үй іргесіндегі адамды алыста жүрген жолаушыдай аңсап, аһ ұрады. Кабельді теледидардан Ресей жақта тәніне моншақ таққан біреудің қыз зорлап ұсталғанын көріп қалды. Оны ешқандай ұрғашыға да, қиянатқа да қия алмайды. Сырттай иемденіп жүріп көрінгеннен қызғанатынын қайтерсің.





Періште




	Бекшора бір жағынан асығып‚ бір жағынан алыстан келген қонағының қабағына қарап‚ сұранып кеткенім жеңілдік болар деп өзін-өзі тежеп‚ төзімнің тартпасын тартып отыр. Алыстан келген қонақ – бүгін сайланған депутат бір жалаңаяқ журналисті жеңіп‚ жан жалауы желмен жарыса желбіреген сыңайы бар. Желмен жарыса желбірейтіні – асыққан әкім өзінің жағында; әкім бұның жағында болғасын, бәрі осының ығына қарай жығылады. Бірақ журналист те жас болғанмен бәле екен. Осы жердің тумасы ғой‚ өз топырағының ойпатқыраты мен кедір-бұдырына дейін жатқа айтты. «Пайдалы қазба көп болғанмен, халықтың тұрмысы нашар. Ауыз суға зар боп шөліркеп отыр. Қаратаудың етегінде мол таза судың қоры бар‚ сонан құбыр тартайық‚ бағдарлама жасайық»‚ – деді. Әкімнің кандидаты: «Ауыз суды мен әкелемін‚ мойныма аламын»‚ – деп жерден жеті қоян тапқандай жармаса кетті. Журналист жігіт: «Бұл ел уран деген улы қазбаның үстінде отыр. Бір жылда Шерліде төрт сиам егізі‚ екі қазанбас‚ төрт үш аяқты бала өмірге келген. Осының бәрі уран деген удың кесірі. Жер астына телегей-теңіз кислота деген сұйық жіберіп‚ уран шығарады. Сол кислота сіңген жердің суын сіздер ішіп отырсыздар. Сен тұршы‚ – деп залдың қақ ортасынан өңкиген бір сыныптасын тұрғызды. – Қараңдаршы‚ жасы қырыққа жетпеген жігітті. Басы Котовский деген қолбасшының басындай жып-жылтыр. Ол уран экспедициясында жұмыс істейді. Соның кесірінен жасына жетпей таз атанып отыр.

	– Бәріміздің де шашымыз түсіп қалды‚ – деп зал улығаншулыған болды.

	Алматыдан келген депутаттыққа кандидат бағдарламасын толықтырғанда «Мен осы уран өндірісін тоқтату жөнінде үкімет алдына мәселе қоямын. Оған шамам жетеді»‚ – деп түйіндеді сөзін.

	Әкім сайлау алдындағы бір жиналыста: «Уран – біздің байлығымыз‚ ол – біздің жердің бақыты. Сол арқылы біз үй соғып‚ жол саламыз. Одан зиян келеді деп ойламаңыздар‚ – деді.

	– Онда неге оны күндіз емес‚ түнде тасиды? – деп біреу сұрақ қойды.

	– Ол өз жұмыстары.

	– Менің ешкім лақтап еді‚ алты сирағы бар...

	– Біздің ешкі де лақтады‚ екі басы бар...

	Арқасында Алла деген жазумен қойы қоздаған үйдің еркегі үндемеді. Өйткені ол сол күннің ертеңінде-ақ газетке шыққан.

	– Бұны ветеринардан сұраңдар. Бір-ақ нәрсе – сайлауды ұқыпты өткізейік. Бізге кім көмектессе де‚ алыстан‚ астанадан келгендер көмектеседі. Олардың сөзі өтімді.

	– Парламенттегілердің бәрінің сөзі бірдей емес пе? – деді бұрын прокурор болған зейнеткер.

	Әкім көзін алартып бір қарады да, мінбеден түсе берді... Енді сол бүйрегі бұрған адамы депутат боп сайланып‚ соның тәтті шәйін тамсана ішіп отыр. Бүйрегі бұратыны – облыс әкімі: «Маған осы болсын деген нұсқау бар‚ «бір жолы болмай жүрген жігіт» деп Орталықтың өзі айтты» дегесін бұнда жан бар ма‚ мәслихат хатшысына: «Бар өнеріңді сал‚ бұл сайлау екеуімізге де сын» деген. Әйтеуір, сол сыннан сүрінбей өтті. Ал асығып отырғаны – жұбайы Қайырниса толғақ қысып перзентханаға кетіп еді. Екі қыздан кейін ұл күткен сыңайы бар. «Осы үшіншіміз ұл болса‚ енді еш жеріңді ауыртпай демалысқа шығасың»‚ – деп өзіне тән мақаммен бірде әйеліне әзіл айтқан. Түс ауа кетіп еді‚ күн батқалы әлдеқашан. Қалта телефонын қосайын десе‚ ыңғайсыз. Мына көңілді отырыс‚ депутат боп қайтып бара жатқан кісінің көңіліне қарау бәрінен маңызды. Сәл қылау түссе‚ қуанышымды бөлісе алмай отыр деп ойлап қалуы мүмкін. Бұлар ұсақ-түйекке дейін қалт жібермейді ғой. Шенеуніктік көңілмен қарағанда‚ депутатқа тікелей бағынышты болмаса да, Парламентте шіреніп отырған адамнан зиян жоқ. Оның үстіне‚ «жауда да болса бір үйің болсын».

	Түн бел ортадан ауып қалды. «Қонып‚ таңертең қайтасыз ба?» – деп еді‚ әбден араққа бусанған ел қалаулысы еліріңкіреп: «Жоқ‚ мен бұл жерге түнемеймін. Тынысым тарылады. Урандарың көп екен‚ бәрі соның бәлесі. Ақмешітке барып бір-ақ жығыламын. Сонан әрі ұшып кетемін»‚ – деп жауап берді. Орысша оқып‚ коммерциямен көзін ашып‚ бұл елде тарих бар-ау деп өмірі ойлап көрмеген әкім Бекшора «Ақмешіті несі» деп таңғалды да‚ самолет тек облыс орталығынан ұшады ғой‚ сірә‚ Қызылорда болар деп пайымдады.

	– Өзіңіз біліңіз‚ аға...

	Депутат қатты құшақтап тұрып‚ екі бетінен алмакезек шөп-шөп сүйді де‚ әкімнің джипіне отырды. Бұл орынбасарының «Москвичіне» мінді.

	– Тынысым тарылып барады дейді. Тарылса кім шақырды... Өтпей ме‚ экологиясы жақсы жерден.

	Өз көлігін өзі жүргізген рульдегі орынбасары қостай жөнелді.

	– Не айтқаныңыз! Өліп қала жаздадық қой. Осылар келіп-кеткенше бір өліп‚ бір тірілеміз. Өзіміздің ауылдың журналист баласының сөзі сөз-ақ қой. Бірақ «ауылдағының аузы сасық». Өз адамымызға жетпейді.

	– Мына сөзіңді менен басқа ешкім естімесін.

	– Беке‚ үйге ғой?

	– Жоқ‚ роддомға тартшы. Біз де бір роддомға барып көрейік. Үйде қыздар да жоқ.

	– Жеңгей осында ма еді?

	– Иә. Түс ауа апарып тастағанбыз. Ұл туса, қатынға алтыннан ескерткіш...

	– Әлбетте.

	«Москвич» зуылдап‚ аудандық аурухананың бір қапталын алып жатқан перзентхананың алдына келіп тоқтады.

	– Сен кіріп‚ біліп келші.

	Орынбасары іштей ызаланса да ештеңе дей алмай, дөңгелек рөлді уысынан серпи тастап‚ бірақ есікті жәй жауып‚ солай қарай мимырт адымдады.

	Іле қайтып келді.

	– Жеңгей әлі старт алмапты. Толғатып жатыр дейді. Күтеміз бе? Беке‚ шетелде әйелі туғанда еркегі қарап тұратын көрінеді. Ол әйелге жеңіл. Арқа сүйері дәл алдында тұрғасын... қарғаса да соны қарғайды дейді. Тіпті қалталылар теңізде босандыратын көрінеді. Бала толқынға ілесіп жарыққа оңай шығады. Сізде де қалта жетеді ғой апарам десеңіз.

	– Сен де сандала береді екенсің. Біздің теңізіміз жаңағы мас боп кеткен депутат қой. Соның теңізінде жүзсек жетпей ме. Қалта‚ Құдайға шүкір‚ жетеді. Уранның уын ішіп‚ ақшасын алмасақ не үшін жүрміз. Уранға өлімге кесілгендерді салатынын естіп пе едің. Айда‚ үйге! Өздері бір хабарын берер.

	– Мен де солай дедім.

	«Москвич» гүр етіп перзентхананы тастап жүре берді.

	***

	Бұл кезде Қайырниса перзентханада сандырақтап жатыр еді. Екі адамдық палатаға кіргізген‚ өйткені аудандағы нөмірі бірінші «леди» емес пе. Компьютер не ұл‚ не қыз екенін айыра алмай‚ ұл болуы керек деп жалтақтап екіұшты жауап берсе‚ Қайырнисаның өзі ұл деп кесіп айтқан. Екі қыздан кейін ұл көру – ерлі-зайыптылардың арманы‚ тіпті күйеуінің әнеукүнгі әйеліне айтқан дөрекі әзілі де құштар көңілдің бір ашылған көрінісі еді.

	– Алматыда ұлын сүндетке отырғызған біреу вертолетпен теңге шашыпты‚ – дегенде‚ Қайырнисаның денесі дір ете қап:

	– Сен көкпар бересің‚ – деп сөзін бөліп тастады.

	Адам астамшылықтың шегіне жеткенде зілзала болып‚ ауа райы бұзылады дейді. Қарашы енді‚ жазда қырық градус аптап болатын жерде гуілдеп жел соғып‚ кеше ағаш басына қырау тұрды. Бұл да – бұрын Қайырниса көрмеген керемет. Екі қыз бойына біткенде тек тәттіге жерік боп дөңгелек кәмпитті аузынан тастамай сора беретін. Осы жолы етке құмар – қойдың етін қуырып жей бергісі келеді. Арагідік шикі етті иіскеп‚ тіл ұшын тигізіп‚ дәмін алғысы келеді. Сырттағы гулеген желден әкімнің әйелі салқындап қала ма деп‚ аяқ ұшымен жүрген медбикелер көрпе әкеп жауып еді‚ жамылмастан серпіп тастап‚ қыздарға рақмет айтты. Сосын:

	– Сыртта жел тұрып тұр ма? – деп сұрады.

	– Иә‚ – деді медбике.

	– Құлағыма уіл келгендей болды. Қатты жел тұрып кетті ме? – деп тағы сұрады.

	Толғақтың соңы сандыраққа ұласты деп, медбике дәрігергинекологті шақырып келді.

	Бұл кезде әкім Бекшора перзентханадан неге хабар болмай жатыр деп дегбірі кетіп отыр еді. Қос қызы жазғы каникулда нағашылап кеткен. Үйде жалғыз‚ тек аула сыртында әкімнің үш қабатты зәулім үйін күзеткен қарауыл ұйқылы-ояу мүлгиді.

	Дәке тұтулы терезені ашты. Гуіл әлі басылмапты. «Әлгі депутат айтқандай‚ тынысымыз тарылған үстіне тарыла түсті-ау. Соларға осы ел мен жердің иесі боп бірауыз қарсы сөз айттым ба? Алматыдан Атомпромның бастығы келсе, жалбақтап алдынан шығам. Қашан кеткенше селпеңдеп қасында жүрем. Енді мынау отырысым. Су ішейін деп еді‚ дүкеннен алатын таза «Тассай» суы да қалмапты. Бетінде майы қалқыған бір ожау суды шелектен ап бір ұрттап еді‚ кермек дәмді жұта алмай, қақалып-шашалып қайта төкті. Әйелі жоқ үйдің қараң қалғаны – қалған». Қолына телефонды алды. «Әкімнің роддомға звандағаны... Әйелі менікі ғой».

	– Роддом. Қайранова не болды?

	Арғы жақ телефон құлағын тастай салды. «Тастай салуы мүмкін емес‚ үзіліп кетсе керек. Жердің асты-үстін шұқып‚ тесіп‚ кислота құямыз. Телефон сымы үзіліп‚ шіріп... Ал сөйлесіп көр. Әкім болғалы осыны бір рет мәселе ғып көтеріп көрдім бе?»

	Ол шамды өшіріп‚ ашпалы терезелерді айқара ашып тастап‚ төсегіне құлай кетті. «Хабар өздерінен болар».

	Бұл кезде Қайырнисаның басында дәрігер-гинеколог‚ перзентхана меңгерушісі мен аудандық аурухананың бас дәрігері тұр еді. Әйел сандырақтап жатыр.

	– Мүмкін‚ ішті жарып алу әдісін қолданармыз‚ – деді меңгеруші.

	– Өздігінен тууға толық мүмкіндігі бар. Тек ішкі күйзелісі басым‚ – деді гинеколог-дәрігер.

	– Басыма қылыш ойнат. Уран қалашығы біткенде саған Атомпром бастығы қылыш сыйлап еді ғой. Соны басыма ойнатсаң‚ перзентіңді тез көресің. Оны қимасаң‚ пышақ ойнат. Әйтеуір, менің жаным қиналмасын десең... Қызғаншақсың. Екеуін де қимайсың. Халықтікін халыққа қимайсың...

	– Күйеуін шақырамыз ба? – деді бас дәрігер.

	– Шерліде роддомға келген еркекті көріп пе едіңіз? – деді меңгеруші.

	– Кел‚ келе ғой‚ келе ғой не де болса‚ – деген сандырақ басылғанда гинеколог:

	– Жақындап қалды‚ – деді.

	Ұзамай «Уһ!» деген әйел үнінен соң жарыққа қарай жанталасып келе жатқан перзентті қолы мен сөзі алтын гинеколог аузын тұмшалаған ақ дәкенің астынан «Өй‚ дөңгелек бас!» «Ой‚ дөңгелек бас!» деп‚ бар жақсы сөзін айтып тұрып суырып алды да‚ сілейіп тұрып қалды. Дөңгелек бас адамға ұқсамайды. Дәрігер құйрығынан салып жібергенде аузындағы аз-кем ана суы төмен лықсыған шарана ыр-р ете қалғанда‚ отыз жыл баланың жолдасын көрген тәжірибелі маманның қолынан қызыл еденге тарс етіп түсіп кетті.

	– Әкімге не дейміз? – деді бас дәрігер сыбырлап.

	– Не көрсеңіз‚ соны айтасыз. Біз әйелдің амандығын ойлайық‚ – деп тәжірибелі дәрігер аяғын жинай алмай жатқан ананың бас қамына кірісті. Сосын: «Еркек‚ еркек»‚ – деді есін жинаған Қайырнисаның көңілін аулап.

	Ілкі сәтте қасқыр басты‚ кіндіктен төмен екі аяқты адам-перзентті емізуге әкелді. Адамның еркегі‚ қасқырдың арланы. Ана түк болмағандай омырауын тосты. Түк көрмегендей көзін жұмып рахаттанып жатыр. Шарана тартқылап‚ емшегін үзіп әкете жаздайды. «Екі қыз бүлкілдетіп сорушы еді. Сор‚ еркегім‚ сора бер!» Әйел қасқыр емізіп жатқанын біле ме екен деп бас дәрігер әбігерге түсті.

	– Әкімге звандаймыз ба? – деді тағы да жалтақтап.

	– Жоқ‚ ереже бойынша мұндай жағдайда әкесі келіп көзімен көруі керек‚ – деді меңгеруші.

	Бас дәрігер бәріне өзі кінәлідей үнсіз қалды.

	– Мұндай жағдайда қасқыр-адамның басын байлап тастау керек. Және жалғыз қалдыру керек‚ – деген көргені көп гинекологтің айтуы бойынша екінші әйел басқа палатаға ауыстырылды.

	Ана болса емшегін сорған перзентінің басынан рахаттана сипап отыр. Қасқыр бас‚ қамыс құлақ‚ ырылдаған әлеміш үн бұларды үрейлендірсе‚ сәбидің басын байлауға келгендерге әйел қарсылық білдірді.

	– Бермеймін‚ бермеймін. Алып кеткелі келдіңдер ме?!.

	Адамнан аластатқалы жатсыңдар ма?..

	Олар күштеп алып‚ басын дәкемен байлап‚ қайта қолына берді.

	– Сізге сотовый әкелдік. Үйіңізге хабарлаңыз. Міне‚ телефон.

	Әйел қолына алды да‚ тышқан көз сандарды тере бастады. Сөзін тыңдамайық деп есіктің артына тығылған әйел құлақтарға бәрі анық естілді.

	– Бекшора‚ кел! Көрмейсің бе. Арлан! Армандаған арланың. Кел тез! – деп қалта телефонды лақтырып жіберді. Сосын құндақтаулы періштені қолына ап‚ терезе сыртында гулеген желге қосылып уілдеген арланын әлдилеп‚ арлыберлі жүріп алды.

	***

	Бекшора таңертең ертелетіп перзентханаға келді. Сыртқы сылағы түсіп‚ ішкі қабырғасы да таздың басындай ала-құла аудандағы айтулы мекемеге бас сұғам деп ойлап па еді. Қайырнисаның өзі кел дегесін ертелетіп‚ ешкімнің көзіне көрінбей барсам барайын деген байламға кеп‚ ақыры осында табан тіреді. Гүл алып келсем бе деді де‚ ертең әкім әйеліне гүл әкепті деген сөз бүкіл Шерлінің қуыс-қуысында гулейді. Гүлді де‚ жүзікті де кейін әперермін деп‚ әкімдігін алға‚ кісілгін артқа сап еріне басып келді. Бас дәрігер есік алдынан күтіп ап‚ қипақтап‚ жалтақтап палатаға қарай жол бастады.

	Кең палатада жалғыз жатқан Қайырнисаның алдындағы басы байланған шарананы алыстан байқады. Иығына жамылған ақ желең сыпырылып түскеніне қарамай тез адымдап‚ әйелінің қасына жеткенде дөңгелек бас‚ қысық көз‚ қызыл иекті көрді. Аузын қайта-қайта ашады. Төменгі жағында еркектігін әйгілеген жыныс белгісі‚ бірақ ол да түз тағысына тән. Екі аяқ‚ бес башай адамдікі.

	– Бұл не?! – деді әйеліне.

	– Бұл – арлан. Өзің жасаған арлан.

	Әйелі міз бақпады. Көзіне жас алып‚ өзін кінәлі сезініп‚ ерінің алдында еңкеймеді. Ер-азамат ел мен жерді‚ топырақты былғамаса, осы болмас еді деген пікір оның көзінен оқылып‚ күйеуіне айтар сөзі де дайын еді.

	– Бұл не? – деді тағы да күйеуі.

	– Бұл – сенің перзентің. Алты аяқты лақ‚ жабысып туған бала‚ енді‚ міне‚ арлан. Байқоңырдан адам ұшырып‚ ауылда арлан асыраймыз.

	Бекшора бұрылып кетті. Дәлізде күтіп тұрған перзентхана меңгерушісі мен бас дәрігер әкімді меңгерушінің бөлмесіне алып келді.

	– Біз облыстық денсаулық сақтау бөліміне хабар бердік. Мұндай жағдайда жоғарыға хабарлау міндетіміз. Телевизиядан журналистер келмекші. Өмірін сақтау керек пе‚ жоқ па‚ ереже бойынша анасы мен әкесі келісіп қол қою керек.

	– Ешкімді келтірмеңдер. Бүгіннен қалдырмай көзін құртыңдар.

	– Онда біз акт жасаймыз. Укол салып‚ жанын шығарамыз.

	Уақытына келісіп‚ әкесі мен анасы қол қоюы керек.

	– Әкеліңдер қағаздарыңды. Осындай бала туылды деген сөз ауыздарыңнан шықпасын.

	Меңгеруші акт қағазының «өлген күні» деген тұсына ертеңгі күнді жазды. Онысы анасы еміреніп‚ бір күн құшағына басып жатсын деген аналық ақ ниеттен туған әрекет еді.

	– Онда жұбайыңызға қолды өзіңіз қойдырыңыз...

	Ол қағазды меңгерушінің қолынан жұлып ап, қайтадан ішке енді. Жабық есіктің бер жағынан әйел құлағына бәрі де естіліп тұр.

	– Өлтірмей-ақ орманға апарып тастайық. Қасқырлар тауып алып‚ емізер. Күндердің күнінде бір кездесерміз.

	– Жоқ‚ қасқыр туған қатынның байы атана алмаймын. Қасқыр түгіл, адамның құны бір оқтық боп жатқанда... Қолыңды қой.

	– Қоймаймын.

	Бекшора еңкейіп тұрып «әйелі» деген тұсқа шимайлап қолын қойды да‚ дәлізде күтіп тұрған үшеуге алабұратып асығып кеп: «Енді білгендеріңді істей беріңдер!» – деді.

	Үш әйел ел билеген жігіттің қатыгездігіне таңғалды.

	– Бәрібір бүгін емес‚ ертең... – деді меңгеруші әкім кеткен соң. – Анасы иісін иіскеп‚ әбден мауқын бассын.

	– Сөз естіп қалмаймыз ба?! – деді бас дәрігер.

	– Адамнан сөз артылмайды.

	Таң ата әкім бас дәрігерге телефон соқты.

	– Бәрі дұрыс па?

	– Дұрыс. Дұрыс болады...

	Бас дәрігер салып ұрып, перзентханаға келді де‚ үшеуі жәй басып Қайырнисаның қасына тоқтады. Ол қырынан жатып‚ қасқыр-сәбиін көкірегіне басып‚ емірену үстінде екен. Сол қолы байлаулы бастың астында‚ оң қолымен төбесін сипап‚ әлдилеп‚ әлпештеп‚ айналып-толғануда.

	– Емізіп болсын‚ – деді меңгеруші.

	– Сенің-ақ емізіп болсының таусылмайды екен‚ – деп бас дәрігер сәл тұрды да:

	– Енді баланы бізге бер. Біз емізікпен еміземіз‚ – деді. Сосын ана уызы сарқылмаған топ-томпақ емшекті жұлқи сорған қасқыр-сәбиді бауырынан жұлып алғанда ыр-р еткен бөтен үннен сескенген бас дәрігер қолы дірілдеп‚ ап-ауыр құндақты жерге тастап жіберді.

	– Әкесі тездетіңдер деп жатыр ма?! Ол әлі талайды өлтіреді. Осы жерде у ішіп отырғандардың бәрін өлтірген сол. Екі басты сәбилер мен алты аяқты лақтың обалы соларға.

	Өздерің бөрінің азу тісінен киелі алқа жасайсыңдар. Қасқыр ішік‚ қасқыр тұмақ киесіңдер...

	– Ұйықтататын дәрі салыңдаршы‚ – деді бас дәрігер құндақты әкетіп бара жатып.

	Қайырниса қарсыласпай құшағы босап, құс жастыққа шалқасынан түсті де, сандырақтай бастады.

	– Қош‚ арланым! Сен адамсың. Адаммен‚ анаңмен ақыретте кездесерсің...

	Бас дәрігер өз қолымен өте күшті у дәріні тамырына салғанда ыр-р ете қап ұйықтап кеткен шарананың өлімі туралы тағы бір акт қағазын толтырып‚ бір данасын тезірек әкімге жеткізуге асықты.

	– Мауглиді асыраған қасқыр құрлы болмағанымыз ба?! – деді көз жасын сығып алған мультфильмді көп көретін медбике қыз Қайырнисаның тамырына ұйықтататын дәріні салып жатып.

	– Бар‚ бара бер орманыңа. Бұл жерден сол жер жақсы. Келдің‚ кеттің... – анасы біраз күбірлеп жатты да‚ орманға апарып тастаса деп армандаған періштенің соңынан ілесіп бара жатты...





Қобыздың мұңы




	Бүгін қызымен де‚ әкесімен де кездестім. Қызы жабырқау‚ түюлі қабағында құлыптаулы сандықтай бір сыр бар. Қолында – музыка аспабы салынған қобдиша. Бұл – скрипка. Оның скрипкашы екенін бұрыннан білемін. Жасы менімен қатар әрі бірге өстік. Төлебаев көшесінің бойымен салы суға кетіп, көңілсіз басып барады. Асықпауында «мен қайда асығамын‚ асыққанда қайда барамын?» дегендей бір өзін-өзі тежеп‚ тоқтату бар.

	Сәлемдестім де‚ «Служба ғой» деп жөн сұраспастан жөнеп кеттім. Жөн сұрасасатын да ештеңе жоқ‚ Желтоқсан көтерілісінен1 кейінгі күндер біз құралыптас жиырманың жел қайығына мінгендердің аузына кілті тығулы құлып салып қойғандай. Ұлы композитор Төлебаев атындағы көшенің бойы да бұғыңқы‚ ешкім ешкімге ашылып‚ ақжарма көңілмен асып-төгілмейді.

	Артынша әкесін кездестірдім. Кішілік сәлемімді бердім. Ол көңілді. Көңілділігі бір қарағанда-ақ белгілі — күлімсірегенде езуіне үйірілген жымысқы күлкі: «Сен өзің амансың ба?!» дегенді танытқандай. Өйткені Желтоқсан көтерілісінен кейін біз құралыптас жастарға «Сен өзің амансың ба?!» деп қарау үлкендерге міндет секілді.

	– Сағат 10-да кездесуім керек еді. Служба ғой‚ – деді әкесі. Мен не дейін. «Жолыңыз болсын»-ды емеурінмен білдіріп қала бердім.

	Әуелі қызы туралы. Оның қабағы таң атпай неге томсарыңқы? Алматыдағы ең әсем де еңсесі биік Төлебаев көшесінің бойында неге көңілсіз күй кешіп барады?

	Ол тұнық ойдың құшағынан босана алмай еңсесі езіліп кетіп барады. Скрипкаға бала күнінен құлағын үйретіп‚ жеке сабақ алғанмен, «Отырар сазы» оркестрі өмірге келіп‚ соның алғашқы концертіне барғалы қобыздың ыңыранған үні жанына дерт боп жабысты. Сол концерттен қобызға ғашық боп қайтты. Дирижер қай шығарманы бастаса да әуелі қобызшыға қарап саусағын шошайтады‚ бұл «Дайынсың ба?» дегені екен. Қобыз – оркестрдегі ең басты аспап. Қыл қобыздың үні қандай нәзік. Скрипканың сыңсуы жолда қалады. Дирижер бір өзіне ғана дирижерлік етіп тұрғандай. Скрипка екеуі ұқсас‚ тіпті аталас деуге де болады ғой. Скрипка төрт ішекті. Шыққан тегі Италия‚ 16-17 ғасырдың тумасы. Бұның бәрін өзін үйіне жеке қабылдап оқытып жүрген Крепс деген кемпір алғашқы күні-ақ айтқан. Бірақ сол кемпірдің қабағы ашылмай-ақ кетті. Өзі келгенде біртүрлі жабайы мысық кіріп кеткендей тыжырына қарайды. Скрипка үйренуге зорлап апарған әкесіне осының бәрін айтып еді‚ «Қызым, үстіңе ең әдемі көйлегіңді киіп бар. Үйіне аяғыңды сүртіп кір. Артық ештеңе сұрама»‚ – деді. Әкесінің айтқанының бәрін орындады. Сонда да үйретуші кемпір тыжырына қараудан танбады. Әкесі ол үшін бәрін істеді. Үстеме ақша да төледі. Түйулі қабақ сол күйі ашылмастан екі жыл да өте шықты. «Сонда қобыз бар екенін білмедім ғой»‚ – деді Бэла оны алғаш тыңдағанда. Бұл кезде консерваторияның үшінші курсында оқитын. Дереу қап-қалың «Музыка энциклопедиясын» ақтарды. Қобыз тіпті скрипкадан бұрын 8-9 ғасырда өмірге келіпті. Қорқыт деген бабаның атымен байланысты екен. «Қайда барсаң, Қорқыттың көрі» деген сөзді естуші еді‚ сол бабаның тағдыры екен осы сөзді өмірге әкелген.

	– Мені неге қобызға бермедіңіз? – деді әкесіне концертке барып келген күннен кейін кофе ішіп отырып.

	– Онда не бар?! Екі аяғыңның арасына қысып ап... Как не приятно! Скрипка тамаша емес пе. Мойныңа тигізіп қана... как красиво. – Әкесі кофеден бір ұрттады.

	Бэланың шешесі бақилық боп кеткелі де он жылдан асты. Әкесі бас құрамай жүр. Бір үйде екеуі. Кең сарайдай үйде әкесі жалғыз қызының көңіліне қарап қипақтап жүргендей көрінеді. Бірақ мына сөзі жанына жақпады.

	– Домбыраны да аяқты айқастырып отырып тартады ғой.

	– Ол – домбыра. Қобыз... ыңырсып‚ ыңыранып. Білем мен қобызды. Бақсылар тартқан. Біле-білсең‚ ол – ескіліктің қалдығы. Заман өзгеріп жатыр. Колбин1 келді.

	– Папа‚ қобыз скрипкадан сегіз ғасыр бұрын жаралыпты. Тіпті скрипканың атасы секілді. Үндері ұқсас. Сондай нәзік. Мамамның даусы секілді. – Қыз кәмелетке толмаған жасында қасынан мәңгіге кеткен анасын еске алды. – Мені қобызға беруіңіз керек еді.

	Қою кофеден бір ұрттаған әке қашан да анасы көңіл қалтасының бір түкпірінде тұратын қызына жалтақтай қарады.

	– Ол кезде қобыз үйрететін ешкім болмады. Енді-енді ғой шығып келе жатқаны. Енді‚ вообще‚ ондай музыка аспабы насихатталмайтын шығар.

	– Өздерің ғой шығармай жүрген.

	– Бэла‚ сен енді жас емессің. Мен сенің фамилияңды РОВД-дағы тізімнен өшірттім. Ол МВД-ға жетсе, сен оқудан‚ мен жұмыстан қуыламын. Қайтесің, қайдағы бір қобыз үшін... Скрипкаңа ие бол. Неге жетсең де сені скрипка жеткізеді.

	Әкесі дастархан басынан тұрып кетті. Қызы отырып қалды.

	– Папа‚ бүгінгі күннің атасы өткен күн емес пе? Біз неге өткен күнді бір күнде өшіріп тастағымыз келеді. «Өзіне дейінгіні білмеген адам сәби күйінде қалады» дейді ғой. Біздің өткеніміз қобыз емес пе? Әйтеуір, онда бір тылсым күш бар. Біздің өткеніміз Қонаев емес пе‚ неге колбиншіл боп қалдыңыздар?!.

	– Бэлочка‚ – деп еркелетті ұзын галстугын әлі тақпаған әкесі. – Көйлегінің жағасы көтерулі. – Бэлочка‚ сенің атыңды Бэла деп өзім қойып едім. Лермонтовтың «Біздің заманның геройындағы» Бэладай болсын деп. Мына галстук – дар‚ қатты тартсаң – әкең салбырайды да қалады‚ – деп қылғындыра тартып‚ түйінін тамағының тұсына әкеп‚ жағасын түсірді. – Мені дарға асылсын демесең‚ ондай сөзді аузыңа алма. Мен МВД-ға барам. Тағы да сен үшін. Аудандық бөлімшеден келген тізімнің ішінде сенің фамилияң — Алпамысова тұрса‚ әкең Хайдар Алпамысов органнан кетті дей бер. Алматының бәрі менің досым емес қой.

	Құрым пәпкесін қолтығына қысып үйден шығып кетті.

	Бэла әкесін аяды. Еркелігі аралас тәйтік мінезі тағы да бой көрсетті. «Жалғыз қызын тәрбиелей алмаған, бейшара. Органнан кетсең, өлем дейсің бе. Жүр ғой жұрт органсызақ өмір сүріп». Жыныстас шешесі жоқ‚ қыз көңілімен еркекке етене боп еркелей де алмай өскен Бэла әкесінің өзі үшін жанын салып‚ шыр-пыры шығып жүргенін сезеді. Алғаш не болғанын айтқанда, әуелі шараптай қызарып‚ сосын қағаздай бозарып‚ сосын қоңыр серванттың ішімдік үйшігінің қақпағын тарс еткізіп ашып‚ жүз грамм коньякті түгел тартып сап:

	– Сен мені өлтіретін шығарсың‚ – деді.

	Әкесі қызын кінәлайды. Қызы: «Біз сонша кінәлі болатындай не істеп қойдық?» – дейді. Он сегізінші желтоқсан күні жастар үйіріліп алаңға шықты. Ұйлыққан нөпірдің ішінде Бэла да бар. Қасында курстастары жоқ‚ үйге жақын дүрмекті көре кетейін деп сабаққа бармастан солай қарай бұрылып еді. Сол бір қақаған аязды күні жастарға жанашыр бір-ақ адамды көрді. Ол да социализмнің күні күйіп тұрған заманда тәуелсіздік үшін сотталған Хасен Қожа-Ахмет екенін кейін білді.

	– Бұлай тұра бермеңдер. Өздеріңе қиын болады. «Менің Қазақстанымды» шырқап‚ әндетіп‚ көше аралаңдар‚ – деді.

	Сол айтқан сөзі куәлардың көрсетуімен өзіне қылмыс боп жабысып‚ желтоқсаншы ретінде тағы да сотталғанын кейін білді. Оның мақсаты – шеру жетпіс екі сағатқа созылса, Біріккен Ұлттар Ұйымы секілді халықаралық саяси ұйым хабардар болып‚ араша түсер ме екен деген үміт екен.

	Бұлар көше аралап, ән бастай бергенде қызыл жағалылар қоршап ап‚ машинаға тиеп‚ милиция бөлімшесіне әкелді. Студенттік билеті қол сөмкесінде-тұғын. Аты-жөнін жазып ап‚ кейін шақырамыз деп қайтарып жіберді. Аялдамаға жете бергенде екі көккөз милиционер: «А‚ попался!» деп‚ қолтықтап алып‚ дырылдатып сүйрей жөнелді. Дәл жаңағы бөлімшеге қайта әкеліп тапсырды.

	– Әй‚ сен жаңа ғана келіп-кеткен жоқ па едің?! – деді капитан әйел бұрқыраған көк тұманның астында шылымын құшырлана сорып.

	– Аялдамадан сүйреп әкелді ғой.

	– Оңбағандар! – деп капитан апай сес көрсете сермеп жүрген қолындағы қыса ұстаған таяғын лақтырып жіберді. – Беспредел!

	Осыны айтқанда әкесі тағы да қағаздай бозарды.

	– Бір барғанда екі бардың ба?! Екінші рет аты-жөніңді жазып алған жоқ па?

	– Жазған жоқ. «Кете бер!» – деді капитан апай...

	Әкесі үйден шыққасын Төлебаев көшесіндегі кетіп бара жатқан сұлбасын терезеден көріп тұрып тағы да ойға шомды. «Менің әкем де алаңда сөйлеген Бас прокурордай ма екен? «Мен республика прокурорымын. Қазір жатаққа қайтпасаңдар, бәріңді қамауға санкция беремін!» – деді дыбыс күшейткішпен айқайлап. Қасында тұрған сұңғақ бойлы‚ кең маңдайлы жігіт: «Жатақ емес‚ жатақхана‚ екі ауыз сөзді неге дұрыстап сөйлемейсіз»‚ – деді дауыстап.

	«Сол жігіт өлім жазасына кесілген Қайрат Рысқұлбеков емес пе екен? – деп ойлады Бэла. – Сол жерде жастарға жанашыр бір жан көрінбеді‚ тек жаңағы Хасен ағадан басқа. Біз соларға сеніп шыққан жоқ па едік?» Қала баласына қазақы сөз айтып‚ лұғатын тыңдатар абыз – кітап қана. Келген бетте

	«Қазақ тілінің түсіндірме сөздігіне» үңіліп‚ «жатақ» деген сөзді тауып алып еді‚ «жатақ – көшіп-қонбайтын отырықшы кедей ауыл» депті де‚ «Жатақ елде дау көп» деген мәтелді мысалға келтіріпті. Ал «жатақхана — бір жерде оқып немесе жұмыс істейтін адамдар тұруға арналған жатақ үй» деп түсінік беріліпті. Шынында‚ Бас прокурордың қазақшасы шала екен. Папам да сондай ғой?!

	Ол сол күннен бастап қобыздың соңына түсіп, зерттеуге кірісті. Кітап көрсе‚ энциклопедия көрсе‚ стипендиясынан жырып‚ сатып алатын болды. «12-ші мектепте оқығаным қандай жақсы болды» деп қуанды. Әйтпесе әкесі жалғыз қазақ мектебінен орысшаға ауыстырам дегенде‚ құрбы қыздарын қимай көнбеп еді. «Қандай жақсы болды‚ түбіне жетпесем де, қазақша еркін оқып‚ еркін сөйлей алам». Қобыз туралы көп оқиды‚ қобыздың атасы Қорқыт туралы аңыздарды іздеп жүріп тауып алды. Қала шетіндегі «қара базардан» кітап саудалап жүріп, «Күй-шежірені» қолға түсірді. Қорқыттың түсіне кірген абыз «бұл аспаптың алты жасар нар атанның жілігіндей‚ шанағы қара бақырдай‚ көні аруананың бауыр терісінен болсын‚ тиегі ор текенің мүйізінен‚ ішегі бесті айғырдың құйрығынан болсын‚ аты Қобыз болсын» деп бата бергенін оқып‚ жиырманың жуан ортасындағы қыз балаша еңкілдеп жылады. Ол емізіп кеткенмен, ес білгенде еміренгенін көре алмай қалған анасын есіне алды; анасының түр-түсі көз алдынан көмескі тартып барады‚ даусы құлағында дәл бір қыл қобыздың үздігіп шыққан үніндей боп естіледі. Саз аспаптарының үнін жастайынан жүрегіне тоқып өскен скрипкашы қыз анасының даусын сағынып жылап отырған кезде жәй ғана ыңылдап тұрған қабырғадағы қара радио желтоқсан көтерілісне қатысушыларды қаралаған кезекті саяси хабарында ел ағалары атынан атақты ақынға сөз берді.

	– Оңбағандар! Тексіздер! Неге қазақтың атына кір келтірдіңдер! Қазақ қонағын бұлай қарсы алмайды. – Ақын ұрсып тұр. Алаңда – Бас прокурордың‚ милицияда – капитан апайдың‚ консерваторияда – декан мен куратордың ұрысқаны аздай-ақ‚ енді радиодан атақты ақынның сөгісін естіді. Бэла жылағанын сап тыйып‚ тұла бойын жиып алды. Тіпті әлгіндегі өзін-өзі тежей алмаған босаң сезім әп-сәтте мұздай қатқан қарымта қайтарар кекке ауысты. «Бізге араша түсер адам табылар ма екен? «Тексіздер» дейді. Сонда біздің қай атадан тәлім алғанымыз?» Тағы да кітапқа үңілді.

	«Қайда барсаң Қорқыттың көрі» деген осы екен-ау. Енді біз қайда барып күн көреміз? Шіркін‚ Қорқыт баба мәңгі тыныстап жатқан жерді бір көрсем. Қызылорда облысында дейді. Папам жібермейді ғой. Қаладан аттап шықпаппын. Алматының асфальты екінші анамызға айналды». Қыз нәзік саусақтарын бүгіп ап‚ қиял құсы қанаты жеткен жерге дейін қалықтады. Осы Молықбай қобызшы да тас түрмеде көз жұмыпты дейді. Бұлар енді Үлкен кісі деп жүрген Қонаевты да түрмеге салмақшы ма? Бізде – қобыз‚ өзбекте – қобуз‚ қырғызда – қомыз... Түбі бір туыстар не деп жатыр екен? Қобызға ауыссам‚ әуелі папама айтам. Жоқ‚ айтпай-ақ деканға өтініш жазам. Папам милицияға түскенімді жасырып қалса болғаны. Қорқыт ата‚ көріпкелсіз ғой‚ ендігі күніміз не болар екен?» Қыз радионы ашып қап еді‚ қобыз ойнап жатыр. Как приятно‚ Қазақ радиосынан қобыз тартылып жатқаны. Қорықпай қалай беріп жатыр екен? Қандай күй екенін ажырата алмаймын. Қарашы‚ Бах пен Брамсты жатқа айтам. Радиодан қобызбен тартқан жалғыз күйді тани алмаймын. Осыған мені кім жеткізді? Әрине‚ мамам қасымда жоқ‚ ол кінәлі емес. Ол тірі болса, скрипкаға берер ме еді?» Қыз кімді кінәларын білмей дызақ қақты. Ақырында «Не де болса музыкасыз адамзат ешқайда бара алмайды. Қуанышта да‚ қайғыда да музыка сүйеніш болады‚ – деп өз көңілін өзі сабасына түсірді. – Брежнев‚ Андропов‚ тіпті кеше ғана көз жұмған Черненко бірінен кейін бірі дүниеден озғанда Шопеннің №2 фортепионалық сонатасының екінші бөлімін оркестрмен орындап шығарып салды. Патшаларымыз осылай о дүниеге музыка құшағында аттанып бара жатты. Менің Қорқыт күйлерінен білерім «Аққу» ғана. «Желмаяны» енді үйренем».

	Әкесі екеуінің дастархан басында бір-біріне қарап ғұмыр кешкеніне де он жылдан асыпты. Әдетте‚ кешкі шәй үстінде әкесі өзінің не істеп‚ не қойып жүргенін қажеттілігін сұрайтын. Жалғыз қызды киімнен де‚ қаржыдан да кенде қылған жоқ. Соңғы кездері әкесінің неге бас құрамай жүргенін салы суға кетіп ойлайтын болды. «Егер мен орнымды тапсам, үйде жалғыз қала ма? Сонда кешкі шәйді кіммен ішеді?» Әкесіне деген аяныш жүрегін шымшылай бастады. «Әлде мен кеткесін бас қосуды ойлап жүр ме екен?»

	Әуелде әкесіне деген бір қызғаныш бес саусағын жайып, ешкімді маңына жолатпайтын. Сөйтсе, еркектің екеу болмай күні қараң екенін есейе келе біліп келе жатыр. Ал әкесінің алдына салып айдаған малы – тек бір қызметі. «Қызметінен кетсе, күні не болар екен папамның?»

	Кешкі шәй үстінде деканға қобыз тобына ауысу жөнінде өтініш жазғанын айтты. Әкесі бәрін алдын ала біліп отырғандай ешқандай сыр бермеді. Бәрін жайбарақат қабылдады.

	– Байсейітова мектебінде қобыздан сабақ беретін бір әйелдің күйеуі істі боп жатыр. Сол әйел менің алдыма келді. Сіз осы қобыз туралы не айта аласыз? – деп сұрадым.

	– Музыка аспаптарының тәңірісі – қобыз. «Қобыздың тілеуі жаман» деген сөз бар.

	– Неге? – дедім.

	– Зарлы ғой. Қорқыт өлімнен қобыз тартып құтыламын деп еді‚ құтыла алмады. Ақырында жылан шағып өлтірді...

	Қызы еркелігін алға сап әкесін киіп кетті.

	– Өлімнен ешкім де қашып құтыла алмайды. Қорқыт баба өлімді жеңетін күшті қобыздан табады. Қобыз сарыны адамды өмір сүруге құлшындырады‚ күш-қуат береді. Мен де сол мұғалімнің білгенін білемін. Тағы да біле түсу үшін ауысып отырмын.

	– Как неприятно! Тартқанда екі аяғыңды ашып ап арасына қысасың.

	– Сізге сонысы ұнамай ма? Адам әуез шығару үшін барлық аспапты өз денесіне жақын ұстайды. Сонда ол адам жанымен бірігіп кетеді.

	Әкесі кофесін ұрттаған күйі қалды.

	Қызы орнынан көтеріліп‚ Төлебаев көшесіне терезеден қарап тұрып күбір етті. «Қорқыт ата‚ қобызыңды өзіңмен бірге ала кеткенің бе?!»

	«Осы қызды психотерапевтке көрсетсем бе екен? Алаңда басына соққы тиген жоқ па екен? Милиция дегеніңнің де аш қасқырдан айырмасы жоқ. Прокуратура осыларды тәрбиеге шақыра алмай-ақ қойды. Жасырып жүрген жоқ па екен?»

	– Бэлочка‚ бір шыны кофе?!

	Қызы құйған кофеден жанына ләззат алады. Көз алдынан көмескі тарта бастаған жан жарының кескінін бейнелеп келе жатқан қызынан көмейіне кептелген сауалды сұрағысы келді де‚ бата алмай іркіліп қалды. Желтоқсанда қанша дубинка қаншама басты жарымжан қылды. Оны қазір Бас прокуратураның ерекше қылмыстар жөніндегі аға тергеушісі қызына батып айта алмады. «Бір ретін тауып сұрармын» деп іркіліп қалды.

	Қызы ұлттық музыкадан концерт жоқ па екен деп радионы бұрады. Тағы да саяси хабар. «Соңғы кездері «Ұшқын» бағдарламасын да бермей жүр. Жастардан өш алған түрлері ғой».

	Қобызды қайдан табамын деген ой Бэланы тағы да мазалады. Жатын бөлмеге кіріп‚ анасының ілулі суретінің тұсына шеге қақты. «Менің қобызым осында ілулі тұрады» Анасының жансыз бейнесіне қарап күбір етті.

	***

	Енді әкесі туралы. Әкесінің асығып бара жатқаны – Желтоқсан көтерілісне Үлкен кісінің де қатысы бар деген желеуді тергеп, қорытынды шығару Бас Прокуратураның ерекше қылмысты істерді тергеу жөніндегі аға тергеушісіне жүктелген еді. Кеше барып ешқайда шықпауға‚ яғни сіз үй қамағында отырсыз деп қол қойдырып әкеткен. Үйден шығарда қызының қобызға ауысам деген сөзі көңілін қоңылтақсытып‚ кофесін таусып ішпесе де‚ Бас прокурордың‚ сосын Біріншінің өзі қол қойған санкциямен Үлкен кісіні тергеу жанын жадыратып‚ өзін ерекше жеңіл сезініп‚ қайтсе де қылмыс табуға құлшынып‚ көңілі балаша алып-ұшқан. Кірген бетте көргені – дәлізде әйнек астында үш мылтық тігінен тұр. Бір қабырға толы кітап‚ бір қабырға толы темекі тұтатқыш. Сервантта әртүрлі шұбатылған дәсбі мен араб тіліндегі Құран кітабы. «Мына кісі діндар екен ғой. Коммунист – діндар. Атеизмге қарама-қайшылық. Осыдан да бір нәрсе табуға болады».

	– Сіз темекі шегесіз бе?

	– Шекпеймін. Шеккендерге қызыға қарап тұрамын. Сұраса от беремін. Сувенир-сыйлықтар ғой‚ – деп жөн жауап берді.

	– Үш мылтық неге тұр?

	– Үшеуі де тіркелген. Үшеуін тең ұстап‚ пайдаланамын.

	Өз атымда. Аздап аңшылығым бар ғой. Құжаты‚ мінеки.

	Бұлтартпас дәлел жоқ. Ширек ғасыр бойына академиктік үш жүз сомын ай сайын Бейбітшілік қорына аударып отырыпты. Өкіметке бермесе‚ қол сұғып ештеңе алмаған.

	«Қайтсем де атеистік жағынан ба‚ – өзі Түркістанға жыл сайын тура барып‚ қасиетті құдығына тиын тастап‚ тура қайтады дейді... – Әлде өмірі бітпес дау – кадр жағынан ба‚ ілік іздеп табуым керек. Генеральный сенім артып отыр. Оған Бірінші тапсырған... «Өзбек ісін» жүргізген Калиниченко мен Гдляннан үйрен» деді емес пе. Бұл іске көмекші күш ретінде соларды да тартуы кәдік. Барымды салам. Мына қыз да бәле болды. Қобыз дей ме. Айтпақшы‚ осы үйде қобыз жоқ па екен? Киелі деп Үлкендер ұстайды деп еді. «Үш бөлмелі үйге арлы-берлі көз жүгіртіп жүріп ескіліктің қалдығындай ештеңе көре алмады.

	Тергеушінің бірінші күні осылай өтті.

	Кейінгі күндерде‚ өзін теңіздің қасындағы тамшыдай сезіне жүріп‚ осы іске бекер бас сұққан екенмін деген өкініш те көңілін алабұртпай қоймады. Бір ай кадр мәселесінен ілік іздеп‚ ақыры‚ оңтүстік облыстағы лаңның басында Үлкен Кісі тұр деп тергеу қорытындысын жасап‚ Бас прокурорға қол қоюға өткізді. Бірінші бәрінен хабардар. Әуелі Коммунистік партия қатарынан аластатыңдар деп пәрмен берді. Үлкен кісі есепте тұратын аудандық партия комитетінде осыны мәселе ғып қарамақшы болғанда Ардагерлер кеңесінің төрағасы арда емген сұңғақ кісі ерекше шамырқанып тұрып:

	«Осы да күн тәртібіне қоятын мәселе ме!» – деп бекзат болмыспен бөлмеден шығып кеткенде, басқа ардагерлер де соңынан ілесіп жүре беріпті. Аудандық партия комитетінің бірінші хатшысы «аузынан сөзі‚ қойнынан бөзі түсіп» отырып қалыпты. Ал әлгі оңтүстік облыстың партия ұйымын басқарған бірінші хатшыны коммунист қатарынан шығарғанда: «Менің не кінәм бар еді, партия қатарынан шығаратын?!» – деп қасқайып қарсы тұрғанда: «Жоғары шығар деп бұйырып отыр ғой»‚ – деп хатшы жігіт жыларман болыпты. «Партияға соғыста өтіп едім‚ бейбіт күндерде шыққаныма өкінемін» деп партбилетін маңдайына тигізіп‚ ол да есіктен шығып кетіпті. Оның ісімен қазір Мәскеу айналысып жатыр.

	Көп ұзамай Хайдар Алпамысовты Бас прокурор ығыстырып‚ жәй тергеуші қылды. Кінәсі – айыпты мойынға қоя алмағаны‚ бұлтартпас айғақ таба алмағаны. Сонымен‚ сол жердегі көзтүрткі өзі болды. Төлебаев көшесінің бойымен Үлкен кісінің үйіне қарай балаша алып-ұшып бара жатқан күндер артта қалды.

	Кеше «Генеральный» шақырып:

	– Сен басқа жақтан жұмыс тауып ал‚ – деді.

	Демек, бұл заманның түзелейін дегені ғой деп түйді тергеуші.

	– Арызды қашан жазайын.

	– Қазір жаз. – Бір бет жылтыр ақ қағаз ұсынды.

	Соның ақыры қазір жұмыссыз жүр. «Үлкен кісінің қылмысы бар деп ешкім де дәлелдей алмайды. Мен боқ басында кеттім» Бұрын талайды жазықсыз шырылдатып еді‚ мына кісінің есігінен кіргеннен мысы басып‚ қояр сауалының жартысы тіл ұшында қалып кете береді. Кейде алабұртып отырған бұған қарап жайбарақат күйде: «Бұл сауалды кеше қойғансыз»‚ – дейді. Сол сәт тілін тістеп отырып қалады. Кешке үйге жаны мұрнының ұшына жетіп жабығып келгенде кофе дайындап жүрген қызы өзінің осы жүрісінің бәрінен хабардай жандай көрінеді. Әнеукүні жайбарақат отырып:

	«Молықбай қобызшы тас түрмеде өлген екен‚ Үлкен кісіні де тұтқындау ойларыңызда бар ма?» – деді ернін қымқырып.

	– Мұндай нәрсеге араласпа‚ – деді де қойды.

	Басына алаңда дубинка-таяқ тиді ме‚ жоқ па‚ сол күйі сұрай алмады.

	Дастархан басында сыр тартып:

	– Еш жерің ауырмай ма? – деп еді:

	– Денім сау. Басыма таяқ тиген жоқ‚ ұрып үлгере алмады. Ерте кетіп қалдым. Осы‚ папа‚ Үлкен кісіден қашқандай қылмыс табылмапты. Неге соның атына бір ұзын көшені беріп қоймайды. Қысқа көше Карл Марксті былай қойғанда‚ ең ұзын Ленин‚ Фурманов‚ Коммунистік проспект... Көпақ қой Алматыда. Алматының Алматы болуына сол кісінің қосқан үлесі зор емес пе?

	– Бэла!..

	– Папа! Сыр бойында бір әулие кісі қорасан шешекті жазыпты. Соның құрметіне Қорасан атапты дейді. Халықтың есінде мәңгі қалдыру үшін...

	– Бэла!.. – Бұрын бұлай қиғаш келгенде «қызым» дейтін. Қазір иығы селкілдеп «қызым» деуге аузы бармай отыр. – Кімнің қылмысы бар‚ кімдікі жоқ‚ оны Мәскеуі бар‚ өздері шешеді. Оған сен түгіл, мен араласпаймын. – Әкесі ауа жетпегендей алқынып кетті.

	Қызы шәй құйған дастархан басында отыруды сондай ұнатушы еді. Жұбайының қолынан шәй ішкендей бір рахат сезімге бөленетін‚ бірақ осының бәрі өткен шаққа айналып барады. Қызы есейіп оң-солын танығалы «өзім білем-ді» көбейтіп‚ өзінің қазақтығын көп айтып‚ ұлт атынан сөйлеп‚ қоғамдағы орнын саралайтын боп жүр. Бәріне кінәлі – әнебір қара қобыз. Соған ақыры ауысып тынды. Ол бөлмесінде скрипкасын тартқанда сызылып шыққан нәзік үні жұбайы Марфаның дауысындай боп естілер еді.

	– Қызым‚ енді скрипкаңды тартпайсың ба?! – деген әкесінің үні жалынышты шықты.

	– Тартатын кезде тартам. Менің ендігі мамандығым – қобызшы. Әлі құлағыңыз үйреніп кетеді‚ папа.

	Үнсіз қалды. Бұл әкесінің жұмыстан шеттетіліп келген күні естіген сөзі еді. Серванттағы ішімдік үйшігін ашып еді‚ коньяктан жұғын да қалмапты. Ақ арақты шибұт стаканға толтыра құйып ап ашырқана тартты. «Ащысын-ай!» – деді ішінен. Тыжырынғанын өң-жүзі әйгілеп тұр. «Ендігінің бәрі ащы болғаны болған. Осы кезге дейін жұрттан жауап алумен күнім өтіпті. Енді туған қызым өзімнен жауап алатын болды».

	Толтыра құйып ап, тағы да тартты.

	Терезеден қарап еді‚ Алматыдағы ең жүзі жарқын Төлебаев көшесінде жан жоқ.

	Қызы сабағына кетті.

	Әкесі жанқалтасына артық бес сом салып ап‚ грамдап сататын дүңгіршекке тартты.

	***

	Тиынды сом ғып тірнектеп жинап жүріп, «Мирас» дүкенінен қобыз сатып алды. Әкесінің зейнетақысы ішер ас пен грамдап сататын дүңгіршектен артылмайды. Қобызды әкелген бетте шешесінің жансыз бейнесімен қатар қағылған шегеге іліп қойды. Анасының қасына бір түнетіп ап‚ ертең үйде еркін отырып боздатпақшы. Сөйтіп, осыған дейін өмірден көрген мұңын қобыз сарынымен сыртқа шығарып‚ бір жеңілдемекші.

	Қобызын әкеп іліп‚ енді әкесінің келуін күтіп алабұртқанда ол көп күттірмей-ақ кіріп келді. «Папама осы неге жұмыс бермейді? Зейнетке шыққанмен, әлі жас қой. Органға еңбегі сіңген бір адам өзі шығар. Неге босқа сандалтып қойды екен?»

	Тағы да кәйіп ұстап көңілі көтеріңкі келді.

	– Папа‚ қара!

	Жұбайының көптен көрмеген күлімсіреген портретіне қарап селт тұрып қалды да‚ шегеде салбыраған қоңыр қобызды көргенде шалт бұрылып кетті. Үйге кірген бетте «Кофе дайындашы» деуші еді‚ ол сөз де езуінде іркіліп қалды.

	– Ертең тартып беремін. Бүгін мамамның қасына түнеп шықсын. Фатима Балғаева деген қобызшыны естіп пе едіңіз? Қазақтың атын шетелге әйгілеген. Мен де сондай боламын.

	– Не босаң о бол...

	Қызы әкесін жек көрген жоқ‚ аяп кетті. Алабұртып тұрып қара радионы бұрап қап еді‚ атақты қобызшы Жаппас Қаламбаевтың орындауында концерт беріліп жатыр екен. Күңіреніске толы мұңлы сарын біткен кезде Бэла анасының жансыз бейнесінен кешірім сұрап‚ қобызды қолына алды. Пернелерді мәпелей басып‚ қыл ішекті қатты ысқылады. Әкесі зарлы әуенге шыдай алмай етпеттеп жатып жастықты жасқа шылады. «Өзіме де обал жоқ. Жалғыз қызымның бағын байлап... Біз кімнің жолын кеспедік кезінде. Қаттырақ‚ әлі де қаттырақ ысқылай бер» деуге тілі келмей еңкілдеген даусын естіртпеуге тырысты.

	Бэланың алпыс екі тамыры ашылып‚ өткен күндерін шығарып сап‚ келер күндерінің сыйын Қорқыт бабаның қобызынан сұрап отыр еді.

	Төлебаев көшесінің қабағы қатулы. Осы көшенің бойындағы кең сарайдай бір үйден табаны мұздан таймаған желмаяның ер серігін іздеп тірсегі бүлкіл қаққан желісі мен күңірене боздаған үні тал-терегі бүршік жарған көшеге дейін естіліп жатыр.





Бұқа баққан қыз





1


	Аяжанмен ұрсысып табыстым. Жас дейтін жас емес‚ жиырманың жуан ортасындағы қыз екі бұқаның соңынан салпақтап ереді де жүреді. Қолында көк шыбық. Маңдайы жалпиған‚ басы шабадандай төртбұрышты қара қасқа бұқа былшық көзімен сүзіле қарап‚ стадионның сыртындағы көк шөпті жұлып жеп‚ қасынан біреу өте қалса, сілекейін шұбыртып сәл кідіріп‚ қайтадан көк шөпке құныға бас қояды. Мүйізі тұқыл‚ маңдайы қасқа екі бұқаның екеуі де тарттырылмаған‚ кей-кейде қызыл істігі біздей үшкірленіп‚ тәнінен қиғаштай шығып‚ көзге алабөтен көрініп қалады.

	Стадионның айналасы қаз-қатар тізілген қара ағаш. Осында оқитын оқушылар еккен. Мынау қазақ–түрік лицейі. Стадион солардікі. Аяқдоп ойнаған балалардың қимылы ширақ. Ойындары ойландырады. Қазақ пен түрік командасы жарыста. Түрік жағы кіл түрікше‚ қазақ жағы орысша айқайласып‚ қызу сайысқа түскен. Есеп әзірге 0:0. Кім жеңер екен?

	Мен болсам қолына көк шыбық ұстаған талдырмаш қазақ қызымен тілдесіп тұрмын.

	– Неге бұқаңды ағашқа жаясың?! Неге жасыл жапырақты жегізесің? Осы талды еккен мына балалар. Ертең сенің балаң да саясына жатады...

	– Менде бала жоқ. Болмайды да.

	– Құдайдан үмітің бар қыз шығарсың. Болады десең‚ болады. Олай асылық сөйлеме.

	Қыз көк шыбығын майыстыра көтеріп‚ бұғағы салбыраған қара бұқаның біреуін жамбастан салып жіберді. Ол мәнзүр қылған жоқ. Сосын қара ағаштың қара жаңбырдан кейін бүршік жарып қылтиып келе жатқан жапырағын арандай ашқан аузымен сыпырып бір-ақ асаған қара бұқаның қасқа маңдайынан шып еткізіп салып жібергенде, ол көзін сүзе бір қарап‚ басын кері бұрды.

	– Қошқар баққан Байеке ақынды естіп едік. Бұқа баққан қандай қызсың өзің?! Неге үйде ұстамайсыңдар?!.

	– Үйде ұстаймыз. Жемнен бас алмайды. Қожайын кешке бір ауық көк шөпке жай‚ тілі сергіп‚ сілекейі шұбырсын деп жіберді. Бұл – қожайынның бұйрығы.

	– Сонда... сен оның кімісің?

	– Бұқа бағушысымын‚ – деп қыз аузын басып жымысқылана күлді де‚ маған жалт қарады. – Бұрын пәтершісі едім‚ қазір қатынымын.

	– Жасың?..

	– Жиырма екіде...

	Көкірек шіркіннің кілт-кілт еткен болжамы алдамапты. Ауылдың қызы‚ оқуға не жұмыс істеуге келген. Бәрі белгілі ғой.

	– Қожайының?

	– Қатыны өлген орыс. Баласы анау доп қуып жүр‚ – дей бергенде‚ бір-біріне шүршіт тілінде тіл қатып дабырласып жүргендер шу ете қалды. Гол! 1:0. Қазақтар жеңіп тұр.

	«Ура! Молодец! Снайпер! Нех... себе!» деген көкіректі кернеп шыққан қуанышты дауыс естілуде. Түрік жағы үнсіз. Бірақ қимылдары құмбыл. Әне‚ кіл өз тілдерінде кіжінген алабажақ толқын алға қарай лап қойды. Олардың киім үлгісі алабажақ болғанмен, тілдері ала-құла емес. Гол! Демде есепті теңестірді. «Аллажар!»‚ «Аллажар!» деп құшақтасып‚ төс түйістіріп жатыр. Бұл жерде жеңіп тұрған аяқ күші емес‚ Алланы ауызға алған тілдің құдіреті секілді.

	– Қой‚ кетейік. Шал іздеп қалар. Шу!

	Әудем жердің көк шөбін тісімен жұлып жеп‚ тықырлап тастаған бұқаның біреуін көк шыбықпен жамбастан сарт еткізді. Ол әукесі салбырап қыздың алдына түсті.

	– Қожайының нешеде?

	– Алпыс екіде. Қырық жас үлкен. Әлі жігіттей...

	Қыз күлкі буып төмен қарады. Бар бәле қазақ қыздарының өзінен. «Тана көзін сүзбесе‚ бұқа жібін үзбейді». Өздерінің көңілі бос‚ омырауы ашық. Көкіректері кең жайлау. Сосын уақыт пен қоғамды кінәлап‚ жаһандануды алға тартып‚ өмір сүрудің жаңаша әдіс-айласының алдында жүреді. Саинның бойы да көңілі бос қыздардың мекені.

	– Шу!

	– Ертең кел!

	– Қожайын жіберсе...

	Стадион шу ете қалды. Шүршітше сөйлегендер бас шайқап‚ бірін-бірі еркекше боқтап‚ жерден алып‚ жерге салып сыбап жүр. Қақпасында тулаған теңбіл доп қақпа сызығынан шығып‚ беталды дөңгелеп барады. Алабажақ жақ «Алла! Аллажар!» деп тәңірге сиынып‚ төс түйістіріп‚ алақан қысысып әлек. Олар гол салды. Олар жеңді.





2


	– Ертең тағы ойнаймыз‚ – деді қазақтар.

	– Ойнасақ ойнайық‚ – деді түріктер.

	Ертеңіне тағы ойнады. Екі жақ та қарқынды‚ қызу. Біздің жақтың да намысы жетерлік‚ бірақ кілең жасөспірім қазақ өз тілдерінде жақтарын ашпайды. Балалардың тілі лас. Әкені‚ ананы балағаттаған‚ көшедегі жүліктер айтатын кірлі сөздерді доп қуып жүріп шабыттана ауыздан шығарғанда қарап тұрып жағаңды ұстайсың. Түріктер жағы да балық үлестіргендей улап-шулап жүрсе де, кіл өз тілі‚ өз сөзі.

	Қазақтар гол салды.

	– Зае... с !

	— Нех... себе!

	– Снайпер! – Ең соңғы осы сөз ғана мергендікті меңзейді. Түріктердің көп сөзі түркітектестерге түсінікті. «Алла!» «Аллажар!» дейді көбіне. Мұсылман жұртына Алла ортақ.

	Мектептің бұрышынан маң-маң басқан екі бұқаның маңдайы көрінді. Аузынан сілекейі шұбап‚ қызыл тілі салақтап‚ көк шөпке бас қойғанша асығып келе жатқан түрі бар. Екі бұқаны кеше жек көрсем де‚ артындағы Аяжанды көріп, бүгін қуанып кеттім. Көк шыбықты қолына қыса ұстаған. Бұтында аппақ шалбар. Үстінде де аппақ шолақ жең «футболка» деп атайтын жейде. Бөкселі‚ бәденділігі‚ санының мінсіз толықтығы тар шалбардан көз құртына айналғаны айтары жоқ ақиқат. Тырсиған қос анарын да тар жейде қамап ұстап тұрғандай. Жалпы‚ қыздың сұлулығында мін жоқ. Кірпігі ұзын‚ иегі сүйір‚ мұрын ұшы да үшкір. Табиғат берген тартымдылығы жетіп, артылады. Бірақ осындай туабітті тартымды әйел баласынан кіндік қаның тамған жерің қайда‚ өзіңнен қырық жас үлкен еркектің қолына қалай түстің деп сұрағым келмеді. Бұл – қазір барлық қазақ қыздарына ортақ тағдыр.

	– Алла! Алла! – Түріктер қақпаға жақындағанда көктен көмек тілейді.

	– Гол!

	– Аллажар!

	– Аллажар!

	Түріктер гол салды. 1:1. Ойын бұрынғыдан да қыза түсті. Екі жақ та тегеурінді. Екі жақ та жеңілгісі келмейді. Қазақ-түрік лицейі болғасын мұнда екі жақтың да балалары оқиды. Бұл – тәуелсіздікте қол жеткізген жетістігіміздің бірі. Мұндағы түрік балалары қазақ тілін оқиды. Тәп-тәуір сөйлейді де. Бірақ олар көбіне қазақ сыныптастарына қарайды. «Әуелі сендер сөйлеңдер‚ біз ешқайда қашпаймыз‚ біз сендердің жерлеріңде тұрып тілді үйренбей қалмаймыз» дейтін көрінеді. Біздің балалар бұл сөзге мән бермей үзіліс арасында осындай жарыстарда өз тілін ысырып қойып‚ үйренген орысшасын айтады. Ал түріктер болса тек өз тілінде тіл қатады. Олар мәулет айында ауыз бекітіп‚ ораза ұстайды. Күнде кешке мектеп асханасындағы ауызашарда ауызын бекітпеген біздің балалар сықай толып отырады. Жәй отырмай ай бойына оларды «Закрытая рота» деп келемеждейді. Оларға «қой дер қожа» жоқ. Арада осындай шиеленіс бар. Бүгінгі жарыста да сол ыза мен өшпенділіктің салқыны байқалады. Бір-бірімен иықтасып‚ итерісіп‚ аяқтан шалулар көрініп қалады. Ең жаманы‚ біздің балалардың тілі ала-құла. Күш жеңбейді‚ тіл жеңеді ғой мұндайда.

	– Осылай бұқа бағып жүре бересің бе?

	– Бұл көріп отырғаныңыз екі-ақ бұқа. Үйде бір бұқа бар. Ол – ең негізгісі‚ – деп жымың ете қалды. – Анау қазақтар жағында доп қуып жүрген соның баласы. Бұрынғы әйелінен. Бұрынғы әйелі қазақ болған. «Сендердің иістеріңе үйреніп қалдым» деп‚ мені пәтершіліктен әйелдікке алды. Әйтеуір‚ тамағым тоқ‚ жатар орным тегін. Төрт бұқаны бағып өмір сүріп жатырмын.

	– Баласы қалай?

	– Бұрын аздап қазақша сөйлеуші еді‚ мына мектепке түскелі ұмытты. Ондағыларға қазақ тілінің керегі жоқ дейді. Қазір ол тілсіз бұқа.

	– Балаң бар ма?

	– Екі рет түсіп қалды. Ана қақпас түсірмей қоя ма. Өзі де бағып отырған бұқасы секілді. Алпыстан асса да, таңды таңға ұрып‚ тауды бұзып‚ тасты жарады.

	Менің алдымда жиырма екідегі құмардан қайтпаған келіншек емес, өткенін түс көргендей аңсап‚ тісі түсіп‚ тілі күрмеліп‚ сөйлей алмай отырған қақсал кемпір тұрғандай көрініп кетті. Әйтсе де әжімін көлегейлеген кекседей бар мұңын әзілмен бүркемелеп тұрғаны байқалады. Сірә‚ анасының жатыры кең‚ тоғыз ай жатысы жайлы болса керек. Анаң кім‚ әкең кім‚ туған жерің қайда деп тағы да сұрамадым. Аяжан шынында сұлу екен. Бөкселі болғанымен, белі қылдырықтай жіңішке. Анау алпыстағы найсап осының бәрін көріп‚ біліп‚ кісен сап отыр-ау. «Қазақтың иісіне үйреніп қалдым» депті. Қазаққа кетәрі болған ешкімді көрмедім. Қазақ қайда жүрсе де, таза қан‚ кең пейілімен өзіне тартып тұрады. Ал мына қыз ақылсыз емес. Бір күні бәрін тастап қашып кетер.

	Екі жақ бірін-бірі ала алмады. Есеп 1:1.

	– Он бір метрден бес доп ұрамыз‚ – деді түрік жағы.

	– Ұрсақ ұрамыз‚ – деді қазақ жағы.

	Түріктер төрт доп‚ қазақтар үш доп кіргізді. 4:3. Тағы да есеп тең болар ма еді‚ төртінші допты «мен ұрамын‚ жоқ‚ мен ұрамын» деп‚ екі бала мәмілеге келе алмай таласып‚ бір-біріне қол жұмсап‚ мұрын бұзып төбелесіп‚ ақырында екеуіне де бұйырмай‚ капитанның өзі теуіп‚ бар мүмкіндіктен айырылды. Кіргізе алмады. Түріктер «Аллажарлап» төс түйістірді. Қазақтар былапыт сөзбен боқтасып‚ үйлеріне қайтты. Әлгі он бір метрлік допқа таласқан екі бала жолай тағы да төбелеспей қоймайды. Соңы өмірлік өшпенділікке ұласпаса неғылсын. Осылар қаршадай басымен ұят-аятты жинап қойған осыншама арсыздықты қайдан үйренді екен?

	– Қой‚ мен қайтайын. Біреумен көп сөйлесіп қойдың деп бұқам өзіме көз алартып жүрер. Ондай жағдай болған. Жем беріп жүріп қожайынмен шүйіркелесіп қалып едім‚ мүйізін ала ұмтылды. Қораның сыртына қашып шығып үлгердім.

	Ай қақ төбеге қонақтапты. Жаңбырлы көктемнің жылуы да кеш келді. Аяжан екі бұқаны алдына салды. Ертең келесің бе деп айта алмадым. Мынау қара жердің тақырланып қалған көк шөбі екі бұқаның аузында кетіп‚ асқазанында бөгіп жатыр. Онан шыққан қоқыр-соқырды жинайтын да осы қыз.

	– Доңызханаға ет керек, дейді. Тезірек өткізсе екен‚ – деді бұрылып бір қарап.

	Қос бұқаның алдына түссе мүйізін ала жүгірер‚ көк шыбығын шошаңдатып артында жүре берсін. Ақ шалбар‚ ақ жейделі‚ көк шыбығын анда-санда шошаң-шошаң еткізген қыз маң-маң басқан тілі жоқ‚ тылсымы күшті жануардың артында көзден алыстап барады. Жылап бара жатқан секілді. Мен оны сілекейі шұбырған жануардан‚ үйінде кездігін саптап күтіп отырған қожайыннан қызғанатын секілдімін. Қызғанғаннан не пайда? Ән салғым келеді.

	«...Қарындастан айырылған жаман екен‚ Екі көзге мөлдіреп жас келеді...».

	Соңына «А-у-у!» деген күңіреністі қостым. Қазақ өкінішін әнмен жеткізіп‚ қолын мезгілінен кеш сермеген ғой. Анау алыстап бара жатқан қыз бен мен солардың нақ өзіміз.





3


	Стадион бос. Абыр-сабыр‚ у-шу жоқ. Жеңіліп қалған біздің балалардың ұнжырғасы түсіп‚ жеңіске жеткен түріктер сабақта масайрап отырған болар. Осы жер – осы стадионда өзіміздің балалардың бір жеңісін жанымды алға сап отырып көруді армандаймын.

	Мектеп бұрышынан екі бұқаның дөңкиген басы мен тұқыл мүйізі емес‚ Аяжан шыға келді. Жүрісі шалт. Кешегі киім үлгісі. Бәрі де тал бойына жарасып тұр. Жақындағанда көзіме анық көрінді – бет-аузы көкала қойдай көкпеңбек. Көзінің астында бармақтай жара.

	– Әлгі доп қуған жүгермек «Сақалды қазақпен екі күн сөйлесті» деп айтып қойыпты. Көресіні адам-бұқадан көрдім. – Жымиған болды. Сұлу жымиыстың астында мұң жатыр. Күлкі-арсыз мұңды бүркей алмайды. Мұңды мұң ғана жабады.

	– Неге кетіп қалмайсың?

	– Бұқаны өткізейін деп жүрміз. Баққан ақыңды берем дейді.

	– Ақшаны мен берейін.

	– Жоқ‚ біреудің жылы ұясына қонғым келмейді. Қарлығаштарыңыз аз емес шығар.

	Тілі мірдің оғындай. Кеше таяқ жеп‚ бүгін тілімен шағып тұр.

	– Осыны айту үшін келдім. Сіз күтіп қалмасын деп...

	Ол бұрылып ап жөніне кетті. Жылап бара жатқан секілді. Жоқ‚ жылай қоятын қыз емес. Біздің қыздар жыламайды. Біздің қыздар жыламайды деп‚ Мәншүк пен Әлияны алға тартамыз. Жанпидаға бара жатқан адам жыламайды деп кім кепілдік бере алады?

	Ол жылап барады. Көзінен жас шықпас қайсар болса да жаны жылап барады. Анау екі бұқаның басын балтамен бірақ шапсам ба екен. Қасындағы екі адам-бұқа ше? Заң да‚ зәкүн де солардың жағында. Тезірек семіртіп‚ доңызханаға етке өткізіп‚ ақшасын Аяжанға алып беріп‚ қашырып жіберсем. Бірақ... Осы «бірақ» құртады ғой бәрімізді. Өз жерімде тұрып бәріне қол қысқа. Жақсылыққа келгенде қолы ұзын еркек құрып қалған қандай заман. Қолы ұзындардың бәрі Тәңіртаудың басында‚ қолы қысқалар – түрмеде. Тәңіртаудың төбесінен оқ атқандарды тауып көр. Оны мен түгіл‚ иісшіл ізкесерлерің де таба алмайды.

	Осы жерге күнде келемін. Аяжан, әйтеуір, бір келер деп күтіп жүрмін. Әзір жоқ. Әлде бұқаны өткізіп‚ ақшасын алып‚ қашып кетті ме екен? Қазақтың қызы қашып қайда барады? Барар жері «Шаңырақ» па?

	Ертең біздің балалар түріктермен ойнайды дейді. Жеңетін шығар. Аяжан да келіп қалар. Келмесе‚ қожайынның баласынан сұраймын. «Әкеңе айтып барсаң, басыңды жарамын» деп қорқытамын. Қол қысқа деп жүре береміз бе?

	Екі бұқаның тісі тиген жерге тағы да таспашөптей қылтиып көк қаулап келеді. Әлі-ақ жетіліп кетеді. Енді бір ақ жауын себелеп өтсе‚ бұ жердің көгі тобықтан кеп толысып жатады. «Шыда. Шыдамды қазақ» деп өзімді-өзім жұбатамын. Жарыс өткен жерге қаны бар жайсаңдардың бәрі жиналады. Аяжан да келеді. Қожайынның баласынан ести сап жанұшыра жүгіреді.

	Тек қара бұқаны алдына салмай жалғыз келсе екен...





Аула махаббаты




	Аяжан жаз күндері бойшаң теректер мен сәмбі талдардың саясына бөленіп, бозқарағаны жұпар иісін бүріккен, қыста ақ мамық қардың астында күн сәулесімен шағылысып жылт-жылт еткен сәнді ауланың сүйіктісі еді. Тал шыбықтай бұралған дене бітімі, қап-қара нәркес көздері, кісіні бір көргенде өзіне тартып тұратын иманды өңі оны көп ішінен даралап, көріктіге айналдырды. Кәрі де, жас та, кәмелеттен енді асқан қатар құрбылары да Аяжанды бұлттан шыққан Күндей қадір тұтып, сағынып жүретін. Кәрілер өмірден өтіп кеткен, ешқашан кісінің бетіне жел боп тимеген ата-анасын айтып, аһ ұрып тұрып, артта қалған перзентіне бар жақсы пейілін арнаса, қатарлары үшін бұл қыз Мона Лизадай сұлулық періштесі әрі жаны мен тәні таза, құстардың ішіндегі ақ көгершіндей айтып тіл жеткізгісіз бір бейне еді.

	Осы үйдің терезесінің пердесі соңғы күндері күн батпай тұтылатын боп жүр. Осыны байқап қалған ауладағы көзкөрген достары құпияның сырын ашуды мақсат тұтып, қалт еткенде тас үйдің бесінші қабатындағы қараңғы терезені аңдитын болды. Достар дегенде, кілең қолы бос сенделген сыныптастар. Мектеп бітіргендеріне жылдан асты – ешқайсысы жарытып жұмыс істемейді, жұмыс деп жалаңдап тұрған бұлар да жоқ. Ақылы оқу – екібастан арман, ақысыз оқу маңдайға жазылмаған. Бірен-сараны шулатып әскерге кетті. Қалғандары қыз-жігіт боп есік алдына үйіріліп, көлдегі қаз-үйректей улап-шулап, теңіз толқыны жағалауға шығарып тастаған шабақтардай шүпірлеп, шүйіркелесіп отырғаны. Араларында «ғасыр дертімен» ауырғандары да жоқ емес. Олар өз-өзінен жүнжіп, жіңішкеріп, жерге қарап мәңгіріп, мыжылып барады.

	Бір мезет әйнегінің бәрі қарақошқыл түске боялған, артқы әйнегіне ақ перде тұтылып, нөмірі нөлден басталған бітімболмысы бөлек ақшыл «Волга» елден ерекше ентігіп кеп есік алдына тоқтай қалды. Шүпірлеген машиналардың қатарына емес, жүргінші жолын шектеген тұйық жақтаудан шоқырақтап асып түсіп, тұмсығын гүлзарға тіреп, көк бозқараған көмкерген ауланың сәнін бұзып, шопыры тежегішті әрең басты. Ішінен орта жастан асып жығылған, қарны жер тірегендей қомақты, бойы көк тірегендей сорайған, бірақ ұзындығын жалпақтығы жеңіп кеткен нән тұлға шықты да, жалтақтамай бірден ең соңғы подъезге беттеді. Ол кетісімен шопыры есігін ашып қойып, аяғын айқастырып, шалқалап жата кетті. Сірә, күндізтүні қақиып отырып белі талса керек.

	– Күйеу осы. Қара да тұр.

	Бір мезет Аяжанның терезесінің шамы жанды.

	– Барайық, – деді сыныптас Әкім. – Мынау біздің ауданның әкімінің машина нөмірі. Мүмкін, ол Аяшканы зорлап жүрген шығар.

	– Мүмкін, туысы шығар.

	– Аяшкада туыс жоқ. Құдай жалғыз, ол жалғыз. Әкім де тал түсте туыс іздеп келмейді.

	Ауланың бәрін жіпке тізгендей саралап жатқа білетін, Алатаудың беткейінде өмір сүріп, қазақтығы артта қалып, орыстығы оза шапқан балаң қыз-жігіт күмәнмен ақырын күтті. Перде тұтылып, шам сөнді.

	– Ерте келгенім өзіңді сүйгендіктен ғой, – деді қомақты қарын есіктен кірген бетте. Ырсылдап әрең демалып тұр. – Түбі, лифтісі бар үйге ауыстыру керек. Уһ! – деді де, он сегіздегі қыздың алдында оғаш қылық жасағандай жалтақтай қарады. – Ауыстырамыз лифтісі бар үйге... Жұмыста шыдап отыра алмадым. Сен есіме түссең, қол қоятын қағаздарды ұмытып кете берем...

	Үйірілген қыз-жігіт әлден уақытта костюмінің өңірі далақтап, галстугы қисық байланып, асығыс үйден шыққан, бірақ өңінде өмірге деген ырзашылығы бар жігіт ағасын қоршап алды да:

	– Сен ең болмаса гүл әкелмейсің бе?! Біздің Аяшка үш тал гүлге татымайтын қыз ба?! – деп тиісе бастады. Бұны айтқан нашаның дәмін татқан Әкім еді. – Сен әкім болсаң, мен де Әкім. Келесі жолы гүл әкел. Әйтпесе... – деп едәуір жуан жұдырығын мұрнына тақай беріп еді:

	– Бір жолға кешірейік, – деді қасындағы үріп ауызға салғандай арық қыз. – Бұл өмірлік сабақ болсын. Біздің аула месқарындардың ауласы емес. Мұнда кілең арықтар тұрады. Нәзік қыз да «ғасыр дертін» бөліп тартқан еді, шырылдап тұрып қатты ескерту жасады. Топ-толық бейне өң-жүзі түнеріп, жастығын жарыста өткізіп, жағалауда жүнкүйер боп қалған ауыр атлеттей мамырлай басып машинасына мінді. Шопыры қорылға басқан екен, маңдайға быртық бес саусақты тоқ еткізгенде ұшып тұрған жігітке:

	– Рацияны қос, – деді.

	Ол шұрылдаған сопақ телефонды қолына ұстатты.

	– РОВД! Бүркітбаев! Наркомандар! «Қазақфильм».

	Бірінші үйдің ауласы. Ұстаңдар!

	Ақшыл «Волга» атырылып кетті.

	Пердесі ерте тұтылған Аяжанның шамы қайта жанбады.

	Қиық ай ұяла туып, аулаға қарай алмай, сарғыш нұрын там-тұмдап төгіп тұрып алды.

	Сенделген қыз-жігіт 02-нің патрулі келем дегенше басқа ауланы бастарына көтеріп, дабырлап жатты.

	Олар орын ауыстырып үлгерді.

	***

	«Апам да таң, мен де таң» демекші, Аяжан мамырлай басқан махаббат тапқанына өзі де таң.

	Ол анадан шебер боп туған қыз еді. Ісмерлік кәсіп – тігін машинасын зыр қақтырып, сәнді киім тігіп, жұртқа сыйлау ананың ақ сүтімен келген қасиет болатын. Мектеп бітіргесін оқу іздемей, үй жанындағы фирма тектес ісмерлер ортасына түскесін ұзамай шеберлердің аудандық байқауы өтті. Аяжан тіккен көйлек те, костюм де келушілердің көңілін толқытты, тіпті шеберлерді жеке таныстырғанда аудан әкімі бұл тіккен көкшіл костюм мен шалбарды сарапқа салып, сатып алды. Сосын көмекшісі арқылы бір бума ақ раушан сыйлады.

	«Әкімнің жеке өзінен», – деді көмекшісі сыбырлап. Ертеңіне әкім жеке шақырды. Жұмысына табыс тіледі. Әкімді таңғалдырған Аяжан тіккен көкшіл костюм-шалбардан гөрі қыздың ерекше сұлулығы еді. Бөлмесіне кіргенде жақыннан анық байқады – қол-аяғы да балғадай жұп-жұмыр, жүрген кезде етті тізесі дір-дір етіп сілкініп тұр екен.

	– Тіпті жекеменшік фирмаға айналдырып беремін, – деді көз сұғын қадаған ол ірі сөйлеп. – Әке-шешең бар ма?

	– Әке-шешеден қалған үй бар. Жалғызбын. Әкім елең етіп, әдірісін жазып алды.

	– Өзің таңдап жүріп, жаңа үйге ауысасың.

	– Жоқ. Тұрған жерім жақсы. Тау етегінің ауасы таза.

	Ауыспаймын.

	– Сол таза ауаны бірге жұтсақ, – деп күрек тісі ақсия қарады.

	Аяжанның алдында адам тектес топ-толық бірдеңе өзіне қарай аузын ашып келе жатқандай көрінді де, мұнтаздай бөлменің мысы басып, басы салбырап кетті.

	Хатшы қыз шәй мен торт әкелді...

	Ертеңінде осындай шәй мен торт Аяжанның үйінде, әкімнің алдында тұрды. Өзі ұнататын тортты алдын ала телефон соғып сұрап еді. «Мен тәттіге құмар емеспін» деп айта алмады. «Онда өзім ұнататын тортты апарамын» деп, шопырын жіберіп алдыртты. Қыз да, өзі де «Нежность» деген жазуы бар баланың еңбегіндей былқылдаған тәтті тағамнан аузына бір-ақ салды. Еркек үнсіз. Нәсілі әйел боп жаратылған бойжеткен болса мынау қарсы алдында отырған өзінен екі мүшелден аса үлкендігі бар табиғат-ана түйенің жарты етіндей мол ғып жаратқан жанның аузына тәтті торттай қалай түсіп қалғанына таңғалды. Мынау тас үй күңгірлеген бір дауысты мың дауыс ғып аспанға алып ұшады, бірінші қабаттағы жөтел бесінші қабатқа айқай боп естіледі. Даусымды ешкім естімесе екен деп шыдап, тістерін шықырлатып, ернін шайнап тастады. Аяжанның ақылы, ананың ақ сүтімен келген ісмерлігі, ұстамдылығы мен төзімі – ауылдағы ең бірінші қыздың барлық асыл қасиеті сол түні төсекте қалды.

	Ол үйден шығысымен ысқырынып патруль келді. Әркімнен жауап алды. «Наркомандар қалай қарай кетті?» деген полисайдың пәрменді үні естілді. Перденің саңлауынан сыртқа көз салған Аяжан ешкімнен емес, жаңа туған қиық айдан ұялып бетін басып, терезе саңылауын тұмшалап тастады.

	***

	Бұл жолы бұрынғыдан сәл кештеу, бірақ күн батпай келді. Көктемнің жадыраған жайма-шуақ күні астында аулада отырған үлкен-кіші жақтауды басып-жаншып, сирень ағашы мен гүлзарға тұмсығын тірей тоқтап, артқы әйнегіне перде тұтылған машинадан шыққан бейтанысты көзбен бағып шығарып салды. Түн ұйқысы төрт бөлініп, көз ілмейтін жүргізуші әдеттегідей есігін ашып тастап, бірден төсегіне бас қойды.

	– Басқа үйлерден гөрі осы үйдің маңы тыныш, – деді әкім келген бетте. – Әрі шет, әрі таза ауа, тек бесінші қабат демесең. Лифт орнатамыз, ол түк емес.

	Аяжан ағынан жарылып пікір айтпады. Тігін машинасын зыр қақтырған әріптестеріне де тіс жарып ештеңе деген жоқ. Ауладағы сыныптастары да өзі жұмысқа шыққалы сырт айнала береді. «Қыдыруға қолым тимейді, жұмыстан шаршаймын», – деді ең жақын досы Нәркез-Нарикаға. «Ну, пролетариат, действуй!» деп ол сөйлеспей жөнеп кетті.

	Әкімнен «Сіз өзі кімсіз, неше балаңыз бар, жасыңыз нешеде?» деп те сұраған жоқ. Тек анда-санда теледидардан көретін тойған қозыдай моп-момақан боп монтиып отыратын кісінің өз төсегінде жатқанына әлі сене алмайды. «Өмірде осындай да болады екен-ау» деп ұзын-сонар ойдың шегіне жете алмастан уақыттың алдында өзін дәрменсіз сезінеді.

	Әке-шешесінің бірге түскен үлкейтілген суреті өзінің жатын бөлмесінде ілулі тұрған.

	– Папаң қазір нешеде болар еді? – деді шешініп жатып.

	– Биыл елуге толатын еді.

	– Қатар екенбіз. Елу жылдығын бірге атаймыз, – дегенде бұл селк ете қалды.

	Шалбарын шешіп, жуан қарнынан ақ футболкасын әрең сыпырып алғанда, әлгі айтылған сөз шешілген киіммен бірге көне үстелдің арқалығына ілінді. Бұл жолы бұрынғыдай емес, үйренейін деді. Денесі шымырлап, бір мұздай сынап тұла бойында жүйтки бастады. Арлы-берлі зырғыған сынапсезімнің құшағында жатып: «Бізге жерге жатқан дұрыс қой. Сонда да жаңа кереует сатып әперемін», – деді. Бұны естісе де естімеген адамдай сұлқ жата берді. Оның көп сөзінің ішінде есінде қалып, өзін селт еткізгені «Папаңның елу жылдығын бірге атап өтеміз» дегені еді.

	Әуелі есік шынжырын ағытып, кілтін бұрады. Сол кезде Әкім телефон тұсына ішкі қалтасынан алып қып-қызыл екі бес мың сомдықты тастай берді. Ұлттық банк шығарған төлтума ақша – әлі ешкімнің қолы тимеген теңгедегі барыстың көкке атылған бейнесі көлең ете қалғанда Аяжанның езуіне бір жақтан келген тосын күлкі үйірілді.

	– Көріскенше, – деді әкім тағы да галстугын қисық тағып. Аяжан үндеместен есікті кілттеді де, шынжырын салмас-

	тан тағы да ақ перденің қиығынан қарады.

	Әкім тағы да пырылға басқан шопырдың маңдайына бес саусақпен шертті. Ол ұшып тұрып, от алдырып, енді жүрейін десе жүре алмай әбігерге түсті. Дәл артына нән биедей қапқара джип кесе-көлденең тоқтапты. Алдында гүл ашып, жұпар шашқан сирень ағашы.

	Аюдай қорбаңдап алдыңғы орындыққа әрең сиып отырған әкім артына бір қарады да:

	– Осыны көрмей не бітіріп жатырсың? Сен түгіл, мен ұйықтамаймын, – деді.

	Ол «Бап!» дегізіп машинаны бір ышқынтып еді:

	– Өшір үнін! Бүкіл «Қазақфильм» естісін деп пе ең. Удовольствиенің бәрінен жұрдай қылдың-ау, – деді түнеріп. – Қос рацияны.

	Шұр-шұр еткен қара телефон қолына тиді.

	– Начальник ГАИ! Мен әкім! «Қазақфильм», бірінші үйдің алдында неразбериха. Срочно!

	Көзді ашып-жұмағанша қызыл шамы бір жанып, бір сөніп, ақырып-шақырып екі-үш машина келді де, ақшыл «Волганың» артына көлденең қойылған қара джиптің иесін іздей бастады. Ақшыл көк түсті бозқарағаны көз жауын алып, адамдары Алатаудың самалымен еркін тыныстап, тұптұнық күй кешкен аула әп-сәтте бөрідей шулап азан-қазаны шықты. Келімсек джиптің иесі де бөккен ләззаттан бас көтеріп, айқайға құлақ түре қоймады. МАИ қызметкерлері жоғын таппаған соң темір арқан байлап, қара джипті аулаққа сүйреп тастап, нөмірін түртіп алды. Азаттық алған ақшыл

	«Волга» ауладан сырғи жөнелді. Бір-біріне бұйыра сөйлеген өктем дауыс, ауладағы тылсым тіршіліктің шырқын бұзған тосындық тұрғындардың жүйкесіне тиіп, аузына сөз салды.

	– Осы қамсеміз шеткі подъезден шығады.

	– Тұмсығын сиреньге тақап қоймаса болмай ма?

	– Өзінің түрі таныс...

	Аяжан көршілердің сөзін естімесе де естігендей боп беті қызарып, жүрек тұсын басып, перденің саңылауын жапты.

	«Бұған не деу керек?»

	Бүгін қиық ай көрінбейді.

	***

	Осы екі күнде Аяжан өз жанын өзі жеп әбден жүдеп кетті. Бұған «Сен сондайсың» деп әрекетін бетіне басып жатқан ешкім жоқ, бірақ қатарынан екі күн болған ауладағы тосын азан-қазан, айқай-шу құлағына естіле береді. Алдыңғы нашақор іздеген рейд те ретімен болмаған тосын тексеру, бұл аула үшін күтпеген оқиға еді. Қазір жан досы НәркезНарика: «Привет пролеткульт!» деп суық амандасып қасынан өтіп кетсе, кеше көрші подъездегі анасымен құрдас Марфа апай бір нәрсе сұрағысы кеп ернін шүйіре бергенде: «Апа, сондай асығыспын», – деп жөнеп кетті. Сосын кеп дөңгелегі зыр қаққан ескі «Зингерден» өшін алды. Бұл да – анасының тастап кеткен тігін машинасы. «Апам мені артына тастап кеткенде осындай бол деді ме?» деп өзіне-өзі сауал қойып, басын төмен иіп, киімнің тігісін бұзбай зыр айналдырғанда, көзінен бір тамшы жас көк көйлектің етегіне тамып кетті.

	– Бір жерің ауырып отыр ма? – деді тәлімгер Таня апай.

	– Иә... ұйқым қанбай, басым ауырып...

	– Онда анальгин іш те, оранып жат. Суықтаған шығарсың. Үйге келіп, анальгин де ішпестен, оранып та жатпастан қызыл шәйді өші кеткендей сораптап отырғанда көне

	телефон шыр етті.

	– Бұл мен ғой. Шыдай алар емеспін. Ертең демалыс.

	Үйдесің ғой.

	– Сіз, – деді де мүдіріп қалды. – Келсеңіз, бұлай келмеңіз.

	Аула... – деді де, сөзін айта алмай жұтып қойды.

	– Иә, иә... үйде бол. Есікті құлыптамай ашып қой.

	Қызыл шәй де жүрмей қалды. Күн ерте батты, бір-екі рет көк аспан күркіреп, қайта тыншыды. Ауладағы аспалы шамның жарығы астында төмен құлаған жаңбыр сондай сұлу көрінеді.

	Ауладағылар да үйге ерте кірді. Тек бірді-екілі басын газетпен бүркеп, бүрсең қаққандар мен «жаңбырдан қорыққан жігіт емес» деп, денеге сұғылған ине қызуынан ине шаншар жердің бәрін өзімдікі деп өрекпіген бозбалалар көрінеді.

	Есікті құлыптамай шынжырын ғана іліп, өзегін өртеген бір құпияның кілтін таба алмай томсарып жатқан Аяжан дабыр-дұбырдан басын шалт көтерді. Мұндай кездері қыз құрбысы Нәркез, сыныптастары Ерік пен Әкім үйге кеп, гитара тартып, думан боп жатушы еді. «Осылар мен жұмысқа шыққалы келуді қойды. Соларға кім екен жұмысқа шықпа деген? Қазіргі жағдайымнан хабардар ма екен?»

	Дабыр-дұбыр үдей түсті.

	– Сен, кикимара, өзіңе қара! – мынау Нәркес-Нариканың даусы. Шегіп алғанда осылай сөйлейді, былайша қой аузынан шөп алмас момын.

	– Сен, онан да жемқорлықпен күреспейсің бе! Мынау Әкім. Сен әкім болсаң, мен де Әкіммін, – оның да өзегін «ғасыр дерті» өртеп барады.

	Есіктің шынжырын ағытып, төмен қарай зымырады. Үшінші қабаттың басқышына оң аяғын салған күйі ентігіп тұрған таныс бейне кіреуке жарық астында жалынышты үнмен тіл қатты.

	– Мыналарға қой деші...

	– Тимеңдер. Бұл менің танысым. Аулақ жүріңдер!

	Аяжанның бала күннен бірге өскен достары бірауыз сөз айта алмай сілтідей тынды. Қолын созып, нән бейнені төртінші қабатқа қарай сүйрей тартқан Аяжанды көріп, кері айналған олар дүркірей көшкен киіктей әп-сәтте төмен түсіп кетті.

	– Таксимен келіп едім, ешкім көрмесін деп. Адасып әрең жеттім. Осы жер тыныш әрі шет. Орталықта көзге түсуге болмайды, әйтпесе думанхана деген жетіп-артылып жатыр ғой. Бірақ сені төменгі этажға ауыстырамыз. Ауыстырам қайтсем де. – Ентігіп әрең сөйлеп тұрған етженді еркек... «жаңағыларды бір» деп, қалта телефонын шығара бергенде Аяжан түймесі мен саны түгел қосылып кеткен төртбұрышты қолынан жұлып алды.

	– Олар менімен бір аулада өскендер...

	– Аулаң бұзықтау екен.

	– Олардікі дұрыс.

	Әкім жылт-жылт еткен жез түймелі көк костюмін шешті. Аяжан өзі тіккен костюмнің кейіннен қадалған жылтырақ түймесіне көзін сата бір қарап, еркек ұсынған киімді бұғы

	мүйіз киім ілгішке бипаздай ілді.

	Іле ас үйдің терезесіне жұдырықтай тас тарс етіп тиіп, суық жаңбырдан шытынап тұрған әйнектің қүлпаршасы шықты.

	Сынық терезеге көктемнің соңғы жаңбыры тырс-тырс тама бастады.

	– Ничего, сынса, салдырамыз, – деген еркектің ентіккен даусы естілді.





Бейкүнә қулық




	Өң мен түстің арасында осы бір кеселдің киліге кеткеніне Әлімбек әлі күнге таңғалады. Сап-сау жүрген жігіт еді, күздің саржағал күнінде башпайының тырнағын алмаққа еңкейе бергенде төбесі шым етіп, қайшыны тастай сап, тезірек жатын орныма үлгерсем деп аптықты. Сөйтіп жүріп, кереуеттің қырына маңдайын ұрды. Көзінің асты көгерді. Кешке артынып-тартынып жұмыстан келген жұбайы көгерген көзі мен шодырайып іскен маңдайын көріп:

	– Төбелескенсің бе?! – деді таңғалып.

	– Иә. Әруақтармен...

	Жұбайы «бұған не болды?» деп ішінен ойлап, шәй қамдауға кірісті. Әлімбек шытынаған шекесі мен көзінің көгін балаларына көрсетпеуге тырысып, жатын бөлмеден шықпады.

	Екі күннен кейін тағы қайталады. Төбе құйқасы шым-м ете қалды да, арғы жағын білмейді. Көзін ашқанда анадан жаңа туғандай болды. Жаңаша дүние, таңсық әлем. «Не болды?» деп сұрады. «Осылай болды». Құлаған жерінде бір тамшы қанның жұғыны жатыр. Денесі жүк түсіргендей делсал. Тартылған дене тас көтергендей ауыр тартып тұрады. Тілі удай ашиды. Қызыл тіл отыз екі тістің арасында қалып тістелгенде мыж-мыжы шығады. Кері шалқайғанда тілің әрі кетіп, тұншығып қалуың да ғажап емес. Ұстамалыға әккі болғандар ондайда шүберек тістеп қалады екен. Езуінен аққан қан төсекте, әйтпесе қара жерде ешкім ескермейтін елеусіз ескерткіштей боп жылтырап жатады.

	Көшеде де қалды. «Автобустың отырғышына маңдайыңызды ұрғанда әрең ұстап тұрдым», – дейді жүргізуші жігіт. Ол өтірік айтпайды, қарап тұрған ауыл жұрты да куә. Күрек тісі де мұқалды. Қатты тістенгенде бір-бірімен айқасып, кетіліп қалды. «Мейлі, бала-шағам көрмесін, көптің көзіне түспейін, пешенеме жазылғаны да» деп жүріп, жұрт көзіне қалай түскенін өзі де білмеді. Шілденің шіліңгірінде қауындықтың қақ ортасына ванна қойып әрі қарауыл, әрі салқын суға малынып, өткен-кеткенді ойлап, алыс Алматыда нанның бағасы бір күнде жетпіс теңгеге көтеріліп кеткенін түсіне алмай қамығып отырғанда, әдеттегідей төбе құйқасы шымырлап, жан даусы шықты. Ұрылардан қауын қорыған қарауылдың ащы айқайын естіп, әйелі жүгіріп келгенде, «сенген қойы» астауда салқын суды шалпылдатып, бұлқынып, барып-келіп жатыр екен.

	– Не ойлап едің? – деді есі кіргесін қан аралас суды арыққа ағызып тұрып.

	– Не ойлаушы ем... Алматыда нанның қымбаттағаны сыпсың етіп санама кіріп кетіп еді. Сондағы баланы ойлап...

	– Ойлама ондайды. Елдің тағдырын шешетін сен емес. Тек жақсы нәрселерді ойласайшы. – Әйелі абыройын жауып, иықтап алып кетті.

	– Маған қатты қуануға да болмайды. – Ол «Ұлылар немен ауырады?» деген кітаптан оқығанын айтты. – Ойсыз, түйсіксіз жүре алмаспыз. Бүгін Таиландта Піл күні аталып өтуде. Мен болсам...

	– Тектен-тек шаршама. Саған шаршауға болмайды. Пілде жұмысың болмасын.

	– Жұрт сияқты екі сөйлеуге де болмайды. Заманның ағымына да ілестірмеген кесел болды бұл.

	– Ағымды қайтесің. Амандығыңды ойласайшы...

	Ол үнсіз бас изеді. Елуден асқасын әйелдің ығына жығылу еркек үшін жазылмаған ереже секілді. Онсыз да ешкімнің нанын алдап жеген жоқ, тек алданғандарға ара түсумен жүрген пақыр Әлімбек қояншық деген ұстамалы кеселдің уысына осылай ілікті.

	Қазір кесел көп. Жастар жүректен кетіп жатыр. Астанаға шенеунік боп барған құрдасының бірі диванда отырып, бірі кеңсесіне кіріп бара жатып жөнеп кетті. Алдампаздау тағы біреуі намазға жығылып, жайнамазға маңдайын тигізіп жүр еді, жүрелеп отырған күйі ол да кетіп қалды. «Бейшараның күнәсі көп еді, жайнамаз жанын жәннатқа жіберер ме екен?» деп ойлады Әлімбек қабірдің басында тұрып. Ит өлген жерден әкеп ауылға жерлемекші. Әне, қабірге түсіріп, ләқатқа кіргізді. Қазір-ақ ләқат аузын кірпішпен қалап, бекітіп, топырақ үйіп, молдекең боздатып Құран оқып, қырық қадам жерге барып тағы да Құранға бас иіп, сосын сүйекшілер марқұмның шыққан шаңырағына келеді. Одан арғысы белгілі. Әйелі тырнағымен бетін жыртады. Жетісі, қырқы, жүзі, жылы. Сосын қара ту жығылып, жас болса, әулеті рұқсатын береді. Арығы тартылып, айнаның алдында тұрудан күдер үзген тоқтасқан тоқ көңіл болса, бала-шағаны жәутеңдетпейін деп жанын салып, жесірдің күйін кешеді.

	Міне, мәйіт ләқатқа берілді.

	– Біздікі Путинге үшінші рет Президенттікке түс деп сөз салды. Ол үндеген жоқ. Жігіт қой, – деді құрдасының ауданнан келген әнебір тақия киген жекжаты көр басында даусын көтеріп саясат соғып.

	– Олар Кәнстутсияны құрметтейді. Орыстың аты – орыс қой, – деді таяқ сүйенген шал одан қалыспай.

	Бұл киліге кетті.

	– Саясат соғатын жерді тапқан екенсіңдер. Бар, баспасөз клубына барып айтыңдар.

	– Мына қояншық не дейді-ей! – сөз бастаған тақиялы сұқтана қарады. Кеселін бетіне басқан бірінші адам.

	«Е-е, біледі екен ғой». Әлімбек жүрелеп отыра қалды. Көптің көргені – бір рет шыққан ащы айқай мен езуінен аққан бір тамшы қан. Боз топыраққа шалқасынан түсті. Ол мынау кірлі дүниеден құтылып, бір өзі ғана білетін таңғажайып әлемге тағы да тартып кетті.

	– Су себіңдер!

	– Су қайда бар?

	– Бір өлікті көміп бола алмай жатқанда... – бұл да тақиялының даусы.

	– Саясатта нелерің бар еді. Ол мұндайды сүймейді ғой.

	– Сол сүймейді деп аузымызды ашпаймыз ба...

	– Үйіне апарыңдар.

	Дені саулар мәшинеге салып үйіне әкелді. Саясат, тұрмыс, күнкөріс араласқан күбір-күбір сөз соңынан еріп келді.

	Әлімбек таң атқанша оянбады. Таң атқасын әкесімен немере әулеттің үлкені Сәлімқожа елге хабаршы жіберді. Жаңатұрмыста тағы бір арыстың көзі жұмылды деп төрт көшеге шақыртушы шықты.

	Қатарға тұрып, құшағын ашып көріскендерден ешкім де өкіре жылап, емешегі езілмеді. Ауылдастың ішіндегі ауыздысы Абызбай «Алдынан жарылқасын» айтып болып:

	– Өзі өткір жігіт еді, – деді.

	– Кері сиетін қылықтары да көп еді. Көрдік қой, – деді он жыл отырып келген Жұмақан.

	– Тәйт, әруаққа тіл тигізбе!

	– Ішіндегі қыжылы бірге кетті, – деп Абызбай айтқанынан қайтпады.

	Мұсылман салты бойынша күн сәскеге тақағанда әлгі бір күн бұрын көз жұмған құрдасының қасына қоңсы етіп Әлімбекті де қойды. Тағы да бейіт басынан аяқ созып санаған қырық қадамның соңы үйге кеп тірелді. Жұбайы: «Кеселіңе дауа қонбай кетті-ау», – деп аңырады. Онысы – бұл кеселге қасқырдың өтін ішкізсе, жыланды қайнатып сорпасын берсе, тіпті ағын суға лақтырып, қатты қорқытса, «сен көр, мен көр» айығып кетеді дегенді естіп еді. Соған қол қысқалық жасап, «аяқты тұсаған заман-ай» дегенді аһ ұрып айтқаны еді. Үйге алып келгенде: «Құрдасын көміп жатқанда ешкім ештеңе демеп пе еді?» деп сұрағысы да келді. Бірақ ол сауал абыр-сабырдың астында ауыздан шықпастан қосағымен бірге көміліп кетті.

	...Әлімбек көзін ашса, қап-қараңғы түн. «Көрдей қараңғы деген осы екен-ау. Өзім де көрде жатырмын ба, немене өзі?! Е-е, жиырма төрт сағатқа жеткізбей суға төндіріп жіберген екен де. Ай, надандар-ай, ең болмаса тамырымды ұстап, жүрегімді тыңдамай ма? Осылар айтары бар адамды көміп тастауға құштар-ақ. Жоқ, мен өлген жоқпын, тірімін. Мен бұл жерден шығамын. Әлі-ақ тірілердің зәресін аламын. Көрден келген періштені көргенде олар қайтер екен? «Не жаңалық бар?» дегенде, не дер екен?» Әлімбек өзін ораған кебінді жәймен шешіп, төрт бүктеп, қолтығына қыстырды. «Әлі керек болады. Ауылға тыр жалаңаш барғаным бала-шаға мен келіндерден ұят. Жеңгелерім онсыз да ынтық». Ләқатты бекіткен қызыл кірпіштерді жәймен алып, оң жағына қойды. Отырып көрді. Басы көр төбесіне сәл ғана тимейді. «Жауап алғанда тік отырғызып алады деуші еді. Мынау биік қып салған төртбұрыш – жастығым». Сары топырақ сыздау екен. Көктемнің күні де ызғарлы. Жуанның жіңішкеріп, жіңішкенің үзілер шағы ғой. «Менің де үздігіп кеткенім осы өлара шақта көнбістік көрсете алмауымнан». Бұрын көрге мәйітті берерде төніп тұрып ойға шоматын: «Үш адам, қолына үлкен жерден хабар үзбейтін рация ұстап, беліне шоқпар байлап, противогаз киіп, ләқаттың қасын қуыс қып бірге көмілсе. Мүңкір-Нәңкір кеп өліден жауап алғанын көрсек, сөздерін естісек, қиянаттың жауабына қанықсақ. Егер бізді байқап қап: «Мұнда неғып тұрсыңдар?» деп дәп қылып жатса, рациямен үлкен жерге хабарлап, көмек сұраймыз, шоқпарды пайдаланамыз. Бірақ, Мәңкір-Нәңкір мен сияқтыларға тиісе қоймас». Міне, сол қиялы іске асып, ойламаған жерден ләқатқа өзі түсті. Тірілер суға төндіргенде де селт етпеген неткен төзім. Қояншық көкпен байланысты кесел деген, сірә, тегін сөз емес. «Көрерміз, бұл да бір көкейде жүрген ой еді. Кері шыққанша біреу-міреу келе қалса, жауабымды берермін. Ешкімнің нанын алдап жегенім жоқ, қайта студент кезімде қарны аштарға нанымнан жырып бердім. Сұрағанға «жоқ» деген жерім жоқ. Ал өзімді отырғызып кеткендер, о-о-о, жетеді. Олардың да жетіскені шамалы. Мынау жер астындағы қоңсым Құрманбек нәшәндік мілитса боп, жұрттың тауығына дейін қармап... Соңғы бір кездескенде:

	«Мұның не?» десе, «Жемқорлықты бастап отырған мен емес, жоғары. Біз соларға еліктейміз! – дейді мізбақпай. Сөйтіп, зейнеттің алдында ғана тәубесіне түсті ме, жайнамазға жығылып... өзі жемқорлықпен күресетін аудандық комитеттің мүшесі болыпты. Мейлі, кетер жеріне кетті ғой. Бұл енді неге хабарласпай жатыр екен? Неге шыңғырған даусы шықпай жатыр екен? Әлде қазан қайнамай жатыр ма?» Құрдасының берген жауабын тыңдамаққа қанша ынтықса да, ол жақтан ләм деген үн шықпады. «Мүңкір-Нәңкірдің кезегі жетпей жатқан шығар. Қазір жер үстінде шалқып басып, жер астында Періштені айналып кете алмай шыңғырып отырып шындықты айтатындар да аз емес шығар». Жармадағы бос топырақты қос уыстап өзіне қарай тарта берді. Аяқ жағынан бастап мұқият тастаса, ләқаттың іші толып кететіндей түрі бар. Көрге жабысқан бос топырақ іші қуыс ләқатқа қарай оп-оңай сусып жатыр. Бірақ, алақанға мұздай тиген жер ырысы көктемнің ызғарын еске салады әрі түн баласына май топырақ та, Қызылдың құмы да суықты бойына сіңіріп алады. Көрдің жартысы сары топыраққа толды. Алақаны мұздай қатып, саусағы икемге келмей, тырнағының көбесі сөгілді. Өсіп кеткен тырнағының асты қап-қара боп домбығып, удай ашыды. Кебінін топырақ-жастығының үстіне жинап қойған жалаңаш адам жанталасып, көрден шығудың қамын жасауда.

	«Тіршілік неткен тәтті едің, жер беті неткен сұлу едің. Сенің қоп-қою түніңнің өзі көрмен салыстырғанда сүттей жарық екен-ау. Жұлдыздар самсаған төбеңнен төнген аспан қандай әдемі. Екеуінің арасында жер бетіне жетер жұмақ жоқ екен. Мына қуыстың ішінде Көрұғлы дүниеге қалай келді екен? Құл-Қожа-Ахмет Ясауи бабам қалай шыдады екен тастай қараңғы өмірге? Оларда нысап бар. Пайғамбар жасына жетіп, нысабын тия білген пендені айтсаңызшы. Жер жарықтық нысапсыздардың пейілін көтере алмай белі майысып тұр, сонан ғой сілкініп-сілкініп қалатыны. Қарап отырсаңыз, ғарышқа ұшқандар да, айға қонғандар да нысап деген нүктеге тоқтап, шұқшиып көз салып, қасиеттен айырылып қалмаңдар деп айналасына айтып жүретіндей.

	Айға қонған Америка астронавты Мысырға барғанда азан шақырған дауысты құлағы шалып селк етіп, «Мына дауысты мен Айға қонғанда естіп едім», – деп, ақырында жер басып жүріп жынданып кетті. Жердің белі күнәдан қайысып тұр. Сондықтан мен секілділердің біразын айға ұшырып жіберіп пе, жоқ, тірідей көміп пе, әйтеуір, бір-бірімен салыстырып, сабақ боларлықтай бір күнәсіз қулық ойлап табу керек. Олар екі жақты да көзбен көру керек». Әлімбек қалтырап тоңа бастады. Үйіп қойған кебінін үстіне орап алды. Қос уыстап, сосын құлаштап тартқан топырақ ләқат ішіне түгел үйілді. Тартқан сайын жармадан сусып құйылып, өзін басып қала жаздайды. Ол ләқатты тастап, жармада топыраққа көміліп тұрып, «енді қайтсем де жер бетіне шығамын» деп тістенді. Төрт бұрыш сайдың бір шетінен сыртқа басы қылтиярлықтай саңлау іздеді. Қаққан қазықтың ұшы көрінді, оған «Әлімбек Сәлімқожаұлы. 1949-2008 ж.ж.» деп жазылары кәміл еді. Бұйырмады. Енді кеселден айығармын. Көр мен ләқатты көріп шықтым ғой, денемдегі делебемді қоздырар артықауыстың бәрін алып қалар». Сәл бұғып, тізесін бүккен сәтте төбесінен сау етіп құйылған суық топырақ мұздай су құйғандай жанын рахатқа бөледі. Тек көзін қоса жауып кетті. Сырықтай ұзын жігіт топырақтан басын қылтитып жарыққа шыққанда көзінің ашығанына да, отыз екі тісінің арасында шықыр-шықыр еткен топырақ дәміне де шамырқанбады, «уһ!» деп таңғы таза ауаны мейірі қанбастан сіміре берді. Шолпан жұлдыз сөнбей тұр екен. Топыраққа малшынған отыз екі тісін шықыр-шықыр еткізді. «Көрдің де дәмін таттық. Таң ата ауылға жетсем. Бір шақырым жер ғой». Жаны пәк, тәні топырақпен былғанған ол жүрелеп отырып Құран оқыды. Әуелі осы жерде жатқан әруақтарға бағыштады, Құлқуалланы үш қайырып, нәшіне келтірді. Сосын әкешешесіне, ағайын-туыстарына, ең соңынан өзінен бір күн бұрын көмілген құрдасы Құрманбекке арнады. «Талай алдап едің, не де болса әруақсың ғой» деп ақыретте бір күн қоңсы қонған құрдасын риза қылды. «Даусың естілмеді, бұ жақтың да аузын алып қойдың ба екен?» деп іштей келеке қылды. Ұстай шыққан кебінін қайта оранып, абыройын жапты. Кеше қара жер құшағына берген Әлімбек таң бозында тас жолға түсіп, ауылды бетке алды. «Бала-шаға көріп, зәрелері ұшып кетпесе» деді де, «Сиыр айдауға әлі ерте, мен кеңсеге жеткенше тұп-тура тоғыз болады» деп өзін-өзі жұбатты.

	Керағашқа шегелеп тастаған Иса Пайғамбар таң ата ізімғайым жоқ боп кетсе, Жаңатұрмыстың кеше көмілген Әлімбегі жалаң аяқ, жалаң бас жауырыны бүлкілдеп жолда келеді. Иса қалықтап көкке ұшып кетсе, бұл жердегілерден жауап алуға келеді.

	Ауыл әкімі күндегіден ертерек кеңсесін ашып жатыр екен, ақ жамылған ұсқынды көріп, үрпиіп тұрып қалды. Айқайлайын десе, даусы шықпайды. Ең қымбат әтірді себетін сәнқой Есенкүл жаны ләззат алатын иіссу иісінің қайда сіңіп кеткеніне қайран, оның орнына дүниенің лас иісі танауын қытықтап, аңырып тұрып қалды.

	– Есенкүл, аулың су емес, у ішіп отыр. Сенің қалтаңда қаржың бар, «ТАССАЙ»-ды тасып ішесің. Қаратаудың етегіндегі мөлдір бұлақтан құбыр тартамыз деп бөлінген қаржы қайда кетті?

	– Ол... ол ма?.. Әлі түскен жоқ қой...

	– «Ауыл жылдары» аяқталды. Ол енді қашан түседі.

	Осыны анықта!

	– Аһа... Анықтаймын...

	– Мешіт қайда? Мешіт соғамыз деп жинаған ақша қайда?

	– Мешіттің керегі жоқ деді ғой...

	– Кім?

	– Мәслихат пен өзім...

	– Аудандағы мешіті жоқ жалғыз ауыл боп қала береміз бе? Мәслихат екі ортада жүргеніне мәз. Алланың үйінен неге қашқақтайсыңдар?!

	– Жоқ... қашқақтамаймыз...

	– Бұны да анықта!

	– Аһа... аһа... – есі кіресілі-шығасылы Есенкүл кімге жауап беріп тұрғанын білмейді. Жүрегін басып, кеңсенің көк есігіне сүйеніп, жүрелеген күйі қимылсыз қалды.

	Әтірдің орнын алмастырған әлемтапырық аңқыған иіс әкім кеңсесінің алдында шөліркеп өскен сұрғылт раушан гүлдердің өн бойына біртіндеп сіңіп кетті.

	Салып ұрып екі жарым шақырым жердегі аудан әкіміне келді. «Ертелетіп жол жүргендер қар адамы ма, әлде шүберек жамылған үнділік пе деп ойлап қалар. Қонақ болса, неге жалғыз жаяу жортып барады?» Өз-өзінен миығы тартты. Аудан әкімі де орнында екен. Өзін көріп, сейфтің артына тығылған қағілез хатшы қыздың көзіне тура қарамастан киіп-жарып кіріп барды. Орысша оқып, тілі орысша шыққан, коммерциядан әкімдік саяси орынға сараптаусыз сарт ете қалған отыздың о жақ, бұ жағындағы сарыауыз жігіт бұны көргенде беталды:

	– Не?! – деді.

	– Ештеңе.

	Әкесі: «Балам ат міне алмаса да есек мініп жүр ғой» деп, қымқырумен қалтаға түскен тиын-тебенге мәз болушы еді, енді сол малтабар сары жігіттің маңдайынан төмен түскен қара бұлт мұрын ұшына жетіп, тұрып қалды. Бетінің бір жағы сары да, бір жағы түгел қап-қара. Есекке мінісімен Мәдениет үйін сатып ап, оның ішіндегі музыка мектебін жаптырып, домбыра мен қобыз үйреніп жүрген қаракөздер далада қалды. Ең сорақысы, ауыл клубтары жекешеленіп, ішіндегі кітапхана күресінге тасталды. Осыны көріп қалған Әлімбек біраз кітапты өрт құшағынан аман алып шықты.

	– Осылай кете бере ме?

	– Қой десе қоямыз ғой.

	– Мен айтып тұрмын ғой «қой» деп.

	– Сіз... сіз...

	– Мен көрден шыққан адаммын. О дүниенің кебінін киіп, бұ дүниеге келіп тұрмын. «Көрұғлыны» тыңдап па едің?

	– Көр деген не?

	– Тыңда, сонда білесің.

	– Үйге жете алмаспын... – Әкім жігіт тықыр басы топырақтан көрінбей қалған, екі көзі қып-қызыл ақ жамылған сұлбаның алдында бүкшиіп, «Жүрегім!» деп жылтыр еденге жалп ете қалды.

	Әлімбек әкімшіліктен жайбарақат шығып, ұзын арнаның бойымен тал-теректі тасалап үйіне қайтты. «Тас жолға шығып, мәшине ұстап, облысқа барсам ба екен? Оларға да айтарым – осы сөз. Онан да барсам, Астанаға бір-ақ барайын. Шенеуніктер қаласындағыларға «Неге қазақша сөйлемейсіңдер?» деймін. Бәрі сендерден басталып отыр, ел сендердің ауыздарыңа қарайды. 1991 жылы орыстар мен басқа ұлттар «Енді бізге күн жоқ» деп балаларын жаппай қазақ балабақшасы мен қазақ мектебіне беріпті. Алла алдымыздан жарылқап, сол бетімізбен кете бергенімізде. Бәрі керісінше болды. «Қазақша үйрен дейсіңдер, өздерің неге сөйлемейсіңдер?» – дейді басқа ұлт өкілдері. «Балық басынан...». Бәрі сендерге байланысты».

	Табанынан өткен сыз шым етіп төбесінен бір-ақ шығып келе жатыр. Бірақ тұла бойын мұздатқан суық жанына жағып, бір желөкпе сезімнің жетегіне ілескендей. «Жоқ, үлкен жолға шықпай-ақ қояйын. Ұстап алып қамап тастар, әйтпесе атып тастар. Бүгін-ақ мілитса кеп алып кетпесе. Ағайындарым бере қоймас. Сол ағайынның өзі көрсетіп жүрмесе. 37-де бізді қырып салғаны сол бірін-бірі ұстап берген алауыздықтың кесірі дейді. Ауызбірлігі күшті көрші өзбек біздей шығынға ұшырамаған. Мені соттай алмайды. Мен есепте тұратын қояншықпын ғой. Енді жазылам кеселімнен. О дүниенің төріне тірідей бір түнеп шықтым, маған ешкім тимеді, демек, жер бетінде мен секілді өмір сүргендерге о жақта да тимейді. Жарықтық, жер бетіне не жетсін! Тек адамдар имансыздыққа салынбай иба сақтап жүрсе ғой. Имандылар көбейсе, имансыздардың беті күйіп, өзінен-өзі азаяр еді.

	Өзінің бұрынғы бір күнәсі – аздап ұрттап қоятын.

	– Сізге ішуге болмайды, – деді емдеуші дәрігер әйел.

	– Қалай ішпеймін, Мәзімбаев бір негрді ұрып жықса...

	– Сіз сияқты эмоциональный адамдар қоғамға қауіпті. Есепке алып қоямыз... – дегені де есіне түсіп келе жатыр...

	«Болар іс болды. Не де болса басқа салғанын көрерміз».

	...Езуінен аққан қан аралас көбік құрғап қалыпты. Бұл – үйреншікті көрініс.

	Бұлқынып, сілкініп ұшып тұрды. Жиырма төрт сағат естүссіз жатқан қояншықтың бейкүнә қулығын өзінен басқа ешкім де білмейді.

	Жұбайы иіс шығарып, әруақтарға Құран бағыштамақшы. Сілкініп оянған ол жиналып қалған жұртқа «Не жаңалық?» дегенде, кеше құрдасының қабірі басында самбырлап сөйлеп, өзін көрсетіп тұрған тақиялы:

	– Медведев сайланды, – деді бұған тесіле қарап. – Біз бірінші боп құттықтадық.

	– Әйтеуір, жалтақтамасақ болды да, – жата қалып, екі көзін тарс жұмып, қараңғы дүниеге қайта сүңгіді.

	Езуінен қанды көбік ағып жатыр. Бұл – үйреншікті көрініс. Қояншығы көз ұялар ыңғайсыз көрініс пен жанға тиер жаман сөз естісе ұстайды. Кілең көңілді көріністі айшықтап алға тартып, құлаққа жағымды жақсы сөзді кім тауып айта берсін. Бұған өмір шіркін көнбейді. Үй-іші, балашағасының әбден бойлары үйренген. Қоғам көпшіліктен тұрады. Көпшілікті үйрету – қиынның қиыны.

	Ең жаманы, тілін тістеп, шайнап тастайды. Үш күн бойына удай ашып, аузын басып жүреді. Қызыл тілің домбығып ісіп, айтар сөзіңді айта алмағаннан өткен кемдік жоқ екен.

	Кесел ғой.





Алаңдағы айқай




	Әскерден қайтқан қандай рахат! Екі жыл жер тепкілегенің әп-сәтте естен шығып, екі бүйіріңнен жел есіп, екі иініңнен демалып, «мен дембілмін» деп үйге бір қап желді арқалай қайтасың. Осындай «дембілдің» бірі Сүзбебай да Ленинградта бар қиындығы мен қызығын өткізіп, елге қайтқанда Мәскеуге соғып, Қызыл алаңды көруді алдына мақсат етіп қойды. Бұл ішінде атой салған арманы еді. Әскердің қиындығы үш ай «учебка», алты ай «молодой» боп еден жуып, «дедтердің» тапсырмасын мүлтіксіз орындау болса, қызығы – осының бәрі бір жарым жылдан соң өз басына кеп, «дед» боп мамырлап жүре алмай қалды. Уақыт – сынап деген осы екен. Өзін таңғалдырып, көзін ашқан ең бір кереметі – мұрсат алып, кәрі қаланы аралап, тамашалау болды. Эрмитажды әлденеше көрді, сонда да бір түкпірде көре алмаған құпия-қызықтар қалып қойған секілді. Сондағы «Христосты сүндеттеу» деген картинаның алдынан кеткісі келмеді. Туғанына көп болмаған нәресте Христосты әкесі алдына алып, оташы сүндеттеп жатыр. Өздерін бірінші сыныпқа барар қоңыр күзде жатқызып қойып, Зікір қожаның шым еткізгені есіне түсті. Бұл бала үшін зор мәртебе еді. Етегі далаңдаған көйлекпен қызша киініп бір апта жүргенмен, екінші аптада өз тәніне өзі үңіліп, өмірге жаңаша бетбұрыс жасалғанын көріп, қатты масаттанған. Жол үстінде сөмке асынған сүндеттелген балалар көбіне сабақтың емес, соның болашағын сөз қылатын.

	Мәскеуді бір көруді армандап еді. Ұлы көсемге кіргізу сағат 10-да басталады екен. Өзі тегін. Оның өзі білім де, денсаулықты күту де тегін болсын деп кетті ғой, жарықтық. Қара-құра жинала бастады. Анау бес жұлдыздың астындағы дөңгелек сағат саңқ-саңқ етіп 10-ды соққанда тіп-тік боп қарауыл ауысып, көсемге қарай жұрт ілбіп аяңдай бастайды дейді. Өзі соның бірі боп ішке еніп, жарықтықпен бетпе-бет келсе. «Бетіне қарағанда қандай күйде болар екенмін» деп алабұртты Сүзбебай. – Көңілім босап, кемсеңдеп қоя бермес пе екенмін. Осынша нәрсені тірілерге жасап, өзінің өмірден ерте кеткенін ойлағанда... Қой, босқа әбіржи бермейін. Мен бұл жерде әншейін түкірген түкірікпін. Миллиондаған совет адамының бірімін. Тек сол үшін ғана көсеммен бетпе-бет келгелі отырмын» деп ойлап, сағат тілі тырмысып 10-ға бес минөт қалғанда аспанда ызыңдап ұшқан масадай бір ойыншық самолет пайда болды да, төмендеп-төмендеп кеп дәл қасына қонып, дөңгелегі Қызыл алаңның кедір-бұдыр қызыл кірпіш еденінде секеңдеп барып тоқтай қалды. Ішінен шлем киген бір уыздай жігіт шығып, бір нәрсе деп басқа тілде сөйлеп, қолын бұлғады. Ол немісше «Мен Гитлердің арманына жеттім» деп шаттана дауыстап тұр еді. Сол жерде жүрген бір-екі адам емпеңдеп, ентігіп қасына барды. Сүзбебай да жылдамырақ барып, спорт самолетті қызықтап қарай беріп еді, ұшқыш жігіт «Ком-ком» деп өзіне шақырып, немістердің свастика таңбасы бар ақ қағазға бірдеңелерді қыздың баласындай тізілтіп жазып қолына берді. Тағы бірекі адам қолтаңба алды. Сол сәт зу етіп қасына тоқтаған ақ «Волгадан» шыққан екі адам свастика таңбалы ақ қағаз ұстаған Сүзбебайды қолтықтап апарып мәшинеге отырғызып, алдында Дзержинскийдің шинелі сүметілген ескерткіші бар еңселі сұр үйге әкелді. Тергеу басталды.

	– Кімсің?

	– Әскерден қайтқан солдатпын.

	– Неге алаңда жүрсің?

	– Ленинді көрсем деп келіп едім.

	– Самолет қалай қонды?

	– Кәдімгідей. Мен білмей де қалдым.

	– Ұшқыш саған не деді?

	– «Ком» деді.

	– Сен бардың. Сосын?..

	– Сосын сіздер келдіңіздер...

	Свастика таңбалы қағаз қалтасынан табылды. Қолтаңбадағы жазуды өздері маман шақырып ежіктеп оқығанда Адольф Ескер деген адамның аты-жөні боп шықты.

	– Менің бір сауалым бар еді, – деді Сүзбебай тергеушіге сүзіле қарап. – Бұл өзі кім екен?

	– Сен кім деп ойлайсың?

	– Мен спорт самолетін ұшырып жүрген балалар ма деп ойлаймын.

	– Да. ПВО, ПВО! Советский ПВО! Аспанды емес, жерді күзетіп отыр, – деп тергеуші үстелді жұдырығымен бір қойып қап: «Солдат, қарның ашты ма?» – деді.

	– Ашты, азамат бастық. Айта алмай отыр едім.

	Ол қырлы стақан шәй мен бір тілім қара нан алдыртып, Сүзбебай жүрек жалғады. Сосын алдындағы түймені басып қап біреуді шақырды да, алдына сап айдап әкетті. Ол дипломатын алып қап, тыр жалаңаш шешіндіріп, торлы есікке кіргізіп жіберді. Кешке дейін отырды. Кешке тағы бір қырлы стакан шәй мен бір тілім қара нан әкеп берді. «Мұнысы несі, япыр-ау, – деп таңғалды ол. – Көсемді көруге бір-ақ аттам қалғанда, мұнысы несі. Кінәм не? Әлде біреуге ұқсатты ма екен? Мұндай да болғанын естіп, ішек-сілесі қатып күліп еді бала күнінде. «Күлме досқа» деген. Өйткені Мәкеңді, әйгілі ақын Манапты күнде көріп жүр ғой, оның әрбір қылығы көз алдында, әр сөзі құлағында жаттаулы ғой. Мәскеуде СССР халықтарының өнер фестивалі өтіпті. Ауылдан, Сыр бойынан атақты Манап ақын келіпті. Хрущевтің патша тағынан түскен кезі. Мәкеңнің үстінде зерлі шапан, ақ қалпағы басында, қала аралайын деп метроға түсіп, жер астынан шығып, не істерін білмей есеңгіреп тұрғанда. Екеу кеп қолтықтап ала жөнеледі. Дәл бүгін өзін алып кеткендей. Сонан тиісті орынға әкеп, қай қырынан қараса да, суреті түскен патшаның бейнесінен аумайды дейді. «Никита Ортаазиялықтарша киініп, қашып бара жатыр» деген «ЧП» хабардың шұғылдығы шалды «үш әріп» мекемесінде үш сағат шырылдатып ұстап, саяжайын тексерсе, Никита кәйіп боп жатыр екен дейді. Сөйтіп, совет азаматын жазықсыз «үш әріп» мекемесінде үш сағат ұстағаны үшін 300 сом төлепті дегенді естігенде, бала көңілмен Мәкеңді мазақтағандай боп ішек-сілесі қатып күліп еді. «Басыма келді. Мені кімге ұқсатты екен? Мен қара домалақ қазақпын. Мәкең сойып қаптап қойған бұрынғы патшаның өзі ғой». Ақша берсе, бас тартпас еді, үйдегі үйелмелі-сүйелмелі іні-қарындастарына сыйлық алып барар еді. Дипломатын ойлады. Онда сүйген қызы Сайлаукүлге алған «Полевые цветы» деген духи бар. Сол хош иіс танауына келгенде көңіліне біртүрлі желік бітіп, асыға бастады. Мынау қуықтай бөлмеде не отыра алмайсың, не жата алмайсың. Дөңгелек тесігі үңірейіп, әжетханасы танау астында тұр. Бәрінен де сорақысы – дәл көсемнің қасына кеп түнейін деп тұрғанын қарашы. «Көргенде ғой, көңілімді тоқ санар едім. Бірақ көсемнің қасында, алтыақ адым жерде түнеп шығу да екінің бірінің қолынан келе бермес» деп өзін-өзі жұбатты. – Осы менің кінәм не? Мені шынымен сотқа тартпақ па? Ленинге сенгенмен, соңынан ергендерге сене алмаймын. Екі жыл әскерде де жаманат тек қара домалақтарға қаратып айтылады. Терісі ақтар – періште». Ол тақтай орындыққа бір жамбастап отырған күйі мызғып кетті. Таңертең ерте есік сықырлап ашылды да, өзін қамаған сержант киімін берді. Қолына қара дипломатын ұстатты. Сөйтіп, кеше өзін тергеген тұздай көк көзді орыстың алдына әкелді.

	– Әлгі ұшқыш мына қағазды өзі берді ме? – деді тағы да кешегі қолтаңбасы бар тілдей қағазды көрсетіп.

	– Өзі берді.

	– Не деді?

	– Түсінбеймін ғой, десе деген шығар.

	– Ох, ПВО, ПВО! – деп тағы да тісін қайрады. – Құжатыңды қарап ал. Боссың, – деп күректей алақанын ұсынды.

	Дзержинскийдің ескерткішінің алдына барып, дипломатын ашып қарағанда сүйген қызына деп алған духиін таба алмады. «Ой, әкеңнің, жарымай қалғырлар» деп бір боқтады. Қайтып барып тергеушіден сұрағысы келді де, «бәлелі тесікке бармағыңды тықпа» деген, қойшы соларды» деп қолын бір сілтеді. Дүңгіршектен «Московский комсомолецті» сатып алды. Бірінші бетінде күні кеше Қызыл алаңда өзіне жадырап қарап, қолтаңба берген уыздай жігіт ыржиып күліп тұр. Неміс екен. Шекарадан байқатпай өтіп кетіпті. Тергеушінің «Ох, ПВО, ПВО!» деп үстелді тоқпақтауы Әскери Әуе күштері не бітіріп отыр деп, соларға көңілі толмай тісін қайрауы екен. Көзі тұздай көк болғанмен, жүзі жылы. «Шекара деген не, тәйірі. Адамның көкірегінде шекара болмауы керек» деп Сүзбебай газетті төрт бүктеп, дипломатына салды. «Пойызда жатып ап рахаттанып оқиын» деп, көңіліндегінің бәрі көрген түстей боп, әскерден қайтқан солдаттың желі денесін бунап, әкетіп барады. Духи сыйлай алмаса да, сүйген қызы көңілінің түкпірінде қол бұлғап тұр.

	***

	Сүзбебай әскерден кеп зоотехникалық-малдәрігерлік институттағы оқуын одан әрі жалғастырды. Бір күні елдің өмірінде саяси өзгеріс боп, республиканы басқаруға Ресейден келген Колбин деген ұлты орыс басшыға наразылық ретінде жастардың Желтоқсан көтерілісі бұрқ етті. Өзі бел ортасында жүрді. Болашақ мал маманы боламыз деп, айран мен сүзбеге тойып келген ауыл жастарының бір шоғырын бастаған Сүзбебайды сол күні-ақ апарып түрмеге тықты.

	«Қыздар, бұлай тоңып тұра бермей көше аралаңдар, әйтпесе бәріңді тиеп алып кетеді», – деген сөзін тыңдап тұрған біреу мойнына қойып берді. Мойындады. «Айтқаным рас, – деді.

	– Көтеріліс созыла түссін, жер жүзінің халықтары хабардар болсын деп армандадым», – деді. Бірден Мәскеуге, Бутырка түрмесіне ап кетті. «Қызыл алаңға қонған неміс самолетінің қасында боп ұшқыштан қолтаңба алған қауіпті элемент, кеңестік державаға бұрыннан қастығы бар» деген қылмыс мақамы Мәскеуден бір-ақ шығарды. «Осы менің пешенеме Мәскеуде қыдыруды емес, түрмеге жатуды жазған-ау деймін. Отанымыздың жүрегі маған келгенде неге жібімей қойды екен? Көсемді де көре алмадым. Алты адым жерде тұрып торға түстім. Енді көрмей-ақ қояйын. Екеумізде де көретін бет жоқ» деп түрмеде іші пысып жатып өзін-өзі әжуалады. Ұзамай сот болды. Этаппен салдырлатып әкеп Алматыда өткізді. Сегіз жыл берді. Оңтүстік Сахалиндегі орман арасынан бір-ақ шықты. Бес жыл отырды. Кешке кілең тұтқын теледидар көріп отырғанда тағы да Қызыл алаң көзіне оттай басылды. Қалың нөпірден табан астындағы қызыл кірпіш көрінбейді, бас – біреу, кісі аяғы – екеу, бастан аяқ көп, Қызыл алаңдағы жыбырлаған бит сияқты.

	– Мен дәл осы жерге қонған немістен бірінші боп қолтаңба алғам. Бір статьям осыған байланысты.

	– Қыртпа, – деді көп отырған орыс шалы. – Ол қазір Германияның ұлттық батыры.

	«Шынында, оны Мәскеу соттап, Германия алып кетті. Теледидардан анық көрсетті, сотқа емес, тойға келген адам сияқты – ақ көйлек, қара кәстөм, мойнында қымбат галстук. Біз болсақ тарақан мен биттің арасынан қасынып шығып, сот орындығында ебір-жесір боп отырдық. Оны халқы ұлттық батыр деп бағалап, түрмеден шығарып алды. Біздің институт ең болмаса мінездемені жөндеп бере алмады. Олар жоқтан бар жасаса, біздердікі бардан жоқ жасайды. О, Құданың құдіреті!» дей бергенде, алаңға сап түзеп келген танктің біреуі оқатарын барынша бұрып ап, Ақ үйді көздеп, гүрс еткізді. Ақ үйдің қабырғасы қақырап, терезесі салдыр ете қалды.

	– Бітті! – деп Сүзбебай атып тұрды.

	– Отыр! – деді орыс шалы. – Бұл кіріспесі...

	– Болды. Ақ үй бықсып, түтіндеп жатыр. Қызыл Алаң өртеніп жатыр.

	– Лениннің мазасын алды-ау, – деп орыс шалы езуіне темекі қыстырды.

	– Ленинмен жүздеспегеніме өкінбеймін, – деп, Сүзбебай жанын қоярға жер таппай дызақтай бастағанда әлгі танктердің люгі ашылып, солдаттар жұртшылықпен араласып, олардың шәйін ішіп, нанын жеп, жастар танкке шығып билей бастады. Ақ үйдің түтіні бықсып жатыр.

	Сүзбебай далаға атып шықты да, Сахалиннің қалың орманына кіріп, көкірегіндегі запыранды сыртқа шығарып, бар даусымен айқайлағысы келді. Бірақ қоршаулы зона оған мұрсат бере ме? Елу градус аязда ақ қарды сықыр-сықыр басып арлы-берлі жүрді. Алматыдағы өзі ұсталған алаң көз алдына көлеңдеді. «Алаңның бәріне қан төгілген. Біздің алаңда да талайдың тамшы қаны жатыр».

	Жанын қоярға жер таппай алып-ұшып барады.

	Сахалиннің елу градус қақаған аязын Шымкенттің шіліңгір ыстығындай мәнзүр қылатын емес.

	***

	Сегіз жылдың бес жылын отырып, әлгі Қызыл алаңдағы танкінің Ақ үйді барынша бұрылып атып, бұрқ еткізген оғының арқасында түрмеден ерте босап, бостандыққа шығып қайтып келеді. Иығында – қапшығы, аяғында – етік, үстінде – тұтқынның қара киімі. Билетті әдейі Мәскеуге алды. Тағы да Қызыл алаңды бір көріп, тәуелсіз алаңның келбетіне сүйсініп қайтпақшы. Әлгі оқ тескен Ақ үйдің де қабырғасына көз салмақшы – жаңа нәрсенің бәрін көрмекші.

	Таңертең ерте Новосібір пайызынан түскен бетте такси жалдап Қызыл алаңға келді. Баяғы дөңгелек сағат қыпқызыл боп тырс-тырс жүріп тұр. Бірақ Сүзбебай бұрынғыдай таңғалмады. «Мұндай сағат менде де бар, әркімнің жүрегі – өзінің сағаты. Жүрек тоқтауды білмейді. Мәскеу

	– Отанымыздың жүрегі» деп еміренгенде сол жүректің жылығаны шамалы. Мәңгі ұйықтап жатқан көсемнің де сөзін жерге тастамай, көсегемізді көгерткенін көрмедік. Енді мұндай сағат менің Желтоқсан алаңымда да ілулі тұрады».

	Таксиші артық ақшасын қайтарып еді, алмады. Керзі етікпен қызыл кірпішті басқан бетте бір уыс суық ауа көкірегін қытықтап, тамағын жыбырлатып, жөткіріне бергенде қатты айқай еріксіз аузынан атылып кетті.

	– А-а-а-а!

	Бір-екі аттағанда әлгі суық ауа жылымшы ауаға айналып, тамағын тексергендей бұл жолы барынша айқайлады.

	– А-а-а!

	Сол сәт Кремль сағатының тілі бес минөтті бір-ақ аттап, 10-ды соқты.

	Бұл үшінші рет айқайлағанда екі күзетші түкпірден жүгіре шығып, қолтығынан қармай ұстады. Осы сәт қапылыс болса да Кремль аумағын көзімен түгел шолып шықты. Ақ үй тұр зәңкиіп. Оқ тескен дуалы бітеліп, қайта әктеліпті. Бәрі бұрынғыдай, «сырт көз – сыншыға» өзгеріс байқалмады.

	Екі күзетші қалта телефонымен хабарласып, тағы да ақ «Волга» келіп, өзін ішінен шыққан екеуге тапсырды. Олар баяғы әскерден қайтқанда түнеп шыққан үйден аумайтын бір сұр үйге әкелді. Тағы да тергеушінің алдында отыр. Құжаттарын тексерді.

	– Статьяң белгілі екен. Неге айқайладың? – деді.

	– Өзім де білмеймін, азамат бастық. Айқай қалай аузымнан шығып кеткенін білмей қалдым.

	Тергеуші тағы біреуге телефон шалды. Іле жауап алды. Сосын екі қасының ортасы дір-дір етіп, ернін шүйіріп сөйлей бастады.

	– Бұрын да Қызыл алаңда болған екенсің. Аузың күймейді екен. Оңтүстік Сахалин қалай? Суық па? Ол – менің Отаным.

	– Отан оттан да ыстық қой, азамат бастық.

	– Жылы жағыңа қайт. Сенің айқайыңнан Қызыл алаң тітіркенді, – деп шірене қарады да, шыр еткен телефонға жауап берді.

	– Оңтүстік Сахалиннен қайтқан бұратана. Орта Азияға кетіп барады. Құжаттары дұрыс, – деп телефон құлағын орнына қойды. – Боссың. Енді бұлай айқайлама. Бүкіл Москваны ұйқысынан ояттың, – деп еркіндікке шыққан жігітке емекси қарады.

	«Апырмай, менің айқайым Қызыл алаңды тітіркендіргені ме? Мәскеуді ұйқысынан оятқаны ма? Ой, қазағым-ай, ә! Мынау өзі әкем сияқты әзілге иығын сұғып тұрған адам екен. Бұл жердегінің бәрі бірдей емес, ішінде адамдары да бар екен». Әлгіге разы боп сұр үйден шықты. Алдына айқасып жатқан қанжар секілді бірдеңенің таңбасы басылған мекеме. «Мынау баяғы әскерден қайтқанда алып келген мекеменің дәл өзі». Бажайлап қарап еді, алдындағы Дзержинскийдің мүсінін алып тастапты. «Темір Феликс барлық жерде тұрудай-ақ тұрды ғой. Оларсыз да өмір сүруге болар». Ол Қызыл алаңға тағы бір баруды ойлады да: «Жоқ, тезірек қайтайын. «Есің барда елің тап». Сүзбе-құртпен ауызданып, қолдың қою айранын сімірген тамақтан тағы бір айқай шығып кетсе... Қызыл алаңды тітіркендіріп, Мәскеуді ұйқысынан оятқаным жетер» деп Қазан вокзалын іздеді. Пойызға мінбей жатып, Желтоқсан алаңына жеткенше асықты. «Желтоқсан атын алғасын қандай болды екен? Бес жыл бұрын ұсталған жерім ғой». Тұтқыннан босағанмен, қара киімін әлі шешпеген Сүзбебай Мәскеудің көшесін аяқ ұшымен басып, тезірек Қазан вокзалына табан тигізсем деп, шыбын жанын шүберекке түйіп келеді...





Аяқ




	Күшән шарбаққа ілулі қызыл-күрең протез-аяққа қарап біраз тұрды. «Бұрын қанқызыл еді, жаңбыр мен қардың, жел мен құйынның астында бұның да бояуы оңа бастапты. Бояу өшпей тұрар деймісің. Бояудың аты – бояу, аяқтың аты – аяқ қой» деді ол күрсініп. Сосын осыны бір ұстап көрейінші деп, балдағын қолтығына қысып, қолақпандай қолын созып, шор алақанымен жәймен сипады. Қысса, уатып жіберетін қайраты бар еді, сол қайрат қой отқа да, суға да салған. Сонан ғой, екі аяқтың қадірін білмей үш аяқ боп, жерге өгей боп жүргені.

	Бір кезде ұлы Қайранбай қасына келді де:

	– Көке, соғыстан неге қаштыңыз? – деді жұлып алғандай.

	Өкініп тұрған шал көкірегін уатып жіберген бір тамшы қанына:

	– Басқалардан жанымды артық санап... қаштым, – деді сөз күтпейтін әдісіне сап. – Балам, осыны көміп тасташы. Тұрды ғой отыз жыл ілініп, көрінгенге көрме боп. Аз да болса серік қылдым. Темір аяққа мінгенше, қолтықтағы балдағым мың артық екен. Көрдім қызығын. Енді жерге барсын.

	– Қайда? Молаға апарып көмейін бе?

	Күшән жалт қарады. «Мен жындымын ба десем, балам өзімнен өтеді екен» депті ғой біреу. Мынау соның өзі емес пе? Бірақ мұның сөзінде жан бар. Мұндайды жан иесінің өзімен бірге көмбей ме? Осыған дейін... аттың басындай басымыз болса да соны ойламаппыз...»

	– Көке, қалай қаштыңыз? Неге қаштыңыз? Айтсаңызшы?!. Соғыстың біткеніне де отыз жыл. Енді ешкім алып кетпес. Бала-шағамызға айта жүрейік те, ең болмаса әкеміз соғыстан қашқан деп...

	– Жыртылып айырылып па?

	– Сізге жұрт оқ тиген деп жүр еді. Әнеукүні ауызашарда шалдардың «Күшән соғыстан қашқан, бәрі соның бәлесі» дегенін естіп қалдым.

	– Естисің әлі... – Күшән балдағын шымшып ұстап шалт бұрылды. – Естіген екен ғой. Өзім қандай болсам, балам да сондай.

	...Соғыс басталысымен, Қызылтаңның бір топ жігітіне шақырту келді. Екі ай атысып-шабысуды үйреткен соң қырғынның бел ортасына салды. Қоңыр күз. Сол түні окопта көз іліндіре алмады. Қасындағы ауылдас әрі туысы Қантайға:

	– Осы соғыс дейтін соғыс жоқ, қайда атып, кімді өлтіріп жатқанымыз белгісіз, қашайық, – деді.

	– Қайда қашамыз?

	– Ауылға.

	– Онда не істейміз?

	– Қамысты паналап, мал бағамыз. Мына жерде қоршауда қап, тұтқынға түсіп, немістің шошқасын бағып босқа қор боламыз.

	Қантай да қостай кетті.

	– Қалай қарай?.. Елді қалай табамыз?

	– Теміржолға қарай. Маған ерсең болды...

	Екеуі окопқа бір түнеді. Қырық бірдің суық күзі, тек шегіну, қай майданда соғысып жүргені беймәлім. Екеуіне бір мылтық. Ажалды өлсе, ажалсыз ие боп қалады.

	Таң атқасын Қантай былшық көзін уқалап:

	– Қашпай-ақ қояйық. Түнде түсімде Ыбекең (әулеттің үлкені): «Қашпай-ақ қойыңдар. «Көппен көрген ұлы той ғой», – деді.

	– Түс – түлкінің боғы. Олар бата беріп шығарып сап, шәй сораптап отырып қара қағаз күтеді. Немістің шошқасын баққанша, елдің малын бағайын. Мен күн бата жоқ болам.

	– Елге сәлем айт, – деп Қантай қала берді. Сонан қайтып тілдескен жоқ.

	«Тауарныйдан» «тауарныйға» мініп, қызыл вагонга жабысып жүріп бір айда елге жетті. Келген күннің ертеңіндеақ ағайын боп жүрген бригад Масақ аудандық НКВД-ге хабар жеткізіп, айдап әкетті. Сөйтіп, айып батальонының құрамында алғы шепке салды. Майдан бұрынғыдан гөрі сәл есін жинапты. Әредік шабуыл бар. Бірақ алға тек айыптыларды салады. Алғашқы шабуылда-ақ танкінің снаряды тізеден тиіп, аяғын жуан саннан кесіп тастады. Жарты жылда елге оралды. Протез-аяқ киді. «Темірден таяғым артық» деп оны қораның басына қып-қызыл ғып іліп қойды. Күн сәулесі түскенде аспанға қараған протездің табаны жалт-жұлт етіп, біресе қызыл, біресе көкшіл түске енетін. Балалар ойнап жүріп жақын келгенмен, ұстауға жүректері дауаламайды. Енді серігімен қоштасып, көмейін десе, өзінен жаралған бір тамшы қаны «Бұны бірге көмеді» деп қырын қарап тұр. Осыны ешқашан ойламапты. «Қандай әңгүдікпін» дейді. Өмір бойы масыл боп жүргеніне мажығып қалады. Қитұрқы сөзді көп айтып, желдей ессе де, көңілі қаяу екені көрініп қалады. Жұрт жер жыртып, егін салып жатқанда бұл күн бата балдағына сүйеніп, есекке ырғып мініп, балабақшаның қарауылдығына кетіп бара жатады. Қара жердің көбесін сөгер уақытта төрт қабырғаны күзетіп жатысы анау. «Жерді дұрыс баспасаң аяқ та сені аластайды екен-ау» деп өзінің үйреншікті төсегіне кеп жатты. Енді күн алаулап батқанша күтеді. Отыз жыл күтті күннің батуын...

	«Енді өз күнім қашан батар екен? Сонда темір аяғымды қасыма алып, біржолата жатар едім» деп Күшән, әйтеуір, ұйықтаған боп көзін жұмып, оң жамбасына аунап түсті. «Күткен қандай жаман. Қазір күнді күтсем, бақшаға барып таңды күтем. Жұрт түнде Отанында, таң атқасын қотанында... Жұрттан бөлінбеу керек екен. Жаманның ақылы...». Күшән өткеніне өкінгендей боп жатыр. Бәрін бүлдірген баласының сауалы ғой.

	***

	«Қайранбайдың аяғын комбайн жеп қойыпты» дегенді естігенде Күшән: «Осы не деп міңгірлеп тұр» деп көршінің баласының сөзіне түсінбеді. Сосын жеңгелей алған кемпірі Батырау кеп: «Балаңның аяғын комбайн жеп қойыпты, – деді. – Бір үйге бір ақсақ аз еді», – деп майдалап кетті.

	«Осының аузы жаман». Ешкім тимегесін байы өліп, жесір қалған әйелді екі баласымен қайнысына қосқан. «Енді қайтеді екен?!» деді таңғалып та, таңғалмай да. «Қайтсін. Сен сияқты ақсақ боп қалады да. Өлгенше бетіңе басып өтеді. Қойныңдағы қатының шұбар жылан» деп опынды ақсақ Күшән. Өзінен жаралған қанының басы екеу боп, немере сүйсем деп армандамай ма кім болса да. Соның бірі өзі еді. Сол арманым орта жолда күлі көкке ұшқан жоқ па деп опынды. «Оған кім тие қояр екен, соғыс кезі емес. Ол кезде қатын-қалаш аяқ-қолы жоқ еркекке зар еді. Есектің өзі қатын көрсе ақыратын» деп бірге ілесіп жүретін қитұрқылығы тағы да беліне жармаса кетті. «Бүгінгінің қыздары ақсақ түгіл, сауды адамсынбайды». Күшән қиналып жатыр. «Кеше аяғымды көме ғой дегенде, көмбеді. Бәле-жаланың бәрі сол аяқпен кетер ме еді. Әкенің тілін алмаған бала – бала емес. Ол да өзім секілді қисық. Әкесі қандай болса, баласы да сондай. Жөніңе жүр, сөз тыңда деп үйреттім бе екен өмірі. Қырық бірде Қантайды тыңдағанда осылай ақсақ боп қалар ма ем?»

	Бұл кезде наркоздан кейін көзін ашқан Қайранбай өткенін еміс-еміс есіне түсіре алмай алаңғасар күй кешіп жатыр еді.

	...Комбайншының көмекшісі. Дала кемесі жайқалып өскен сары егісті орғанда қалқып жүзіп келе жатқандай. Бункер үстіндегі Қайранбек көзіне қара көзілдірік киіп, жан-жағына жаны толқи көз тастап, бұл өмірге тек өзім деп қарап, мектеп бітірген көкірегі жарылып кетердей боп тұрған. Сөз тыңдай қою қанында жоқ, үлкенді сыйламай қалмайды, бірақ қарсы сөз айтып, қисық жүру дағды боп кеткен. Тізгін ұстаған аға іспеттес бас комбайншы темір сынып қалғанда жұмсай қалса, зығырданын қайнатып әрең барады, «алып кел» десе, «Мен алып келмей сіз алып келесіз бе?» деп ернін шүйіреді. Қазір түс әлеті боп қалды. «Ыстық ішіп кеп, бүгін комбайн жүйткіп тұрғанда бір тоқтамай орақ салайық» деп еді, «Сіз бара беріңіз, соғыс кезі емес қой, барармын», – деп биіктен түспеді. «Апырмай, әкесінен аумай қалғаны-ай. Күшәннің қара қағазы қалың көшірмесі ғой» деген де қойған. Бір кезде комбайн жақтан даланы басына көтерген шыңғырған дауыс естілді. Атып шыққан бас комбайншы қалпағын басынан алып, бүгіліп қол бұлғап тұрған Қайранбайды көрді. Екі өкпесін қолына алып жүгірген бойы дала кемесіне келді. Алып кеме оталып тұр. Күріш жиналған бункердің іші қызылала қан. Тарылдап оталып тұрған комбайнды өшірді. Көмекшінің оң аяғы бункердің түбіндегі машина қорабына дән айдайтын болат спиралдардың арасында кептеліп қалыпты. Керзі етік аузын арандай ашқан болат спиралдардың көмейіне түскенде тұмсығын қақшып қап кеміре жөнелген. Ұсақ дән әрі жүрмей кептеліп қалғанда шалдуарлыққа сап әлгі жерді тепкілесе керек. Дән аяқтың астына түспейді, егін еркелікті көтермейді, дән мәпелегенді сүйеді. Ол – нан ғой. Сермелген аяқ кесірлі жерден шықпады. Инженер темір кесетін электрдәнекерді әкелгенше қызыл дән қызыл қанға боялды. Жігіт талықсып кетті.

	Көзін ауруханада ашты. Адамның аяқ-қолын кесерде оның рұқсаты керек, өйткені аяқ-қол – оның көрге бірге көметін он екі мүшесінің бірі. Онан айыру жан иесінің еркімен болады.

	«Аяғыңды кесеміз!» дегеннен-ақ жігіт «Жоқ, жоқ!» деп жанталасып, еңкілдеп егіле бастады. Қарсылық көрсеткен айқайдан көне қыш аурухананың қабырғасы тітіркенді. Жігіт бір жылдан соң әскерге кетер күнін ойлап жылады. Гүл ұстап, қол бұлғап шығарып салған қыз-бозбала екі жылдан кейін де осылай күтіп алады, кеудемді темір белгіге толтырып қайтам деп армандайтын. Ол әредік естіп қалар «Әкесі соғыстан қашқан» деген сөзді соғыссыз мамыражай заманда екі жыл аяғымен жер тепкілеп сапта жүріп, жауынгер боп жуып қайтсам деп те армандайтын. Екі жылдан соң жайраңдап келіп әкемді көрсем, сонда оның да көңілі жеңілдеп, жұртқа мақтанышпен қарар еді дейтін. Бірақ әкесі бір де бір рет «Қатарыңнан қалма, әскерге бар, Отаныңды қорға» деп айтпапты. Осындай бір-бірімен кереғар ойлар басын ауыртқанда қатты бір шыңғырып, тағы да талықсып кетті. Тобыққа дейін кемірілген аяқты тізеден кеспесе болмайды. Жылауын қоймаған жігітке оташы даусын көтеріп, қатты зекіді.

	«Жетеді! Сенің аяғыңды комбайнға жегізген мен емес!» Жігіт ұйықтататын дәрі салмай-ақ талықсып кетті. Оянғанда тізеден төмен шолтиып ораулы жатқан оң аяғын көрді. Осының бәрінің қалай болғанын еміс-еміс есіне түсіре бастағанда ойлағаны:

	«Кеше әкемнің тілін алғанымда... сол соғыстан қашқан аяқты апарып көміп тастағанымда... бәрі сонымен кетер ме еді. Әкеме ақыл айтып... ол да айтқанын зорлап істеткенде, қолым таза, көңілім жеңіл болар еді. Сонан бері екі иығымды зілбатпан күш басып, көтере алмай жүр едім, енді мүгедек боп жеңілдеп шыға келдім». Медицина ережесі бойынша денеден аласталған мүшені иесіне әкеп көрсетеді, тіпті алам десе, хаттама толтырып қолына береді. Қайранбек оташы әкелген он сегіз жылғы серігі – қансөлсіз, башпайы жоқ, тобыққа дейін жемірілген аяғын көргенде тағы да өкіріп жіберді. «Алмаймын» деген қолхаттан кейін оташы жаралы аяқты күл-қоқыс салғышқа лақтырып тастады.

	***

	Ауруханадан протез аяқпен шыққалы әкесінің қасында жатады да қояды. Екеуі де – бірінші топтағы мүгедек. Әкесіне Ұлы Жеңістің отыз жылдығына орай колхоз сыйлаған қабырға сағаттың ортасындағы дөңгелек тесіктен сағат сайын қара торғай «Гө-көк!» деп мойнын шығарып, белгі береді. Әулекі дауыстан әбден мезі болған әке қара торғай басын қылқитып «Гө-көк!» дейтін заматтан жарты сағаттай бұрын балдағына сүйеніп, тапжылмай күтіп тұрып, тура түскі 12-ні көрсетіп, майдангерді мазақтағандай боп мойнын шығарғанда, балдақ ұшымен мыжып жібергенде мойны салбырап, қылжиып қалды. Бірақ сағат тырс-тырс етіп жүріп тұр. Өзінің соғысқа барып, соғыстан қашқан кезімен анау бүктетіліп жатқан жарымжан баласының жастық шағын салыстырады. «Біз оқтан қаштық, тұтқынға түсіп, құл болғымыз келмеді. Бұлардікі не? Бейбіт күнде темірге аяғын тығып, бәлелі жерге бармағын сұғып...

	Кеше әскерге кететін сыныптастары қоштасуға келгенде есік алдына дейін шығарып сап, балдағын шошаң еткізіп, құйрықтарынан түртіп-түртіп жіберді. Жарымжан боп жатса да қитұрқылығы қалмайды».

	Бірінің жұбайы, бірінің шешесі келді айран алып.

	– Екі ақсақ жатырсыңдар ма? Мә, айран ішіңдер. Қосағының құлағы үйренген, баласына тосаң естілді.

	«Шешемнің табалағаны ма?!»

	– Көке, мен мынаны кимей-ақ сіз сияқты балдақпен жүрем, – деп Қайранбек протез-аяқты шешіп тастады. – Етіңді қажап, жаныңды көзіңе көрсетеді екен. Сіз неге темір аяқпен жүрмеді десем...

	– Менен неге екі елі биік тумадың. Немен жүрсең, омен жүр. Қасаңмен жүрсең де...

	Баласы тізеден төмен байлап тастаған қып-қызыл аяқты бір қолымен ұстап, балдаққа сүйеніп сыртқа кетті. Шойнаңдап бара жатқан баласының қолына қарап: «Менікі де осындай қыпқызыл еді. Ол 42-жылғы қызыл қырғынның кезі еді» деп ойлап кетті. Қайранбек шойнаңдап барған бетте табаны көкке қарап, жел мен су мүжіген темір аяқтың қасындағы бос шарбаққа су жаңа протез-аяқты қонышынан сүңгітіп жіберді. Бірі бояуы өшкен, бірі нарттай қызыл екі аяқ табаны бұжыр-бұжыр боп Көкке қарап қатар тұр. «Тұрсын, жерді жер деп баса алмаған екі аяқ қатар тізіліп. Аяқ та адамды ниетіне қарай алып жүріп, ниетің бұзылса, адамнан қашқақтайды екен». Баласының қыжылы бар. Кімге екені белгісіз. Бұрын ілінген аяқтың бояуы оңып, табан бүдірі кете бастағанмен, «1942 г.» деген жазу бадырайып көрініп тұр. Басқа ештеңенің белгісі жоқ. Отыз жыл кейін ілінген қасындағы аяқтың табанына «42 размер» деген жазу желімделіпті. Өкшеден басталған алау таңбасын көргенде Қайранбектің сау аяғы сыздап кетті. «42-жылы жасалған аяққа неге таңба салмады екен. Бұл да бүгінгі күннің көп белгісінің бірі шығар» деп білмейтін нәрсеге бас ауыртқысы келмеді. Шойнаңдап барып артына қарады. Табандағы алау аяқ ұшына жетіп, шарбақ қораны өрт шалғандай боп көрінді. «Мен мұның қонышына газет тығып кет» деймін хат тасушыға. – Әскерден келген хат-хабарды осы қоныштан аламын» деп көңілін демдеді. Қайтып әкесіне келді. Әкесі болса басы салбырап қылжиып қалған қараторғай-сағаттан көзін алмай жатыр. Баласының балдағы шошаң етіп есіктен кіргенде қарағысы келмей теріс аунап түсті.





Нртеңгі күннің елесі




	Күн – жұма. Мұсылманның ең қайырымды күні. Жеңіл күн. Мұның бәрін Бекарыс бір мұсылманнан кем білмейді. Біле тұра, Алладан иман тілеген мұсылман баласы бола тұра, ешкімге білдіртпей жасап жүрген күнәсі бар. Біреулер сезетін де шығар, бірақ бәрінің көзі үйреніп, бұл кісіні зейнет жасындағы тақуа деп санайды. Қою қара мұрты өзіне жарасып тұр, енді сақал қойса қатып кетер еді. Сүйір иекті қанша сүргілегенмен, қылтанақ көріне қоймады. Әкесіне таң қалады, ерін үстіне түбіттей жүн шығарып, иекке келгенде ойланып қалғаны обал-ақ. «Көкемнің де перзентке келгенде диқаншылық кетпені дұрыс шабылмай қалған-ау» деп, сырттай келеке қылады. Адамзат өзін емес, өзгені кінәлауды бойына дарытқан ғой. Соның бірі – Бекарыс.

	Күн бата қызыл құрым әмиянды төңкеріп тастап, теңгелерді санау күн тәртібінен ешқашан түспейтін ісәрекетіне айналды. Жиырма теңгеліктерді бір бөлек алып шығады да, арасынан бес теңгелік іздей бастайды. Екеуін қосқанда жиырма бес теңге болады. Бұл – бір зейнеткердің жолақысы. Зейнетке шығуға әлі он жылы бар. «Алла соған жеткізсін!» деп Жаратқанға бір сиынып ап, қолықолына жұқпай теңгелерді санай бастайды. Он теңгелік көрсе, бірінің үстіне бірін – үшеуін еппен жатқызып, билет кесушіден бес теңге артық ақы алуды ойлап, төбе құйқасы шым ете қалады. Толық жолақысы елу теңге болса, бұның жиырма бес теңгемен жүргеніне жыл болып қалды. Әлі бір ұсталған емес. Бір қазақ қыз: «Зейнеткерсіз бе?» – деп еді, «Иә», – деді. «Куәлігіңіз?» Дәу қара сөмкесін ашып, институт проректорының қанкүрең терімен қапталған куәлігін ұсынып еді, қыз «КУӘЛІК» деген арбиған жазуды көрді де, именіп қайтып берді. «Бір қазақты алдадым» деді табаны жерге тигенде. Оның орнында орыс болса, олай ете алмайды. Ал енді билет кесушінің жынысы әйел болса, елу теңгелігін алақанына сап бүдірін сипалап, шу шықпасын деп іштей әзірленеді. Бірақ түскесін қатты қамығады. Бұл осының бәрін алпыс үшке теліп қойған зейнеткерлік жасқа қарсылық ретінде жасап жүр. Адам баласы өліп-талып алпысқа әрең жетеді. Тіпті мынадай дағдарыс кезеңінде мұрныңнан қаның тамшылап алпысқа жету де арман боп қалды. Экология тағы бар. Көк түтін көкіректе ыс боп салбырап, рентгеннің жылтыр қағазының қорытындысымен екінің бірі құрт ауру боп шығып жатқаны да көк түтіннің кесірі. Әйел байғұстарға обал-ақ. Елу беске шаршап-шалдығып жететін нәзік жыныстылардың зейнет жасын елу сегізге көтеріп, биікке қарай өрмелетіп қойды. Әнеукүні «Ана мен баланы қорғау орталығының» отырысында осыған қарсылық білдірген бір бұрынғы қойшының әйелі: «Еркегіміз мас боп кеп атына мінгенде, осыдан елу беске бір жетіп алайыншы» деп армандап жатушы ек, тағы үш жыл ырсылдап, ыңыранып күтетін болдық» деп ашық әңгімеде сөзді ашық айтты. Адамға үкіметтің жаны ашымаса, кімнің жаны ашиды, соны бекітіп, заңға қол қойғандар тәнін ауыртып бала тумайтын еркекшора әйел, кетпен ұстап көрмеген ақсаусақ еркек болса керек.

	Күн – жұма. Бүгінгі 31-автобустың билет кесушісі мен жүргізушісі әкелі-балалы әйтпесе ағалы-інілі бір ұядан шыққандай иманы төгілген ибалы жандар екен. Ауылдан келгендіктері де әр сөзі мен қимыл-қозғалысынан көрініп тұр. Бұларды алдау да оңай. Елу теңге беріп, «Жиырма бес» десең, ештеңе демей қалтасына қол салып, артығын қайтаруға әрекеттене бастайды. Бұларда мойынға асып алған арнайы қоржын-қалта да жоқ, не болса да жан қалтаға қол салып жалбалақтап жатқаны. Артығын қайтарғанда Бекарыс әлдекімді жеңгендей бір сәттік сезіммен денесі шымырлап әжептәуір боп қалады. Бір билет кесуші орыс келіншегіне елу теңге ұсынып: «Двадцать пять», – деп еді, «Какой молодой?» деп таңғалғанда, автобус іші күлкіге көмілді. Құжат сұрай ма деп еді, сұрамады. Сөз сүйектен өтсе де, «Бұл жолы қазақтан басқаны да алдадым» деп, есік ашылып түскен бетте қара жерді риза боп басып бара жатты.

	Өзінен басқа екі проректорда қызметтік көлік бар. Бірінші проректорда джип, шаруашылық жөніндегісінде де шетел мәшинесі, бұның қызметі жастар ісі жөніндегі проректор деп аталады. Ауыл шаруашылығына байланысты институттың бәрі жастар, сол жердің жастарға байланысты идеологиясын жүргізіп отырған да өзі. Бәрі сол идеологиядан, бұның идеологиясы қалыбына симай бұрыс кетіп қалатын сияқты. Жұмсақ мәшинеге жамбас тигізе алмай жүргені де содан ба деп пайымдайды өзі.

	Жиналыс деген де көп-ақ. Өзі осындағы жастардың арқасүйер әкесі сияқты. «Неге өздеріңіз тіл, тіл деп теоретик болып, сөйлейтін кезде мемлекеттік тілді қажетсінбейсіңдер?» дейді олар. «Ұлтаралық тіл оңтайлы жерде сол тілде сөйлейміз, өз тіліміз – өзімізде ғой» дейді бұл. «Онда неге Ата Заңымызға мемлекеттік тілді кіргіздік, егер оны пайдаланбасақ?» дейді олар. Бұл үндей алмайды. «Неге тіл керек деп сонша ақша шығындап, жеме-жемге келгенде жоғары буын орысша сөйлейді?» деп сауал қойды желтоқсанда сотталған бір оқытушы. Бұл үндемей біраз тұрып:

	«Қарағым, ұлттық валюта бар, Ұлттық Академия бар, ұлттық идеология болмай тұр ғой» деді ашығын айтып. Ертеңіне ректор шақырды. «Сіз кеше солай деп жауап беріпсіз, жалпы идеология туралы айтып керегі жоқ», – деді. «Жанымды шырқыратып бара жатса неге айтпаймын, неге сол жиналысқа қатысып, сөйлемейсіздер?» дейді бұл. «Ол – сіздің міндетіңіз».

	«Онда мен өз міндетімді орындадым». Ректор көзілдірігін алып:

	«Бекарыс Жарғақович, сізге служебный иномарка берейін деп жүр едім. Осыдан кейін...» деп, «Боссыз» деген ишарат жасады.

	«Иномарка мініп, байлаулы баспақ болғанша, тілімнің тұсауын ағытып, еркін көсілгенім мың артық. Осыдан гөрі кафедра меңгерушісі дұрыс еді. Сабағымды беріп, жоспарымды жасап, оқытушыларымды түгендеп...». Отырған орны да оңып тұрған жоқ. Ақталмаған ала-құла бөлме, шайқатылған үстел, қисық кресло. «Менің үстелім шайқатылып тұрған СССР сияқты» деп әзілдеп еді, ректор: «СССР-дың да артықшылығы көп қой» деді бірауыз сөзбен. Осыдан кейін «мәшине мінбей еркін жүргенім қандай жақсы» деп өзін-өзі жұбатты. Кешке үйіне кеп бес, он, жиырма теңгеліктерді бөлек жинап, таңертең жалған зейнеткер боп жүруге дайындалады. Үйдегілер де үйренген. Майда теңгеліктер болса, «зейнеткерге керек» деп жинап, кешке алақанына салады. Айырбас ретінде оларға елу, жүз, екі жүз теңгеліктер ұсынады.

	– Сіз неге зейнеткер боп жүрсіз, әлі жассыз ғой, – деп кенже баласы еркелей сұрап еді:

	– Шымкентте жолақысы отыз, Тәшкенде 15 теңге, – деді.

	– Тәшкен біздің ел емес қой.

	– Оларда зейнет жасы – алпыс. Жол ақысының қымбаттығына қарсылығым ғой.

	– Онда аштық жарияламайсыз ба?

	– Көрген аштығымыз да жетер.

	– Астанада алпыс теңге дейді ғой.

	– Бәрі астанадан басталып отыр. Сабағыңды оқы, – деп ерке баланы қайырып тастады.

	Ол қалтасында қалған бес теңгелікті беріп еді, денесі шымыр ете қап, қасына жиырма теңге қосып, ертеңгі барар жолақым түгенделді деп, баласына бүтін елу теңгелік ұсынды...

	Автобустан түсті. Балаңдау билет кесушінің алақанына теңгесін салды. Ол қараған да жоқ. Қою мұртты дөңгелек қара қалпақтыны таниды. Түскен бетте, дәл аялдаманың тұсында, көзіне дөңес көзілдірік киген орыс жігіті тек Шәмшінің әндерін аккордеонмен сызылтып тартып отыр. Алдында консервінің қалбыры. Арагідік тырс-тырс етіп теңгелер түсіп жатыр. Салып жатқан да тек қазақтар. Орыс жігіті әккі, осы жерде тек жұма күні отырады, жұмада мұсылман қауым садақадан бас тартпайтынын біліп алған. Барар жолдығын әр кез оң қалтасына салса, сол қалтасына салған қайтар жолдың жиырма бес теңгесін тырс-тырс еткізіп қалбырға тастай салды. Теңгелер Шәмшінің талантына түсіп жатқандай. Былай шыға «Айналдым, Ақмаңдайлымды» тыңдап, кете алмай біраз тұрды. «Садақа. Жұмада әруаққа берген садақам. Бүтін елу теңгемен жүрсем қайтер едім. Жұмада садақаға артық ақша сап жүру керек». Ол жұмысына қарай аяңдады. Жаяу жүргеніне жаны елтіп келе жатыр. «Мәшине мінсем, мынау сырнай тартқан сорлыға садақа тастай алмас едім, Шәмшінің «Қайықтасы» мен «Ақмаңдайлымын» тыңдай алмас едім. Қазақтардың Шәмшіні сүйіп, Шәмші үшін аянбайтынын мына әз жігіт біледі. Әйтпесе қазір көшеде қайыр сұрап, домбыра тартып, сыбызғы шырылдатып тұрғандар жыртылып айырылады. Қазақтың осал жерін білетін жігіт...» Ол жұмысқа беттеді. Жастар жаяу келе жатқан проректор ағайға «Саламатсыз ба?» деп, алдын орап кетіп жатыр. Ол мекемеге кірмей тұрып, бір қуысқа бұрылып, әмиянын ашып, тағы да қайтарымсыз жиырма бес теңге дайындап қойды. Өйткені ішке кіргесін қыруар жұмыстан бас бұра алмайсың. Автобуста ығыжығы адамнан қалтаға қол салу да мұң. Оңашада бір жиырма мен бір бес теңгелікті тауып ап, сол қалтасына салып (өйткені қайтар жолдікі тек сол қалтада тұруы тиіс), көңілін демдеп, ұлттық оқу ордасының табалдырығынан аттай берді.

	Қайтар жолға дейін әлі уақыттың қызыл тілі сегіз сағатты басып өтуі керек.

	Қайтар жол қашан да жеңіл.

	***

	Тура тоғыз жарымда ректор шақырып, кешірім өтінгендей қипақтай сөйледі:

	– Бекарыс Жарғақович, бүгін зоотехникалық-малдәрігерлік институтында қазақ зиялылары хақында мәжіліс пе, диспут па, бір жиналыс өтеді. Бізден сіз қатысып, сөз сөйлеңіз. Сіз бармағанда кім барады? Өзіңіз білесіз ғой не айтуды. Бөлмеңізді ремонттап, амандық болса, көлік те алып қаларсыз. Сізді бірінші проректордың машинасы жеткізіп салады.

	– Мен өзім, – дей бергенде, ішкі телефонды алып: «Сағат екі жарымда Бекарыс Жарғақовичті жеткізіп салыңыз» деп қолма-қол тапсырма берді.

	Барлық оқу орындарынан келген студенттер мен қала зиялыларының алдында Бекарыс алғашқылардың бірі боп сөз алды. Зиялы деген сөздің мағынасына тоқталды, сосын өтіп кеткен зиялыларды атады, бүгінгі зиялыларды айта бастағанда залдан еңгезердей жігіт (бұның Желтоқсан көтерілісінде өлім жазасын алып, 25 жылға ауыстырып, он екі жыл отырып келген жігіт екенін білді): «Қазіргі зиялылардың сөзі билікке неге өтімсіз? Тек осыған ғана жауап беріңізші», – деді қаққан шегедей нығыздап. Бұл да қысқа қайырып, тоқетерін айтпаққа ыңғайланды. Мұндайда сөз сөйлеп тұрғанда қолтығынан бір күш демеп, әуеге алып ұша жөнеледі.

	– Оның бірінші себебі, – деді сауал қойған жігітке саусағын шошайтып. – Беймәлім жағдайда жаңаша көзқарас, өзіндік ұстаным болмай, күні кеше өздеріміз дәріптеген державаны сынаудан әріге бара алмадық. Сондай доценттер мен докторлардың біразы осы жерде қатысып отыр.

	Екіншіден, биліктің қате қадамдарына қарсыласудың орнына биліктің сойылын соғуға көштік. Әркім депутат болғанына мәз боп, жұмсақ кресло мен мол айлық ертеңгі күнді ешкімнің көз алдына елестете қоймады.

	Үшіншіден, ең бастысы, зиялыларын арқа тұтатын, олармен терезесі тең диалог құруға ұмтылатын ортадан ажырап қалдық. Бұрын мәдени саясатта селкеулік болса, Мүсірепов пен Тәжібаевтар Қонаевқа кіріп шығып, сонан қорытынды шығаратын. Қазір ол терезелерден жарық көрінбейді. Әркім шыбын жанының, баласы мен немересінің қамын ойлайды...

	Залда шыбынның ызыңы естілердей өлі тыныштық. Белгілі философтар, тағы бір сенатор сөйлегенде ректор бастап ду қол соғып еді, мұның сөзінен соң өлі тыныштық орнады. Осыдан кейін сөздің мәнісі кетті. Не басшы, не пәлсапашы оңдырып ой айтып, елең етерлік ешқандай ұсыныс жасалмады. Бекарыс залды тастап, киініп, көшеге шықты. Көз байланып қалыпты. Күз күні ерте батып, сары жапырақтар жыбыр-жыбыр етіп тіл қатып, табиғат қана адамды қолдап, қоштап тұрғандай.

	Әл-Фараби даңғылына түсті. Жаңа көше, жаңа автобус. Автобустың да «элитныйы» мен «простойы» бар. Бұның пұшық мұрын 31-і жәй автобус, сап-сары кемедей ұзын 127ші автобус жалт-жұлт етіп, Чапаевтың комиссары – Фурманов көшесін бойлап кеп ұзын даңғылға шыққанда талай-талай көрікті, көкіректі мекемелерді басып өтіп, бір қуысқа тығылады. Жалтылдаған сары автобустың жүргізушісі мен билет кесушісі мемлекеттік тілде емес, тек ұлтаралық тілде сөйлейді және аялдамаларды кеңестік кезеңдегі ескі атауымен атайды. Мәселен, Мир көшесінің Желтоқсан болғанына жиырма жыл, «келесі Желтоқсан аялдамасы» деп ешқашан айтпайды, мінсе де, түссе де – «Мир».

	Жуан санын тырситып джинси-шалбар киген, шашы сары түске боялып, құлағына музыкаға жалғанған жіңішке сым қадаған орыс қызы: «Зейнеткерлер куәліктеріңді, студенттер билеттеріңді әзірлеңдер. Келесі – конечный», – деді. Мұнікі талап. Біздің 31-дегі қазақ қыз-жігіттерінікі – қайырымдылық. «Кімге Есенәлиев көшесі керек еді, қазір түсесіз, дайындалыңыздар» деп иманын алға сап алдын ала айтып тұрады. Мына қыз байлаулы төбеттей арс-арс етеді. Қазағымды қалай алдап жүргенмін. Қазақты қазақ қана алдайды. Қарақтарым-ай! Мынаны алдап көрші. Жартысын төлеймін деп істі боп кетермін. Ұяты қандай жаман! Мейлі, бұл жолы елумен қайтсам, таңертең өз автобусымда жиырма бес төлермін. Менің төленбеген жиырма бес теңгемнен мемлекет не байып, не кедей боп қалмас. Ойымдағы запыранды ортаға салдым, бүгінгі олжам сол. Бірақ осы менікі зиялыға тән нәрсе ме? Мен кімді алдап жүрмін? Өз балаларымды. Олардың алданғаны аз еді, Желтоқсанда албырттықпен алаңға шыққан жастарды «Бұзақылар, маскүнемдер!» деп балағаттаған зиялылар кімге қорған болмақшы? Олар менен жиырма бес теңгені кем алғанда бір аптада үш жүз, бір айда бір мың екі жүз теңгесінен айырылады екен. Мен соны үнемдеп үйге қайтқаныма мәзбін. Асып-тасып жатқан айлығым болса... Дүкеннің де, базардың да дағдарыстан қаны сорғалап тұр. Бұл менің жеке қарсылығым ғой» деп ол өзін-өзі жұбатты.

	«Ертеңді күтейін. Ертең не де болса өз автобусым – өз балаларыма мініп, солардың қолына түсем. Олар бас изеп амандасып, бергеніңді алып қала береді. Бәрі – қаракөз ауыл балалары. Бұрылыста соларды алдап жүрмін. Желтоқсанда ауылдың аңғал көкіректерін алға сап өзіміз бұғып қалдық. Мансабымызды биіктету үшін аямай құрбандыққа шалдық. Олар «еркек тоқты – құрбандық» деп өлімге айдалғанда біз мақсатымызға жеткенімізге мәз боп, олардың аңырап қалған ата-анасын айыптадық. Олар перзенттеріне дұрыс тәрбие бермепті. Жетпіс жылда өзімізді-өзіміз алдаудың қас шеберіне айналсақ, мен де соның бірімін».

	Ол автобустан түсіп үйіне келді де, төс қалтасындағы қызыл құрым әмиянды төмен аударып, қыздың баласындай тізіліп жатқан бес, он, жиырма теңгеліктерді саусақ ұшымен ұстап, әйелі мен баласына таратып берді. Олар әкесінің әрекетіне таңғалды.

	– Не, ертең жұмысқа бармайсыз ба? – деді кенже ұл еркелігіне сап.

	– Ертең... көрерміз...

	Көз алдына селк-селк етіп шайқатылып тұрған үстелі көлең етті де, қосақтап қойған қызмет кілтін үйдікінен ажыратып ап сол қалтасына салды.

	– Не, ертең жұмысқа бармайсың ба? – деді жұбайы.

	– Ертең... көрерміз...





Қол




	Алла тілеуіңді береді деген рас екен. Траншеядан мойындары қылқиып, жау жақты аңдыған жауынгерлер тажал танктің бұрқ еткізген оғы өздеріне дәл тигенде, жәшік толы снарядты мықшыңдап көтерген қырғыз жігітінің мойны қылшасынан қиылып, иығындағы жүгін арқалаған күйі бассыз адам жанұшырып, құр кеуде зыр қағып бара жатты. Жүрісі шалт, жүгірді десе де болғандай. Иығындағы жүгін тастаған жоқ, біреу алып кететіндей жәшіктің бүйірінен шымши ұстап, траншеяның бұрылысына барды да, тура жолдан таймаған басы жоқ адам қара жермен соқтығысып, етбетінен түсті. Алға қарап, танктің дөңес бүйірін зеңбірекпен нысанаға ап тұрған басқа жұрттың не ойлағанын кім білсін, Нүкеш, әйтеуір, «Алла осындайыңнан сақтай гөр!» деп тілін кәлимаға келтірді. – Басқа жеріміз кетсе де, басымыз аман болса екен». Бассыз адамның траншея бойлай жүгірген құбыжық кейпі көз алдынан кетпей тұрғанда, «Азимут!» деген командирдің даусы саңқ етті. – Дальность!». Тағы бір шынжыр табан тажалдың жүйткіп келе жатқанын көрді. Командир «Огонь!» дегенше, танк атып жіберді. «Осы біз неге кешігеміз? Соғысты да солар бастап, біз қапы қалдық. Қазір де «Огонь!» деген дауысты ести алмай, олар бұрқ еткізді. Бұлардың зеңбірегі сатыр-сұтыр ете қалды. Қолында дүрбісі бар расчет командирі арманын айта алмай, тоңқалаң асты. Төртеудің ішіндегі нысана көздеуші – өзінің оң иығы шым ете қалды. «Түк емес. Басы жоқ адам да бұйрықтан бұқпантайламай жүгіріп бара жатты ғой». Снаряд жарқыншағы аямай-ақ тиген екен, екінші көздеушінің ішекқарны ақтарылып жатыр. «Бізді мүлт кетпей көздеген екен де нәлеттер. «Тигр!». «Тигр» келе жатыр. Оқ тасушы өзбек Зұмрат та жоқ. Ол қайда? Снаряд сатып отыр ма екен? Кеше ұзақ жоқ боп кеткенде: «Сен снаряд сатып жүрген жоқсың ба?» деп әзілдеп еді, бір жәшік снарядты сүйреп келген ол:

	«Қол боста сатсақ сатамыз да» деп жауаптан жалтармады.

	– Нәшәндік, не істейміз? Жүдә, жақын кеп қалды ғой, – деді Зұмрат жанұшырып.

	– Оқта!

	Өзі командир, өзі көздеуші, өзіне-өзі: «Азимут. Дальность. Наводить середину основания! Огонь!» дегенде өзбек шынжырды тартып қалды, бір снаряд зеңбірек қорабынан ышқына ытқып шықты. Оқ «Тигрдің» денесіне тиді. Тажал бұрқ етіп, темірден шыққан бықсық түтіннің астында төбедегі люк ашылып, басы қарайған немісті өзбек «Анаңды!» деп тапаншамен басып салды. Люкті құшақтап бүгіліп жатқан оны астындағы неміс көтеріп тастап, өрт шалған киімімен жан сауғалап жерге аунай бастағанда, көз алдындағы жауды жоймаққа тапаншаға қол салайын десе... Көзді ашып-жұмғандай сәтте, зу ете қалған жылан-оқтан кейін білегі шынтақтан салбырап қалды. Сол қолымен оң жағын сипалай бергенде өртенген танктен шыққан тағы бір неміс өз жағына қарай бұқпантайлап жүгіріп бара жатты.

	– Зұмрат, көріп тұрсың ба?! Жіберме! – деді.

	Зұмрат-ака жауды құтқармады. Одан арғысын білмейді. Қолы шынтақтан жоғары кесілген. Госпитальда жаралылар арасында жатыр. Медбике қыз: «Сен аулыңа қайтасың», – деді жұбатып. «Мен қайтқанда не істеймін?» Бұл айтылмай қалған жауабы еді. Ертеңіне укол қабылдап ес жиғасын госпиталь аралаған полковник-дәрігер: «Бір ай жатып, емделіп, қолың қара қотырлана бастағанда еліңе қайтасың», – деді нығыздап. Сосын емдеуші дәрігер шақырып, қоймаға апарып, кесілген қолын көрсетті. Соғысқа дейін трактор айдап, бұранда бұрап, темір-терсектен түйін түйген қолы жырым-жырым боп жатыр. Саусақтары семіп, жұп-жуан білегінің сүйегі ырсиып, шұрқ тесік боп үңірейіп қалған. Снарядтың жарықшағы тиген. «Бір снарядыңның өзі он адамның білегіндей емес пе, нәлеті. Алла не тілесең, соны береді екен де. Кеше басымды сақтай гөр деп едім, басы жоқ адамды көріп, бүгін басымды қалдырып, қолымды жұлып әкетті. О, жасаған ием, неткен ұста едің!» Бұл Нүкештің өзінің өлген, семген қолына қарап қоймада айтқан іштей жоқтауы еді.

	– Кешікпей көмеміз. Бауырластар зиратына.

	– Қолының тамтығына жапсырылған «41» деген реттік нөмірге бір қарады да, бұрылып кетті. «Қолымды жерлеуге өзімді шақырар ма екен? Музыка ойнап, мылтық атылар ма екен?» Бұл қанында қитұрқылығы бар адамның көңілін тоқ санап, өмірмен сайқымазақтана бетпе-бет келуі еді. Жиырманың бел ортасындағы жігіт ертеңім не болар екен деп егіліп тұрған жоқ, әйтеуір, аяғымен жер басып, сол қолымен нан ұстап, аузына апарып, жүрек жалғағанына мәз боп тұр. Бәрін де адамның асқақ рухы жеңіп тұр еді.

	Медбике Ксюшамен тез тіл табысты. Үш айлық тракторшылар курсында оқыған орысшасы, бір жыл соғыстағы командирдің құлақ үйренген боқтығы – Ксюшаны шыр айналдыруға жетіп жатты.

	– Сен менің қолымды қашан жерлейтінін айт, – деді.

	– Білсем айтамын.

	Екі күннен кейін кешегі «Огонь!» деп айта алмай арманда кеткен командирі мен екінші көздеушіні, оқ тасушы Зұмратты жерледі. Зұмрат екі немісті жер жастандырғанмен, күші басым жау танк пулеметімен оқ жаудырып, қызыл вагонмен соғысқа бірге шыққан құрдасы мүрдем кетті. Үстінің сау-тамтығы қалмаған шұрқ тесік. Жол қапшығын ақтарып әдірісін алды. Қапшығы толы қатқан нан. Жегенінен артылғанын сала беріпті. Ортасынан қақ бөлінген, шеті тістелген қара нанның қалдығы ешқашан жүз грамм құйылмаған қауашағы, қасығымен араласып жүр екен.

	Ксюша айтқан кезде бауырластар зиратына барды. Үш адам және бір қол мен екі аяқ көмілді. Қол – өзінікі, аяқ – осы батальонның адамдарінікі. Екеуі де жуан саннан кесілген. Танктің снаряды аяқ-қолды қоймайды екен, автомат оғы тисе, шұқып алып тастап, дәрігерлер қасқыр сияқты тілімен жалап қатарға қосар еді. Снаряд тиген қол-аяқ борша-боршасы шығып, сүйегі қақ жарылып, үгітіліп, тек арамен аралап тастау ғана медицинаның қол ұшын берген көмегі екен. Қол білектен жараланса да, шынтақтан жоғары кеседі, аяқ тобықтан жараланса да, тізеден жоғары кеседі – медицина ережесі бұл екеуіне келгенде қатал. Шолақ пен ақсақ деген атаулы сөз осы қатал тағдырдың қойған азабы мол атауы болу керек, сірә.

	Командирінің қасына көздеуші мен оқ тасушы Зұмрат-әкәні жерлеп, аспанға оқ атқанда оң қары бүлк ете қап, тапаншасын іздеді. Сонан кейін қоймашы-интендант әкелген екі аяқ пен бір қолды бір ұраға көміп, бетін суық топырақпен бүркеді. Томпиып жатқан Зұмраттың бейітінен үш адым жердегі төбешікке қарап тұрып Нүкештің жүрегі сыздады. Өзімен бірге туған бес саусақты қолы айдалада қалып бара жатыр, соғысқа оң қолымен келіп, шолақ атанып сол қолымен қайтып бара жатыр. «Енді трактор менің не теңім» десе де, «Басым осы жерде қалғанда не болар еді, анау қырғыз Бейшенәлиевтің басы бір бөлек, тұла денесі бір бөлек тулап барып қара жермен қақтығыса құлады ғой». Госпитальға қайтып кеп, қалам ұстап, сол қолымен жазған бірінші жазуы мынау болды: «Украинская ССР. Житомирская обл. 104-бригада. 1-противотанковая батарея». Айбақ-сайбақ болса да жазу ғой. Өзі түсінеді. «Екі қолым болмаса не істер едім, – деді. – Алла сол қолымды серік қып қалдырғанына шүкір». Адам – арсыз, Адам – тәубешіл. Командирін жерлеген Нүкеш те белгісіз біреуге бағынып отыр.

	***

	Бірінші рет сол қолымен хат жазуға кірісті. Үйленгеніне үш ай болмай жатып соғыс басталып, жар ләззаты мен төсек ләззатын бұйыртпаған соғысты кінәлап, артында қалдырып кеткен Нұрғанымға жан күйзелісін жеткізіп, үшбу сәлем жолдамақшы. Қара қалам да тұқылданып қалыпты. Түкіріктеп ап «Нұрғаным» деген сөзді дір-дір етіп әрең жазды. «Н»сы дұрыс түскенмен басқа әріптері қиқы-жиқы, дәл бір трактордың, жо-жоқ, өздеріне қарсы келе жатқан тажал танктің шынжыр табанының ізі секілді кедір-бұдыр. «Сол кедірбұдыр шынжыр табан атқан оқ қой қолымды жұлып әкеткен. Әкеңнің!» – деп бір көтерілді де, қара қаламды лақтырып жіберді. Біраздан соң қайта алды. «Бұны лақтырсаң, қаламды кім береді?». Бір айға бір қалам. Ұялмай-қызармай өлгендердің қойнынан қара қаламын алып қаламыз. Тірі тірілігін істеу керек. Өлген өлді, енді сен тірлігіңнен хат жазып хабар беруің керек. Сен де сондайсың, Нүкеш. Жоқ, әуелі Зұмраттың отбасына жазайын». Кешелі бері Зұмрат-әкә кетпей қойды көз алдынан. «Азамат! Екі немісті көзімше жер жастандырды. Үшінші боп өзі жастығын ала жығылды. Мен ше? Бір танкке тигіздім. Өзім кәмәндір, өзім көздеуші, өзім... күшім, әйтеуір, Зұмратқа жетеді. Соған бұйрық бердім. «Оқта» дедім, оқтады.

	«Атып өлтір» дедім, өлтірді. Зұмраттың орнында басқа болса, солай бұйыра алар ма едім. Атаңның қақ басы. Аузыңды аша алар ма екенсің әуелі. Қайтсем де Зұмраттың әйеліне хат жазам». Қаламды сол қолына ап, ақ қағазға ойындағы мақаммен сөз бастады. «Жартылай көрініс. Алтыннан ардақты, күмістен салмақты Зұмрат-әкәнің қатынына майданнан хат. Мен Зұмрат-әкәмен майдандас қазақпын» деп бір түкіріктеп алғанда қара қаламның ізі былшиып түсті. Өзбек – өз ағам деп, екеуміз жақсы едік, туыс, бауыр едік. Өмірі қысқа болды. Бірақ неміске есесін жіберген жоқ. Ерлерше кетті сабазың. Мен де жетіскен жоқпын. Шолақпын. Енді елге қайтам. Тағы хабар берермін. Майдандас қазақ Нүкештен», – деді де, қаламды төс қалтасына салды. «Осыны жазуға жараған қол бәрін істеуге жарайды. Нұрғанымға хат жазуға да жарайды. Бәрін айтып кеп шолақтығымды қалай айтам. Атаңа нәлет, кетіп қап жүрмес пе екен?! Кетсе, жолы болсын. Үйден он саусағым ойнақтап сап-сау шыққам. Оң қолым қарулы еді, амандасқанда кімнің қолы болсын мытып жіберетінмін. Соным асылық болды ма екен? Адамзаттың асылығын аспан шіркін жаңылыспай жазып тұрады екен-ау. Сол кесілген қолмен Нұрғанымның сауырын құмарын қандыра талай сипадым, сипаймын десе сол қол да оң қолдан кем қалмас» деп түйіндеді де, Зұмраттың әйеліне жазған хатты үшбұрыштап бүктеп, өзін-өзі тоқтатты. «Нұрғаным бара бір-ақ көрсін. Үрейін ұшырмайын. Басымның аман барғанына қуанатын қатын болса болар, болмаса өзі білсін. Жер кең ғой». Ол өзін-өзі осылай тоқтатты. Енді госпитальдан шығар күн де алыс емес. Соңғы сынақтың қорытындысын жасап, еліне қайтарады. Бұның бәрін Ксюша сыбырлап айтып жүр.

	***

	Майдан алға жылжып, госпитальдың уығы жығылып, соғысқа жарамайтын мүгедектер қолына қорытынды қағазын ап кері қайтты. Соның бірі – Нүкеш. Ол шинелін буынып, сол иығына қапшығын іліп, үш күнге үш қалбыр консерві, үш бөлке қара нан алып, оң жеңін салбыратып теміржолға шыққанмен, тағы да кері бұрылып қалып қойды. Медбикенің кресті қалпағын киген Ксюша да бала күнгі өкпе ауруы білініп қап майданға жарамсыз боп шықты. Сол қиылып тұрып алғасын қасқа жолдан қайта бұрылып, қыздың үйіне келді. Өзінің қолы көмілген соғыс даласынан бес-алты шақырымдай жердегі украин деревнясы. Шым қорадан кіре бергенде қорс етіп қарсы алған талпақ танау ақ торайдың даусы Ксюшаның өзіне деген бар мейірімін жұтып жіберді.

	«Кел, солдат, кел!» деген орта жастан асқан әке-шешесінің де қонақжай көңілін доңыздың бір қорсылы қашырып жібергендей көкірек тұсы мұздап кетті. Нүкеш мұнда ұзақ тұра алмайтынын білді. Бірақ жеңімді салбыратып, қыстың көзі қырауда елге барғанда кім емірене қояр дейсің деп өзінөзі тежеді. Сосын Ксюша күлім көзін төңкеріп бір қарағанда, бір көзін сықситып танкіні көздеп, тисе жадырап, тимесе күңіренетін көкірек тұсы жаз күніндей жылып қоя берді. Иен далада шынжыр табанға тигізе алмаған құмарын бір ай бәкене үйде қандырды. Кәмәндір де, көздеуші де, оқ тасушы да өзі боп нысанадан мүлт кеткен кезі болмады. Доңыздың майы мен қатқан қара нан қарнын ашырмады, тек алыстан гүрс-гүрс еткен дауыс естілгенде, «Мен осында неғып жатырмын?» деп ойланып қалады. Бірақ күн бата Ксюшадан басқаның бәрін ұмытып, гүрсілді де құлағы естімейтін болды. Тек таң атқасын алыстағы гүрсіл де, жақындағы доңыздың қорсылы да зығырданын қайнатып, өзінен-өзі тықырши бастайды.

	Үш айдан кейін:

	– Мен қайтамын, – деді.

	– Мені ала кетесің бе? – деді Ксюша.

	– Оу, менің қатыным бар ғой. Үш-ақ ай отастық. Біздің жақта екі қатын алатын заң жоқ.

	– Менің де арығым тартылды. Енді ішім шыға бастайды.

	– Не де болса еліме қайтам. Хабар үзбеймін. Біздің жеңетін түріміз бар ғой...

	Ксюшаның әке-шешесі де Құдайдан сұраған адамдар екен, бәріне көнді. «Баланың атын Жеңісбек қойыңдар, – деді кетіп бара жатып. – Қайтсем де келемін». Осыдан отыз жыл бұрын аузынан шыққан сөз соңғы күндері Нүкештің жанын тырналап жүр. Отыз үш жылда отыз үш рет ақша салыпты.

	«Ющенко Дженисбеку» деп толтырылған отыз үш түбіртек үйде сақтаулы. Қолда бар малдың басын көбейтті. Мақсаты – сол Жеңісбекке той жасап беру. Жерді мәпелеп, қауын-қарбыз егіп, табысы жаман болмады. Бірақ Жеңісбекке барып той жасай алмады, енді бір адамдай еншісін беру ойында бар.

	Елге келгенде Нұрғаным жылап көрісті. Қара қағаз алып аңырап отырғандар қаншама, қол-аяғы жоқ томар боп арбаға таңылып келгендерді қайтерсің. Бұл соғыс сұмдықтың бәрін көрсетті ғой. Олардың қасында Нүкеш жаңа туған баладай. Сол қолдан да қалатын тірлік жоқ. Қауыншылар бригадасы бесжылдық жоспарды асыра орындағанда аудандық партия комитетінің бірінші хатшысы ауыспалы Қызыл Туды сол қолына тапсырды. Сонда Ту қолынан түсіп кетті. Өйткені Туды алып тұрып, хатшының ұсынған қолын алу керек екен, Нүкеш сасып қап, созылған оң қолға Туды тастай сап сол қолын ұсынды. «Неміспен де бетпе-бет келдік, бұл совет адамы ғой, түсінер» деп еді, жоқ, Туды тастауға болмайды екен. Хатшы қаһарына мініп, бригадирліктен алып тастады. «Қолымның бос емес екенін көріп тұр. Мен Қызыл Туды қасаммен ұстаймын ба? Маған Ту емес, кетпен ұстатсын» деп сәлем айтты орнынан алып тастаған күні. Түк те қылған жоқ. Ел-жұртқа егін егетін қол керек, райкомға сақтану керек».

	Соңғы кездері шолақ қолы сыздап жүр. Житомирдегі Жеңісбек те отызда, соны бір көргісі келеді. Алыста баласы барын ерін ұшынан емексітіп туған ағасына айтқан. «Барсаң тірі қайтпайсың, әйелің өлтіріп жібереді», – деді ағасы. Нұрғаным болса: «Өзбек досыңның үйіне, сонан кейін қолым қалған жерге барам деп едің, бармайсың ба?» – деп қояды. Әйелдің көңілі әйдік, бірақ әлем-жәлемін ішіне жасырып жүр. «Балам бар» деп айтқан емес, бірақ «Бір медбикемен әмпей-жәмпей болдым» дегенде, «Жаралы солдат не істемейді, он екі мүшесімен қар күрейді ғой» деді. Әйелінің терісі кең, аузы айтқыш. «Он екі мүшең түгел емес, шолақсың ғой» дегенді сездіріп, ерін ұшымен емексіте білдіріп тұр. Баласына салған ақша түбіртегі бір дорба болды. Үйлену тойына бара алмағанмен, атына қомақты қаржы аттандырды. Нұрғанымнан Құдай берген үш ұлы бар, соның тұңғышына оңаша отырғанда: «Житомирде өзіңнен он жас үлкен ағаң бар», – деді. Ол ішкен кезде: «Орманда әкесі бір, шешесі бөлек ағамыз бар. Әлі кездесеміз. Сол үшін бір алып қояйық», – дейтін көрінеді.

	Соңғы кездері шолақ қолы сырқырап жүр. Ұлы Жеңіске де отыз жыл болды, соның қарсаңында ардагерлерді майдан жолдарымен жүргізеді екен дейді. Бұл ешкімге жалтақтап, ешкімнің тізіміне енбей өз қалтасымен барып, жүрген жерлерін еркін басқысы келеді. Үлкен ұлды ертсем бе деп еді, тағы да оның көзінше кемпір де болса Ксюшаға емірене алмаспын, жалғыз шығайын деп түйді. Әйелі мен ағасына «Қолым сырқырап жүр, қолым көмілген жерге туған жердің топырағын апарып салсам, сырқырағаны қоятын сияқты», – деді.

	– Елде жоқ істі істейсің, нәлеті, – деп ағасы үлкендігін жасап шорт кетті.

	– Қолыңның топырағы торқа болсын, – деді Нұрғаным. Отыз үш жыл құнттап жинаған «Ющенко Дженисбеку» деген ақша түбіртегін қоржынның бір бұрышына салды. Екі бөтелке ақ арақ алды. «Ксюшамен отырып, өткен өмірді еске алғанда ауылдың арағы деп ішеміз». Бір қалта тұзы мол сықпа құрт салды қоржынға. Бұл – арақтан кейінгі тіске басар. «Осы ақ құрт пен айран бізді аман ап қалған» деп, сондағыларға айтып түсіндірмекші. Жеңісбектің атын атап тұрып, бір қалта бидай талқан салды. «Осы талқан бізді талай кесапаттан алып шыққан, оны былай жасайды» деп білген орысшасымен айтып тағы да түсіндірмекші. Қалғанын жолай көре жатар. Қазақта «Талқаны таусылды» деген сөз барын баласына айтып, ұғындырмақшы. «Мен, міне, талқаным таусылмағасын сені іздеп келіп отырмын. Аулыңның түбіндегі соғыста талқаным таусылса, сен де болмас едің» деп, өзін мысалға алмақшы. Сосын ыңғайы болса, бірге ала қайтса... Бұл жолы келмесе де, әйтеуір, бір ақ жолдың ашылары анық.

	Пойызға үш ұлы шығарып салды. Бір уыс туған жердің топырағын төс қалтасына салды, дүрс-дүрс соққан жүрегімен бірге топырақ та демалып тұр. Алақанын көкірегінен алып, денемнің далада қалған бір мүшесі туған жерін жатсынбай іздеп жатыр-ау деп жеңілдеп қалды.

	– Жеңісбекке сәлем! – деді үлкен ұл қолтығынан демеп, пойызға мінгізіп жатқанда.

	– Үшеуіңнің де суреттеріңді алып бара жатырмын. Алматы–Харьков пойызы уақтылы кеп, уақтылы жүрді.

	Әуелі Киевке барады, сосын Житомир, сосын баяғы Боровиха деревнясы. Амандық болса, төрт күнде жетеді. Құдайдың құтты күні аспанның қабағын аңдып, сыздап қоймайтын оң қолының түбіртегі, құданың құдіреті, отарба орнынан қозғалысымен сыздағанын сап тыйды. Екі қолы бар адам сияқты денесін тең ұстап, бір әдемі сезім құшағында аттандай шапқан пойызбен бірге қалықтап бара жатқан секілді. Қолының да, жүрегінің де сыздағаны сап тыйылды. Оң қолы жоқ адам үлкен жолдың үстінде таңырқап, «Менің жүрегім осы екеу емес пе екен?» деп сол қолын кеудесіне қойды. Барабан секілді дүрс-дүрс соғып тұр. Ол өзін шолақ деп кемсіткендерді де құшағына ап құшып сүйгісі кеп қопаңдап қалды, қолынан келгенше жұрттың бәріне Ксюша сияқты жақсылық жасап, бір үзім нанды бөліп жеп, жүз грамм болса, тартып жіберуге әзір отыр...





Ол және мен




	Шүйіркелесе кетейін деп едім, күлімсіреген дөңгелек жүзі сәл сұрланып, ұртына үйірілген иірімі дір-дір етіп:

	«Аға біздің пассажир ғой (жолаушы дегені). Мынау менің жолдасым», – деп қипақтап қалды. Оң қолының бес саусағы беліне байлаған аузы ашық былғары сөмкенің маңайында қозғалақтап тұр екен. Сасып қалса да, күліп тұрған қалпынан айнымады. Шашын тықырлап алғызып, иығынан тіп-тік боп тартылған мойынның үстіне әміркен қауындай сопақ басты қондыра салған сорайған біреу түсін жимай қарап қалды да, «Тамақ ішейік» деп иек қақты. «Менің қасымда мынау да адам ба?!» Өзімді артық санаған эгоистік сезімге тұсау сап, «Шопыр екеуміз ерлі-зайыптымыз деп неге айтпай жүрген?» деп оны кінәлай бастадым. «Айтуға тиісті емес қой. Есеп беретін мен сонша кіммін?» Екеуі тамақ ішіп келгенше аузымұрны жоқ 81-автобустың ішінде тапжылмай отырдым. Өзі бір қолапайсыз көлік. Ешкімге бағынбайды. Қай кезде жүріп, қайда барып тұрарын өзі біледі. Көше құрсауынан ойқастай өтіп, ақырғы аялдаманың бір шетінде шіреніп тұрады да қояды. Жол кестесі – «Барахолка» базары мен «Қазақфильм» ықшам ауданының арасы. Өзі бір автобус емес, жүк машинасы дерсің. Жәшік-жәшік жеміс-жидек, кілем мен алаша, сорайған темір-терсек, жеке дүңгіршекте сатылатын газет-журнал – бәрі осыған тиеліп, аузы-мұрнынан шығып тұрады. Арасында мойны қылқиып, «Жүр!» деп айтуға бата алмай жұмыр бастылар отырады. Бір сөзбен айтқанда, өмірдің бәрі «81»дің үстінде. Автобус жүрмей тұрып-ақ базар нарқы туралы қызу әңгіме басталып кетеді. Не арзан, не қымбат, үкімет дағдарысқа тыйым сала алмай не қарап отыр деп әйелдер аузыаузына жұқпай саңқылдайды кеп. Басу айтатын бір пенде жоқ. Айтқанда не дейсің? Өмірдің өзі қазір сауда боп тұрған жоқ па? Астыңдағы мынау жекеменшік автобус та кімді мінгізіп, кімді түсіріп кетем демейді, өзі би, өзі қожа. Анау жүргізуші де өзімшіл екен, көше бойы қол көтергендерді жиып ап, дәл бір жер бетіндегі адамзаттың қамын жалғыз өзі ойлайтындай көрінеді. Арасында «Обал ғой, сарылып күтіп тұр ғой» деп өз-өзінен күбірлеп те қояды. Мұндайда алатаяқ ұстаған МАИдың сақшылары мыңқ етпейді, анау рульде отырған тықырбас бәрін өмірге өзі әкелгендей міндетсініп, шіреніп жылдамдық ауыстырып, кетіп бара жатады.

	Екеуі асханадан келді. Күйеуі ас ішкен адамға ұқсамайды, іші қабысып, кескен теректей сып-сидам қалпы. Әйелі орта бойлы, толықша, бәденді, маған қарап күлімсіреген жүзінен «Көп күтіп қалдыңыз ба?!» деген наз көрінгендей болды.

	– Розыбакиевтан төмен, Барахолкаға... – деген жіңішке дауыстан соң ескі автобус орнынан жылжыды. – Келесі Гагарин даңғылы, – деді билет кесуші келіншек.

	«Дұрыс. Өткенде айтқанмын, «келесі Розыбакиева, келесі Абая деме, қазақшалап айт» деп. «Мақұл, аға, біз соны біле бермейміз ғой» деген қызарақтап. Сөз түсінгеніңе рақмет».

	– Келесі Жандосов...

	Сосын: «Қазақша айт, орыстар адамның фамилиясын онсыз да түсінеді» дегенмін. – Орысша аударып, әуре болып қайтесің.

	– Бізге автобаза директоры «екі тілде айтыңдар, қазақша айтпасаңдар да, орысша хабарлаңдар» деп, жиналыста ұрсады...

	«Көп жаса, қарындасым. Есімін де сұрамаппын. Қазір атын да, сотовыйын да сұрайыншы». Енді екі аялдамадан кейін түсемін. Дайындалу керек. Орнымды қасымда тұрған кекселеу орыс әйеліне әдейі бермей отырмын. Оның себебі біздің жастардың шым-шытырық санасына да байланысты, сол тайыз санаға шабуыл десе де болғандай. Ата сақалы аузына түскен шал мен құр сүлдерін сүйреткен ақ шашты кемпір кіріп келсе, олар ыржаңдасып, бірін-бірі иықтан қағып отыра береді, ал орыстың жасамысы аттап кірсе, «Пожалуйста, садитесь?» деп ұшып тұрып, ебелек қағады. Бұл не, дәстүр ме, ата-анасынан алған ұлағат па? Осының бәрі – қалада туған перзенттердің қылығы. Ауылдан келгендер өйтпейді, біреудің бір мысқал үлкендігін көре қалса, кішілік танытып, орын ұсынады. Мынау тұрған орыс әйелдің газет артқан қол арбасының дөңгелегі аяғымды мыжып барады. Ол кіргеннен:

	«Ой, я с грузом, у меня пресса» деп тіршілікке міндет артып, біреуді тұрғызып отырып алады да, бір газетті суырып ап, жайма базарға жеткенше жаны рахаттанып жаңалыққа қанығады. Қос дөңгелек арбасының өзі бір адамның орнын алып тұрады. Менталитетті бұзып, жекеменшік заңын алға сап әдейі орын бермедім. Ол да әдеттегідей айналасына жалтақ-жалтақ қарап, ақыры қайырымды жандардан күдерін үзгендей иек тұсындағы темір белдеуге қос қолын артып, асылып тұр. Осылай үйрету керек. Өткенде дәл осы әйелге, мынау болмысын бір көргеннен ұнатып қалған билет кесуші қыз (келіншек): «Сіз қол арбаңыз үшін ақша төлеңіз, ол бір адамның орнын алады» десе, зәрі бетіне шығып шаптығып:

	«Ондай заң жоқ, мен зейнеткермін» деп, ақыры жеңіп шықты. Осылар аузын ашса, заң шығады, біз неге Сенат бекіткен өз заңымызды өзіміз пайдаланбаймыз? Келіншек жалтақтай қарап, босқа сөйлегеніне ұялғандай боп беті қызарып, үнсіз қалды. Бізді табанға таптатып жүрген ынжықтық. Осы жерде сары шаш орыс қызы болса: «Түсіңіз! Біз ақша төлемейтін жолаушыны алмаймыз, бізге адам емес, ақша керек» дер еді. Осы сөзді біздің қыздар да айту керек. Өмір – есеп, жекеменшік тірлікте сәл иілсең, жел етегіңді желпіп әкетеді. Орыс әйел жеңді, біздің қыз жеңілді. Қазір де сол зейнеткер куәлігін көрсетеді де, түсіп қап тайраңдап бара жатады. Осыған бір амал ойлау керек. Ол амал – ынжықтық кеселді жан сарайынан ауыртып тұрып сылып тастау керек.

	Ал мынау көзіммен ұғынысқан келіншек менен жолақы алмайды. «Қойыңызшы, аға!» дейді алма беті қызарып. Шымшып ұстаған елу теңгемді амалсыз қалтама саламын. Бұл дұрыс емес. Жекеменшік тірлік ешқашан жақын көңілдің арбауына көнбеуі керек.

	– Жоспар орындалмай қалмай ма?

	– Өз жоспарымыз өзімізде... – деді қызараңдаған күйі күлімсіреп.

	Сонан кейін өзім де ақша ұсынбайтын болдым. Адамның кез келген дағдыны (дөрекілікті де, ұятсыздықты да) маймылдан бұрын үйренетіні – дәлелденген шындық.

	Қазір де елу теңгемді құлықсыз дайындап тұрмын. Оң қалтамда он теңгеліктен бесеу де, сол қалтамда бүтін елулік. Сөмкем оң қолымда болғандықтан, сол жағым ыңғайлы. Ұсынбасам болмас, нарық еркелікті көтермейді.

	– Абай даңғылы, дайындалыңыздар, – деді тағы да таза қазақ тілінде.

	– Азаматша! Осылай-осылай таза қазақ боп кетеміз, әліақ темірге мінген жолаушы да мемлекеттік тілдің айнасына айналады.

	– Сіз түсесіз бе?

	– Я Вас пропущу, – деді дударбас қазақ қыз.

	– Мен сенің алдыңа шығайын. Уақыттан ұтылмайық.

	– Ой, господи, куда торопитесь?!

	– Человеку, – деп өзім де орысша айтып жібердім. «Ауру қалғанмен, әдет қалмайды» деген осы ғой. Дударбас қызды басып-жаншып, сол қолыммен шымшып ұстаған бүтін елу теңгелікті ұсынып едім, «Қойыңызшы!» – деді өңі дуылдап.

	– Есімің кім?

	Дөңгелек бетінің ұшына иірім боп қызыл үйіріліп шыға келді. Жұрт бәрін де көріп тұр, сыбырлағанды естіп тұр.

	– Қалта телефоның қандай?

	– Ой, ағай, сұрамайтын жерде сұрайды екенсіз... – Қысылып-қымтырылып теріс айналып. – Келесі Абай даңғылы, дайындалыңыздар, – деді даусын сәл көтеріп. Оның үнін ұзын автобустың іші түгел естіген жоқ, біртүрлі құмығып, баяу шықты, бірақ сондай жанға жайлы. «Бала-шағасына да, рөлде отырған тықырбасқа да жайлы шығар» деп алға мойнымды созсам, жүргізуші айнаға қарап, ернін тістеніп отыр екен. Айнадан екеуміз де анық көрініп тұрмыз.

	Ыңыранып ашылған есіктен түсіп қап, көптен жуылмаған сатал-сатал автобус орнынан қозғалғанша қарап тұрдым.

	«Олар ең ақырғы аялдама «Барахолкада» не істер екен? Бірбір кеседен ащы шәйді сіміріп сап кері қайтады да. Жолаушы тасиды, жолаушыны мақсатына жеткізеді. Соның бірі – жарты жолдан түсіп қалған өзіммін».

	Ескі автобус көзден ғайып болғанша қарап тұрдым.

	***

	Өзіме де сол керек, қарашы «81-ді» күткеніме тұп-тура елу минөт, білегімдегі «Командирский» дөңес сағат та тықтық етіп ұялмайды екен, аялдамада тұрғаныма елу бірінші минөтке аяқ басқанын жыландай үшкір тілі келемеждеп көрсетіп кетіп барады. Уақыт ешкімді аямайды, уақыттың құлымыз деген – осы. Өзіме де обал жоқ, бас директор «басқарма бастығы мәшине мінуі керек» деп, бір тайқар «Жигули-ді» босатқан. Қол-аяғымды бауырыма алып, соның ішінде бүрісіп отырғанша екі аяғыммен еркін жер басып жүргенді артық көрдім. Құрысын, «81» емес пе екен деп, көшеде қатар тұрған көрінген автобусқа қарап көзім талды. Біреуін қасымнан өткіздім, бірақ ол басқа «81» екен. Сонымен, жүзтаныс билет кесушінің бейнесін бір көруге зар болдым. «Сонша не болды?» деп өзімді-өзім тоқтатсам да, әйел ретінде бойында еркекті тартатын бір құпиясы бар. Әлде жолақы алмағаны үшін бе? Жоқ, бір сиқыры бар өн бойында. Ар жағында бір нәрсе жатыр. Ар жағы таза. Бәрі сол... Бір апта мінген тайқар «Жигули» әбден зықымды шығарды. Бір аптада екі рет жиналыс болды, мәшине майының қымбаттап кеткені бар дауыспен екі рет айтылды. Кеткен май біздің ЖШСнің тапқан табысына арзымайды деп, директор алты басқарма бастығына қарап шүйілгенде аза бойым қаза болды. Жүргізушіден сыр тартсам, майдың бәрін жейтін бағдаршам екен. «Бағдаршамда өшіріп қоя алмаймыз ғой, мәшинені қоңызша жылжытып отырамыз», – деп нақты жауабын берді. «О, тоба, түріктің астанасы Стамбулда он алты миллион халық бар, сонда да текетірес көрмедім. Бағдаршам аз, айналма жол көп, кім бұрын келсе, соған жол ашық. Адамзаттың иманы алда, бір-біріне жол беріп, басын иіп тұрады. Бізде неге солай болмасқа, иман мен сыйласу неге алда жүрмеске?».

	Мен мәшине мінуден бас тарттым. «Өзі жұмысқа жеткенше елу, елу бес минөт өтеді» деген жүргізуші жігіттің даусы құлағыма келді де, «Бір сағатта жаяу да жетемін, мен мәшине мінбеймін» деген уәж айттым. Директор әуелі үндемей қалды да: «Сөз, сөз-ақ, дұрыс меңзеп отырсыз, – деп қостай жөнелді. – Өзіңіз біліңіз...» – деп сөзін күбірлеп аяқтап, алдында жатқан жансыз қағаз – «тірі» тізімдегі менің тайқар «Жигулиімнің» нөмірін қара сиямен былшитып белінен бір-ақ тартты.

	«Қанша дегенмен жеңіл мәшиненің аты жеңіл мәшине екен ғой. Күтсең де жұмсақ орындықта шіреніп отырып күтесің, бағдаршамның жасылы жана қалса, миығың тартып, маңдайың қызылға тигенше мамыражай күй кешесің». Аялдамада ұзын көшеге жалтақ-жалтақ қарап тұрып, осыны ойладым. «Жер жұтып кеткен бе бұл «81»-ді. «135»-тің екеуі, «70»-тің үшеуі кетті. Міне, бір сағатқа тақады. Өзіме де обал жоқ. Әйел, бала-шағам тұрғанда сезімге беріліп сөз айтып...». Әне, «81»-дің пұшық танауы көзіме оттай басылып, бермен қарай бұрылды. Терезе әйнегі айғыз-айғыз, жалпы автобустың ажарында бір сүлесоқтық көзге ұрады. Тықыр бас жүргізуші мені байқап қап, жалт етіп бір қарап, қайта оқтау жұтқандай сіресіп қалды. Іші ығы-жығы. Жолаушы ең үлкен Тимирязев көшесінен кейін азаяды. Артқы есіктен кіріп, мына бір сорайған перде ілгіш темірдің астынан бұғып өтіп, қуыстағы ең артқы орындыққа жайғастым. Ол мені көрді ме, жоқ па, сол баяғы қызыл жейдесі, тарақ ізі тап-тұйнақтай боп жүріп өткен қара шашы, былғары сөмкесін бұрын дөңгелентіп беліне асушы еді, бұл жолы қайыс бауды қос анарының ортасынан өткізіп, кеудесіне жаңа сөмке іліпті. Торсиған қос анары кеудесін көрсеткенмен, ортасынан өткен қара бау сұлулықты қақ айырып, қара жылан боп ирелеңдеп келе жатқандай. «Ең болмаса есімін де білмеймін. Менікі не осы? Бүгін сұрайыншы. Ақырғы аялдамада жалғыз-жарым қаламыз ғой». Үш аялдама қалғанда төзімін тәрік еткен мен секілділерге қарап: «Жол ақысын даярлаңыздар», – деді. Қандай жағымды дауыс, таза ана тілінде. Өзіне тән бір әуезі бар, соңына түссе, әнші де боп кетер ме еді. Қаланың көлігіндегі билет кесушілер «За проезд!» деп алақанын иегіңе тосып тұрып алады да, қалғып кеткендер болса иығына түртіп жіберіп: «Мен не деп тұрмын саған!» деп ызғарын шашады. Міне, ол сәт сайын жақындап келеді. Жүрек шіркін дүрсілдей бастады. Бұған не болды? Көптен көрмегеннен шығар. Қасыма келгенде аспай-саспай сауал қойдым.

	– Тура бір сағат тұрдым. Неге кешіктіңдер?

	– Қожайын маршрутты тастап, басқаларды тасыды. Айтсам, мәнзүр қылмайды. Өзіңіз жоқ боп кеттіңіз ғой. Не боп қалды деп едім...

	– Қалта телефоныңды айтшы!

	– Болмайды... Күнде қырылысып жатырмыз. «Ана жолы сен әлгі адаммен, сізді айтып отыр, не деп сөйлестің? Бәрін айнадан көріп тұрдым», – дейді. Соның ызғары әлі бар... – қолын созды да, ұсынған теңгемді алмаса да, алғандай сыңай танытып, бұрылып кетті. Бұл айнаны алдағаны болар.

	Ақырғы аялдамада алдыңғы есік ашылды. Мен артта тұрмын. Мені айшықтап көргісі кеп әдейі алдыңғы есікті ашты-ау деймін.

	– Артқы есікті ашсаңшы, – деді жұбайы наздана сөйлеп.

	– Тәшкенде артынан кіріп, алдынан түседі, – деген тілі бұралған жарықшақ дауыс естілді.

	– Сен де бір осы... не болса соны сөз ғып... – деп, жұбайы еңкейіп, жүргізушінің алдындағы бармақтай нүктені басып қалғанда артқы есік ыңырсып, жылжи ашылды. Мен оны – бәденді әйелдің бөксесімен қоса қос анарының ортасын қақ бөліп, жон арқасынан қиғаш тартылған былғары қара бауды тағы да көріп тұрмын. Ирелеңдеп келе жатқан қара жылан секілді.

	Автобус ақырғы аялдамада бұрынғыдай ұзақ бөгелместен орнынан ытқи жөнелді. Темір де болса тепсініп барады.

	Ішіндегілердің жаны бір.

	Көліктің көзге оқылмайтын заңы бұл.

	***

	Тағы да сол үйреншікті аялдамада тұрмын. Бұл жолы жұмыстан қайтып келемін. Әне, Абай даңғылынан бір пұшық автобус бері бұрылды, бірақ бұл басқа «81». Тағы да артқы есіктен кіріп, ығы-жығы топтың ортасына түстім. Бір балаң жігіт ұшып тұрып орын берді, «Әуре болмай-ақ қой» десем, «Кеше сізді теледидардан көрдім, әдептілік туралы жақсы сөйледіңіз», – дейді. «Мынау істің оңға басайын дегені ғой» деп ішімнен әжептәуір боп қалдым. – Мұсылманшылық әстеәсте, осылай оң мен солымызды танырмыз», – деп сылқ етіп отыра кеттім. Мынаның жүрісі іш пыстырды, әлде ішінде іздегенім болмағаннан кейін бе? Ырдудан арба ырғалып келе жатқандай.

	Оның хабарын қайдан білем? Ақырғы аялдамаға жақындағанда алақанын алқымға тақап жолақы талап еткен, қазақшасынан орысшасы басым саңқылдаған билет кесуші келіншектен сұрадым.

	– Осы маршрутта неше автобус бар?

	– Үшеу.

	– Жүдә, көп күтеміз ғой.

	– Сізге керегі Нұрғанымның автобусы ма?! Ол қазір істемейді. Күйеуі шығарып алды. «Жұмыс істемейсің, үйде отырып бала туасың», – деп жібермей қойды. Юсуф-әка қазір өзі шопыр, өзі кассир, жолаушыларды артынан кіргізіп, алдынан шығарады, – деп, артық берген бес тиынымды қайырмастан бұрылып кетті.

	«Аяғы ауыр ма еді?» Күбір еткенімді естіп қап, «Оны өзінен сұраңыз» деп саңқ ете қалды да, әлемтапырық өңіне міскін мысқылдың ізі пайда боп іле қайта сытылды.

	Ол және мен. Оның есімі Нұрғаным екен. Енді оны көрер ме екенмін? Мейлі, «81»-де жүре берейін. Қайда жүрсек те, жолаушымыз ғой. Жолаушы кезімде іздеп жүремін.

	«Жолаушы боп жүре берем деймісің?» деген рөлдегі тықыр бастың қыңыр даусы құлағымда ызың етті.

	Жолайрыққа жеткенше жолаушымын.





Жапон құданың қалауы




	«Құда келіпті. Ерәлінің жапон құдасы келіпті, көрейік» деп таяғына сүйенген екі кемпір мен баланың басындай жұпжұмыр тізесіне тұз жиналып, ақсаңдай басқан екі келін есік алдына кеп тұрып қалды. Екі кемпірден асып кете алмай, аңсары бір көру болса да алға шыға алмай қалған жастау келін қысық көзді, жымиып тұрған жып-жылтыр дөңгелек жігітке көзін сатып қарай берді.

	– Мынау баяғы трәктір міхаиник Шән-Геннің өзі ғой. Бәрі туыс шығар, – деді таяқ сүйенген кемпір бір адым аттап.

	– Тиіш, жай сөйле. Не де болса құдасы ғой.

	– Не де болса Бибіханға «құдаңның келуімен» дейік, – деп кемпір алға озды.

	Бұл кезде құда Тәкеши қолын жуып, бұрынғыдай тарамтарам боп тарбиып жатпаса да жасыл пәлегі қатар тартылған арықтарды жауып, көмескілеп тұрған қауындыққа беттеді.

	– Құдасы тыштымханаға кеткенде құтты болсын деп кіріп шығайық, – деп шалы да, өзі де осы ауылдың үлкені – «генерал» кемпір таяғын тақ еткізіп үйге енді.

	Құда қара қағазбен қоршалған тыштымханадан әрі өтіп, қауындықты аралап кетті.

	– Қандай тамаша. Бұл қай кезге дейін осылай жап-жасыл боп тұрады? – деп алақандай-алақандай қауын пәлегін ұстап көрді.

	– Бұл сары күзге дейін осындай боп тұрады. Күзде қауынды жинап, осы пәлектермен қымтап қояды.

	– Жылы болсын деп қой?

	– Иә, жылы болсын деп...

	Күйеу баласы қайын атасының айтқан сөзін мүдірмей аударып беріп тұр.

	Бір кезде күйеу баланың ағасы Ғалым құдасын таңғалдырып, қауындықтың ортасында тұрып жүз грамнан тартсақ деп інісін жұмсап жіберіп еді, уысында келген бір бөтелке арақ пен үш қырлы стаканға Тәкеши қабағын шыта қарады.

	– Мынадай тамаша табиғатты бүлдірмейік. Онан да фотоаппаратты әкелші, – деп күйеу баласын тағы да жұмсады.

	Ғалымның інісі Манат Жапонияда үш жыл оқып, осы келгенде Отанымды көрсетем деп қайын атасын ерте келген беті еді. Сол сәт бір құрбақа арық ішінен секең етіп шығып, құданың алдын кескестей берді. Тәкеши таңырқай қарап:

	– Арнайы жібердіңіздер ме, өзі жүр ме? – деді.

	– Өзі жүр.

	– Ғажап! – деп, фотоаппараттың шыртылына мінезі жеңіл құрбақаның тыным тауып шоқиып отырған кейпі көрініс боп түсіп қалды. Сол сәт ол секең етіп пәлек арасына қайта кіріп еді, артынан қуып, еңкейіп, иіліп, тағы да шырт-шырт еткізді.

	– Құданың құдіреті, құдамыз бізді құрбақа құрлы көрмедіау, – деп қазақ құдасы інісіне қарады. – «Құдай қосайын десе сұрамайды екен-дә» деген сөзін ішінде іркіп қалды.

	Онан кейін де құдасы секектеп жиі орын ауыстырған құрбақаның әр жерде отырған кейпін шыртылдатып түсіріп алды. Ал қазақ үшін ол – арықтағы сумен ағып келген қауындықтағы құрқ-құрқ еткен құрбақа.

	– Арықтың ішінде отырып бір көрейік те, – деп Ғалым інісіне қарады. Ол жыпылдатып аударып еді, қонақ жыпылдатып жауап берді.

	– Неше ағайындысыздар?

	– Бесеу.

	– Әкей қашан қайтты дүниеден?

	– Онда несі бар екен-ей? Үш жыл бұрын. Соғысқа қатысқан. Ұлы Отан соғысынан кейін жапон соғысына қатысқан.

	Інісі соңғы сөйлемді аудармады. Қайын атам қас дұшпанымның алдында тұр екенмін деп қаймықпасын деді.

	– Әуелі сол кісінің, үлкен кісінің бейіті алыс болмаса, басына барып шықсақ, – деді.

	– Онда несі бар-ей? Өзіміз бармағалы қанша жыл. Жүр, кеттік. Құданың көңілін қалдырмайық, – деп алыстан мініп келген джипке отырып тартып кетті.

	Ауылдан бір жарым шақырым жердегі құмшауыт зиратты қамыс басып кетіпті. Жылда шөбін отап, алысқа апарып өртеп тұрушы еді, нарық заманына ауысқалы ол да қалды. Зиратқа кіре берісте тізерлеп отырып Құран бағыштады. Сосын әкесінің басына барып, төрт құлақты қам кесек моланың қасында тізерлеп отырып тағы да боздатты. Ғалым жақын жатқандардың бәрін атын атап айтып өтті, қандай жақындықтары бар екенін тәптіштеп түсіндірді. Әнебір бейіт қоршалмапты да, тіпті жермен-жексен болуға айналыпты. Тәкеши елден ерек қоршалмай қалған, басында белгісі жоқ бейітке қарай бергесін:

	– Бұл біздің ең жақынымыз, – деді Ғалым. – Үлкен атамыз. Баласы нәшәндік мілитса. Сол қоршап, қада қақпай-ақ қойды әкесінің басына. Нәшәндік мілитсаға ешкім ештеңе демейді.

	Інісі мүлтіксіз аударды.

	– Әруақты қорғау керек. Ол сонда сені де қорғайды, – деп жермен-жексен боп томпиып жатқан төбешікті шырт еткізіп суретке түсіріп алды.

	Үйге қайтып келгенде былбырап піскен қойдың басы мен «мені тура» деп иір-шиір боп қазы-қарта күтіп тұр екен.

	– Құда сорпаға айран қосып ішсін, – деп құдағиы Бибіхан әдеттегідей кең көңілмен жайылып жастық болды. – Сұйық айран іше ме екен, әлде қоюын ба?

	– Апам да қызық. Әрине, сұйығын, – деп кәрі шешесінің қылығына шыдас бере алмаған үлкен ұл бағжаң етіп бір қарады.

	Қауындықта ашылмай қалған ақ келді. Құда толтырып құйылған стаканның ернеуінен бір ұрттады.

	– Алып қойыңыз, – деді Ғалым құда.

	– Жоқ, мен осылай ішемін. Сіздер барлық уақытта осылай толтырып құясыздар ма? – деді қысық көзі күлімдеп, Ғалымның босап қалған қырлы стаканына үрейлене қарап.

	– Енді құда келгенде неге тауыспаймыз? Құда үшін жан пида, – деп Ғалым қопаңдап қалды.

	– Біз арақтың алдында сыра ішеміз. Сонда жеңіл болады, – деді Тәкеши.

	– Дәу кесені толтырып сұйық айран әкелші. Сыраңды он орасын, – деді Ғалым.

	Мөп-мөлдір сұйық айранды сіміріп салған жапон құда беторамалымен аузын сүртіп, басын шайқады.

	– Таза сүттен жасалған ғой. Ешқандай қоспасы жоқ.

	– Таза жусан мен изеннің, таза құрақтың, таза шиіннің жемісі, – деп Ғалым ауылда өскен шөптердің атын мақтанып тізіп шықты.

	Үшеуі екі бөтелке арақ ішті. Қызып алған Ғалым:

	– Бәрі де ағарған ғой, – деді.

	– Жоқ, сіздердің ағарғандарыңыздың орны бөлек. Осындай өз ағарғандарыңыз тұрғанда басқанікін неге ішесіздер? Мынау орыстікі ғой, – деді бөтелкенің сыртындағы жазуға шұқшиып.

	Күн батқасын өзінің сағат оннан қалмай ұйықтайтынын айтып, қауындық жаққа беттеген құдаға ермей, Ғалым қалып қойды. «Тыштымханаға бір өзі барсын, ере барғаным сөкет болар» деп өзін-өзі тежеді. Інісіне ер деуге де аузы бармады. Құда, бірақ тыштымханадан шұғыл оңға бұрылып, батқан күнмен бірге қарауытып жатқан қауындықтың ортасында аяқкиімін шешіп ап, суы тартылған арық ішінде жалаң аяғымен әрлі-берлі жүрді.

	– Мынау не қып жүр? Мас боп қалған ба? – деді Ғалым інісіне.

	– Жоқ, табанымен таза топырақты басып жүр.

	– Топырақтың бәрі таза емес пе. Сол құрбақа іздеп жүрген жоқ па?

	Бұл кезде күн түнге ауысып, қауындықтағы құрбақалар қосылып әндете бастаған. Құда тор-тор аяқкиімін қолына ұстап келді де, рахат күй кешкен кейіп танытып:

	– Бұлар көп екен ғой. Қандай тамаша оркестр, – деп құрқылдаған құрбақа үніне елтігендей рахаттана құлақ түрді. Күнде естіп жүрген әулекі әуен қызылтаңдықтарға әсер ете қойған жоқ.

	Уақыт тығыз, жұмыс қауырт. Бір түнеген құда Тәкеши таңертең қайтатынын айтты. Дастархан басында қаймағы бетінде қалқыған сүтті шәйді қолына ала алмай ойланып отырып-отырып:

	– Кешегі ақ коктейльден қалды ма екен? – деді күйеу баласына бұрылып. Ол түсі бұзылып, бірден қазақшалап:

	– Сұйық айран сұрап отыр, – деді.

	– Әй, көк шелекті осы жерге әкеп қойыңдаршы. Құмары қанғанша ішсін. Кеше арақ өтіп кеткен ғой, – деді құдағиы жанұшырып. – Өздерің де зорлай бердіңдер.

	Құдағиы сапырып-сапырып ұсынған гүлді кеседегі сұпсуық айранды сіміріп сап:

	– Табиғаттың таза сусыны. Сәл тоңазытқышқа салып қойыңыздар, – деді.

	– Қарап отырмай ақыл айтады, – деді Ғалым жақтырмай. – Сұрашы, кетераяққа қалай қарайды екен?

	Жөпелдетіп жапонша аударған күйеу баласы іле жауабын алды.

	– Жоқ, мен үшін мына ақ коктейльден артығы жоқ. Нағыз қазақтың арағы. Сіздер өз арақтарыңыз тұрғанда басқанікіне неге құмарсыздар?!

	Інісі күле отырып аударып еді, ағасы қабағын шытты.

	– Бізге ақыл айтатын кім бұл?! Қызын бергенін біліп, артын қысып отырмай ма. Онан да қызының бақыты үшін бір рет алып қоймай ма? – деп еді, інісі өңін айналдырып, «Ішем десе арақ дайын» деп аударды.

	– Жоқ, жоқ, – деп ол қолын жүрегіне қойып келіндей иілді.

	– Әй, жолынан қалдырмай, құданың алдына китін қойсаңдаршы, – деді кейуана шешесі.

	Ең тәуір деген қытайдың кастөм-шалбарын төрт бүктеп алдына әкелді. Оның мәнін күйеу баласы түсіндірді. Қайын атасы қап-қара кастөмнің жағасын ұстап:

	– Қытайдың фабрикасінікі. Бұлар бәрін жаулап алды, – деді.

	– Не деп отыр? – деді айтқаны болмай, сіркесі су көтермеген ағасы.

	– Қытайдікі екенін танып отыр.

	– Қытайдан басқа неміз бар қазір.

	Ілкі сәтте Тәкеши құда Ғалым құдасына қарап бірдеңе деп былдырлап еді, күйеу баласы Манаттың екі беті алмадан бетер қызарып кетті де, басы салбырап отырып сөйледі.

	– Мен мына сыйлықтарыңды алмай-ақ қояйын. Менің қалауым бар дейді.

	– Айтсын, – деді ағасы інісінің сөзін ақырына дейін тыңдамай.

	– Кешегі қауындықтағы құрбақаны сұрайды. Алып кетсем дейді.

	– Оны қайтеді екен?

	Інісі аударып еді, қайын атасы ағынан жарыла сөйледі.

	– Менің коллекциямда Орта Азиядағы жылан мен тасбақа бар. Мынадай құрбақа жоқ еді. Біз оның өмір сүруіне бар жағдайды жасаймыз, ол өз ажалынан өледі. Өлгесін қатырып, мұражайға қоямыз. Құрметтейміз. Қайдан алғанымызды, кімнен алғанымызды астына жазып қоямыз.

	– Құдамнан алдым десін. Мен бұған бір қабын ұстап берейін.

	Ғалым мақтанғанмен, құрбақа ұстатпады. Құда бастап арықтың ішіне қол созғанмен, секең-секең еткен бір уыс жәндік алақанға ілікпеді, ұстай бергенде секең етіп секіріп кетіп, құшағын ашқан күйі етбетінен түсті. Ақ көйлектің омырауы қоймалжың батпаққа былғанған ол «Тап әкеңнің аузының қорлығы-ай, ә!» деп боқтады. Сосын «Ешкім көрмесін, ешкім естімесін», – деді. Інісі де шалт қимылдап шап бергенмен, жат-жұрттық боп кеткен оны да туған жерінің жәндігі маңына жолатпады. Сосын Тәкеши құда «Тсс-с!» деп қос қолын көтеріп бәрін тыныштыққа шақырып, жылтыр қалта сұрады. Манат жүгіріп барып жылтыр қалта әкелгенше, ол шырт-шырт еткізіп селт тұрған жәндікті әлденеше суретке түсіріп алды. Сосын жылтыр қалтаны ортан беліне дейін түріп, дәл тіл табысқан ескі таныстардай иіліп, жәй-жәй басып келді де, көзі бір нүктеден ауытқымай тұрған құрбақаның басына төңкере сап аузын буды. Қазақ құда жапон құдасының майдан қыл суырғандай мәттақамдығына таңғалды. Сосын арықта ұйысып өскен көк шиінді уыстап жұлып ап жылтыр қалтаға салды.

	– Бұл Жапонияға жеткенше жеп баратын тамағы ғой, – деді күлімдеп.

	Келгелі таңғалмаған Ғалым құдай қосқан құдасының нәзік болмысына аузын ашып, көзін жұмды. «Ауылдағы кәрістердей емес, бәрін біліп істейді екен» деп бас шайқады. Жылтыр қалтаға салған қалауының сыртынан тағы бір жылтыр қалта кигізіп, оның сыртынан үлкен қалтамен орап ап, құда жолға шықты. Мәшинеге мінерде қолын жүрек тұсына қойып, әрқайсысына жеке-жеке келіннен бетер иіліп, қоштасты. Кір жайып жүріп иіліп-бүгіліп, суы мөлтектеген кірдің тасасында қысылып-қымтырылып тұрған жас келіндерге қолын көтерді. Сөйтіп, бүкіл ауыл жапон құданы жолға шығарып салды. Машина гүр еткенде Ғалым құданың іші шым етті. «Сол құрбақаны тағы бір көретін екен. Кешке таман құрқ-құрқ етіп, қауындықтың көркі еді. Қадіріңді сыртқа кеткенде білеміз-ау. Қазақтың қауындығындағы бір құрбақа кеміді», – деп маңғаз басып, суы кеуіп, қауын пісікке бет бұра бастаған арықтардың арасын қарады.

	– Қауынға су алғанда, арқасы көрініп жүрген балықты ұстамаушы едіңдер. Көрдіңдер ме, өздеріңдей жапонның құрбақаға дейін құр қалдырмағанын.

	– Алса, құда ғой.

	– Кит кимейтін, қалыңмал дәметпейтін, әйтеуір, кергіп мазаны алмайтын құдаға тап қылған Құдайға мың шүкір! – деп кейуана ағаш орындықты қозғалтып қойып, бір нәрсені ұмытқандай селк етіп келініне бұрылды. – Қап, құдаға неге бір қалта күріш сап бермедіңдер. Қуыс үйден құр шығарып...

	– Китін алмаған құда күрішті қайтсін. Олардың есігінің алды мен там төбесі сыңсып өскен күріш. Олар адамнан кейін жылан мен құрбақаны құрметтейді. Апам құдасына барғанда құрбақасын танып, көз жасын сығып ап жүрмесе...

	– Құдай соған жеткізсін. Құданың аулын да көрерміз, амандық болса. Шәй қойыңдаршы-ей, бір өзді-өзіміз боп рахаттанып отырып шәй ішейік. Арақ іше бергенше әлгі жапон құда секілді неге ағарған ішпейсіңдер? – деп қауындық жақтан қалған арақты көрсетпей қағып сап келген үлкен ұлдың аузының иісін сезіп қап секемдене сөйледі.

	– Құдаң аузыңа түкіріп кеткен бе?! – деді баласы тілі күрмеліп.

	Кейуана «Көрсеткеніңе шүкір!» деп тағы қайталады.

	«Осылардың алдында алса» деп белгісіз біреуге наз айтқандай болды. Сары самауыр тезірек қайнаса екен деп, жерде жатқан сексеуілдің жігеріне де көмескі жанармен бір қарап қойды.





Мұнар күн




	Айдарынан жел ескен бір-бір үйдің ардағы

	Желтоқсан құрбандарына арнаймын.



	Қорқақтың көзінің үлкендігіндей тесіктен кезекші милиционердің сықсиып қарағаны анық көрінді. Бұл – күндегі дағды. Іле темір есік салдыр етіп жартылай ашылды. Ажал камерасы дарбазасының бар ашылғаны осы – іші қабысқан арық адам қырындап әзер өтеді. Сөйтті де, жиналмалы кереуетті әкеп темір нармен қатар қойды. Түрменің заңы – қылмыскерге тіл қатуға болмайды, ал атылуға бұйырылғандар тіпті артық қимылға бармайды, оның әр қимылы шарадай тесіктің ар жағындағы көздің бақылауында.

	Абылай орнынан тұрмады. Әдетте түрме бастығы немесе прокурор келіп, қапас камераны тексергенде есік ашылғаннан қылмыскер екі қолын артына ұстап, орнынан ұшып тұратын. Абылай үстіне кірген сержантқа мұндай құрмет көрсете қоймады; әшейінде «Встать!» деп ақырып, өзінің биік тұрғанын білсін дегендей билік көрсетіп кететін сақшы сержант та томсарып, тіл беземеді. Жиналмалы кереуетті жайып салды да, шығып кетті.

	«Бұл Кеңес өкіметінің қылмысы көбейіп, тіпті қылмыстыны қамайтын жердің жетпегіні ме? Атуға бұйырылғандарды екеуден ұстамаушы еді ғой. Әлде мені жатқызып қойып атайын дегені ме? Жоқ, олай бола қоймас. Жалған болса да Кеңестің көзбояу заңы бар емес пе? Шағымымды қарап, үкімді бекітсе, бекіткенін келіп білдірмес пе екен? Әлде үкім бекіп, мынау соның дайындығы болды ма?» Абылай орнынан тұрып, торлы терезеге қарай ақсаңдай адымдағанда ауызда тұрған томсарыңқы сержанттың «Қозғалма!» деген жан даусы шықты. «Қорқағын-ай, шіркіннің. Есігін құлыптамаған екен ғой. Осындайларды милицияға қалай алады екен?

	«Менің милициям мені қорғайды» деп әндеткен күндерай!» Абылай темір есік сарт-сұрт құлыпталғасын бері жүрді, сосын қайта әрі жүрді. Бір аяғы ақсақ – протез, өлім жазасына кесіліп, касациялық шағыммен жарық дүниеден үміт күткен еңгезердей адам аядай камерада әрлі-берлі жүрді де қойды.

	Бір кезде темір нарға келіп отырды. Қатар қойылған жинамалы төсекке қараса, өзінің ажалындай көрінеді; «мені көтере де алмайды ғой мына шүберек; қазір күн түстен ауып барады; алды – кеш, жұмыс аяғы; үкімді кешке естірте қоймас, бұл жерде кім бір минөт артық жұмыс істейді дейсің. Не де болса бүгін болмайтын, бірақ ертеңге қалған бір бітпеген тірлік бар. Атуға бұйырылғандарды екеуден қамаса бірінің көзін бірі шұқып алады деп ойламай ма екен бұ жұрт? Жә, қитұрқы ойды қойсайшы. Адам адам боп қалады ғой қашанда». Тоңғанды білмеуші еді, тұла бойы тоңазиын дегендей. Қарашаның 7-сі күні қылмыс жасап, бір адамды о дүниелік етті. Қалалық ауруханадағы пеш жағушылық кезекшілігін өткеріп келіп, демалып жатыр еді, соқыр досы Ақмырза сап етіп, «Аронға» барып сыралатайықшы» деп қоймады. «Шаршап жатырмын-ей, онан да шелекпен алып келе ғой, қазір арақ болмаса, сыраның жолы жіңішке емес қой» деп еді, Ақмырза көнбеді. «Бүгін – ұлыстың ұлы күні. Таныс, бейтаныстармен қыртып тұрып салқын сыраны сіміргенге не жетсін, кеттік» деп ақыры дегеніне көндірді.

	Абылай задында көңілшек. Достары қиылғанда көп қарсыласа алмайды. Осы жолы сол кеткеннен мол кетіп, тас түрмеден бір-ақ шықты. Ақмырза болса – бостандықта. Сот үстінде басын көтеріп, бетіне қарай да алмады. Егер тергеушіге «пышақты берген сол еді» десе, атылмағанмен, оның да бірталай жылды арқалап кетері ақиқат. Пышақ Ақмырзанікі екендігіне ешкімнің дауы жоқ. Бұның пышақ салып жүрмейтінін айналасының бәрі біледі. «Өзімдікі» деді тергеушіге. Ақмырзаның атын ауызға алмады. Ол куә ретінде қатысты, «көрдім, өлтірді» деді. Абылайға осыдан артық жауаптың керегі де жоқ.

	Тергеуге екінші жолы шақырғанда қара галстукты қылқындыра таққан қырбық мұрт тергеуші:

	– Өлтірген анық өзіңіз бе? Мойындайсыз ба? – деп сұрақты төтесінен қойды.

	– Маспын. Білмеймін.

	– Сонда сыраға мас боп қалғаныңыз ба?

	– Өзім түнгі кезекшіліктен шаршап шықсам, көз ілмей келіп сыра ішсем, неге мас болмаймын? Осы күнгі жастар, мына өзіңнің құрдастарың, аузына алар-алмастан неге кәлжіреп қалады? Ал біз болсақ...

	– Иә, сіздің көргеніңіз көп. Он жеті жасыңызда соғысқа қатысыпсыз. Берлинге дейін барыпсыз. Екінші топтағы соғыс мүгедегісіз, аяғыңыз ақсақ. Екі Қызыл Жұлдыз орденіңіз бар екен, нағыз батырдың өзі екенсіз ғой, – деп, алдындағы іс тіркелген қатырма қағаздан басын көтерді де, өзіне қарап миығы тартып тұрған дембелше келген еңгезердей кісіге шатынай қарап, «кезекші милиционер бір жаққа кетіп қалған жоқ па екен?» дегендей орнынан сәл көтеріле есік жаққа мойнын бұрды.

	– Айтсаңызшы, өлтіргеніңізді мойындайсыз ба? Өлтірген сіз бе, сіз емес пе?

	– Қарағым, – деді Абылай адамның алқымына пышақ жұмсаған күректей алақанымен маңдайын басып, – мен емей кім дейсің. Онан да не себеппен өлтірдің деп неге сұрамайсың?

	– Сізге ескерту, мұнан былай қолыңызбен маңдайыңызды ұстамаңыз. Тергеу үстінде қолды кіндіктен жоғары көтеруге болмайды, – деді де, «осы кезекші милиционер бар ма, жоқ па?» дегендей тағы да орнынан көтеріле есік жаққа қарады.

	– Ал, неге өлтірдіңіз? Екі баласын кім асырайды оның? Әйеліне кім жар болады оның? Өзі мәскеулік...

	Абылай терезе тұсына барып, тармақ-тармақ тордан далаға көз жүгіртті. Дала – тас-түнек, өлім камерасында сығырайып шам жанып тұр. Алақанын бу жүргізілген темір пештің екі тармағына қойды; қанжылым бірдеңе сезілді. Осыны да от жақты деп адам ұстағанша әуре қылмай-ақ қоймай ма. Ай, осы біздің заманның көзбояуына қашан тыйым болар екен? «Кеңес адамдарына түрмеде де қамқорлық, қыста камераларды жылы ұстаймыз» деп біреу көкіп есеп беріп жатыр ғой қазір. Түн баласына жалғыз жамылғымен аяғын тастай ғып байлап алады, әйтпесе көз ілінгенде үсіп кетуі ғажап емес. Желтоқсанның ызғары қанша мықтымын десе де, бір қазақты алып жығатын түрі бар. Күндіз арлы-берлі адымдайды, әкелген наннан шахмат фигураларын жасап, өзімен-өзі шахмат ойнаған болады. Қарсыласы – Ақмырза.

	– Ақмырза, жүріс сенікі, – дейді.

	Сол-ақ жеңіске жетсін деп бар шеберлігін сарп етіп жүреді, бірақ қарсыласы ұтылып қала береді. Жалпы, Ақмырза өмірде шахматты өзінен әлдеқайда нашар ойнайды. Оның ұтысы – бостандықта жүргені. Адам бостандықтың қадірін тұтқындықта ғана біледі екен-ау. «Оның бостандықта болғаны керек маған да» деп тәубе айтады өзіне-өзі. Әлгі өзінің тағдырын тәлкек қылған тергеуші жігіт: «Пышақ өзіңдікі ме, қасыңда кім болды, мұндай қылмысқа кім итермеледі?» деп тықақтағанда да оның атын ауызға алмады.

	«Жоқ, оның атын атап, көзін бозарта қоймаспын. Оның бостандықта болғаны керек. Серік үшін, Сәпентай үшін... Училищесін бітіріп алса... атылып кетсем, шаңыраққа сол ие болса. Осы үшін де Ақмырзаның бостандықта болғаны керек, тіпті қылмысқа қатысты деп Ақмырзаның аты аузымнан шықса, тілім кесілсін».

	Торлы терезе тұсынан ақсаңдай басып қайта келіп, темір нарға шалқалай жатып, қос қолын тарақтап басының астына тастады. Көзі есіктің қақ ортасындағы көздей тесікке түсті. Тесіктің бергі жағы – өлім, арғы жағы – өмір. Өмір бетте шақырайған жарық, өлім бет – күңгірт. Егер үкім күшіне енсе, сол көздей тесіктің қасында сот төрағасы, заседатель, тағы басқалары ұйлығып тұрып, Қазақ Советтік Социалистік Республикасы атынан деп бастап, үкімнің күшіне енгенін хабарлап кетеді дейді. Егер үкім бұзылса, кезекші төртбұрышты тесікті шалт ашып, үкімнің бұзылғаны туралы пәленбай бет қағазды лақтырып жіберетін көрінеді. Бүгін екеуінің қайсысы болар екен? Мына жермен-жексен болған жиналмалы кереует те көзді бозартып, көңілді алаңдатып өлтірді-ау әбден.

	Абылай күндіз ұйықтамайды. Күндіз ұйықтағандар бұл жерде түнде жынданып кетеді. Күндізгі ермегі – Ақмырзамен шахмат ойнау. «Ол ит Сәпентайға ақша беріп тұрса, жақсы болар еді-ау». Қолын басының астына тастаған күйі мызғып кетіпті. Салдыр-гүлдір есік ашылғанда, атып тұрды. Шашы жаңадан алынған, аяғына резеңке галош, үстіне өлім сапарына аттанар адамның қара жейдесін киген балаң жігітті есіктен қырындай кіргізіп жіберді. Темір есік сатыр-сұтыр қайта құлыпталды.

	«Мынауың Сәпентайдай-ақ қой». Жаңа тұтқын кісеннен босаған қол еркім өзіме тиді ме дегендей құшағын жазып, жиналмалы төсекке етбеттей құлады да, солқылдай жөнелді. Солығы басылған кезде Абылай ақсақ аяғымен шоқаңдап терезе алдына барып қайта келді.

	– Ату ғой...

	– Ату... – деді балаң жігіт булығып.

	– Өлтірдің бе?

	– Өлтіргенім жоқ. Өлтірсем арманым болмас еді.

	– Жылама. Бұл жерде бірден айтпайды. Енді жылап мазаны алма, – деп терезе алдына қайта барды.

	Желтоқсан жылыстап, қаңтар кетіп, ақпанның ақыруы-ай! Жер-дүниені ұйытқытып, қыстың күшіне енуін қарашы. Жаңа тұтқын етбетінен түскен күйі басын көтермеді.

	Арқасының дір-дір еткенін шалқасынан түскен Абалай көзімен емес, көкірегімен көріп жатыр.

	***

	– Нешедесің? – Абылайдың таң атқандағы сауалы осы болды.

	– Он тоғызда.

	– Сәпентайдан екі жас үлкен екенсің. Он тоғызымда Берлинде фашистерді өлтіріп едім...

	– Мен кісі өлтірді дейсіз бе. Өлтіргенім жоқ. «Мынау сен бе?» – деп суреттегі топ баланың ішінен өзімді көрсетті. «Иә» – дедім. «Алаңға шыққаныңды мойындайсың ғой?» – деді.

	«Мойындаймын», – дедім. «Онда мынау да сен ғой», – деп теріс қарап тұрған біреудің суретін көрсетті. «Мен емеспін», – дедім. «Менмін» деп мойындай бер. Әлгі сен болғасын, бұл да сенсің. Сенің басыңды алатын ешкім жоқ. Көп болса әкешешең үш жүз сом айып төлер. Үй ішің шиеттей бала-шаға екен. Сені оныншы әрі кенже болғасын Қолқанат деп қойған ғой, сірә», – деді. «Иә», – дедім. Сонымен, өзі мойындады деп...

	– Жә, керегі жоқ, баяндамай-ақ қой. Мен төрт айдан бері жарық дүниеден бейхабармын. Неге сабағыңды оқып, степендияңды алып, артыңды қысып жүрмедің?

	Жақ жүні үрпиген еңгезердей адам торлы терезе алдынан бері жүріп келгенде жаңа жас тұтқын сескеніп қалды да, төмен қарады.

	– Әке-шешең сені оқысын деп жіберді ғой астанаға...

	– Көптен қала алмадым. Достарымнан жырылып отыра алмадым. Шықсам, өз еркіммен шықтым. Бірақ Савенковты өлтергенім жоқ.

	– Ә-ә, сен де ұлыны өлтіріп түскен екенсің ғой. Әкел! – Абылай Қолқанаттың қара жейдесінің қалтасындағы шиыршықтаулы үкім қағазды жұлып алды. – Бұл жағынан тағдырлас екенбіз.

	Қолқанат суық камерада бүрісіп, қорс етіп мұрнын тартты.

	– Қорсылдама. Мен мынаны оқып шағайын. Қолқанат қайта етпеттеді. Абылай қайта шалқалады.

	«Бәтшағардың әкелерінің ныспылас болғанын қарашы.

	Екеуімізді де бір үйдің адамдарын өлтіргендей бір қуысқа әкеп тыққанын қарашы. Өзі де енгезердей неме екен. «Сендей қазақтың екі аяғыңды бір етікке тығамын». Осы сөзі ғана есімде, басқасын білмеймін, құлағым естіп, көзім көрген жоқ, білсем, өлтірер ме едім. Анау қорғаушы әйел де сөздің майын тамызады екен. Өзі менімен жөндеп сөйлеспеді де.

	«Қылмыскердің жастай, он жетіге жетер-жетпес жасында соғыс көріп жүйкесі бұзылған. Ол қатты қобалжыған кездері өзін-өзі де өлімге қиып жіберуі мүмкін. Бұны медициналық сарапшылар дәлелдеп отыр. Жалпы, жиырма бесінші жылы туылғандардың бәрі осындай, олар тіпті аз қалды. Жәбірленуші әуелі бұның арына тиген, түсінесіздер ме, адамдық арына тиген. Ал адамдық ар бәрінен жоғары тұру керек. Оған дақ түссе, қалай болар еді, күнге дақ түссе қалай болар еді? Біз оны күндей қорғауымыз керек. Адамдық ар алдында заң әлі де әлсіз. Құрметті сот төрағасы, сіздің назарыңызды осыған аударғым келеді, қылмыстың негізін салған қылмыскер емес, жәбірленуші Савенков...»

	Абылай машинкаға басылған өлім үкімінің бірінші бетінен әрі аса алмады да, іштей мырс етті. «Қылмыстың негізін салған Ақмырза-екең ғой. Сабаз-ей, сүйкенбесе жүре алмайды-ау. Өмірі біреуге таяқ жегізгенін көрмеппін, кілең жұдырыққа тоюмен жүреді. Саптыаяқтарды алып, сары сиырды тағы бір сауып келейін» деп кетті де қас пен көздің арасында жетіп келді. Ашқарынға ел қондырған салқын сыраға Абылай әжептәуір қалжырап қалған. Оның үстіне, ұйқы да қысып өлтіріп барады; оның үстіне, көсемнің Қысқы Сарайды қалай алғанын көріп тұрғандай суреттеп, анекдотқа айналдырған мына бір жылпостың әңгімесінен құлағы сарсып, жалыға бастады. Бұл аймақта, әсіресе «Арон» сыраханасының маңында Абыйлайды білмейтіні жоқ; ардагер, ақ пейіл, адал, кезінде спортшы боп күреске түсіп, ақсақ аяғынан бағы жанбаған. Отбасында жолы болмаған, домбырасын тыңқылдатып қойып, бір үйде баласымен бірге өмір күйін шерткен қазақы адамды бәрі де іштей жақсы көреді; ешкімге қиянаты жоқ, біреу қиянат көрсе, өлгенше болысады.

	– Смольныйда үшінші этажды алғанда екі қолы жоқ әйел бюстін көрген комиссар: «Мынаның қолын кескен кім, табыңдар да, тергеусіз, сотсыз табанда атыңдар», – деді. Кеш туып, атылмай қалғанымыз үшін, бізді осындай бақытқа жеткізген комиссарлар үшін алмаймыз ба. Оған да бүгін, міне, алпыс тоғыз жыл болыпты, – деп жылпос Алик көмір түсіріп келгендей күйелеш-күйелеш күпәйкесінің ішкі қалтасынан бір орыстың «айрықшасын» сумаң еткізді де, қырлы стаканға меймілдете құйды.

	– Абылай аға, өзің баста, соғысты көрген, Смольныйды алмағанмен, Берлинді алған ардагерсіз ғой... хи-хи...

	Абылай көзін шатыната бір қарады да, әй-шәйға қарамай тартып жіберді. «Тіске басар бірдеңе болсашы; көбік сыра де келмей қойды, ащының үстін ауыртай жуып кететін». Абылайдың басы айнала бастады – бұл кәріліктің қол бұлғап шақырғаны; кәрілік – қуаныш емес, соңғы кездері осылай араластырып ішкенде күрт кететін болып жүр; сана шіркіннің де тозайын дегені ме?!

	– Абылай, кезегіме әнебіреу киіп кетті. Мен Алматы тұрмақ, Мәскеуде де бірінші кезекті алғанмын дейді. «Сен кімсің?» деп өңменінен итеріп жіберді. Өзіңді таныстырып қойшы, – деп Ақмырза Абылайды қолынан ұстап, «сары сиырдың» шүпірлеген кезегіне қарай тарта берді. Абылайдың көз алды елес, біресе Бранденбург қақпасы, біресе Смольныйдағы қолы жоқ әйел мүсіні көз алдын кес-кестей ме-ау, тортор сызық келіп көлденең тартыла бере ме-ау...

	– Міне, мына күшті, – деп Ақмырза еңгезердей көкшіл көзді жігіт ағасын көрсетті.

	Абылай сылти басып, қасына келген кезде мықтың самбырлап қоя берді.

	– Мен Останкинода да бірінші кезекті аламын. Алматыда немене... мен бірінші болмай... Сендей ақсақ қазақтың екі аяғын бір етікке тығамын, – деп қолын көтере берді.

	«Ақсақтығымды ешкім бетіме баспап еді. Бұл өңірде мені мұқататын ешкім жоқ еді. Ақсақ болсам, он жетімде сені қорғаймын деп ақсадым». Оның санасындағы адами түсінікке шақырған ең соңғы ойлар осы еді. Онан кейінгісін өзі де білмейді. Бір қора адам – бүкіл сырахана маңы түгел куә. «Мә, Абылай, аяма әкеңнің аузын...» деген Ақмырзаның даусы мен созылған қолы, қызыл сапты бүктемелі пышақ Останкинодан келген боқтампаздың алқымында кетіп, қан жұлдызша шашырапты. Есін түрмеге келгенде бір-ақ жиды... Жас тұтқын етпеттеген күйі әлі жатыр. Тырп етер емес.

	Соған қарағанда жылынса керек, өксік үні де естілмейді.

	Абылай үкімнің екінші бетін ашты. Мынау бірте-бірте өлімге бастап әкеле жатқан қара әріптер өз үкіміндегі эпизодтарды еске салып жіберді. «Ит өлген жерден келіп далада өлгенін боқтампаз иттің. Інісіне мерекені сылтау ғып қыдырып келген көрінеді. Ақылсыз ит Ақмырза айтады дейді: «Қысқы Сарайды алған күні Останкинодан келген мықтының қызыл қаны жұлдызша шашырады-ау» деп. Айтып жүрген сөзін әңгүдік иттің. Мен атылып кетсем, құйрық-жалы қысқа Абылайдың артында қалар жалғызын желеп-жебейтін адамның түрі... Құдай маған берешекті: әйелді, баланы, тіпті жолда жүрер серікті неге қимады екен? Жақсылыққа бұрылар жолда неге қитығып қалды екен? Мынаның өлтіргені де – Савенков. Ағалы-інілі немелер емес пе екен өздері? «Останкинода да бірінші, Алматыда да бірінші боламын». Абылайдың құлағы шуылдап қоя берді.

	«Неге әркім өз жерінде өзі би, өзі қожа болып, өзге жерде қонақ боп құрметпен жүрмейді. Астамшылықты адамнан артық ешкімнің де басына үйіп-төкпеген ғой Жаратқан ием. Егер Останкинодан келген боқтампаз аузына ие болса, мен де...»

	Он шақты бет қағазды етпеттеген балаң жігіттің жон арқасына лақтырып жіберді де, ұшып тұрды. Тағы бір рет сығырайған торлы терезенің алдына барып қайтты. Көздей тесікке бір қарап кері бұрылды.

	– Өлтірген жоқсың, бірақ мойындайсың. Сонда сен сияқты жігіт екі сөйлеуге бола ма?

	Арлы-берлі жүрген Абылай осы сөзді айтуын айтқанмен, сәл нәрсеге бола өзімен ерегісуге дайын тұратын Сәпентайын ойлап кетті. «Сорлы бала, шеше деп шешенің, әке деп әкенің рахатын көре алмады; енді сенген серім Ақмырза қол ұшын бере қояр ма екен? Неге осы заманда әкесі қандай болса, баласы сондай болады; әкесінен асып түсуге, басқа жолмен жүруге мойын бұрғызбайтын неткен заман?! Әкесі қойшы болса, баласы да қойшы; әкесі райком болса, баласы комсомол... училищесін жақсы тәмамдаса, сонда көресіңдер Сәпентайды. Шіркін, сол үшін-ақ атылмай қалсам... ең болмаса жылына бір рет келіп, әкесінен дұрыс сөз естіп кетер еді».

	Жаңа серігі сәл басын көтерді де, ұшып тұрды.

	– Мойындасам, суреттегі өзімді мойындадым. Алаңға шықпай тұра алмайтынымды, достарымнан қала алмайтынымды мойындадым. Құлап жатқан біреудің суретін монтаждап, менің аяғымның астына тастапты. Сен тепкілеп өлтірдің, дейді. Ол жасақшы көрінеді.

	– Менің сауатым бар. Екеуміздің де өлтіргеніміз бір адамның балаларындай әкелері аттас екен. Осында да соны біліп, бірге қамаған болар... – шалт теріс айналғанда езуі жиырыла берді.

	Бүгінгі күн кешегіден тез өткен секілді. Қолқанаттың аспалы көпірдей жон арқасын көріп жатып-ақ уақыт дегенің дөңгелекше зымырапты. «Біреуден екеу жақсы», «жалғыздық құдайға ғана жарасқан» деген ос-сы...» Қабырғалары құзданып кеткен аядай камера ішіне бір жылылық енгендей. Басы салбырап отырған Қолқанат екі иығы дірілдеп селкілдей бастады.

	– Тоңып отырсың ба? – деді Абылай көздей тесікке тағы бір барып қайтып.

	– Маған емес, шешеме қиын болды. Ал өзіңіз не үшін өлтірдіңіз?

	Абылай торлы терезеден шалт бұрылды.

	– Бірауыз сөз үшін!..

	***

	Өткен түн екеуі де тырп етпеді. Үкімді естіп, есі кіресілішығасылы боп келген жас жігіт алғашқы түнді етпеттеп алып, әлсін-әлсін өксігіне булығып өткізсе, оның бар ойлағаны – өзі оныншы боп емген шешесі екенін Абылай сезіп жатты. Жұбайы қайтыс болғанда, Сәпентайы төртке толған еді; түнде көзі ұйқыға кетер алдында «Мама, мама!» деп жан-жағына қарап жатып мұрны пысылдап кететін. Бұл дүниедегінің бәрі бір шешеге татымайды екен-ау, оны қолға қараған ұлы, міне, он жетіге жеткенше көріп келеді. Өзі де шешеден ерте қалды; жетім көкіректің қалай құлазитыны да өзіне аян, ал мына бәтшағар «ең жоғарғы жаза – өлім жазасы» дегенде «мамалап» шырылдаған да шығар. Кенже екені, омыраудың тәтті сарқындысын емгендігі көрініп тұр.

	Өткен түн тыныш ұйықтап шықты. Аз-маз әңгіме, көңілге дік еткен төте сұрау әлгі жанды жегідей жеген «атылатын болдым» деген аяр ойды ары итергендей. Қалайы тостақтағы быламық көжеден бір асай бергенде:

	– Сіз атылатын болғаныңызға өкінбейсіз бе? – деді Қолқанат.

	Абылайдың басы дың-ң ете қалды. «Не дейді-ей, мына бәтшағар. Алпыстан асқан менің әкем сияқты ғой өзі». Көз қиығын тастап еді, быламақты жұтпастан жауап күткен сыңайы бар.

	– Өкінбес едім. Өкінбейтінім – бір адамның қаны мойнымда. Ол – ақиқат. Бірақ артымда сенен екі жас кіші Серік деген, Сәпентай деген немем қалып барады. Соған қиын. Ағайыным жоқ. Дайындаған адамым сенімсіз, – деді де, тоқтап қалды. Тіпті осы жерде өлім күтіп отыруға да жетелеп әкелген сол баласын дайындаған адамның сұрқылтайлығы екендігін ойлап кетті де, «оны аузымнан шығармаспын, тіпті атылып кетсем де, «әкең өлсе де, әкеңнің көзін көрген өлмесін» боп қарайып жүре берсін» дегенді санасына темір балғамен тағы бір рет шегеледі.

	– Ал, мен, – деді жас серігі қалайы кружкадағы суық шәйдан бір ұрттап, – мойныма қан жүктемеймін. Ол жағынан Біріккен Ұлттар Ұйымының сарапшысына апарса да тазамын. Алаңға шығып, домбырамен ән салғанымды мойындаймын. Шыдап отыра алмадым. Қашанғы шыдаймыз. Екі милиционер алып кеткенше домбырамды қағып, «Мұнар күнді» шырқадым. Бала күннен серігім – домбырам да бірге сотталды. Әуелі оны куә қылғысы келіп еді, аузын ашпай тұрып алды, – деп, жүзіне күлкі үйірілді де, қуақы бейне әрі суық, әрі жалынышты күйге ауысты. Егер, Абылай аға, шынымен атылсам, осы әрекетім ғана менің адамдық болмысымды сақтап қалады, осыған іштей ризамын. Ал, жасақшыны өлтірдің дегені – жала. «Мұнар күнді» айтқаным ақиқат. Мойныма ілінген бір статья «Мұнар күн» үшін ғой.

	– Менің сауатым бар. Келтіріпті. Әдемі иіп келтіріпті.

	Сен... әншісің бе?

	– Мен композбын, композитормын. Ән де айтамын. Бірге оқитындар композ дейді. Әзір әуесқоймын, кейін нағыз өзі боламын. Сіздің артыңызда Сәпентайыңыз қалса, менің артымда күйтабағым қалады. Сатуға жаңа ғана түсіп еді, оны да жиып алмаса...

	– Ала алмайды.

	– Мен де бұрын солай ойлаушы едім. Атуға бұйырылғалы бұлардың қолынан бәрі келетініне көзім жетті. Өзіммен оқитындар алып үлгерген, олар оңайлықпен қайтарып бермейді.

	Көздей тесіктен бір қысық көз сықсың ете қалды да, «Посуду!» деген айқай шықты. Қолқанат екі тостақ, екі күрешкені сарт ашылған төрт бұрышты тесіктен кезекшіге ұстатты.

	Абылай өлім камерасындағы отыз тоғызыншы күнгі әдетіне салып арлы-берлі жүре бастады. Қолқанат тағы да етпеттей беріп еді, «Жатпа!» деген дауыс желке тұсынан саңқ етті.

	– Бойыңа қан тарат. Атылу-атылмасың әлі беймәлім. Сондықтан қаныңды тарат, сен нағыз композ болмайсың ба әлі!

	Қолқанат та арлы-берлі майда қадамға салды. Камералас серігі отыра қалып, қара күпәйкесінің қалтасынан бүктеулі дәптер мен қалам алды.

	– Бүгін үшінші тәулікке кетіп барады. Өзіңнің өмір сүруден, нағыз композдың өзі болудан үмітің бар адамсың ба? Неге шағым жазбайсың?!

	– Жазармын, дәл қазір солардың атын атап жазғым да келмейді. Атуға бұйырғалы әділдік дегеннің жоқ екеніне көзім жетті. Өтірік үкім шығарып, арам нанмен балашағасын қалай асырайды екен солар?

	– Жетеді. «Битке өкпелеп тоныңды отқа жақпа». Үндемей отыр.

	Абылай күпәйке қалтасында умаждалып, кіршең тартқан ақ параққа маржандай әріптерді тізілте бастады.

	«Қазақ ССР Жоғарғы Сотының төрағасына.

	60-65-88-баппен ең жоғарғы жаза – өлім жазасына кесілген Қолқанат...» Жазып отыр. Қолқанат төрт бұрышты торды тесіп өтіп, шыжымдап сіркіреген болмашы сәулеге маңдайын тосып селт тұр. Тізесіне қойып жазу жазған еңгезердей адамның жауырын тұсы бүлк-бүлк етеді.

	Өмір үшін бүлкілдеген жауырын осындай болады екен-ау деп ойлады ол.

	***

	Бүгінгі ызғардың беті жаман, сірә, далада бет қаратпас долы жел, әйтпесе алма беттен шымшыған аяз болар. Пеш атын алған екі тармақ темірі құзданып кеткен Кеңестің түрмесі тұтқынға қамқорлықтың да, қорлықтың да көкесін көрсетіп-ақ тұр; құзданған төрт бұрыш шытынаған аяздан қақ айырылып, қар суы тамшылап, ол әр тамшылаған сайын өз ойларымен арпалысқан екеудің аласапыран миы инені сұғып-сұғып алғандай шымырлайды. «Егер де теледидар алдамаса, шетелдердің, әсіресе өзімізден қырық бесінші жылы ойсырай жеңілген Германияның түрмесі біздің ақша төлеп, жолдамамен барыпжүргенкурорт, саяжайларымыздай; онда бостандықтан басқаның бәрі бар; неге жетімсіздік пен жаманаттың бәрін біздің Ұлы Октябрьден нәр алған ұлы халқымыздың мойнына үйе салды екен?» Аяқ жылымай, дене жылымайды. Абылай мұздай қатқан аяғына жамылғаны тастай ғып байлап, қатты дауыстады.

	– Міне, былай. Байлап ал аяғыңды!

	Ол айтқанын екі етпестен қайта етбеттеді. «Бұл бәтшағарың шалқалап жата алмай ма? Жанынан туынды шығарар ой адамдары бүрісіп немесе етбеттеп жатады дейді ғой ілім бойынша. Жастық шақтың қызуымен өзі де өлең жазған, күй тартқанда домбыраның бермесін алады. Ықылық атқан адамдай Қолқанат селк-селк ете қалды. Көз қиығын тастап еді, арқасы қайта дірілдеп жатыр; «тондың ғой, бәтшағар бала. Адам тоңған кезде өзінің әлсіздігін білдіреді, ыстықтаған кезде пысынап шыдай алмай жанға жай табар сая іздейді. Қоңыр салқын адамзаттың бәріне қайдан табыла берсін?»

	Арқаның дірілдеуі, мұрынның тартылуы жиілеп бара жатты. «Бұл неге шалқасынан жатпайды-ей. Өкпені жылы ұстасаң дене де жылынады. «Мұнар күнді» айтып тұрып алдым дейді. Мынау дір-дір еткен арқа ғой соны айтып, екі милиционер келіп, қолын артына қайырып алып кеткенше әуелетіп тұрып алған азаматың. «Мұнар күнді» Абылай осыдан қырық жылдай бұрын айтқаны есінде. Соғысқа бара жатқан өңкей қазақ қызыл вагонның ішінде отырып әндеткенде осы «Мұнар күн» де арасында кеткен. Бірақ онда ортақ жаумен соғысуға аттанып бара жатыр еді. Қалай еді. «Мұнар да мұнар, мұнар күн, Бұлттан шыққан шұбар күн...» Көңілінде «Мұнар күн» жүйткіп барады; төмендегі жиналмалы төсектегі Қолқанаттың арқа селкілі жиілеп, үзіліп-үзіліп шыққан өксік үні талай өлім үкімін күткендерге төсеніш болған жиналмалы төсектің шиқылына қосылып кетті. Абылайдың құлағында өксік үн, көз алдында Қолқанат қара домбыраны сабалап әуелетіп тұр. «Қашанғы шыдаймыз?» дейді өзі өлім камерасында отырып, қалайы күрешкедегі суық шәйден бір ұрттап қойып. «Иә, қашанғы шыдаймыз, оу, қашанғы төземіз. Мынау он тоғыздағы жігіттің сөзі өтірік деп көр. Бұның да шыдап-шыдап кеп түскен жері осы ғой...»

	– Қолқанат!

	Өксік үн сап тыйылды да, мұрнын қатты бір тартты.

	– Кел, бірге жатайық.

	Қолқанат қайта айтқызған жоқ. Сүйретіліп тұрды да, сәл әрі итінген еңгезердей адамның қасына келіп сиыса кетті. Екеуі ә дегеннен арқа түйістірді. Бірі жас, бірі шәу тартқан дене бір-бірін жылытып, азынаған ажал камерасында тіршілік үшін саусағын созып жатты. Біраздан кейін арқа түйістірген әкелі-балалыдай екеудің көздері ілініп, осында келгелі алғаш рет тәтті түс көрді.

	Абылай сәйгүлік мініп жүр екен.

	***

	Қолқанат денесі жылынып, пысылдай жөнелді. Абылайдың көзі жұмулы, көңілі ояу. Тұтқын күпәйкесін де шешіп тастап, Қолқанаттың үстіне жапты. Біраздан кейін ап-арық, сүп-сүйір иығына алақанын қойып, біртүрлі тұла бойы босады. Сәпентайын осылай құшақтайтын. Шешесі о дүниелік болғасын училищеге түскенше қасына жатып жүрді. Сонда оның танауы пысылдай бастағаннан-ақ қанша қатты ұйықтап кеткенше оң алақанын жәймен иығына тастайтын. Қазір де алақан жылуын жанындағы жас тұтқынға беріп, ұлын ойлап жатты. «Даңғарадай бір бөлмеде бір өзі. Ақмырза келіп тұра ма екен? Степендиясы күн көрісіне жетіп жүр ме екен? Бірге оқитындардың бетіне қалай қарайды, әкесі адам өлтірген дегенді естімейді дейсің бе солар? Әкесі Берлинді алған, Отан қорғаған деп ешкім де айтпайды-ау. Жаманат қалай ұшқырсың, жақсылық неткен шабансың. Бәрі адамның өзінен. Менің осы жатысым да өзімнен. Ақмырзаға ермей, үйімде отырсам, жатып ұйықтасам, ішерімді от басында ішсем, мені ешкім де Останкинодан келген мықтының қасына арқалап әкетпес еді ғой. Сәпентайым – Серігімнің тірі жетімдігін азсынғандай ет жүрегіне тағы да жара сап кеттім бе? Осы жараны енді қалай ғана емдеп, қалай жазар екенмін? Дауаң табылмай жаман жолға түсіп кетер ме екенсің, Сәпентайым?! Сен ше, композ? Сенің көрер жарығың бар ма екен?»

	Кеше есікті шертіп, төрт бұрышты тесіктен мұрны көрінген кезекші милиционерге шағымды ұстатты. Енді қырық күн күту керек. Толған айдай отыз күн мен түн, тағы он күн, он түн. Онан ерте шешпейді, заңгерлер асықпайтын кезде асықпайды. Өзінің де шағым жазғанына қырық күнге тақап қалды.

	Абылай көз іле алмады. Бірақ бойынан жүгірген жылы ағын қасындағы бір ананың кенже ұлы, бір халықтың композиторы, қоғамның құрбаны болған түбіт мұрт тұтқынның шым-шым судай бойын жылытқаны жанын жай таптырып, әкелік парыз алдында аз да болса өзін жеңіл сезінгендй еді. «Ұйықта, Қолқанат, бүгін бір тыныш ұйықтай ғой, композитор!»

	Абылай жәймен тұрып, есік алдына барғанда төртбұрыш тесік ашылып, екі тілім нан мен екі кружка шәй келді. Ішкісі келмей Қолқанатқа қалдырды. Бір мезет ол басын жұлқи көтеріп, өзінің жиналмалы төсегіне қарады да: «Көп ұйықтап қалыппын ғой», – деді.

	Жуынып, бір тілім нан мен шәйді қолына алған кезде төртбұрыш тесік сарт ашылды да, қараңдаған бірнеше адамның сұлбасы көзге шалынды. Бұл – прокурор, түрме бастығы және кезекші еді.

	Төртбұрыш тесіктен сыдыртып оқыған қатқыл дауыс естілді. Абылайдың құлағында қалғаны «...ісіңізді қайта қарауға шешім шығарды. 10-нан 10 минөт өткенде сіз жалпы камераға ауыстырыласыз», – деді де, есік қисая ашылды. – Шығыңыз!

	Қолқанат қолына нан ұстаған күйі қалды. Абылайдың бір тілім наны тағы тұр. Темір нарда арқа түйістіріп түнеп шыққан серігі басын изеп қоштасты да, қолын артына ұстап, есіктен қырындай шықты. Бір тілім нанды қолына ұстап, қалайы кружканы көмкерген бір тілім нанға үнсіз көз салған Қолқанат қабырғасы құзданып, көз жасындай боп қар суы тамшылаған камерада қала берді.

	Іле сержант келіп, жиналмалы төсекті алып кетті.

	Түрме заңы қатал. Қанша қатал болса да, қалыптасқан ережені бұзып, түнімен тұла бойымды жылытып шыққан адамға «Хош!» деген бірауыз сөзді неге айта алмадым деп қорланып отыр.

	***

	Абылай Сәпентайының несібесіне атылмай қалды – өлім жазасы он бес жылға ауыстырылды; он жеті жасында соғысқа қатысып, бір аяғын бергені, қос Қызыл Жұлдыз ордені, еңбектегі ұқыптылығы, ең ақыры, бұрын сотталмағаны – қойшы, әйтеуір, үкім жеті пунктпен бұзылып келіп, қайта сотта 15 жылды арқалап, Маңғыстаудың күшейтілген тәртіпті сым қорасынан бір-ақ шықты. Қазір еркін тұтқынның тіршілігіне де бойсына бастады. Адам үш күннен кейін тозаққа да үйренеді деген. Оның үстіне, Абылай о бастан көнбіс; ауырды ауырсынбайды, жеңілді жеңілсінбейді – бәріне бірдей қарайды; күнде көріп жүрген тірлігі болса да жаңа көргендей ғып атқарады.

	Осында келгелі көңілін бір тоқ санайтыны – «соңыңнан кездесуге келер кім бар?» дегенде Сәпентайын жазғызды, түрме бастығына қайта-қайта кіріп жүріп, соңынан келер жалғыз адам екендігін айтып, он сегізге енді толатын Сәпентайын жылына екі рет кездесуге шақыруға рұқсат алды. Ол күн де алыс емес, амандықпен ай өтсе, кездесу күні белгіленеді; сонда Сәпентайына көп нәрсе айтпақшы; соның ішінде бір айтары – «Қолқанаттың күйтабағын тауып алып, тыңдап жүр, мені сағынғанда бір тыңдарың сол күйтабақ болсын» дегелі отыр. «Қайда жүр екен сол көнбіс композ?» Келген бетте сұрастырып еді, «Оған қатысқандардың бәрін атып жіберді» деді аузын комдап сөйлейтін білгіштер. Көп отырған кәнігілерден сұрап еді, «бұрын сотталмаған адамды атпайды, ол – заманның астамшылығы» деді. Шынында, солай болар. Астамшылық дегенің бастан асып жатыр ғой бұ заманда».

	Абылай әрі құрылысшы, әрі пешші, қолына балға мен шеге берсе, ағаш пен темірден түйін түйер еді. Мұнда сол өнерінің бәрін тастап, бетоншы боп жүр. Жұмысы ауыр болса да тыныш жүріп, тыныш еңбектенсең, бостандықтан да бір сәуле боп қалар деп әдейі ауырды қалады. Бірақ бұрынғыдай емес, тез шаршап, қос қары тез салдырап қалады.

	Жұмыстан кейін біраз жатты да, Сәпентайына хат жазғысы келді. Қалам-қағазын алып, Ленин бөлмесіне кірді. Екі жас жігіт сынықтан құраған «Родина» деген радиоланы ғыр-ғыр бұрап, соңғы хабардан ештеңе тыңдап жарыта алмаған соң, инені бір тигізіп, бір алып, бір күйтабақты айналдыра бастады.

	Абылай «Сәпентай!» деп бастап, өзінің бетоншы боп орналасқандығын, енді бір айда кездесуге шақыратынын, ол үшін сабақтан қалмай, күн жібермей жүруін жазды.

	Екі тақырбас жігіт шыр айналған күйтабаққа инені бір тигізіп, бір алып, тұқыл ине сонда да тық-тық етіп әуезді әуенді әуелетіп әкетті.

	– Жай ғой, – деді біреуі, – замполит қазақша тыңдатпайды.

	«О, дариға, алтын бесік – туған жер, Қадіріңді біле алмасам кеше гөр...»

	Ән Абылайдың тұла бойына сыналап сіңіп барады. Қолы жазуда, көңілі дәл осы қияндағы түрмеге келгелі алғаш рет толқып, тасуы шығар. «Ақмырзамен хабарласып тұр, стипендияңа көйлек-көншек ал. Өзім де артылғанымды жіберіп тұрамын».

	«О, дариға, алтын бесік – туған жер, Қадіріңді келсем білмей кеше гөр...»

	Ән үздігіп барып үзіліп кетті. «Таныс дауыс, қандай таныс дауыс...»

	– Мына бетіне ауыстырайық. Бірақ жәй ғой. Есікті тартып жап.

	«Мұнар да мұнар, мұнар күн,

	Бұлттан шыққан шұбар күн...»

	Абылай қағаз, қаламын тастап, сылти басып тықырбас екі балаң жігітке жақындады. Олар қимыл-қыбырсыз күйтабаққа көз қарашықтарын қадап қалыпты.

	«Буыршын мұзға тайған күн, Бура атанға шөккен күн...»

	– Бұл, аға, шырқап жатқан біздің досымыз. Тыңдаңыз.

	«Бұлықсып жүрген ерлерден, Бұрынғы бақыт тайған күн...»

	– Ол тірі ме? – Абылай жүрек тұсын ұстап, терезе алдына отыра қалды.

	– Білмейміз, өзіміз де білмей жүрміз.

	Абылай сол отырғаннан мол отырып, аттандай шапқан алпыс екі тамырдың атойын басып, аяқталмаған хатты жазуға қайта келді. Хатының соңында «Ән тыңдағың келсе, «Мұнар күн» деген күйтабақты тауып ал» деді. Хатты поштаға апарып сала алатын емес, ақсақ аяғын басса, «Мұнар да мұнар, мұнар күн» деген дауыс кеудесін тепкілеп, құлағы шуылдап кетеді. Келді де, хатты жастығының астына тастап етбеттеп жата қалды. Кешкі тамаққа да бармады. Дәл сол Қолқанат секілді етбеттеп, жауырыны бүлк-бүлк етіп әлі жатыр. «Қайда жүр екен, бәтшағар бала? Жарық дүниеде бар ма екен, азамат? Нағыздың, нағыз композитордың өзі боламын деген арманыңа жеткізер ме екен сені мына мұнар дүние?» Атып тұрды да, ақсаңдай басып, көрші барактағы манағы екі жігітке келіп, шетке алып шықты.

	– Інішектер, маған манағы күйтабақты беріңдер?..

	– Абылай аға, оны тыңдауға болмайды, ол нағыздың өзі ғой.

	– Оны сендер менен сұраңдар. Міне, мынаған орап аламын, ешкім де көрмейді, – деп қалтасынан ұмар-жұмар шүберек шығарды.

	Тықырлап алғызған шашының ұшы енді-енді тебіндеп келе жатқан жігіттің бірі: «Абылай ағаға сенейік» деп, кішкентай күйтабақты әкеп қойнына сүңгітіп жіберді.

	Ақсаңдай басып орнына жетті. Жұрт тамақтарын ішіп болып, бірі телевизор көріп, бірі доп қуып, бірі қиялға шомып, түрменің тағы бір қоңырқай кеші батып бара жатты. Күйтабақты жастығының астына басып етпетінен түсті.

	Көз алдында шыр айналған күйтабақ, құлағында «Кейін нағыздың өзі боламын» деп қалайы күрешкедегі суық шәйдан бір ұрттаған Қолқанаттың даусы... «Нағыздың өзі болуға жеткізер ме екен сені мына шыр айналған дүние? Қайдасың, өлімді бірге күткен тағдырласым, көнбісім, композым?! Неге үндемейсің? Неге сенің дерегіңді ешкім білмейді?» Жастығының астындағы аузы желімделмеген конверт пен кішкентай күйтабақ тұла бойын бір жылытып, бір суытты. Бір кезде басын көтеріп, аузы желімделмеген конвертті тұтқын жейдесінің қалтасына салды да, қайта етпеттеп, таң атқанша ұйқылы-ояу жансыз күйтабақпен тілдесіп шықты.

	Түнде түс көрсем, сәйгүлік мінген Қолқанатты көрсем деп тілеп еді.

	Көре алмады...





Жапон аулындағы жаңалық




	Ордабай отызға тақап қалды. Өзімізде екі жыл, қияндағы Осакада үш жыл оқып жоғары білім алды, сөйтіп, Жапонияда жұмысқа қалды. Жақында, орда бұзар отызында, өзімен бірге үш жыл жұмыс істеген Миюки деген қызға үйленемін деп айтып кетті. Әкесі әуелі қарсы боп, бірақ бір сәт тұйық ойға шомды. Кезінде атасының: «Сүйек жаңғыртайық, түп нағашыңның қызын ал. Ол үйде мал көп, тіске жұмсақ жас еттен аузымыз босамайды» деген сөзі құлағына кірмей, ай мен күндей боп қол ұстасып жүріп, қаладан тапқан қарлығаш қасты қаракөз қызға үйленген. Егер баласы өзіне тартса, айтқанынан қайтпасы анық. Үйленбей кетуі де ғажап емес, пақырыңның. Солай болды да. Жасы отызға кіргенде әке келісімін берді. Ең соңғы сынақ – бес жасқа дейін бауырында өсірген әжесінің батасын алуға барғанда сексеннің сегізіндегі кейуана тіксініп қалды.

	– Бір ағам, бір інім жаманшылықта жапонның жансызы деп хабарсыз кетіп еді. Соларға байланысы жоқ па екен?! – деп, қартайған көңілі қорқақтап ағынан жарылды.

	– Жоқ, әже, ол әншейін саяси науқан ғой, – деп немересі өткен-кеткенге онша мән бермей салқынқандылық танытты.

	– Науқансыз өмір сүрмейтін болдық ғой, әйтеуір. Баланы шұбыртып, әулетіңді алға тартса, бердім батамды. Текті айғырдан мәстек тумас. Шаруаның бір пірі – Жылқышы ата, Тілегімді өзің бер ақтан бата, Үйір-үйір жылқыны шұрқыратып, Ойдан, қырдан арқансыз әкеп мата. Бердім батамды, – деп келінін көрмесе де, алақан жайып, ақ жол тіледі.

	Екі жас қосылды. Таң шапағы елінің тәлімі бойынша күйеу бала бір жыл қайынжұртта тұруы керек екен. Әкесі оған да көнді. «Тіпті онан да көп тұрамын десең еркің. Біздегі жағдай белгілі ғой», – деп жібіп сала берді.

	Кенже ұлдың қолында тұратын кейуанада жан жоқ.

	«Баламның үйленгеніне үш ай болды. Сұраңдар, келіннің ішінде бірдеңе бар ма екен? Біздің Ордаш қарап жүрмейді ғой. Шөберемді көріп өлейін, – дейді де отырады. – Алдыртып тастап жүрмесін, асырауға қиын деп. Оның ешкімге ауырлығы жоқ. Осыйақтан күріш, кәртөшке салыңдар».

	– Ойақ күріштің Отаны ғой, – дейді кенже ұл. – Кәртошкеңіз жеткенше шіріп кетеді.

	– И-й-й, жанымның даусын бір естісем...

	Жапония – радиотехникадан ең озық ел. Ордабай мұхит асып тұрып телефон соққанда да, әжесінің сұрайтыны «Не жаңалық, келіннің ішінде бірдеңе бар ма?» болды.

	Бұрын мұндай сөз естімеген әрі жастай далада жүріп кісікиік боп кеткен немересі жауап таппай қиналды.

	– Тамағың тоқ па?

	– Тоқ.

	– Келіп кет!

	– Келе алмаймын. Жұмыс жібермейді. Бір жылдан кейін барамын.

	Зың-зың-зың... Радиобайланыс қанша дамығанмен, мұхиттар бөлген Мацуе аулы мен Қызылтаң ауылының арасындағы байланыс үзіліп кетті.

	– Тастай салды. Сөйлескісі келмейді. Тоқсандағы өлмелі кемпір кімге керек? – Кемпір адуындығына салды.

	– Тү-ү-у, апа, жердің түбіндегі Жапония түгіл, үш шақырым жердегі Шерлімен сөйлескенде де үзіліп кетеді ғой. – Келіні азар да безер болды.

	– Кәмпит-сәмпит салуды да білмейді...

	Үш күннен кейін бала қайта телефон соқты.

	– Әжем өткенде «Не жаңалық бар?» деп еді, оны келіні хат жазып айтады. Ол қазір өздігінше орыс тілін үйреніп жүр. Бір жаңалық бар, оны да құдаларыңыздың өздері айтар, – деді де, сөз әдеттегідей «жақсы, жақсы, тегіс сәлем айт!» деп аяқталмастан зың-зың етіп үзіліп кетті.

	«Жаңалық бар» деген сөзді естіген кемпірде ес қалмады.

	– Әлгі тоқтыны жемге қой. Үйге кеп туса, жас сорпа ішсін. Желденсе, теріге саламыз. – Кенже ұл шешесінің жасы тоғызыншы ондыққа жеткенмен, санасы ештеңені сырт қалдырмайтындығына таң қалып тұр. Келін бұрқ-сарқ. «Не болса соны айтып тәбетімізді ашасыз. Жас етті біз жегіміз келмей отырмыз ба осы?!» – дейді.

	Хат келді. Пошташы «маңызы ерекше» деп қол қойдырып алды. Келіннің емес, Ордабайдың таза қазақша жазуы. Амандық-саулықтан соң жаз айын көбіне қайынжұртының аулында өткізгенін айтыпты. «Бүгін бұл ауылда құдық қазылды. Бұл – менің мамандығым бойынша қазған тұңғыш құдығым. Шегенделген. Біздің ауылдікіне ұқсайды. Көптен күткен құдықтың суы сондай тұщы. Бүкіл ауыл бір құдықтан су ішеді. Осы күні құдықтың құрметіне там төбесіндегі күрішке орақ түсті. Үш бала дәл біздің ауылдағыдай сүндетке отырды».

	– Келін ше?

	– Ондай сөз жоқ.

	– Апам сондай шыдамсыз. Әлі бес ай болған жоқ қой, – деп келіні шаңқ ете қалды.

	– Әй, екеуі үш жыл қол ұстасып бірге жүріп, бірге жатса, оның үстіне, Ордабайжан кімнен кем?! Бұлардың тұқымы тиіп кетсе бала туғызатын тұқым ғой. Бұл ауылда қазір сүндеттелетін де бала жоқ. Сары қазы жеп, майлы сорпа ішпегесін бала қайдан болсын?

	– Өліп кетсеңіз де, хатта ондай сөз жазылмаған... – келіні енесіне әбден зәрезап болғанын көрсетіп көкайыл түске ене бастады.

	– Мен өлмеймін. Өздерің емес пе, екі мың отызыншы жылға дейін өлмейсің деп жүрген.

	Кемпір мұңайып қалды. Аңсап, сағынып, қамығып отыр. – Ертең әжемнің зейнетақысы келетін күн, – деді үлкен немере.

	– Он бес мыңның бес мыңы менікі, – деді кішісі.

	– Мен төрт мыңына кросовки алуым керек, – деді онан кейінгісі.

	– Бәріңе де жетеді, – деді кемпір. – Мен тірі отырайыншы. Тыққаным тағы бар. Бәріңе де жетеді, – деп тағы да мұңайып қалды. – Анау су тартатын құбыр сол пұшық күйінде тұр ма?

	– Тұрмай қайтеді, – деп бұған да келіні жұлынып жауап берді. Әнеукүні күйеуі ішіп келіп, құбырды басқан сайын су шықпай шиқылдап басты ауырта бергесін балтамен ұрып, шүмегін шолтитып тастаған.

	– Ордашжан ауылда болса, бәрін де жайқалтып жіберер еді. Қарашы, жат жерде құдық қазып, қайынжұртына тұщы су шығарып беріп жүргенін. Анау Қаратаудың етегінен тартатын құбыр не болды?

	– Біздің ауылдың әкімі ақша жоқ деп бас тартыпты.

	– Әкесі ақшадан өлген екен де... – Кемпір жақыннан жаны суығандай тағы да алысты айтып кетті.

	– Там төбесіндегі күрішті орып алдық дейді. Біздің ауыл қара жерге күріш еге алмай әрі тарт та бері тарт боп жүргенде... Кең жердің кенезесін кептіріп... Тамның төбесі мен есіктің алдына егін еккен жігіттің жігіті-ақ қой. Ордашжан ғой соның бәріне бас боп жүрген. Орда бұзар отызында, қарашы, «жаман күйеу қайынсақ» боп біреудің топырағын түлетіп жүргенін. Шақырыңдар, мен өліп қалам...

	– Әже, екі мың отызға дейін өлмеймін деп едіңіз ғой, – деп төрт мыңға кросовки алмақшы ең кіші немере нықтап айтты.

	– Өлмесе де, басқаларды өлімші қылатын шығар, – деп музыкадан сабақ беретін келіні баянын арқалап мектепке кетті.

	– Бипыл-бипыл, бипыл-ай. Тартшы, құрбым, бір күйай! – деп, сексен сегіздегі кемпір аяқастынан басын шалт көтеріп ап әуез ойнатып қоя берді. – Енді бір жарты жылда Ордашжан кеп бәрін орнына қояды. Жаңалықтың көкесін жапон құдаларға сонда біз жазамыз, – деп дәл бір қалам ұстағандай саусақтары бүлкілдеп үн-түнсіз қалды.

	Кәрі кемпірдің кеберсіген ерні жапонда немересі қазған жаңа құдықтың бір жұтым тұщы суы болса ғой деп талмаусырап тілеп жатыр.

	Қиялымен хат жазып жатыр...





Хибаксуя




	Хибаксуяның есік алдына шығып, екі иығы салбырап, белі бүгіліп, бүкшиіп отырғанына тұп-тура бір сағат болды. Уақытты тық-тық еткен сағат тілімен есептеп, өмірдің бір сәтін де не ары, не бері босқа өткізбейтін адам үшін бұл – тәулікке пара-пар мерзім. Бос уақыт, сенделбай жүріс деген Жаратқанның осы бір қарапайым пенделерінде бола қоймайды. Бола қалған күнде тауға шығу, теңізге түсу, теннис ойнау, әйтеуір, бос уақыт дегенің жер басып жүрген жанның жақсы өмір сүруі үшін қызмет етуі керек. Хибаксуяның шын аты – Тәкеши. Хибаксуя – үкімет берген аты. Бұл – қанында аса қауіпті элемент болғандықтан, үкіметтің тексерістен кейінгі тіркеуі. Нөмірі – 45. Қоғамға зияны тимеу үшін атын атап айтып, алдын ала жұртты хабардар қылғанына ол ырза. Өйткені бұл елде ешкім де білместіктен баз кешпеуі керек, қауіпті элементке ескерту жасау – мемлекеттің мүддесі.

	Хибаксуялар көп емес, «арпа ішінде бір бидай» ғана. Олардың қандары жазылмас кеселге ұшырап, ұрпақтың аман-саулығы үшін өмір сүре алмайды деген қорытынды бар. Бір тәуірі, ол үйленгеннен кейін берді бұл нөмірді. Әлеуметтік қамсыздандыру мекемесінің өкілі үйге кеп қол қойдырып ап, алғашқы қамқорақысын төледі және үкімет атынан кешірім өтінді. «Өмір бойы үкімет қамқорлығында боласыз», – деді үріп ауызға салғандай сидам қыз. Сосын қос алақанын маңдайына тақап, иіліп, көткеншектеп шығып кетті. Бұл елде әйел баласы еркектің алдында шалт бұрылып, сыртын беріп шықпайды. Ережеге бергісіз салтты ешкім де бұзбайды. Ертеңіне келген психолог: «Сіздің қаныңыз уланғанмен, перзентсіз емессіз, ұлыңыз бар, бірақ сіздің қаныңыздағы зардаптың үшінші ұрпақта қайталануы анық, сол себепті ешкіммен құда бола алмайтыныңызды ашып айтуға тура келеді. Өйткені бұл мемлекеттің өсіпөркендеуіне зиянды. Император атынан кешірім сұраймын», – деп иіліп, шығып кетті. «Әкемнің өлгенін де естігенмін, ашығын айтқанның өзі жақсы», – деп Тәкеши келіп-кеткен өрімдей қыздың сөзіне ырза боп, аңтарылып, артында қалды. – Біздің Мацуеде қанша Хибаксуя бар екен? Біліп алып, үй ішінен үй тігіп, болашақ үшін солармен ғана қарым-қатынас жасасақ... Өмірдің қызығы деген бала көріп, немере сүю емес пе?!» Тәкеши тағатсыз күткен ақпарат ұзамай газетке шықты. Мацуеде үш Хибаксуя бар екен. «Демек, біз бірбірімізге жақынбыз. «Кемедегінің жаны бір» емес пе. Енді бізге өздігінен ешкім де жолай қоймас».

	Сол бурыл бомба жарылғанда Тәкеши өмірге келіпті. Саңырауқұлақ боп аспанға өрлеген түтінді көрген жоқ, бірақ улы зат қорғанышы жоқ сәби қанына ананың сүтімен кіріп, тотығып тұрып қалыпты. Шешесі Нагасакидегі әкешешесінің қолында еді, шал мен кемпір өлгесін Мацуеге келді. Бұл – ескі астана Киотоға жақын облыс орталығы. Нағашыларына жақын Нагасакидің қызына үйленіп еді, жұбайы дертті боп ілініп-салынып жүріп, былтыр жіңішкенің үзілер шағы жетті. Ұл қалды артында. «Алтын асықтай өзі, – деп Тәкеши тісі ақсия күлімсіреді. – Алтын асықтай ғой». Екі жыл бұрын жиырмаға толды. Жиырма жылдықты атау – бұл елдегі ерекше салтанат. Шешесі байғұс та көріп кетті баласының кәмелетке толғанын. Сондағы өзінің өліпөшіп билегені ше. Өмірінде дәл солай терлемеген шығар. Тіпті техника жетілмей тұрған қалыс заманда да иіліп күріш орып жүріп, дәл бұлай терлемеген болар. «Мына хабардың Кэндидің жиырма жылдығын тойлағаннан кейін жеткені қандай жақсы болды. Әйтпесе баланың сағын сындырып... Бірақ біздің Кэнди анау-мынауға сынбайды. Өзіме тартқан ғой, – деп мақтанып қойды. – Әйтеуір, соның қаны таза болсын. Үкімет маған ешкіммен құда болма деп, келер ұрпақтың қамын ескертіп отыр. Екі жақ бірдей өкінішке қалмасын дегендері ғой. Әзір Кэнди дін аман. Шетелге шығып жүр». Тәкеши үкіметке ырза болды. Ашып айтып, кімнің кім екенін алдын ала ескерткеніне жүдә көңілі қунақ. «Ертең біреумен жібек жіп жалғап, құдалық жолға түсіп, арғы күні менің Хибаксуя екенімді біліп, теріс айналып жүрсе, өмірдегі өкініш деген сол ғой. Үкіметке рақмет, бәрінің алдын алған». Хибаксуяның тізімі шыққан сол газетті оқығаннан кейін, көңілжақын боп жүрген көп адам қатынаспай қойды. Кездесе қалса, қолын бермейді, қолыңды созсаң, алмайды. Тәкешидің терісі арқылы бірдеңе жұқтырып алам деп секемденеді, сірә. Адам ғой, адамнан ештеңе артылмаған. Әйтеуір, иілуде шек жоқ. «Жұртым иілуден жазбаса болғаны» деп өз көңілі өзіне тоқ. Ең бастысы, еліне ырза. Сол бурыл түтін атомның түсуі елімнің әлсіздігінен бе деп ойлаушы еді, сөйтсе, бұл туған елінің бетіне тура қарай алмай тайсақтағандардың тірлігі екен. Әлсіздердің әрекеті. Бұның елінен таңдай қаға отырып тайсақтайтындар аз емес. «Осыған жеткізген халқыма шүкір» деп есік алдындағы сары егіске шаттана қарады. Биылғы егін жаман болған жоқ. Су жеткілікті. Топырақ таза. Үйдің төбесіне де екті күрішті. «Балам екеуімізге жетіп-артылады, қалғанын үкіметке өткіземіз. Кэнди көбіне шетте жүр ғой. Қазақстан деген жақсы болды өзіне. Сондай етек-жеңі кең халық дейді...». Тәкеши қайың сапты кетпенінің жүзін алақанымен сипап, шұғамен орап, үйдің бір бұрышына тігінен қойды. «Келесі жылға дейін демал» деп көңілі кемсеңдеді. – Келесі маусымға дейін аман-есен жеткізе гөр» деп аспанға қарады. Жаңа туған ай сызық боп тартылып, көңілін демдеді. Үй төбесі де жайқалып тұр. Бітік егінге тек жүзі өткір орақ керек. Тәкеши – туа бітті диқан. Аты да, заты да топырақпен бір туған. Өнімді сепкеннен бастап орғанға дейін қасынан егіс мамандары мен егін егуді жаңа бастаған жастар шықпайды. Солар қазір сиреді. Бәріне кінәлі – сол газеттегі Хибаксуяның тізімі мен теледидардан айтылған ақпарат. «Оларға ырзамын, – деп Тәкеши көңілін тоқ санады, – ертең біреуі болмаса біреуі жаманатқа ұшырап қап жүрсе... Қан тазалығын сақтау керек». Осы мезет Кэндимен мектепте бірге оқыған жан досы Киудоси қақпадан жайраңдап кіріп келе жатты. Қос қолын көкірегіне қойып иілді де, «Ертең Кэнди келеді», – деді. Жүзі жайдары. Жақындықтан алыстамай жүрген жалғыз өзі. Әке-шешесі анда-санда болса да келіп-кетіп тұрады. Қалта телефон арқылы байланысты үзбейді. «Келсе келсін, – деп мәз болды әке. – Кеткеніне жарты жыл болды. Қалта телефонмен күнәра хабарласады. Бірде Байқоңыр, бірде Семей, бірде Астана деген қалаларда жүреді. Сол жақты жұрт қылғанына басаяғы үш жыл болды. Сол жақтың шеккен зардабын бірлесіп зерттейміз дейді. «Тілдері ұқсас, біз «пан» десек, олар «нан» дейді деп, былтыр тіпті жақын тартып келді. Біздің тұтқын жапондардың сол жақта сүйегі қалыпты. Біздің үкімет солардың сүйегін осында әкелмекші, дейді. «Ата» деген сөз оларда ақсақал, бізде басшы деген мағынаны білдіреді. Бәрі атадан тәлім алады емес пе. Жасымыз алпыс үште. Ата жасына өзіміз де жеттік қой деп, оның жан сарайы күңгір ете қалды. – Айтса Кэндиде сөз көп. Адаммен тіл табысу, елге жағу – бәрі өзіне байланысты. Адам тағдырды өзі жасайды». Тәкеши тұңғиық ойға берілді. «Мен дүниеге келгенде бұ жерде атом жарылса, олар беті жаман жауды жеңіпті. Сонан бері жарты ғасырдан аса су ағып, шөп көктепті. Жарты ғасырда жер жаңармай ма, қан тазармай ма? Біздің Кэндиді ол жаққа бұлар қалай жіберді екен? Сірә, кеш қимылдаса керек. Мен қармақтарына кеш іліксем керек. Қармаққа іліккен балықтың бәрі алтын емес. Оның ішінде сазаны да, шортаны да, лақасы да бар. Патша-балық жүзетін су бөлек болады» деп, тумысында қарапайым диқан шал күдіктеніп қалды. Көңілін күпті қылған өзіне берілген сол нөмір.

	№45. Өзім туған жыл – өзімнің қауіпті нөмірім. Бұл жалпы, біздің жұрттың жеріндегі нөмір болса керек. Мацуеде үшеуақпыз ғой. Мен нөмірлі адам болғаныммен, балам нөмірсіз. Сондықтан ол Жер шарын шарлап жүр», – деп аспанға қарады. Жіңішке ай жылжып келеді. Бір сағат тапжылмай отыру деген – қылмыс. Он саусақты қимылдатпай бостанбос омалып отыру – мүгедекке ғана жарасатын көрініс, бұл жерде арбаға таңулы мүгедектің де өзіне тән жұмысы бар. «Бірақ бос отырған жоқпын ғой» деп, ол тәтті қиялдың қайығын қайта есіп, артына қарады. Кең қақпаны серпіп ашып, иіліп, емен-жарқын жүзбен бір тамшы қаны Кэнди кіріп келе жатқандай көрінді. «Бүгін болмаса, ертең келеді. Досы арнайы кеп айтып кетті ғой». Шал нөмірлі адам екенін ұмытып, өзін жер бетіндегі ең бақытты адам сезініп, орнынан тұрып, құлшына адымдады. Қолына орағын алды. Тәтті қиялға беріліп, биылғы егіске құлшынып орақ салғысы кеп тұрды-тұрды да, ертең балам екеуміз бірге салайық» деп, аптығып, алабұртқан көңілін әспеттеп орнына түсірді.

	45-нөмірлі Хибаксуя дәл бүгінгідей ешқашан арнасынан асып-таспаған шығар. Енді қайтсін, адамға тән қылықтан адам жат бола алмайды ғой.

	***

	Жұмыр жердің тағы бір бұрышында Құдайға қой айтып алған біреудің жалғыз қызы Санагүл егіліп, езіліп отыр. Ет жүрегі борша-борша боп сонша егілетіні – адамзаттың аярлығы, бетпе-бет көз түйістіруден қашқан тұрақсыздығы мен арзан сөзге алдануы. Жеті ай қол ұстасып жүрген жігіті Кішібектің табалдырығын аттап, ата-анасын көрді. Әкесі қоңыздай дүңкиген біреу екен. Не де болса әкесі ғой. Сол ғой бәрін бүлдірген. Қызылжардың көп әкімдерінің бірі дейді. «Мықты болса, адамға жақсылық жасаса, сол Петропавловскінің атауын Қызылжар ғып өзгертпей ме ең болмаса қала ішіндегі Мир көшесінің атауын да алып тастай алмай жалтақтап отыр екен. Тіпті болмаса, Бейбітшілік көшесі деп қазақыламай ма?!». Қыз бір күн саяхаттаған қаланы көз алдына әкелді, ызасы шоқтай қозып, әлдекімнен өш алмақ та ойы бар. «Өзінен туған баласының тағдырын өзгерткенше, мықты болса, халыққа керек нәрселерді өзгертпей ме?!». Санагүл болмай қалған қайынатасына күйе жаға бастады. «Менің кінәм... – дей бергенде, «Сәламатсыз ба!» – деп, орта бойлыдан сәл жоғары, дөңгелек жүзді, қысық көз жігіт кіріп келіп, бір тал сакура гүлін қолына ұстатты.

	«Осында кеп қалып ем... Санагүл, бүгін асығыспын. Біздің жұмыс Байқоңыр мен Абыралының арасында ғой», – деп таза қазақша сөйлеп, бұрыла берді. Дөңгелек жүзі, қысықтау көзі мейірімге толы. «Жүзі жылы екен» деген осындай-ақ болар. Біреуді қара есекке теріс мінгізіп отырған қыз қиялы су сепкендей басылды. «Асығыспын. Тағы да келем», – дейді таза қазақша. Сөйтті де, жүре берді. Жон арқасы ашылып-жабылған есіктің арғы бетінде қалды. «Осыдан үш ай бұрын қазақшаны теріп сөйлеуші еді. Үйреніп қалыпты. «Компьютермен үйреніп жүрмін» деді ғой. «Сіз қазақ тілінің маманысыз, сізден де үйренем», – деп ыржиып күліп, әзілдеген болды. Қыз терезеден ұзын плащының етегі делеңдеп, машинаға мініп бара жатқан жігітке қолына сакура гүлін ұстаған күйі қарап қалды. Бұл сәт көңілінен жігіті Кішібек те, оның әкесі де көлең етіп сытылып кетті. Тағы да жеті ай бірге жүрген жігітінің жіңішкеге де, жуанға да жатпайтын біртүрлі даусы құлағына кеп, қоңыздай дүңкиген әкесінің өзі естімеген үкімшіл үні, оның алдында оқушыдай тік тұрып, сөзін тыңдаған перзенті елестеді. Әкесіне ләм-мим деп жауап қата алмаған жігітінің ынжық бейнесін қиялымен көргенде тез-тез басып қырлы стаканмен су әкеліп, қолына ұстап жүрген сакура гүлін салып қойды. Бар мұңын жер түбіндегі жапон жерінен Абыралыға әкеп, өзіне қарай иіліп тұрған табиғаттың осы бір титімдей өскініне шаққандай сүйір саусақтарымен иегін сүйеп, гүлден көзін алмай бүгіліп отыр.

	... – Абыралыдан де. Бұл – Курчатовтың түбі ғой. Еуразия орталығы. Біз Жидебайға белгі орнатқанбыз Еуразияның дәл кіндігі деп. Мәскеуден кісілер келген. Сонда мен де болғанмын.

	Сол Еуразия кіндігіне қазық қағарда Санагүл Жидебай мектебінен оқушыларды апарып, қаз-қатар сап түзеп қойып, Абай өлеңдерін оқытқан, ән салдырған. Мәңгілік достық пен жігі бұзылмас бауырластықты жырлаған сол жерге әлгіндегі жапон жігіті Кэнди де келген. Семей полигонын зерттеушінің бірімен сол жерде танысқан. Мектепке кеп, қамқорлық көмек көрсетіп кеткен. Бір-бірінің есімін сұраған, енді ұмытпай қайта келгенін қарашы.

	– Бұл – дәл Курчатовтың түбі. Ол жердегілер сексен сегіз пайыз қан ауруына шалдыққандар. Әзір ешкім де атомның зардабынан қашып құтыла алмайды. Ұрпағың мүгедек болады. Сенің де, менің де ұрпағым мүгедек болады, – деп Кішібектің әкесі томардай дүңкиген күйі креслосын шыр айналдырып, баласының бетіне бетін тақап: – Басқа қыз құрып қалды ма?! – деді. – Орыстан алсаң да, Абыралыдан алма.

	Әкесінің даусын өзгертпей баласы да перзенттік парызын өтеп тұрып, Санагүлге сол сөзді бұлжытпай жеткізді. Қыз жыламады, жалынбады, балағаттап аузын былғамады. Тек:

	«Сен мені үйіңе бекер апардың, мен сені үйдегілермен бекер таныстырдым», – деді. Кішібек: «Қайтем енді, папам көнбей тұр ғой», – деп қоңыздай дүңкиіп келе жатқан желкесін қасыды. «Папаң әлдеқашан үйленіп, сендей ұл тапқызған...». Журналын қолтығына қысып, еденді ызалана басып, келесі сабағын өткізуге бет алды. Сонан қайтып әкесінің тіл алғыш ұлын көрген жоқ. Жапон жігітімен екі рет жүздесті. Алдында сол әкелген шие гүлі, жапонның рәміз ағашының гүлі. Әр маусымда әртүрлі гүл ашады. Көктемде қанқызыл, жазда жасыл немесе қызғылтсары, күзде күлгін немесе қоңыр түске енеді. «Маған әдейі жасыл түсін сыйлап отыр ма екен мына жігіт? Көктей солғанымды сезген-ау деймін» деп, қиялының соңын өзін-өзі іштей мүжіген әзілге шаптырды. Қырлы стакандағы жап-жасыл боп төмен иілген гүлге қарап, көз алмай, кірпік қақпай меңіреу күйде отырып қалды.

	***

	Досы дәл айтқандай Кэнди араға тәулік салып, туған үйіне келді. Жүзі жайдары, жан дүниесінде торығудың табы жоқ, ағынан жарылып ақтарылып отыр. «Ол жақ қалай?» дегенде, «Ғарышқа алғаш адам ұшырған жерде жүрмін», – деді. Әкесі мырс етті. «Өзің адамзатқа атом бомбасын ашық сынаған жерденсің ғой», – дегенді айтпады. Кэндидің де айтпай ішіне бүгіп қалғаны аз емес. Ғарышқа тұңғыш адам ұшқан қазақтың жеріндегі айлақты иемденуші жатжұрттықтардың әжетхананың қалдығын тұрғылықты халық су ішіп отырған Сырдария өзеніне ағызуы секілді ол жақтың астамшылықтарын іркіп қалды.

	– Мен күрішке орақ салуға сені күттім, – деп, өзі бірінші боп айдай иілген орақ жүзін бырт еткізіп, сары сабаққа тигізді. Бір бауды орып, баулап болып: «Бұны шешеңнің аруағына арнайық. Биылғы науқанның қызығын көре алмай кетті», – деді.

	Баласы күрішке орақ салып жүріп, бырт-бырт еткен мұңлы дыбыстың астында көрген-білгенін біраз әңгіме қылды.

	– Тілдері де, қандары да біздің топқа жататын халық екен, – деп қазақты өзіне тартты. Көңілдері кең жайлау, жандары жайбарақат...

	Ол сол жақтың бір қызына көңілі кетіп жүргенін қанша жеткізейін десе де, өңі-жүзі қабыршықтанып, кесел жеңе бастаған әкесіне тісінен шығарып айта алмады. Тіпті, қыздың туған жері де атом бомбасы сыналған полигон екенін ойлағанда, жүрегі май ішкендей кілкіп, аузына тығылды. Сол асыққан күйі қайтар жолдың арбасына отырды.

	Әкесінің айтпай қалған құпиясы Хибаксуя нөмірін алғандығы еді. «Білсе өзі біле жатар, жапанға жар салатын жаңалық емес қой» деп, перзентін өзімен тең санады.

	Кетпей жатып жаны тызылдап, жолын тосқан да жайы бар.

	***

	Санагүл задында өжет. Жалғыз қыз болғасын әкесінің атқа мінгізері де, «байтал шауып бәйге алмас» бетке ұстары да өзі боп қалды. Әкесі кей кездері ауылдың қой бағу кезегіне қолы босамай қалса, сабақтан сұранып кеп өзі бағып, бір қозыны да маңыратпай, қой бастаған көк серкені беталды бақылдатпай, күн бата ауыл шетіне қойшыдан бетер бабын тауып әкеп, үйіріп қоятын. Ешкімді тыңдамайтын өзімшілдігі де бар. Семейге бір айлық педагогикалық оқуға келгенде танысқан Кішібегі бір көргенде айдай көрінгенмен, ай мүйізді ақ қошқар бола алмады.

	«Сен қалай сабақ өткізіп, жас ұрпаққа бойыңдағы қай тәліміңді берер екенсің?!» – деп өз-өзінен мырс етті. Бұл бір жағынан өзін-өзі айыптауы да еді. Сөйлесейінші деп қалта телефонын қосып еді, быжырлаған көп сан хабар болып Қызылжардағы Кішібектің құлағына сарт ете қалды.

	– Кішібек, сен қалай сабақ беріп жүрсің? – деді салған жерден. – Қосымша сұрақтар бола ма?

	Ауа қатынасының екінші басында тұрған ол абдырап қалды да, даусын танып, көңілі орнына, сөзі сабасына түсті.

	– Е-е, сенбісің, Санагүл, беріп жатырмыз ғой. Оны не қылайын деп ең? Папам «заң факультетіне сырттай оқып ал» дейді. Соған тапсырам.

	– Ақшамен ғой?

	– Енді немен... Екі жақ та үнсіз. Санагүлдің қалта телефонында «Кішібек»

	деген жазу бадырайып тұр.

	– Сен ренжіме, Санагүл. Семейде, Абыралыда туған өзіңнен көр. Ол жерлер аса қауіпті аймақтар дейді ғой папам.

	– Онда сау бол, тап-таза жердің баласы, – деп түймедей қызыл нүктені басқан кезде төрт бұрыштың ішіндегі «Кішібек» деген жазу көмескіленіп барып қою бояуға сіңіп кетті.

	Қыз иегін сүйеніп әлі отыр. Мұғалімдер бөлмесіндегі осы бір көне орындық өзіне әбден үйреншікті. Осы ағаш орындық анау жап-жалпақ жұмсақ диваннан гөрі жанына да, тәніне де жайлы. Жұмсақ диван жапон Кэндидің қамқорлығымен кеп қалды. Тағы екі сыныптағы екі компьютер – соның жасаған жомарттығы.

	Санагүл жұмсақ диванға отырып, керіліп, бой жазып, денесін сергіткісі келсе де, мынау өзіне жақын тұрған гүлден алыстағысы келмеді. Бірақ қырлы стакандағы бір тал гүл қылжиып, сабағынан сола бастапты. Мана бас сұғып кеткенде: «Мына гүлдің суын тазарту керек қой, өзі де сола бастапты, әйтпесе тастай салсаңдаршы» деген оқу ісі меңгерушісінің сөзін тыңдамады. Солып, сабағынан әзер иілсе де, сол гүл жанына демеу секілді. Көз алмай қарап отырса, көңіліндегі қаяу сытылып, қазақша сөйлеп тұрған сол бір құрлық асып келген жігіттің бейнесі қайта-қайта көлең ете қалады. Сонда өн бойы шымыр етіп, аңтарыла қараған көңілі аяқастынан сергек тартып, қанаттанып кетеді.

	– Ана қара... – өзіне-өзі күбір етті.

	Мектеп жанына қара джип мәшине кеп тоқтап, ішінен көктемдегі етегі делеңдеген пальтосын ақ костюмге ауыстырған жапон жігіті шықты да, бері қарай аяңдады.

	«Қолындағысы не? Гүл ғой. Сакура. Тағы да сакура».

	– Саламатсыз ба? – деп сәл иіліп кіріп келді.

	«Иілу – бұлардың үрдісі. Бірақ еркектің иілгені бүртүрлі секілді. Иілмейтін Кішібегің анау ма?» Қолында үш тал сакура. Қызғылт түске оранған жапырақтар.

	– Сізге арнайы Мацуеден алып келдім. Біздің жақта сакура гүлдеді, – деп қолын созып, ұсына берді. Ол сабағынан иіліп, сола бастаса да тастауға қимай отырған гүлдің суын ауыстырып, орнына жапырағы қызғылт түсті жаңа гүл қойды. Әрлі-берлі жүргенде көзін алмаған жігіттен ыңғайсызданып, аяғын әзер басты.

	– Елге барып келдім. Әкем аман. Егінін жинап алды, – дегенде Санагүл күліп жіберді.

	– Тағы қандай жаңалық бар ауылыңда?

	– Сабантой өткіздік. Әкем той болса қуанады. Сен туралы айта алмадым, – деп жан-тәнімен беріле сөйлеген жігітке бір қарағанда үш тал сакураның қызғылт түсі күнмен шағылысып, бойынан бір алтын сәуле шашырап, бөлме іші айқұш-ұйқыш сәулелі сызыққа малынды.

	– Кэнди, қазір менің сабағым. Бүгін кешке кел. Мына жерде, мұғалімдер бөлмесінде ыңғайсыз...

	– Махаббатқа педагогика кедергі келтіре алмайды, – дегенде, батыл жігіттің сөзіне сүйсініп, кешкі алтыда клуб алдында кездесуге уәде берді.

	Шығып бара жатқанда үстел үстіндегі үш тал гүлге тағы да көзінің астымен қарады. Білегіндегі 8-наурызда Кішібек сыйлаған білезік қырлы стакандағы қызғылт гүлдің астында шырмалып, маталып, білегінен бырт-бырт үзіліп түсіп жатқандай көрінді. Шешіп алып, алақанымен уыстады.

	«Бұны қайда қойсам екен? Өткен жолы бір тал еді, бұл жолы үш тал. Бұл гүл олар үшін алтын білезік пен күміс жүзіктен артық қой».

	– Күтемін, – деп дөңгелек жүзді жігіт күріш тісі ақсия күлімсіреді. – Жетіден бір минөт кешікпеймін.

	***

	Уәде – Алланың атымен айтылар ант. Бұл жігіт Алланың атын айтпаса да, бір Тәңірдің барлығына сенеді, адамдықтың ала жібін аттамауға, ата-бабалары өсиет еткен өнегені кері бұрмауға барын салады. Бір елдің нанын жеп, суын ішкесін, сол елдің тілінде сөйлеуді де адамдық парыз санап, өзгенің көңілін табуға талпынып келеді.

	– Әкем бар. Сіздерше Пайғамбар жасында. Шешем жоқ. Әкем зейнетте. Менің қызығымды, жеңісімді көргісі келеді.

	Сен маған тұрмысқа шық, Санагүл. Арғы тегіміз алыс емес, адамбыз ғой. Адам боп түсінісе білсек, бір өмір бәрімізге ортақ емес пе?

	– Кэнди, сонда қайда тұрамыз, сенің аулыңда ма, ме-нің аулымда ма? – деп шолжаң қыз тілінің бізін сұғып, қаракөлеңкеде сұлу жүзін бұрып, сынай қарады.

	– Екі жақта да тұрамыз. Әуелі әкемнің алғысын алып біздің елде, қаласаң осында. Менің мұндағы жұмысым ұзаққа созылады. Сіздің жерді зерттеу менің еншіме тиді ғой.

	– Әкең, менің болашақ қайынатам, батасын бере қояр ма екен?!

	– Мен үшін бәрін істейді. Мен оның жалғасымын. Біз қайда жүрсек те адамға жақсы болсын деп қызмет етеміз.

	Қыз ойланып қалды. Жігіт жан-тәнімен сөйлеп келеді, оның көкірегінде қазақтың кең даласын көрген салқар көсіліс бар.

	– Өмірде бәрі де адам үшін емес пе. Онда болашақ атам келіп құда түссін. Бізде сондай салт бар, – деп, қыз көкірегіндегі орындалмай қалған арманның тұсауын тағы бір ағытып, ыза аралас тіл қатты.

	– Ондай салт бізде де бар. Сіздерде шәйнек дейді, біздерде шәйнекті ошақ дейді. Құдалар шәйнекті отқа қойып, ошақты айналып отырып бір-біріне шәй береді. Көңіліміз оттай ыстық болсын дегеннен шыққан.

	Қыз үнсіз қалды, жігіт те сөзін доғарды.

	– Бізге қоржын арқалап келеді, қазақ қоржының тоқ болмаса өкпелейді.

	– Сана, мен үш жылдан бері осындамын ғой. Бәрін де білем.

	Жігіт Сана деп атын қысқартып айтып, еркелете сөйлегенде ол жалт қарады. Мұғалімдер бөлмесінде қалған үш тал сакура гүлі қараңғыда көз алдын кес-кестеп өтті.

	– Онда болашақ қайынатам қоржынын тоқ қылып дайындай берсін.

	Жігіт терең демалып, қыздың нәзік саусағын ұстады.

	– Біздің жақтың ауа райы ұнай ма? – деді Санагүл.

	– Ауа райын болжау бір Тәңірдің қолында. Телерадиодағы ауа райын болжаушылардың сөзінде әбестік көп. Ауаны таза ұстау адамдардың өз қолында. Біздің үй де Киотаға жақын. Әкем 45 жылы туған.

	Екеуі қою түнге сүңгіп көрінбей кетті. Қыз Кэндиден бір қарама-қарсылық көргендей болды. Ол жеті ай жанында жүрген бұрынғы жігітін ойлады. Жігіт болса бұ қыздың жан тазалығы мен өр көңілін бір көргеннен ұнатып еді. Екі пікірдің басы түйісіп, екі нәсілдің қос жүрегі бірге соғып, екі құрлықтан асып, қол ұстаспаққа бекінді. Жігіттің қалам ұстауға бейім жіңішке саусағы қыз саусағын қыса ұстағанда қарсылық білдірмей бір-бірін белгісіз терең иірім тартып бара жатты.

	***

	Қазақтар құданы Еуразияның кіндігі – Жидебайда күтіп алды. Қыздың әкесі қасына ауылдың әкімін ертіп еді, ол кіндік-қазыққа қол тигізіп тұрып, бұның біздің ел үшін маңызы зор екендігін құдаға тәптіштеп түсіндіріп берді. Сәл еңкіш тартып, өң-жүзі қабыршақтанып, қартая бастаған Тәкеши ұлан-ғайыр кең далаға қарап: «Тәңір бере салған ел екен де» деп, құдаларының жері қандай кең болса, көңілдері де сондай екен деп, әбден тәнті боп тұрды. Сол сәт тамның төбесіне еккен күріштігі, келер жылы биікке шығып, сол жерді баптауға шамам келер ме екен деген тіміскі ой да қу жанын тінтіп өтті; келмесе Кэнди мен келін бар ғой деп, айналасына бір қарап қойып, көңілін тоқ санады.

	Құданы әдейі атқа мінгізді. Аяғын үзеңгіге салып, тақымы ерге тиісімен жылқы жануар желе жөнелді. Әуелі іші ауыра бастаған Тәкеши бір кезде сары желіске жаны елтіп, кең даланың таусылмас сары жазығына тояттана қарады. «Осыны көрсеткен Тәңірге ырзамын, ұл берген Тәңірге мың да бір ырзамын, Кэнди болмаса, осы жерді көрер ме едім» деп, осыншама жазық даланың бостан-бос ақтарылып, алақан жайып жатқанына таңғалды. Әкімнің аузы бір жабылар емес. «Үш күндік жолдың бүгінгі, соңғы күніне шәкірт бала барын салды» дейтін Абай жүрген жол – осы», – деп, тағы да таныстырды. «Иә, Жидебай осы, Абай шешесіне асығып жеткенде, «Әуелі әкеңе барып сәлем бер» дейді ғой анасы» деп, құда әрі кітапты оқығанын, әрі темірдей қатаң тәртіпке тәнті болғанын білдірді. Оны Кэнди қазақша мінсіз аударып берді. Баласы әкесін ұзақ жолға ұзақ дайындады. Көрмеген елдің салт-дәстүрімен хабардар етті. Сосын «Оқиға өткен жер осы жер, ұлылардың шыққан жері осы жер» деп, «Абай жолының» төрт кітабын тауып беріп, Тәкеши төрт ай кітаптан бас алмады. Енді сол кітаптағы майы шыққан жаз жайлау көз алдына елестесе, мынау бұтасы қурап, топырағы тозған кең жазық көңіліне біртүрлі көрініс береді. Бірақ оң жақтағы әкім мен сол жақтағы аудармашы ұлы, артындағы бауыздау құдасы мен жекжат-жұрағаттардың даусы топырақты борп-боп басқан ат тұяғына ілесіп, көңілдің кеңдігі де жердің кеңдігіне ұқсас екенін көріп келеді. «Біздің жеріміз тар болса да, көңіліміз кең» деп, өз хал-күйлерін айтпаса да ат үстінде сараптан өткізіп қойды. Ауыл әкімі бәрін жеткізгенмен, бұл жерде жарты ғасырға жуық зардапты жарылыс болғанын айтпады, аузын ашып үңірейіп жатқан қазан шұңқырлар айтпаса да бұ жерде бір сұмдықтың болғанын құданың көңіліне тайға таңба басқандай көрсетіп тұрды. Ол өз жанындағы құпияның да бүктеуін жазбай бұқпантайлай берді. «Ол – жат-жұртқа айтылмайтын сыр» деп қиялын қымтап, қуыстана бергенде орта жолда аттан түсірді.

	– Кең далада отырып дәмнен ауыз тиейік, – деді әкім.

	Құда қара жерге жайылған дастархан үстіндегі шекке сыймай тұрған қазыны көріп: «Апырмай, не деген молшылық» деп таңғалды. – Біз де көңілімізді көрсетіп бағармыз, бірақ жері тар елдің саусақ сорған сидаңдығы көрініп қалмаса... – деп өзін-өзі тез тоқтатты. – Әркім барымен базар болады да».

	Әкім сөйлеп отыр. Өзгелер үнсіз. Ол құда күткендерге:

	«Бұл жерде атом полигоны болғанын тістеріңнен шығармаңдар» деп айтып қойған-ды. Көзінің астымен қарап, тістеніп қойғаны – «Менің сөзім сөз, қой аузынан шөп алмай отырыстарың отырыс-ақ» дегенді білдіргені еді.

	***

	Құда құлқын сәріде тұрады екен. Есік алдына шығып, арлы-берлі жүріп, таңғы шәйге келгенше бірнеше шақырым жолдың төлеуін алмаса неғылсын. Бұлар құданың ұйқысы қансын, әбден тынықсын деп, алыстан ат терлетіп келген адамның жан тыныштығын ойласа, құда ешкім оянбай тұрғанда таңғы тынық ауаны жұтып-жұтып алып, жан сарайын кеңітіп жүргенді көңілі қалайды екен.

	Кеше де естіп еді, сол дауыс бүгін де қайталанды. «Сірә, өздерінің салттары болар» деп ойын тұйықтай бергенде қақпадан кіріп келе жатқан көзтаныс ауыл әкімін көрді. Қасында тұрған Кэндиден «Бұл не дауыс?» – деп сұрады.

	– Бұл – мешіттен шыққан дауыс. Азан шақырып жатыр.

	«Аллау акбар!» деп таң намазын шақыруда. Намаз осылай басталады.

	– Онда баруға бола ма?

	– Тек сыртында тұрасыз. Дінің бөлек, дәретің жоқ, – деп ескертті. Кэнди әкесіне өз тілінде сөйледі. Әлден соң құда дәрет құманды қолына ұстап, әжетханаға қарай құнжыңдап кетіп бара жатты.

	Жолай әкім тағы да сөйледі.

	– Лев Толстой деген орыс жазушысы нәсілі христиан бола тұра, мұсылман дініне кірген. Оны сол үшін шіркеуден қуған.

	– Лев Толстой. «Война и мир», – деп Тәкеши орысша айтып, кітапты оқығанын білдірді. – Мен де 1945 жылы туыппын. Сіздерде сол жылы жаһан соғысы аяқталды ғой.

	– Пайғамбар жасынан асыпсыз, – деді әкім.

	– Иә, сіздерде Пайғамбар, бізде Будда. Діннің тазалығына не жетсін, – деген кезде, «Алла!» деген дауыстан кілт тұра қалды. «Қандай таза дауыс!»

	– Алла! – деп бауыздау құдасына қарады. – Қандай таза дауыс!

	– Памдат қой, – деді мешітке баратын құдасы.

	Тәкеши кемсеңдеп, асығып, алға озды. Көз жасын алақанымен сүртіп тастады. Ол адамзаттың тазалығына тәнті еді. Сондай адамдардың қасында жүргеніне өзін-өзі ұстай алмай көңілі босап, көз жасына ерік берді.

	– Құданың көңілі бос екен, – деп әкім Санагүлдің әкесіне қарады.

	– Қайтсін. Бұның да жалғызы ғой, – деп, бауыздау құдасын сырттай жұбатты.

	***

	Санагүлді сыңсытып алып келгесін Мацуэде олардың қосылу тойы болды. Храмда сакэ ұрттатып, некелерін қиды. Тойда қырық бес адам болуы керек еді, қара-құраның басы қырық беске жетпеді. Тәкеши тектес нөмірлі үш Хибаксуя келді, сосынғысы Кэндидің достары мен туған-туыстары. Абыралыдан келген құдалар қырық бес түрлі тойтамақтың бірінен кейін бірін күтіп, төзімдері таусылды. Асап жейтін тоқ қазы мен қойдың кілкілдеген құйрығы, сораптап ішер сүт қатқан қою шәй болмағасын, теңіздің қарын тойдырмас шөп-шаламынан әуелі көңілдері пәс тартты, сосын бұлардың тісінің суын сорған сараң тіршілігіне қарап, аңтарыла ойға шомып, «осы біздікі ысырап емес пе?» деп, өздерін күткендердің ығына жығылып, ыңғайына көне берді. Көбіне күріштен жасалған тұзсыз тамақ алыстан келгендердің асқазанын шыласа, қайда барса да аз сөйлеп, иіліп тұрған ақ еден көңілдерге тәнті боп құдалар елге қайтты.

	Тәкешиге тойдан кейін көп жұрт келіп, «құтты болсын» айтты. Хибаксуяға жолауға болмайды дегенді желеу ғып, оның тойына қатыспаймыз дегендер құдасын жер түбінен тапқан диқан азаматқа кешірім сұрап келді, бір жағынан, зардапты адамнан аулақ жүріңдер деп өздерін бақылауға алған биліктен сескеніп, көзге түскісі келмегендерін айтып, ағынан жарылды. Келіннің көрімдігін беріп, адамның күні адаммен екендігін көрсетті.

	Санагүл білек сыбанып, үй тірлігіне кірісіп кетті. Тәкеши келер жылдың егістік жерін өңдеуге бүгін бірінші боп кетпен ұрып, «қалғанын өздерің атқарыңдар» деп айтуға келін мен баланы есік алдына шақырды. «Ендігі егісті өздерің өңдеп, өздерің егіңдер, мен мұсылманша Пайғамбар жасынан астым» деп, алыстағы құдаларын да еске алып қойды. Кетпен сабын қолына қыса ұстады. «Менен кейін Кэнди мен Сана ұстайды, сонан кейін кім ұстар екен? Бүгін осында кетпен ұстап, ертең қайда жүрсеңдер де Тәкеши ұрпағы екендіктеріңді ұмытпасаңдар болғаны».

	Үйден әуелі Кэнди шықты. Еркектің алда жүруі ата салты. Артында Санагүл. Келіннің аяғы ауыр. Хибаксуя келінінің қазандай төңкерілген құрсағына көз астымен қарап қойды.

	«Аман-есен қол-аяғын бауырына алса екен, – деп тіледі. – Алла оң көзімен қараса екен, ұл тапса екен» деп құдалары сыйынар Тәңірді аузына алды.

	Хибаксуя кемсеңдеп отыр. Бар үміті келінінде.





Жұмыртқа жарған келіншек




	Дариға Алматыға ауылдан келді. Мынау төрт бұрышты қобдиша секілді тігінен тұрған ұзын жәшіктің ішіне жұмысқа кіргеніне ай болды. Тарам-тарам торы бар, сықсиған терезесі бар. Торы түрмені елестетеді. Терезесіне Күн сәулесі шағылысып, кейде көңілі шуаққа малынып, әжептәуір боп қалады. Он үш жыл отасқан қосағы мынау нарыққа тәуелді жаңа заманда жаңаша өмір сүрем деп заңмен ажырасты. Бұдан бала болмады. Ол ұзамай үйленіпті, балалы бопты. Кінәрат өзінен екен. «Бақытты боп, баласының қызығын көрсін» деп тіледі бір мүшел бастары бір жастықта қисайған бұрынғы қосағына. Алматыға інісі шақырды. «Дүңгіршек ашып берем», – деді. Ашты. Тау етегіндегі «Қазақфильм» ықшамауданында ешкімге қосылмай ықшам өмір сүріп жатқанына жарты жыл болды. Алды-арты толы жұмыртқа. Алғандар алады, алмағанын құлыптап кетеді. Үйіне он жұмыртқа ала келеді. Інісінің балаларына пісіріп береді, басқалары жұмыртқаға тамақ деп қарамайды. Інісіне «яичница» қуырып беріп еді, «етке жетпейді ғой» дегесін қара табаны қайтып қолына алған жоқ. Қайткен күнде де аз ақша, аз дәулетпен базардан бағасы удай семіз ет сатып ап жеу – қазақтың қанында бар ләззаты.

	Іші пысып жүр еді, есікті ашып қойып, орындығын ала шығып, күн шуағына арқасын малып отыруды әдетке айналдырды. Осы кезде кейде өткен он үш жыл өмірін ойлап, тесіктен үңіліп, саудаласуға келгендерді де ұмытып кетеді. Бір-екі орыс әйел: «Жұмыс орныңнан табылмайсың ба?!» деп заң араластыра зеки сөйлегенде ернін тістеп қалды. Сосын сырттағы орнына қайта жайғасты. Арқасын тау жақтан түскен күн шуағы өпсе, бір рахатқа жаны елтиді. Қосағының он үш жыл сипаған нәзік алақанының табын қайта сезінгендей болады. Ол ажырасқысы келмеп еді, үгіттеушілері үстем болды. «Бала асырап алсақ па екен, әлде етегі құрғамайтын келіндердің бірінің ұлын етегіме орап алсам ба» деп жүргенде, ішіп кеп, «қу тіземді құшақтап жүре берейін бе, ажырасамыз» деп ажырая қарағанын төркініне жеткізіп еді, арадағы елші сияқты інісі үлкен баласын жіберіп, дүниесін мәшинеге басып, төркінінің төрінен бір-ақ шығарды. «Қайтып келген қыз жаман» атанып, інісінің бала-шағасының киім-кешегін жуып, сол үйдің қолғанаты боп жүргенде қалаға шақырып, бір дүңгіршек иесі – жұмыртқа сатушы боп шыға келді. Дариғаның өмірі осылай аққан судай тез өзгерді. Бірақ мынау айналасындағы жұп-жұмыр жұмыртқа атаулыдан көзі талды, тіпті бірінің үстіне бірі жиналған шүпірлеген ұялы қораптарға қараса, жыны келетін боп жүр. «Осы жұмыртқадан басқа сататын еш нәрсе жоқ па? Неге тауар, ойыншық немесе басқа нәрсе сатпаймын. Ауылдан келіп, насыбай сатып тұрғандар да бар ғой. Ойыншық сатып оңдыра қоймаспын. Ойыншық сатсам, бала есіме түседі, көңілім бұзылады. Өзіме де ештеңе жақпай қалған сорлымын» деп өзін-өзі сөгіп те қойды.

	«Ініме айтсам ба екен? Бірақ кілең жол үсті, пышақ ұшында жүретін оның да көңіліне қарап, ауызды абайлап ашпаса болмайды. «Кісідегінің кілті аспанда» қалды ғой». Дариға арқасын Күнге бұрып, маужырап, ұйқысы кеп отыр еді. Осы күн сәулесінің бір құдіреті бар. Тау жақтан түскесін бе, әлде тау жақын болғасын ба, алтын инелері арқасына жабысса, біртүрлі бойы босап қоя береді. Құдды бір он үш жыл отасқан қосағы кеп арқасын бипаздап сипап өткендей болады. «Адам үйреніп кетеді екен де» деп, өз-өзінен ақталады отыздың үшеуіндегі құмарлық аңсаудың арбауына түскен келіншек. Бір мезет селк етті.

	– Немене, сіздікі өзіне-өзі қызмет көрсететін дүңгіршек пе? – деген оқыс дауыс селк еткізді. Орта бойлы, дөңгелек жүзді, тығыршықтай мығым жігіт ашық тесіктен үңіле сөйлеп тұр. «Мұнда еркек келмеуші еді». Не дерін білмей қалды. Өз ұлты болғанына қуанды. Көбіне келетін сары шашты әйелдердің сөзіне түсіне бермейді, ауылдың қазақшасы бұл жерде түкке аспайды екен.

	– Коммунизмде бәрі тегін болады деуші еді. Сіздікі комммунизм дүңгіршегі ме? – Жігіт жымиып тұр. Сол жақ ұртына үйірілген күлкісі бірден ұнап кетті.

	– Давай, танысайық. Бейбіт.

	– Дариға.

	– Танысып-білістік. Енді маған экстрадан бесеуін беріңіз.

	– Бір қорабы бір-ақ сатылады ғой. Онда жиырма дана.

	Болмайды.

	– Болдыру – қолда. Бәрін де кадр шешеді. Мен онда сізден бір қорапты алып, ертең айлық алғасын екі қораптың ақшасын бірден төлеймін.

	Төртбұрыш тесіктен төртбұрыш қорапты қалай бере салғанын өзі де білмей қалды. Ол: «Пока! До завтра!» – деді де, бұрылып жүре берді. «Еркек басымен қайтеді екен? Мұнда негізінен әйелдер келуші еді. Ертең келмей алдап кетсе не қылам? Ініме не деймін? Ол күнде болмағанмен, күнара есеп сұрайды. Осы жұмыртқаның атауы-ақ көп екен. Ең майдасы – оптима, үлкенірегі – стандарт, ең үлкені – экстра. Әлгі ең үлкенінен жиырмасын алды. Оны қайда сиғызады екен? Ауылда жүргенде жұмыртқа бар-ау деп ойламапты. Бала күнінде күнде бір жұмыртқаны ұядан ап келгенді қызық көретін. Сосын қаладағы медициналық училищеде оқып жүргенде қызойнаққа барғанда асаба жігіт жылмаңдап: «Енді жұмбақ ойын ойнаймыз. Балдар ұқыпты ма, қыздар ұқыпты ма?» – деді жымиып. «Қыздар!» деп құмырысқа бел құрбылары шу ете қалды. «Жоқ, балдар», – дейді әлгі жылпос. «Бұл мәселеде қыздарды балдармен салыстыруға болмайды». «Жоқ, балдар ұқыпты. Мәселен, қыздар сабақтан қайтарда бір қорап жұмыртқа ап, автобуспен жатақханаға жеткенше соның кемі екеуін жарасыңдар. Ал балдар екі жұмыртқаны өмір бойы жармай алып жүреді», – деп көзі тұздай боп ұясынан шыға қарады. Құмырысқа бел қыздар тым-тырыс. Тек көргені көп бір қыз мырс етті. Бұл сол күйі түсінбей, он үш жыл отасқанда осыны бір рет айтып еді, күйеуі: «Ол жігіт тауып айтқан», – деп мәз боп қалды. Енді сол жұмыртқаның қалың ортасында отыр. Он күн сайын ауыстырып тұрады. Тоңазытқышқа кірпішше қалайды. «Яйцо» деген жазуы бар жатаған мәшине сатылмай қалғанын қайта алып кетіп, жаңасын дүңгіршекке кіргізгенде жиіркеніп, жерге қарайды. Тілсіз, мылқау жұпжұмыр бірдеңелер өзіне қарай өрмелеп келе жатқандай көрінеді. Сосын апанынан шыққан қаншықтай атып сыртқа шығады. Қазір күн салқын. Тау беттен түсетін Күн сәулесі де жоғалып кетті. Ызғырық ойнап, сықыр-сықыр етіп, топсасы ыңырси бергесін есікті де жауып қойды. Темір жәшік, темір тор, ағаш орындық қоршаған жұмыр дүниенің ортасында жалғыз өзі жабығып отыр. Кеше іші пысқасын әнебір үйдің көрініп тұрған пошта жәшігінен төмен салбыраған бірекі газетті жылдам барып жұлып ап кеп қараса, «Биен» мен «Атшабар» деген аты-жөнін естімеген орысша газет. Жарнама, құлыпашарлар, пәтер жалдау, емшегі салбыраған сұлулар, тәнін саудалаған жәлептер. Сонда да жоқтан бар жасап, газеттің әр әрпіне бір шұқшиып отырғанда «Привет, Дариға!» деген дауыс селк еткізді. Таныс дауыс, таныс бейне. Кешегі оң бетінің шұңқырына күлкі үйірілген, өзіне бірден ұнаған жігіт. Бұның алақанындағы газетті көрді де, өңі күреңітіп, қолын созды.

	– Бұндайға құмар болма. Оқығың келсе, кітап оқы!

	«Үйбай, мынаның басынуын-ай, ә! Онан да кешегі қарызын қайтармай ма?» деп ойлауы мұң екен, қол созып ақша ұсынды. Артығымен екен, артығын қайтаруға тиынтебен салынған төртбұрыш жәшікке саусақ сала бергенде:

	– Без сдачи, – деді. – Дариға, жұмыс нешеге дейін?

	– Алтыға дейін.

	– О-о, контора. Сағат тілі тура 6-ға келгенде мен осында боламын. Кафеге барайық.

	Ештеңе дей алмады. Өзінен көз жанарын аудармаған сидам жігітке түк деместен көз алмай қарап тұра берді.

	Қалаға келгелі алты айдың жүзі болды, көшеде кафе, мейрамхана деген жазуларды оқығанмен, ішіне кіріп көрмепті. Тіпті ерлі-зайыпты күй кешкен он үш жыл өмірде де қоғамдық орынға кіріп тамақтанбапты. Училищеде жүргенде қызойнақ біреудің үйінде өтетін, ол кәдімгі қазаны мен самауыры қоса қайнаған, төсегі салулы, дастарханы жаюлы өз үйіндей көрінетін.

	Кешкі тұп-тура алтыда Бейбіт келді. Қолында – үш тал раушан гүлі. Тесіктен телмірмей бірден темір есікке беттеді де, серпи ашып ішке енді. Қандай батыл әрі тура! Кәнігі таныстардай гүлін ұсынды да, «Кеттік!» – деді. Бұл төртбұрышты терезені жауып, оны тормен бекітіп, темір есіктің екі құлпын да құлыптап соңынан ерді.

	– Мен немістердей дәлдікті сүйем, – деді қатарласқан Дариғаға.

	Бұл жымиды да қойды.

	– Бұл маған лагерьден жұққан дағды. Екі жыл әскерден кейін, қайтайын деп тұрғанымда, екі орыстың тұмсығын бұзып, мен төрт жылға кеттім. Олар ақталды. Алты жыл дәлдікке үйретті.

	– Сонда түрмеде болдыңыз ба?! – деп бұл үрейлене қарады.

	– Қорықпа. Түрме – өмір мектебі емес. Бірақ оны да көрген дұрыс. Көсемнің бәрі түрмеден өткен. Қай кафеге барамыз?

	– Оны өзің білесің, – деп бұл «сенге» көшкенде, ол мейірлене қарады да: «Осындай мінез-құлықты ұнатам», – деді. Мынау – өзбектікі, олар 41 жылы да Мәскеу түбінде снаряд сатқан, мынау – қытайдікі, олар өздері үшін тым ащы ғып жасайды, өзіміздің қазақтікіне барайық.

	Дариға қасындағы таза киінген тиянақты жігіттің көп сөзіне түсінбеді де, «өзің білесің», – деді тағы да.

	– «Тақияға» барайық.

	– Алла-ай! «Тақия» деген де кафе бар ма?

	Такси ұстап «Тақияға» келді. Қызыл тақия киген қызжігіттер есік алдынан күтіп алып, құрдай жорғалап төрге оздырды.

	– Күтіп алуларың жақсы, дәм-тұздарың қалай екен? – деп Бейбіт бірден қалың қатырмамен қапталған ас мәзірін Дариғаға жылжытты. – Ал, таңда. Сен менің қонағымсың.

	– Ойбай, өзің таңдай бер! – деп Дариға шар ете қалды.

	Бейбіт бәрін түсінді де, «мынау, мынау» деп керегін айтып, «Шампан көрінбейді ғой», – деп даяшыны дауыстап шақырды. – Шарап жоқ па?

	– Бізде ішімдік болмайды.

	– Соның керегі де жоқ қой.

	– Ну, ладно. Мен қызып отырып сырлассақ ба деп едім. Қымыз бар ма?

	– Қымыз, шұбат – бәрі бар.

	Тақиялы қыз гүлді кесеге шұбат құюы мұң екен, Бейбіт сөйлеп қоя берді.

	– Жасым қырық екіде. Екі рет үйлендім. «Ер кезегі үшке дейін...» – деп кесенің ернеуіне ернін тигізді.

	Дариға жігіттің жан-тәнімен шынын айтып отырғанына риза болды да, іші бүлк-бүлк етіп, шымырлап кетті. Бұл жақсы көру сезімі еді.

	– Неге ажыраса бердің? – деді бұл да бұрыннан бар «сенге» көшіп, төтесінен тартып.

	– Бала болмады. Кінә менен. Тым кінәлі де емеспін, лагерь сөзімен айтсақ, бәрі жүз процент, бірақ коммунизм жоқ. Перзент жоқ.

	– Ондай біздің басымызда да бар, – деп Дариға ауылда отырғандай қызыл тілдің айылын жимады. Айналасына қараса, қабырға толы арба айдаған, шөп шапқан ауыл табиғатының көріністері. Өзін өте еркін сезініп, ішін ақтарғанына жаны рахаттанып отыр.

	– Онда, Даригушка, екеуміз бала асырап алайық. Ұл.

	Біздің ұлымыз болады. Менің әке-шешем жоқ. Қарындасым мен күйеу балам үшеуміз әкеден қалған екі бөлмеде тұрамыз. Үй менікі. Олар мекенжайларын табады.

	Дариға аяқастынан шаңырақты болатын болдым ба деген ілкі сезіммен шаттанып кетті де, келісім бергендей үндемей қалды. Қайтарда қою түннің астында екеуі қолтықтасып келе жатып: «Бір мал сойып әкеп, інімнің алдынан өтсең, мен саған ерем де жүре берем, – деп ағынан жарылды. – Менің ендігі әкем де, шешем де – сол...»

	Бәрі де солай болды. Екеуінің бірге түтін түтеткендеріне жылжып үш айдың жүзі жаңарды. Бұрын үйге жұмыртқа әкелетін Дариға енді басы бүтін әкелмейтін болды. Бірақ Бейбіттің жейтіні – тек жұмыртқа. Жұмыстан қайтқанда жұмыртқа дорбасын салбыратып ұстай келеді. Қуырып «яичница» қылады, қайнатып жейді. Тоңазытқышты қазықарта мен қара етке толтырып қойса да, жұмыртқадан аузы босамайды. Бір күні әйелдігін алға сап кәдімгідей шаптығып та қалды.

	– Қазы-қарта жесейші! Не әкеңнің құны қалды жұмыртқада?!

	– Белоктың бәрі – жұмыртқада. Сырты әппақ – бір әлем, іштегі сары уызы – бір әлем. Мен қаланың қазағымын ғой. Малды соя бергенше, тауықтың еңбегін де пайдаланайық та. Мен жемесем де, қойдың басы елу миллионға жетпеді. Енді ешқашан жетпейді.

	Дариға некелі қосағының сөзіне түсінбей-ақ қойды. Жындыхананың асханасында жүк түсіруші, ет пен майды етекке тығып әкелуден кенде емес. Бірақ еркек боп малжаңдап ет шайнағанын көрген емес. Ішімдікке де тым әуес боп кетті.

	Қою түнді жалаңаш жамылып жатып Дариға қолын басының астына тастаған күйеуіне наз айтты.

	– Бейбіт, сен ет жеші. Қойдың емес, сиырдың еті. Сондай жеңіл. Мен де осы жұмыртқа сатуды қойсам деп жүрмін. Ұнамайды. Сен ет жеші.

	– Жұмыртқа күш береді. Ет қарын шығарады. Молодая, – деп бас салды.

	Ерінің еркектігіне дән риза пұшпағы қанамаған келіншек бұ дүниеден бір жақсылық тілеп ыңырсып есін жиды да, қарсы есікте қайын сіңлісі мен күйеу баласы жатқанын ойлап, «Даусым қатты шығып кетті-ау деймін» деп ақталды.

	– Олар ертең көшеді. Келісім солай. Маған өкпелері жоқ.

	«Семья – шағын мемлекет». Біз мемлекет боп өмір сүруіміз керек.

	Дариға «Бала асырап аламыз ғой» деп айтқысы келді де, әйелдікке салынбайын деп өзін-өзі тежеп қалды. Осыны аңғарып қалған сезімтал жігіт:

	– Сөз – сөз. Қалай айтсақ, солай болады, – деп сөз бағытын өзі жастай көрген түрменің қатаң қағидасына қарай бұрып, мәселені шорт кесті.

	Таң атты. Қыз бен күйеу бала жүктерін машинаға тиеп жатқанда Бейбіт:

	– Райхана, сен ренжіме. Үй әкемдікі, мұнда мен тұруым керек. Сенің күйеуің үй тауып беруі керек. Райхана, ренжімей кетіңдер! – деп соңғы жүкті машина қорабына салып тұрып шыр-пыры шықты.

	– Қатының екеуің қалыңдар! – ерке өскен кенже қыз машинаның алдына отырып, есікті тарс жапты.

	Жігіт қарындасының сөзін көтере алмай, жүрегі тепсініп қала берді.

	Күн батты. Дүңгіршектен шығып, үйге келген Дариға екі беті шиқандай боп қызарып жатқан күйеуін көріп, «ұрттап алған жоқ па екен?» деп секемденді. Артына қараса, бөлме бос тұр. Кіршең тартқан қабырғадағы қилы-қилы өрнектер де «мені жуып, тазартыңдар» дегендей сызық-сызығы селкеу тартып көзге көмескі көрінеді.

	– Что-то басым көтертпейді. Райхана ренжіп кетті, – деді күбірлеп.

	Күйеуінің қан қысымы жиі көтерілетіндігін көріп, медучилище бітірген дәрігерлігіне салып, қысым өлшегіш тонометр әкеп қойған. Соны бірінші рет қолға ұстап, алғаш рет пайдаланып, бұлшық етін орап қысым бергенде темірдің қызыл тілі кілт-кілт етіп аспандап кетті.

	– Сен қозғалмай жат! Мен дереу әптектен дәрі әкелейін.

	Бірінші дәріхана жабық, екіншісі құлыптап, кеткелі жатыр екен, жалынып-жалпайып тұрып есікті қайта ашқызып, артық теңгесін тау тұмсық келіншекке кері қайырып тастап, дәрі алып келгенде беті бұрынғыдан да нарттай қызарып, дем ала алмай алқынып жатқан күйеуін көрді. Қасында аузы ашылған жарты бөтелке ақ арақ.

	– Ұшып барып келдің бе? Мен қозғалма деп кеттім ғой. – Арақты аяғымен бұрышқа итерді.

	– Жеңілдеп қалдым, – деді баяу ғана.

	– Іш. Іш мына дәріні. – Әкелген дәріні бір жұтым сумен қылқ еткізіп зорлап ішкізді.

	Бейбіт бері емес, әрі кетті. Бөтелке бұрышта, дәрі терезе алдында қалды. Зіңгіттей жігіт жедел жәрдем үстінде жан тапсырды.

	Сараптама қорытындысында миына қан құйылған әрі уланған деп жазылды.

	Сылтау соңы сыбыр-сыбыр сөзге ұласты.

	«Жылына дейін тұра бер» деген туыстарына «Бейбіт жамылған көрпенің иісінен көңілім бұзылады» деп, қырқын бергесін үйден кетті.

	Төркіні – інісінің шаңырағына ешкім шығарып салмады.

	***

	Жұмыртқа әкелуді қойып кетіп еді, інімнің балалары жесін деп, кешқұрым дүңгіршектен бір қорап жұмыртқа өзімен бірге үйге қайта келетін болды. Бүгін ертемен «Жұмыртқа, апа, жұмыртқа» деп қоймаған кенжесіне табаға сап қуырып беріп еді, қарап тұрып жүрегі айнып лоқсып, ваннаны басына көтерді. Табаға да, жұмыртқаға да қарағысы келмеді. Сап-сары боп темірге жабысқан жұмыртқаны балаға сап берді де, қара табаны мұздай судың астына ұстап тұрғанда быж-быж етіп шоршыған судан айызы қанып, жүрегінің лоблығаны басылғандай болды. Қара таба быжылдаған сайын жұмыртқадан өшін алғандай, лекілдеген мұздай су бетіне шашыраса да, оң қолы талса да шыдап, шамырқанып тұрды. Сосын тәбеті ащыны аңсап, тоңазытқыштан домалақ пиязды алып, тез-тез қабат-қабат тонын аршып, қарш еткізіп тістеп, тез тауысып, асқазанындағы сумаңдаған мың жыланның аузы ащыға тиіп айызы қанғандай болды. «Жұмыс орныңды неге уақтылы ашпайсың?!» деп заңқойлар бетімнен алар деп асығып-аптығып келе жатты да, асықса да бір сезім тежеп, дәрігерлік бөлімшедегі жұмыртқа алып жүрген әйелге соғып, жағдайын айтты.

	– Неше күннен бері осындайсың? – деді ол.

	– Жиырма күн.

	– Онда сен жеріксің. Арығың тартылды ма?

	– Иә.

	– Жеріксің. Құжатыңды әкеп есепке тұр, бәрін түсіндірем. Есіктен тез шығып, дүңгіршекке келді. Салдыр еткізіп төрт бұрышты жәшіктің бел темірін ағытты. Сосын астын-үстін екі құлыптың бірінен соң бірін ашты. Сол қаз-қатар, бірінің үстіне бірі жиналған шүпірлеген жұмыртқа. Шымкентке қыдырып барып еді, олар жұмыртқаны тұқым дейді екен. Көз алдын елес суреттер кескестей берді. Есік алдында құрқ-құрқ етіп жүрген

	тауықты көріп, шешесінен сұрағанда: «Құрық боп жүр», – деді. Бірде қызыл айдар қораз қуып жүріп мекиенге жабысты, ол жұмыртқаны жылы бауырына бір ай басып жатып, балапан өргізіп, сап-сары балапандарды соңынан еріткенде «Мұның бәрін қайдан тауып алды?» деп бала көңілі таң қалған. Бауырын төсеп жатқан жұмыртқаларды үшкір тұмсығымен біртіндеп шұқып жарып, балапандарын жарыққа шығарды... Қазір де темір есікті ашып, қаз-қатар жиылған жұп-жұмыр жұмыртқаға қарап, тіршілік ережесіне таңғалып тұрған ол тағы да жүрегі көтеріліп, лоқсып-лоқсып жіберді. Сосын жан сарайы ащыны аңсады. Есігін ашық қалдырып, анадай жерде жеміс сатып тұрған көзтаныс ұйғыр келіншекке жүгіріп барып, қолына жиырма теңге ұстатып, бір пияз алды да, апыл-ғұпыл аршып аузына салды. Қайтар жолда доп-домалақ пияздың қабат-қабат тонына тісін батырып, қарш-қарш еткізіп әп-сәтте жеп қойды. Енді асқазаны су тілеп сусырап, тағы да қаздай тізілген жұмыртқаға қарап жүрегі көтерілді. Сол сәт бір қорап – жиырма жұмыртқаны сөреден жұлып ап сыртқа қарай құлаштай лақтырды. Жарылғанының ішек-қарны ақтарылып, сары уыз сілекейі қара жерге жылбысқыдай жабысып, жыланша ирелеңдеді; жарылмай қалғаны «ал, не қыласың» дегендей жұдырықтай томпиып жатқанда, «жұмыртқа қорыған мұндай өміріңнің. » деп, тауық

	пен қораз шағылысқаннан кейін тұла денесін жарып шыққан топ-томпақ өмірдің сыйын табанымен қарш-қарш таптады. Етік табанына жылбысқы сілекей жабысып, аттаған сайын қара жерге желімдей жұғып, сары уыз созалаңдай берді. «Тауық тас жейді, ол жұмыртқаға қабық болады, мен пияз жеймін, ол кімге керек?!. Неге ащыға құмармын? Шынымен жерікпін бе? Неге бұл өмір маған тек ащысын сыйлады екен?» Бір аттап дүңгіршекке кіргенде табандағы жылбысқы желім темір табалдырыққа жұғып қалды. Әнебір жерде бір жұмыртқа жарылмай қалыпты. «Бейбіт кетіп, енді сен маған серік болмақсың ба?..». Тез-тез барып оны да өкшесімен ортан белінен бір мыжып келді. Қара жер қалың өкшеден қайта-қайта жұмыртқа жұғынын алып қап жатыр.

	«Яичка» деп сыртынан ат қойып алған дүңгіршек маңындағылар «Бүгін «Яичка» ішіп келіпті» деп қарап тұрып мәз болды. Біреудің шыжығы біреуге қызық. Өмір қандай күрделі.





Әйел




	– Сол күні күйеуімнің бетіне қарай алмадым. Тек кір жудым.

	Еркек әйелдің енді ешқашан күнәсін жуып кетіре алмайтынын біліп отыр. Бір жағынан, біреудің күнәсін бетіне басып табалап, бір жағынан, жеткен жеңісіне масаттанып, еліктің лағындай елеңдеп, өз-өзінен дегбірсізденген әйелге езуіне күлкі үйіріліп сауал қойды.

	– Сосын не істедің?!

	– Қыздарға: «Әкелеріңнің тамағын беріңдер» дедім де, шылапшын толы үйіліп жатқан кірді ал кеп жуайын. Бірақ мына жерім кір күйінде қалды ғой, – деп көкірек тұсын ұстады. – Осының бәрі сізді сүйгеннен. Сізді жер бетінде мендей сүйген адам бар ма екен...

	Бұл сөз масат жеңген еркектің көңіл көрігін одан бетер үрлей түсті де, көңіл ауанындағы алақұйын сөз сауал боп тағы да ауыздан шықты.

	– Күйеуіңнен кек алып жүрген жоқсың ба?

	– Ой-й, қойшы, ол менің балам ғой. Ішіп келгенде: «Сен менің шешемсің» деп жылайды. Шешесін көрмеген сорлы ғой. Баяғыда үйде бір жақын сіңілім жатып оқитын. Түнде оянып кетсем, күбірлескен дауыс шығады. Мен балалармен бөлек жатам, керек кезде өзі шақырып алады. Қыздың бөлмесі бөлек. Күйеуімнің бөлмесіне кірсем, сіңлім жалаңаш денесін аққа ораған күйі жүрелеп отыр. Күйеу шәниіп жатыр.

	«Неғып отырсыңдар?!» деп едім, «Пошла отсюда!» – деді байым. Шықтым да, жүре бердім... Қыз бір аптадан кейін өзінен-өзі кетіп қалды. Сол сіңлім екі күйеуге тиіп, екеуімен де ажырасып кетіпті деп естідім. Басқа ештеңе білмеймін. Табаламаймын.

	Әйел үнсіз қалды. Бүгінгі әрекеті біртүрлі өш алуға да келетіндей. Екеуі бір мекемеде жарты жыл көңіл жарастырып жүрді. Еркек еркелетіп гүл әперді, кәмпит сыйлады. Қалаға келіп, оқуға түсе алмай, өзінің құрылыстағы бригадиріне тұрмысқа шыққан қойшының қызы бұл қылықтың бәрін нәзік жүрегімен тебірене қабылдап, көңілі алып-ұшты. Екі жүректе де бір-біріне деген құмарлық пайда болды. Ақыры құмарлық соңы әйел үшін қорқынышы басым ләззатқа келіп тірелді.

	– Үйге барғасын бетіне қарай алмаймын. Тамағын қыздарыма дайындаттырам да, өзім майда-шүйдемен айналысам. Енді қашан кездесеміз?

	– Екі күннен кейін. Дәл осы жерде, – деп ол бөлмесінде тұрған бірсәттік бақытындай жұмсақ жаңа диванды алақанымен сипады.

	Ибалы өскен ауыл қызы қаланың кішкентай шенеунігінің бөлмесінде қалып, ләззат сәтін бастан өткергеніне көңіл желкені тым биік желкілдеп, өзін бір қабырғаның астындағы әріптес құрбыларының алдын кесіп өтіп, оқ бойы озып шықтым деп ойлады.

	Енді екі күннен кейін болатын тағы бір таңғажайыбы мол тамаша сәтті күтті.

	***

	Екі күн өтіп, үшінші күні қолында жылтыр пакет қалта, оның ішінде ақжаймасы – әйел дөңгелек жүзі нұрланып, бота көздері ерекше ұшқын шашып, қыш мекеме алдында жүрегі алып-ұшып, бір бұрышқа таман тығыла түсіп күтіп тұрды. Еркек уәдеге сай шыққанымен, бір сағатқа жуық кешігетінін, шұғыл жиналыс болатынын жеткізгенде, әйел сұрланып кетті де, бәрібір ешқайда кетпей күтетінін айтты. Екі сағатқа жуық сарсылып сыртта тұрғанда қыстың алғашқы қары жауып, қолға ұстаған жылтыр қалта суланып, ішіндегі ақ жайма да дымқыл тартыпты. Тағы бір жарты сағаттай күткізіп, ішке кіргізіп алғанда әбден тоңып, табаны мұздаған әйел әп-сәтте өз-өзіне келіп, денесімен қоса көңілі де жылына бастады.

	– Мен сізді бүгін кездеспейміз деп айта ма деп ойлап едім, – деп күдігін де жайып салды. Сосын: «Енді ешкім кірмейтін шығар» деп ақ жайманы жұмсақ диванға жалбыратып жайып қойды. – Кепсін. Жаңа жауған ақ қар ғой. Азғантай ғана дымқыл...

	– Шал қалай? – деді еркек бірден оның күйеуіне ауысып.

	– Жүр ғой.

	– Бетіне қарайтын болдың ба?

	– Үйрендік қой.

	– Егер ол екеумізді білсе қайтер еді?!

	– Атады. Бірақ мен өкінбеймін. Онымен бірге жатқанда сізбен бірге жатырмын деп ойлап жатам. Сізді дәл мендей әйеліңіз де жақсы көрмейтін шығар.

	Әйел бар шынын айтып, жан-тәнімен беріліп отыр.

	– Мен сіз не айтсаңыз да орындаймын. Сіздікінің бәрі жақсы. Сізде кемшілік жоқ, – деді асыға-аптыға сөйлеп. Еркек сыңарының оп-оңай жан сырын ақтарып салғанына мәз болды. Мұндай сөзуар ұрғашымен бұрын ұшыраспапты.

	– Менің жоғары білімім жоқ. Жәй ғана сылақшымын. Сіз болсаңыз Алматыда, Ленинградта оқығансыз...

	– Бұл жерге жоғары білімнің қажеті жоқ.

	– Бай боп көрген емеспіз, кедей боп өлген емеспіз. Төрт қызымды аман-есен құтты жеріне қондырсам... Ешқайсысы мендей бола көрмесін.

	– Сен кімнен кемсің?

	– Мен екі еркекпен кездестім. Сізбен қалай кездескенімді өзім де білмей қалдым. Қазір барам да, күйеуіме жағына бастаймын. «Ананы ішесің бе, мынаны жейсің бе?» деп аузына тықпалап отырам. Шешесіз өскен жетім ғой. Бірақ сенсеңіз, күндіз де, түнде де менің қасымда ол емес, сіз тұрасыз.

	– Сен нағыз әйелсің.

	– Отырысымыз осы ғой... Ол киіне бастады.

	Мұсылман жұрағатынан жырақ өскен еркек қазақы пейіл әйелдің сөзуарлығынан жалыққан сыңай танытқандай. Бірақ төрт бала туса да, құлын мүшесі бұзылмаған келіншекті ішкиімшең көріп тұрып, тұла бойы тағы да шым етіп, жүйткіген бір сезім алпыс екі тамырын аралап кетті.

	– Сіз мені қатын дейсіз бе?!. Мұсылман некелі әйелін қатын дейді. Сіз қатын десеңіз, күнәм жеңілдей ме дегенім ғой.

	Әйел сөйлеп жүріп, умаждалған ақ жайманы төрт бүктеп жылтыр қалтаға сап, құлпын ашып қойған есіктің тұтқасын ұстады.

	– Келесі кездескенде қатын деймін.

	– Соған жеткізсін... – сенсе де, сенбесе де сұраулы жүзбен қарады.

	Едәуір түскен ақ қарды еппен басқан әйел тезірек көзден таса болуға асығып, қыш мекеменің алдына тоқтай қалған бірінші көлікке жылдам мініп кетті.

	Еркек асықпай шығармын деп, мың қой айдаған көңілмен ақ қар жамылған далаға терезеден тамсана қарап тұр. Ескі «Москвич» көз алдындағы бағдаршамның жалт еткен жасылынан жүйткіп өте шыққанда еркектің жаны тіпті жай тауып, арқаланып кетті.

	Әйел күйеуіне «Не ішесің?» деп айтсам екен деп, төрт дөңгелектің үстінде, сан сауалдың астында жанын қоярға жер таппай келе жатыр. «Келесі кездесуде «қатын» деп айтар ма екен?» Көкірек қуысында бұл ойдың да басы қылтияды. Асыққанда көбіне қызыл емес, жасыл жанып тұрғанына да шүкір дейді.

	Жапалақтап жауған қар да көңіл шіркінге демеу. Қара жерді көмкерген қардың ызғары табалдырығынан аттағанда ғана денесін тоңазытып, дір ете қалды. Бір ысып, бір суыған жас дене күйеуі қарсы алдынан шыққанда тағы бір дір еткенмен, көзін төмен төңкеріп тастап: «Не ішесің?» – деді. Біраздан соң төрт қабырғаның билігі әдеттегідей әйел қолына көшіп, ұрғашы өзінің ұлық міндетіне кірісті. Біраздан соң біреуді іздегендей мойнын созып далаға қарай берді. Жер бетін ақ қар көмкеріпті. Бар болғаны – пышақ елі ғана.





Асығыс әйел




	Сауыры дөңгелектен күн мен түн бір босамайтын қасқа жолдың бойында дамылдап жатқан Оқшы ата мазарының тұсынан білетіндер тоқтап аят бағыштамай өтпейді. Білмейтіндер жылдамдыққа жылдамдық қосып, өмірде таусылмайтын тірліктің ұштығына жетем деп құйындатып бара жатады. Ал әруаққа енжар көңіл білдіріп, қиғаш сөз айтқандар болса, осы тұста майы таусылмаса да, түтіні бұрқ-бұрқ етіп көлігі тоқтап, тас кірген дөңгелегі тарс етіп жарылып, әйтеуір, әулиенің назарынан қағыс қалмайды. Бұл қасиетті осы өңір түгел біледі, білмейтіндерге айтып жүреді. Әруақты сыйлау мұсылман баласының парызы екендігін естен шығармайды.

	Қасқа жолмен жарысқан қазақ теміржолының осы тұстан өтетін көлбеуі ұзын қос рельсімен Алматы – Мәскеу жүрдек пойызы даланы гуілге бөлеп жөнеп барады. Бұл жолдың да Оқшыға қатысты оқиғасы бар. Өткен ғасырдың басында төбешіктерді тегістеп, теміржол тартқанда қан тамырындай қос рельс түні бойы аспанға оқша атылып, Күн шыққанда болат жолдың бөлшектері ғана шашылып жатады дейді. Сонда мұсылмандықтан хабары бар көзі ашық бір инженер:

	«Мұнда киелі адам жатыр, рельсті бұл маңнан аулақтау әкетейік» деп сызбаларына өзгеріс енгізіп, болат жолдың бел омыртқасын үзіп жіберіпті.

	Осы жүрдек пойыз әлгінде ғана Шерлі стансысына тоқтап, бір вагоннан төмен етек үш жолаушы түсіп қалды. Оның бірі – күйеуі із-түссіз жоғалып кеткен кексе әйел, қосағының аман-есен табылуын тілеп, әулиеге тәу етпекші; екіншісі – бизнесте өзінің де, күйеуінің де қолы жүрмей жолдары кесіле берген жасамыс әйел, күйеуінің тапсырмасымен әулиеге Құран бағыштап, бір бума ақшаны шырақшыға тастап кетпекші; ал үшіншісі еркек пішіндес бойшаң, бөкселі де бәденді, қалың дүрдік ерін, қой көзді қатқан қара әйел. Бұның арманы – бір перзент көру. Көрінбеген дәрігері, бармаған бақсы-құшнашы қалмады; енді жақын-жұрағаттарынан осында оныншы ғасырда Оқшы деген мейірімді азамат өтіп, қазір ел сиынар киеге айналған екен дегенді естіп, екі күнге жұмысынан сұранып, екі танысы үшеуі Алматыдан жүрдек пойыздың жалына жабыса жеткен беттері еді. Талай әулиеге барып, талай әулие туралы деректерді тыңдаған Бұрылды таңғалдырғаны – қару мен оқ жасаушы оғыз жігіті Оқшының қарындасын қалмақ шабарманы ат артына өңгеріп алып кеткенде, қалай құтқаруды білмей, жүрегі қан жылаған ағасы алақанына бидайдың бір тал қауызын салып тұрып үрлеп жібергенде, ұшымен барып әлгі жауыздың дәл жүрегіне қадалып, қыз аман-есен жолдан қайтып келген екен. Сонан бозбала Оқшы атаныпты. Сөйтіп, қарындасы сүйгеніне қосылыпты. Осыны алғаш естігенде Бұрыл оқыс селк етіп, Оқшы бабаның әйел қауымына деген ерекше мейірімі болар-ау деген құйқылжыған ой көкірегін жаулап алған. Осы көріністі жүрдек пойыздың жұмсақ вагонының үстіңгі қабатында бір уыс жастықты құшақтап етбетінен түсіп жатып та көз алдынан сан өткізді. Бидай қауызы дәл жүрегінен тиген жауыздың атының артынан сыпырылып түсіп, ағасына жаяу жеткен қарындасы қандай бақытты деп қиялы шарқ ұрды. «Әйелдің арманының орындалғаны осындай-ақ болар» деп, ғажайып көріністен түйген әсерді жол қысқарсын деп шарап ішіп, карта соққан қос құрбысына айтпай, көңіліндегі жан серігіне айналдырып, пойыз доңғалағы мазар маңына жеткізгенде жүрек тұсы зірк етіп, шаншып кетті.

	Бұрыл күйеуімен он үш жыл отасты. Ол да, бұл да дәрігер мен бақсы-құшнаштың бәрінен өтті. Сосын сүйіп қосылған қосағына бас еркін беріп, заң жүзінде ажырасты. Ол біреумен бас қосып, үйлі-баранды болғасын да қара үзіп кетпестен хабарласып тұрды. Бұрыл бір күні еркек мінезіне салып, әңгіменің ашығын айтты: «Сен бәйбішеңнің қамын жей бер. Мен бәйбішеден тоқалға айналып, күннен көлеңке болмай-ақ қояйын. Екі бөлініп, сынбай-ақ қой. Ниетіңе екі дүниеде ырзамын. Ақыретте кездескенде тек ырзалығымды білдіремін». Бұрынғы күйеуі осыдан кейін із-түссіз қара үзіп кетті, оның бақытты өмірі өзі үшін бұлдыр елес боп қалды.

	Бұрыл әуелі әсем астанадағы әйгілі жындыханада еден жуушы боп істеді. Жұмысында мін жоқ, 8 наурыз бен басқа да айтулы мерекелерде құрметтің ең төрінде өзі отырады. Бір күні мекеме директоры: «Сені еден жуушылықтан көтеріп, тәрбиеші қылар едім, әттең, ең болмаса педагогикалық училище де бітірмегенің-ай» деп бүгежектей сөйледі.

	«Менің жүрегім педагогикалық училище бітірген», – деп бұл міз бақпай тұрып еркектен асырып жіберді. Сосын өмірдің жаласы мен наласынан зардап шеккен осы жердегілер мен әлгі директорды көргісі келмеді. Еден жуу – екінің бірінің қолынан келетін кәсіп. Директорға арызын жазып, алғысын айтып, жақын жердегі Қарттар үйіне ауысып кетті. Осында келгелі жеті қыздан кейін еркек кіндікке қарай ойысса деп әкесі есімін Бұрыл қойған отыздың бел ортасынан ауған әйелдің жанын бір жаман ой қоймастан шымшитын болды – «ертең менің де орным осы жер болар ма екен?! Енді екі ондықтан кейін мен кімге керекпін. Қоғам қайтеді мендей масылды?». Әнеукүні атағы жер жарған Халық әртісін ұлқыздары әкеп осында тапсырғанда еміренген тілеуі далада қалып, сегізінші перзенті де төмен етек боп туылған әкесін ойлап қан жұтты. Перзенттерін қимай көзі жәудіреген қартты көргенде, оның теледидардан әруақтанып салған әні құлағында күмбірлеп, құжатқа қол қойып, тез-тез басып кетіп бара жатқан ұлы мен қызының артынан қуып жетіп, беттеріне түкіріп жібергісі келді.

	Дүрсілдеген пойыз доңғалағының үстінде келе жатып та жоғарғы орында құс жастықты умаждап, етбеттеп жатып ап басы қиялдан бір босамады. «Сезімге беріліп жатсың ба?!» деген екі серігіне: «Екеуіңнің тілеуіңді тілеп жатырмын» деп саңқ ете қалды. «Как образно, командирский голос» деп біреуі шараптан бір ұрттады, екіншісі бар әдемілігін біреу тартып әкетердей қол айнаға ұзақ үңілді.

	Қысқа етек киген екеуіне: «Киім үлгілеріңді өзгертпейсіңдер ме?!» деп зілсіз ұсыныс жасап еді, «Южандардың сілекейін ағызбаймыз ба?!» – деп бірінен-бірі өтіп, сылқ-сылқ етіп селкілдеп ұзақ күлді. Сонан кейін екеуімен сапарлас болғанына өкініп, ендігәрі сендермен бірге жолға шықпаспын деп өзіне-өзі серт бергендей болды.

	Стансыдан түскесін күтіп алушыдай жамырап алдынан шыққан таксиші жігіттердің бірі екі шақырым жерге тез-ақ жеткізіп тастады. Жеткізіп салған жігіт: «Құран білесіздер ме?» – деп миығы тартқанда: «Сенен кем білмейміз», – деп Бұрыл бір деммен бетін қайтарды.

	Қызыл кірпіштен қаланған мазар талай ғасырдың куәсі боп жел мен судың өтінде мүжілмей қаз-қалпында тұрғанын көргенде, тағы да Бұрылдың көз алдынан алақанына сап бидай қауызын үрлеп жіберген жігіт бейнесі кетпей қойды. Ол бірде масайраған бозбала боп езуі ыржиып тұрса, бірде салиқалы кейіпке енген ойлы азамат боп жан-жағына түйулі қабақпен қарайды, енді бірде ақ сақалы тарамданған ата бейнесіне түсіп, алақан жайып бата беріп, айналасына маңғаз кейіпте көз тастайды. Бизнесменнің әйелі Құран бағыштаған шырақшыға сөмкесінен шығарып бір бума қағаз ақшаны ұстата салды, күйеуін іздеген зарлық та қағаз ақша ұсынды. Бұрыл жеті-жетіден санап, жәшікке тастады. «Бір жеті – ата-анам үшін, бір жеті – өзім үшін, ендігі жеті теңге, әйтеуір, Көктен тілеген белгісіз біреу үшін» деген өзіне ғана аян тілеуі бар.

	Түс ауа келген бұлар әулие Ата маңынан су ішіп, қатар жатқан Асан ата, Қыш Ата, Ғайып ата, Кітап аталарға Құран бағыштап, басына түнеп, ертең түс ауа келетін жүрдек пойызға мінбек ойлары бар. Арасында Шерлінің қан базарына кіре кетуді бизнесменнің әйелі де, күйеуін іздеген зарлық та пойыз үстінде-ақ жоспарлап қойған. «Сенің күйеуің, бәлкім, базарда кездесіп қалар», – деді жанына жақындау құрбысына. Ол мүләйімсіп төмен қарады. Бизнесменнің әйеліне айттың-айтпадың бәрібір, ол ала қап арқаламай қайтпайды. «Бұл жер Алматыға қарағанда көп арзан ғой», – деп пойыз үстінде-ақ базар нарқын өзі жасап, өзі бекітіп қойған.

	Бұрыл екеуінен сытылып кетіп, аталарға жеті-жетіден садақа тастап, мазар шетіне шықты. Ажырық пен жусан аралас өскен жердің иісі жұмсақ әтірдей бұрқырап, қолқаңды өбеді. Күн шақырайып тас төбеңнен түскенмен, табиғаттың көз арбаған мынадай таңсық көрінісі әйел боп әтір сеуіп көрмеген оның тұла бойын босатты. Гүл шоғыры қып-қызыл боп ұйысып, жұпар шашқан қызыл жыңғыл мен қып-қызыл қауашағы бармақтай боп бұртиып, аппақ қабығы жылтырап, тырмысып, көз арбап өскен ақ шеңгел оңтүстікті бұрын көрмеген әйелді қатты таңғалдырды. «Екі күн демалыста үлгеріп келемін деп кетіп едім, қона жатып, түн ауасын жұтса жұтатын-ақ жер екен» деп көкірегінен бір ой қол бұлғай бергенде: «Асықпаңыз, іздегенге бұл жерден бәрі табылады» деген өктем дауыс саңқ етті. Нән бөренеде тізіліп отырған үш жігіттің екеуі күлімдей қарап, оның біреуі бет-пішіні мен киім киісі бөлек әйелге сұқтанып, әзіл айтқан болды.

	– Қабыңыз болса жеткізіп береміз. Жаныңыз еш қиналмайды. Базардың жартысын пойызға тиеп әкетесіздер ғой, – деп оң жақ шеткісі сұқ саусағымен ернінен насыбай қалдығын сыпырып тастап, саусағын сілкіп-сілкіп жіберді.

	Бұрыл селт қараған күйі орнынан қозғалмады, сөйлейін десе аузы икемге келмеді. Сол жақта отырған жігітке тағы бір қарады. «Мынау Шаһмардан ғой. Ғайыптан тайып осы жерде жүрген жоқ па екен?» Қалың бұйра шашы, екі арасы қосылып кеткен қою қара қасы, қыр мұрыны – бәрі сонікі. Әлде қандас туысы емес пе екен? Жоқ, ол – Астраханьның азаматы». Ол өзімен бірге он үш жыл түтін түтеткен серігінің қимыл-қозғалысын көргісі келді, бірақ мынаның қаққан қазықтай қалшия қалғанын қарашы. «Шаһмардан да осындай еді, жер қозғалса қозғалмайтын».

	– Біздің қолымыз бос, сенделіп жүргендерміз. Арқалайтын қабыңыз болмаса, жеріңізге дән сеуіп берейік, арық тартып берейік. Тек төлесеңіз болды. – Оң жақтағы насыбайшы жігіт аузы тынбай сөйлеп отыр.

	– Кімнің көлігі бар? Аузына келген сөзді айта салды. Шақырайған күн де төбесін тесіп, тұла бойын босатып барады.

	– Көлік мінетін азаматша бар... – сөйлегіш жігіт қолтығынан демеп жібергенде бұйра бас ауыр қозғалып қасына келді.

	– Машинаң қайда?

	– Мына жақта...

	Енді қасы-көзі қиылған бұрынғы күйеуінің көшірмесі (тек бойы сәл тапалдау екен) алға түсті. Өзі соңынан ерді. Шеңгелдің тікені мен жыңғылдың бұтағы етегін түріп қап, тоқ балтырын түрткілеп, бойын бір бұла сезім буып, кедергіні елер емес. Қалың жыңғылдың тасасында бүйірі бұлтиып ескі «Москвич» тұр. Төбесінде – жүк салғыш темір тоспа. Жігіт рульге отырды да, еңкейіп, алдыңғы есікті ашты. Өйткені ескі «Москвичтің» есігі сыртынан ашылмаушы еді. Иілгенде байқап қалды – қос бұғана ортасындағы ойық та Шаһмардандікінен аумайды. Дене бітімі де сойып қаптап қойғандай.

	Машинаның іші моншаның буындай ыстық. Тұла бойы босап әрең жүрген Бұрыл мына қауашаққа кіргелі өзін-өзі билей алмай сылқ түсті.

	– Қайда апарайын?

	– Суы бар жерге...

	Сыры кеткен сары «Москвич» әудем жердегі ағын сулы арнаның жағасына кеп тоқтады. Бұрыл жерге түсіп, Сыр суымен беті-қолын жуды. Жігіт рульде отыр. Ата-анасының аузынан ағын суға дәрет алмайды дегенді талай естіген. Қоймалжың сумен мойны-басын, тоқ білегін рахаттана шайып, жан дүниесі серпіліп, бір сергіп қалды. Қайта келгенде кілтін бұрап, моторды гүр еткізгелі отырған жігітке:

	– Астраханьнан емессің бе? – деді.

	– Жоқ, осы жердің төл перзентімін.

	«Ойпырай, жауабы неткен нақты. Шаһмардан да осылай тоқ етерін айтушы еді».

	Бұрыл туғалы бергі батылдығына салып, араны бөліп тұрған жылдамдықты үдеткіш қақиған темірді тобық салғандай тырс еткізіп алға итеріп, жігітті мойнынан еріксіз құшақтай алды. Жігіт не болғанына түсінбей абдырып қап сәл бұлқынды да, қақиған үдеткіштің жұмыр басы айырылып қалардай алақанымен тастай ғып уыстап ұстап, итініп, ерніне төнді, сосын сылқ түскен келіншектің тамағынан иіскеді.

	– Анау гүл шашып тұрған немене, соны жерге төсе, – деді Бұрыл бұйрық райлы әлсіз үнмен.

	– Жыңғыл ма?

	– Біл-мей-мін...

	Ол «Москвичтен» шыққанда гүл шашқан жыңғыл бұтағы бірінің үстіне бірі баттасып көп-көрім қызғылт көрпеше боп төсеулі тұр еді. Әйел қымсынбастан батып бара жатқан күннің соңғы шапағы астында сол көрпешеге шалқалап жата кетті. Қимылы ауыр момын жігіт те ширап, елірме сезімнің етегінен ұстап ширыға түсті. Ілкі сәтте орнынан тұрған әйелдің «Ағын суға жуынуға болмайды» деген даусы қатты шығып кеткенде жігіт жүк салғышын ашып, «Сарыағаштан» босап қалған бөтелкені ұстай жүгіріп, толтырып су әкеп берді де, мәшинесіне отырды. Бұрыл көк желкесінен тағы да көз тікті. «Мүсін секілді міз бақпайды. Шах та дәл осындай еді?

	– Қайда апарайын?

	– Стансыға. Алматыға пойыз бар ма?

	– Мәскеу – Алматы жүйрік пойызы ертең өтеді. Бүгін Оралдың «есек» пойызы бар.

	– Мейлі, жүрсе болды ғой.

	Стансыға тұмсық тіреп, жігіт еңкейіп есікті ішінен ашты. Әйел түсіп бара жатып, түсін суыта қарап, өтініш аралас сөз айтты.

	– Серіктеріңе аузыңды ашпай-ақ қой. Мен сені, сені мені көрген жоқпыз. Мә! – Арбиған бес саусақ бейнеленген мың теңгеліктің біразын ұсынды. «Біреуі де жетеді» деп еді, шаң басқан қобдишаны ашып сүңгітіп жіберді де, көне мәшинені селк еткізіп есікті тарс жапты.

	«Москвич» гүр етіп жөнеп кетті. Нөмірі де баттасқан шаңнан көрінбейді. «Есімін неге сұрамадым? Керегі жоқ... Қайтем біреудің аты-жөнін». Ол даңғыраған қазақ теміржолындағы «есек» пойызды күтіп стансыда едәуір жүрді, серіктерім кездесіп қалар ма екен деп қымсынды. Бір ұят сезім бейтаныс мекенде ешкімді танымаса да басын көтертпеді. Қарындасын алып қашқан жауыздың жүрегіне бидай қауызын дәл тигізген Оқшы атаның мергендік қасиетін тағы бір ойлағанда өзінің жүрек тұсы шым етті де, «Қарттар үйі» деген аты сыпайы мекеменің тезірек табалдырығын аттап, еденін жуғанша асықты.

	***

	Жылан-уақыт Бұрылға жаңалық әкелді. Айына бір келер әйел жылғасы тартылып, күпті көңілі күтпеген оқиғаға кездесті. Күткені өмір бойғы сағынышы – бір перзент болса, күтпегені – отыздың бел ортасына келгенде осы сағынышының сарғайған жапырақтай қалт-құлт етіп, алыста өскен ағаш басында ілініп қалғаны ма? Сонда, Шерлінің шеңгел қоңырауын жұлып ап аршып ауызға сап, кермек дәмін татқанда қара қарғаның миы қайнаған шілде еді, сонан бері қыраулы қыс өтіп, құс қанатына ілесіп жаймашуақ көктем келді. Уақыт шіркінді жыланға теңеу дұрыс-ақ, жыланның уы кейде заһар, кейде ем. Қабығы мен сорпасы қояншықты жазған сұр жылан шындап шақса оңдырмайды.

	«Жылан-уақыттың көңілімді аулап, шынында маған қарай жылжығаны ма?» деп алабұртқан Бұрыл әйелдер дәрігеріне барғанда: «Ішіңде бір айлық балаң бар, жылғаңның тартылуы содан. Сақтан, ауыр көтерме, көп күйзелме, тұңғыштың аты – тұңғыш!» – деп үрейді үйіп-төкті. «Менің тұңғышым да, кенжем де – осы», – деп әдеттегідей саңқ етіп еді, қақсал дәрігер: «Құдайдың бергені болады», – деп жұмсақ сөйледі. Бұрыл бұл сөзді жауапсыз қалдырды. Ақ желең киіп, мойнына қан қысымын өлшейтін иір-шиір тыңдағышын ілген қой көзді дәрігер әйел осы дүниедегі ең мейірімді де төзімді адамның өзі боп көрінді.

	– Енді қашан келейін?

	– Ай сайын келіп тұрасың.

	Емхананың есігін сарт жапқан Бұрыл шалт басып шұғыл ойға шомды. «Ішім томпайып демалысқа шықсам жүре де алмай қалармын. Тезірек Оқшы атаға барып, тәу етіп қайтайын». Оның көз алдын қызыл кірпіш – кең мазар көлбей бергенмен, болашақ перзентінің әкесін елестете алмады. Шаһмарданның қимыл-қозғалысы ғана теледидар экранында жыпылық қаққан бейнедей дір-дір етіп тұрып қалды.

	Ол шыққан бетте жүрдек пойызға билет алды. Қайтарда «есек» пойызға мініп, ішім пыспасын деп кері жолға да қоса тапсырыс берді. Қалтасына тапқан-таянған теңгесін салып, бір бөлмелі үйін құлыптап, бір күнге сұранып, жексенбіні малданып, жұмада жолға шықты...

	Сол стансы, сол адам күткен таксишілер.

	– Оқшы атаға, – деді «Такси, такси» деп таңдайы тақылдап алдынан шыққан жігітке.

	– Айтсаңыз болды ғой.

	Ол мойнын созып, қаз-қатар тізілген жеңіл көліктерге көз қиығын салды. Ескі «Москвич» көрініп қала ма деген үміт айналасына қайта-қайта көз тіктірді. Жоқ, лайсаң жолда төбесінде жүк салғышы бар сары «Москвич» те, рөлді нық ұстаған оған ұқсайтын жігіт те көрінбейді. «Шопыр жігіттен сұрасам... атын да білмеймін... Қала тақылеттес кентте бұйра бас, қасы-көзі қиылған жігіт аз ба? Оны не деп сұрамақпын». Мазардың маңы шілдеде ақ топырақ болса, көктемде лайсаң балшыққа айналыпты. «Құдай біледі, әкімшіліктен қайран жоқ, келіп-кетіп тәу етіп жүрген қалталылар бірігіп, неге осы жерге тас төсетіп тастамайды екен? Беттерін сыйпап, ақ жолын ашып алып, «Мерседеске» мініп тайып тұрады-ау, сабаздарың. Жергілікті басшылық үшін бұл мәдени мұра емес, ескіліктің сарқыншағы...» Өзінен-өзі білгішсінгеніне миығы тартып, аяғын қылтиған көк шөпке қайта-қайта сүрткіштеп, ішке кіріп Құран оқытып, садақасын тілдей жырығы бар жәшікке тастады. Үстіне су жаңа шапан киген былтырғы шырақшы танымаған сыңай танытты. Егер «ат аунаған жерде түк қалып» сыпсың сөз жетсе, ол миығы тартып қарар еді, әлде бабаның қасиеті бәрін үрлеп, санадан өшіріп жіберді ме екен, өң-жүзінен ештеңе байқалмайды. «Әлгі менің еркегім нағыз еркек екен, аузы ауыр неме екен өзі» деп арқасын кеңге салды. Тынығып жатқан аталарға тағы да Құран бағыштап, шілдеде табаны тиген соқпаққа түсті. Ақ шеңгел қурап, қоңырауы түсіп, сорайып тікенегі тұр, қызыл жыңғылдың алқара көк гүлдері семіп, сояудай қып-қызыл шыбықтары қол тигізсең, биші қыздай майысып қоя береді. Бұрыл былтыр үш жігіт отырған бөрене жатқан тұсқа келді. Жан дүниесі насыбай атып отырып сөйлескен жігіттің бірауыз сөзіне зар боп елегізіп тұр. Егер ол сұқ саусағын былғап, насыбайын ернінен шығарып тастаса да, жиіркенбей қарап тұра берер еді, бет-пішінін тұспалдап айтып, әлгі өзін әйел қылған, ана қылған жігітті сұрар еді. Одан да әрі жүріп, сондағы ағын судың жағасына жетті. Арна тартылып, қабырғасына қар мен жаңбырдың ылғалы бөгіп, түбінде шалшық су жылтырайды. Әйел туфлиін иі қанған лайсаңға барынша батырып, қасқа жолдың бойына шықты да, кері жүрген бір «Москвичке қол көтерді. Ол тым сыры оңған көне де емес, түр-түсінен сән кетпеген жаңалау, әрі радиосын «Битлзге» қосқан мәз-мәйрам біреу рөлде балқып отыр екен.

	– Шерлінің қонақүйіне...

	– Қанша төлейсің?

	– Қанша сұрасаң, сонша...

	Ол шопырдың бас изеуін күтпестен есікті серпи ашып, алдына жайғасты. Мойнын солға бұрып, қайта-қайта жүргізушіге қарады. Шопыр музыканы сәл баяулатып, дәмелі сыңайда сөйледі.

	– Танымай отырсың ба?

	– Былтыр осы жерден бір «Москвичке» мініп едім. Сол емес пе деп отырғаным ғой.

	– «Москвичке» жылына бір-ақ рет мінесіз бе?

	Алақандай айнадан жігіттің қап-қара өңі, сәл төмендеу ыржиған езуі мен кетік тісі көрінді.

	– Ол ескі, барынша ескі «Москвич» еді.

	– А-а, қасы-көзі қиылған бұйра бас па? Ол біздей емес, жігіттің сұлуы еді.

	Сөзін «еді» деп өткен шақпен аяқтағанда селк ете қалды. Жүргізуші ортаны бөліп тұрған қақайған темірді баппен жылжытып, тағы бір жылдамдықты қосты.

	– Бойы тапалдау, бірақ көрікті еді, жігіттің сұлтаны еді. Бірақ мәшинесі өзі сияқты емес, өмірі бір жуылмайтын. Нөмірі де шаңнан көрінбейтін. Бой жазып бір көрінбей-ақ өзі де кетті. Ол сәнденуді мақсат еткен жігіт емес. ГАИмен соқтығысып, қыста қаза болды. Дәл осы Оқшы атаның тұсында. Ол кінәлі емес, ереже бұзған ГАИ-шініктер. Олар әулиенің тұсына тоқтап, Құран бағыштамақ түгіл, жылдамдықты тежемейді де. Әбден бетімен кеткен. Қоғам бетімен кетті ғой, қарындас. Қолында билігі бар, қалтасы томпақтар үшін екі дүние – бір қадам боп тұр ғой, қарындас.

	– Есімі кім еді өзінің?

	– Соны білмейді екем. Жұрт бұйра шашына қарап Будулай дейтін. Тек Оқшыға келіп-кеткендерді таситын. Кісіні көзі жұмылғасын мақтайтын әдетіміз ғой, ешкімнен бағасын сұрамайтын, бергенін алатын. Кейде тегін апаратын. Жаны жәннатта жатқан шығар. – Жүргізуші азғантай мүдірді де қайта сөйледі. – Ауғанстанға, дұшмандарға қарсы соғысқа барған... Бірақ өзінің дұшпаны жоқ жігіт еді.

	Бұрыл оң алақанымен ішін жәймен сыйпап, сөзін аяқтаған жігітке қарады.

	– Мені вокзалға апаршы.

	– Айтсаң болды...

	Бүгінгі кері қайтар билетін тапсырып, ертеңгі жүрдек пойызға билет сұрады.

	– Мәскеу пойызына бұл жерде алдын ала сатылмайды.

	Келерден бір сағат бұрын ғана.

	– Басқа пойыз бар ма?

	– Орал-Алматы «есек» пойызы бар.

	– Онда есекке мінейін.

	Кассир ызаланып тұрған дүрдік ерін әйелге таңғала қарады.

	Жүрдек пойыздың билетін мимырт пойызға ауыстырған ол үміт деген бір сыйқырға жан дүниесі арбалып, стансының сыртқы есігінен ауыр демалып, әрең басып шыға берді.

	***

	Қонақүй алыс емес екен. Көше жағалап, жаяу аяңдады. Қоштасып, қол бұлғап батып бара жатқан күннің қызыл арайы астында тапал бойлы бұйра бас жігіт кездесіп қалар ма екен деп, қасынан өткен еркек атаулыға көз қиығымен қарады. Бірақ ешкім де емеурін танытпады.

	Таңертең ерте тұрып, тағы бір таксимен Оқшы атаға келді. Жол үстінде жүргізуші жігіттен:

	– Сіз Будулайды білмейсіз бе? – деп сұрады.

	– Таксист Будулай ма? Оны кім білмейді? Оқшы атада тұратын. Жол апатынан қайтыс болды.

	– «Білмеген у ішеді», – деп өксіп жіберді. – Ол... – деді де, сөзін жұтып қойды. Одан әрі көкірегі сөйледі. «Ол – менің өмірде көрген екінші еркегім. Ол – мені аналық жолға түсірген еркек...»

	Таксиші жігіт «Ол» деп сөзін аяқтай алмай қалған әйелге бір қарады да, таздың басындай шұқанағы көп жолдан әрең дегенде Оқшы атаға алып барар қасқа жолға шығып:

	– Ол туысыңыз ба еді? – деп сұрады.

	– Ол танысым. Былтыр танысқанбыз. – Өтірік айта алмайтын көңілі өлінің алдында ақтарылып сала берді. – Өзінің туыстары бар ма екен?

	– Ет жақындары кім екенін білмедім. Әке-шешеден жастай қалған деп естуші ем...

	Ол кесенеге келіп, некесіз еріне Құран бағыштады.

	– Әруақтың аты-жөні кім еді? – деп Фатиха–Ықылас сүресін аяқтап қалған шырақшы иегін қаққанда «Тие берсін» деп тілі күрмеліп, кемсеңдеп қоя берді.

	Шырақшы кеше де келген әйелдің шет жерлік жолаушы екенін пайымдап, білместігін кешіріп, шариғат жолымен жоралғысын жасады.

	Бұрыл түс ауғанша Шерлінің таздың басындай тас көшелерін аралады, ең соңынан базарға барды. Күнұзақ өмірінде бір рет көрген бейне кездесіп қалардай алаңдаумен болды, жан-жағына көз талдыра қарады. Түс ауа стансыға кеп пойызға отырды. «Есек» пойыздың жүрісі, шынында, мимырт екен. Шерлінің аумағынан шыққанда дәл Оқшы атаның тұсынан өтті. Сол кезде көне «Москвич» тұрған тұс, ағын су лекіген асау арна биіктен анық көрінді. Маңдайын мұздай терезеге тигізіп, кең далаға көз салған әйел осылай тұрып жұмысқа бір күн кешігетінін ойлады. «Көп болса еден бір күн жуылмай қалар, көп болса шығарып жіберер». Қарттар үйіндегі Халық әртісі көз алдына келді. «Ат қайда Ақбақайдай-ау, шаппай желген, Қыз қайда құдашадай-ау, көзі күлген» деп арқалана шырқап, жұрттың делебесін қоздырар азамат Қарттар үйінде темір қасықпен ас ішуді де үйренді. Өткен 8 наурызда бүгіліп отырып сол әнді кемпірлерге арнап шырқап берді. Жұқа алақандарымен шып-шып қол соққан кемпірлердің дүмпуіне арқасы қозып, тағы біреуін арнамақ еді, екі бүктетіліп, демігіп, даусы шықпай қалды. Сосын өзі сүйемелдеп әкеп, орнына жатқызды.

	Маңдайын суық әйнекке балаша басып тұрған келіншекке жолсерік әйел ала көзімен бір қарап өтті. Осы сәт Бұрылдың құрсағы бүлк ете қалды. «Пойыздың бұрылысы ма, жоқ, әлде...» Ішін әлсін-әлсін тепкілеп жатыр. Купеге кіріп отыра қалды. Хлор иісі бұрқыраған бір уыс ақ жастыққа басын салды. Доңғалақ дүрсіліне құрсақ дүрсілі қосылып, әйел көкке ұшып кетердей күй кешті. «Енді мені ешкім де Қарттар үйіне тапсыра алмайды, – деп өзін-өзі жұбатты. – Ол үйдің есігі мен үшін мәңгі жабық. Мен өмірлік шырағы тұтанған адаммын. Есіктегі басым енді төрге шығады. Бір күн кешіккенімді сылтауратып, арызымды жазып, алғысымды айтып, осы жерден аулақ кетейінші». Осы бір жаутаң көздер жиналған жерге аяқ басқысы келмейді. «Осы мекемені жауып тастаса, қарттар далада қалып, қоғам қараң қалар ма екен? Жындыханадан кеттім, Қарттар үйінен кетемін, сонда қайда барып күн көремін?» Өзіне-өзі қойған сауалдың жауабын да тез тапты. «Кішкентай үйшікте келген-кеткен пойызды күтіп ап, шығарып салатын, ала таяқ – шлагбаумды көтеріптүсіріп тұратын күзетші боламын. Пойызды күткен қандай керемет, әсіресе соңғы вагонға қарап тұрып шығарып салу – сағыныш, менің көре алмаған сағынышым. Мен істейтін жұмыс – осы. Бұл жұмысты қайтсем де табамын». Асығыс әйел мимырт пойыз соңғы нүктеге тезірек жетсе екен деп қобалжып жатып, енді осы қан тамырындай тартылған қос рельстің бойымен кері қайтып, ыстық топырақты қай кезде басар екенмін деп жүрегі тынымсыз көңілдің желкеніндей лүпілдей соқты. «Бұның да бір қандасы табылар. Қарға тамырлы қазақпыз ғой. Іздеуім керек, өмір бойы іздеуім керек». Алақанын тағы да томпиып тұрған құрсағына қойды. Басын көтеріп еді, пойыз ала таяқтан өтіп барады екен. Қолына жасыл шүберекпен тысталған білектей бағдаршам ұстап, «Жолың ашық!» деп селт тұрған әйелді көріп, өзін көргендей іші шымырлап кетті. Терезеден көз алмай қадалды – әйел соңғы вагонды шығарып сап, ала таяқты төмен түсірді. Әп-сәтте қайта көтеріп, өзгелерге жол ашып, ешкімге кедергісі жоқ өмір жалғасып жатыр.





Бітеу дүние




	Бұл жердегі қосалқы аты жендет екен. Бастығы бөлмесіне шақырғанда да дәлізде тұрған бұған «Жендет кірсін!» деп айқайлайды, естімей қалса, ауыздағы «барып кел, шауып келге» дейін: «Жендет, кіре бер!» деп миығы тартады. Әуелі намыстанып жүрді. Жалақы қолға тигеннен кейін еті үйренді, тіпті бойын мақтаныш сезімі кернеп, жендет болғанына желпініп жүретін болды. Әкесінің азан шақырып қойған аты – Елеусіз. Елеусіздеу өмір кешті. Елеусіз деп те айтуға болмайды, мына жанталасқан тіршілікте ешкімнен кем күн көрген жоқ, ең бірінші, астында «Аудиі» бар. Үш бөлмелі үйі бар, әйелі мен жалғыз баласы үшеуіне жетіпартылады. Соғым десең соғым бар, жылда бір жылқының алқымы өзі үшін кезексіз орылады, жалпы, «ақшаң болса қалтаңда, талтаңдасаң талтаңда» деп өмір сүре бастағанда... Тіс емдеу емханасын ашты. Тіс жұлуға келгенде қолы қалтырамайтын оташы. Бірақ стамотолог дегенің қазір «сары баспасөздей» самсап кетті. Оның үстіне, мемлекеттік емханаға екінің бірі бас сұқпайды. Тек қалтасында ақшасы жоқтар мен қолы бос шал-шауқан болмаса... Қалтасы қалыңдардың кезекті сарылып күтуге төзімі жетпейді. Оларға жанды ауыртпайтын қымбат дәрі салып, бірден жұлып тастайтын жекеменшік жер керек. Сол «жекені» үйінің түбінен өзі де ашып алды. Күндіз-түні жұмыс істейді. Түнде мазалап, қалта телефонын шырылдатып, ұртын басып келгендерге әкесінің құнын сұрап, егер көнсе, отыз екі тістің сыздағанын әп-сәтте қағып тастайды. Көнбесе «Арзан жер тауып алыңыз» деп, қиналып тұрған адамды қиналмай шығарып салады. Содан бері жағдайы жаман емес. Отыз екі тіс сыздамай тұрмайды екен. Содан бері әріптестері айтатын «Ісің түспесе де, тісің түсер» деген мәтелдің мәніне терең бойлап келеді.

	Тіс жұлатын оташы болам деп ойламап еді. Орта мектепті тамамдаған соң әкесі Ауыл шаруашылығы институтының орман шаруашылығы факультетіне әкелген. «Орман – екінші үйің, бар байлық орманда, ауасы таза, жортқан аң мен ұшқан құс – бәрі сенің аузыңда», – деп құлағына құйған. Оған өзінің аңшылығы куә. Әкесі кәнігі аңшы. «Балам бес жылда бітіріп шықса, біреуімді екеу етер, мылтық ұстар болашағым» деп бағамдады. Бірақ бәрі ойламаған жерден өзгерді. Жақын танысының баласы стоматология факультетінің деканы, соған биылғы маусымда жейтін «жем» керек екен, сол құнардың орнын толтыру үшін Елеусіз еріксіз мединститутқа қарай жылжып кетті. «Стоматолог болмаса, бас дәрігер болады, әйтеуір, диплом алса, қор болмайды» деген сөз де әкесіне қамшы болды. Өзі байлаулы баспақ секілді ерді де, жүре берді. Сөйтіп, орман қалыс қалып, адамзаттың көркі – тіс алға шықты.

	Ел қатарлы оқыды. Бірде хирургия пәнінен жанын қинап жіберген профессорға: «Ағай, менбәрібірбасдәрігерболамын ғой, қойып берсеңізші» дегенде, профессор жиырмадағы балаң жігіттің батылдығына тәнті боп имек бел үштікті иіре салды. Ол кісіні есік алдында күтіп тұрып, қолтықтап ап, ең қымбат оқшау мейрамханаға апарып, әбден тойғызып, үйіне дейін шығарып салды. Сонда бозаға бөккен тіс жұлу ісінің бірінші маманы үйіне кіріп бара жатып балаға оқыс бұрылып: «Сенен бірдеңе шығады», – деді. «Міне, шықтың, жендет боп шықтың», – деп ол өз-өзінен ыржиды. Әуелде айтуға қандай ауыр болса, қазір сондай жеңіл. Бұның жендет екенін отбасы мен жегжат-жұрағатынан ешкім білмейді, тар төсекте түйіскен жұбайы да, кекілін сипап өсірген баласы да хабарсыз.

	Келісімшарт солай. Таныстарына «ішкі істер саласында істеймін» дейді. Дәрежесі – кіші лейтенант.

	Елеусіздің көңілкүйі бүгін ерекше көтеріңкі. Баласы әскерден келді, Ауғанстаннан аман-есен оралды. Қышлақта көргендерін әредік айтып та қояды. Өзі мұқият тыңдайды.

	– Бірде оғы таусылған он үш жасар дұшманды ұстап алып, өлтіруге аядым, – дейді. – Бұрыла бергенімде, әлгі бала мылтық дүмімен басымнан қойып жіберді, – деп, тықыр алынған басындағы тыртығын көрсетті. – Сосын баланы талға байлап қойып, көзінен аттым. Сонда өлім алдындағы көзді көрдім. Ақбөкен мен адамның көзі бірдей болады екен. Баяғыда өзіңізбен бірге ақбөкен аулауға барғанда, қырып салған ақбөкендерді маған жинаттырдыңыз ғой, сонда көрдім. Анау оқ аяғынан тиіп, ақсаңдап басқан ақбөкенді ұстап алып едім, кейін атып тастадыңыз. Әлгі баланың көзі де дәл сол ақбөкеннің көзіндей мөлтілдеп тұрды.

	– Жылқы да аяғын буып, алқымын оруға дайындап жатқанда көзінен жас парлап жылайды, – деп әкесі қосып қойды.

	– Сонан кейін адамды көздеп емес, оғымды беталды ататын болдым, – деп үнсіз қалды да, темекі тұтатты.

	– Әйтеуір, өзің аман келдің ғой, – деп баласына қарады.

	Темекі шеккенін қаламаса да, шекпе деп айта алмады...

	Бәрін сол ерекше зонаның бастығы полковник жездесі бастады.

	– Осы сенің әкең мерген еді, өзің қалайсың? – деп сыздықтата сұрады бірде.

	– «Тисе терекке, тимесе бұтаққа» деп атамыз ғой.

	– Арагідік тигізесің бе?

	– Үшеудің екеуін тигізем.

	– Стоматолог-хирургсің ғой. Бұл да – қатыгез мамандық. Қолың қалтырамай ма? – деді туған жездесі үйінде оңаша отырғанда. Әңгімені әпкесі асүйге кіріп кеткенде айтады. Ол шықса, қызыл тілін құрықтай қояды да, сұқ саусағын көлденең ұстап, өзінің аузына тақайды.

	– Қалтырамайды. Қалтыраса, ақша қайда? Бір рет өзімнің тісім сыздады. Стоматологке баруға намыстандым. Тісіме жіңішке жіпті орадым да, бір ұшын есіктің тұтқасына байлап, тартып қалдым. Жұлынып түсті. Жүз грамм ақты тартып жібердім. Жаным жай тапты.

	Полковник аңтарыла қарап қалды. «Қаталдық бұлардың қанында бар. Әкесі оқ шығындамайтын мерген еді, бұл бала күнінде соңына еріп жүретін. Көзбен көргенді қолмен істемей қалады дейсің бе?..»

	– Ал сен Сталин жолдастың жұрттың тісін қалай жұлдырғанын білесің бе?

	– Жоқ, айтыңызшы, – деп жездесінің тұңғиық жанарына таңғала қарады.

	– Ол алдына аузын басып келген халық жауына «Немене, тісің ауырып тұр ма?» депті.

	– Иә.

	– Стоматологті әкеліңдер. Мынаның тісін жұлыңдар! – деп бұйырады Сталин.

	Стоматолог дәрі егейін деп жатқанда: «Уколсыз жұл!» – деп бұйырады көсем. Дәрісіз жұлып алғанда анау шыңғырып, Сталин ішек-сілесі қата күліпті.

	– Ол жауыз ғой.

	– Жауыз болғаны үшін жалақы алып отыр ғой, – деп, жездесі соғыстырып жүз грамын ішті де: «Сен ертең таңғы тоғыздан қалмай маған кел», – деп жұмыс орнына шақырды.

	Ертеңгі сағат тоғыз. Кең бөлме. Полковник жездесі кешегідей емес, қабағы қатулы.

	– Жалақың өлшеусіз. Алғанда бір-ақ білесің. Жұмысыңа алып келіп, алып кетеді. Аузың жабық, отыз екі тістен сөз шықпайды. Пенсияң өмірлік. Шаңырағыңның асты да, үсті де ештеңеден хабарсыз... Сен ішкі істер саласында қызмет атқарасың.

	Келмеуге қақы қалмады. Не жұмыс екенін ашып айтпаса да, белгіленген уақытта жаттығуға келді. Адам-манекенді атты. Қимылсыз тұрған құр сүлдерге оқ тигізу оңай-ақ. Ол бір көз ұшында зымырап бара жатқан ақбөкен болса екен. Бір орнында мелшиіп тұр. Көздемей-ақ тигізуге болады. Сырттай бақылаған полковник жездесі таңғалды. «Қолы қалт етпейді ғой, әкесі қандай болса, баласы да сондай», – деп өз-өзінен күбірледі.

	Келе-келе кетіп бара жатқан адамның көк желкесін көздеді. Ол да – әншейін жәй басып бара жатқан құр сұлба. Көкте қалықтаған қырғауылды да әкесінен қалыспай жалп еткізгені бар. Тура қарағанда адам-сүлдердің көзіне көзі түсіп еді, резеңкені ойып жасаған қиық көзде ешқандай қарашық та, діріл де жоқ. Желкесінен атқанда бірден тесіп өтіп, манекен-адам селт тұрып қалды. Ұпай жинаушы жаттықтырушы таңғалып:

	– ДОСААФ -та істемейсің бе? – деп сұрады.

	– Жоқ, – деді бұл салқын ғана.

	Полковникке «ДОСААФ-та істейтіндер де бұлай ата алмайды» деп баяндады. Бірақ Елеусіз осы жерде не үшін жүргенін білмеді. Жездем аңға бірге алып шығар ма екен деп дәмеленді. Бір ай жаттығудан кейін жездесі бөлмесіне шақырып ап келісімшартқа қол қойдыртты, ант алды.

	«Менің іс-әрекетімді өзім, түрме бастығы және қарауыл үшеуміз ғана білеміз» – деп, оқушыдай тік тұрып, отыз тісі бар ауызға бұғау салды. Сонан кейін ғана: «Сенің жұмысың – өлім жазасына бұйырылғандарды ату», – деді.

	Алғашқы жалақысын алды. Өлшеусіз АҚШ доллары. Тіс жұлып, жұрттың алғысы мен қарғысын қоса алғаннан гөрі бітеу дүние болса да біреу біліп, біреу білмес жанға жайлы жұмыс.

	– Сенің міндетің – тек ату. Атылған адамның түрін ғана көресің. Өзің түкпірде тұрасың. Оның қылмысында сенің жұмысың жоқ. Оның кім екенін білмейсің, – деді ең соңғы сынақтан өткізген нұсқаушы. – Сені ас дейді. Нысанадан ауытқымайсың.

	Тағы да көптеген нұсқаулармен танысты. Адамды бір атқанда өлмесе, екінші рет мылтық кезенбейді екен. Бұл – Дүниежүзілік адам құқығын қорғау ұйымының ережесі. Ереже бойынша атылатын адамның атау кересін береді.

	«Соңғы тілегің не?» деп сұрайды. Шетелде біреу: «Бір рет бұрқ еткізіп темекі шегейінші», – деп өмірдегі соңғы өтінішін айтыпты. Бізде бұл талаптар орындала бермейді. Алғашқы күні екі адамды бірден атты. Нұсқаушы: «Екі адамды біреу атуға болмайды ғой» десе, полковник жездесі: «Ол он адам болса да ата береді, сол үшін сыйақы беріңдер», – депті. «Құп болады!» Үш ай сайын айлыққа қосымша сыйақы алады. Сөйтіп, бір жылда шала байиды. Сол жолғы ағалы-інілі екі жігіт бір әйелді зорлапты. Әуелі ала киімді бір сидаң жігіт жай басып өлім алаңына шыққанда құлаққап радиодан «Ат!» деген сыбырлаған үн шықты. Басып салды. Жігіт етпеттей құлады. Қызыл қан сыздықтап, алаңқайды сыза жөнелді. Бір минуттан кейін түр-түсі әлгіден айнымай қалған тағы бір жігіт шықты да, омақаса құлап, миы шашылып жатқан ағасын көріп, жанұшыра шыңғырды.

	– Мен кінәлі емеспін. Ағам мені ертіп апарған. «Менен кейін сен келесің», – деп бәрін істеген сол... – деп шыңғырып тұрғанда құлаққап радио «Ат!» дегенде, «Макаров» тапаншасының шүріппесін басып қалды. Ол ағасының үстіне омақаса құлады. Жүрегі зырқ ете қалғанмен, екеуінің қолмен істегендерін мойнымен көтергеніне куә боп тұр. Бірақ әлгі әйел тірі, екеуі о дүниелік.

	Кімнің қай күні атылатыны бұлар үшін жұмбақ болғанмен, адамнан қулық артылған ба, әр ауызға құлақ түріп жүріп біліп алады. Әр аптаның дүйсенбісінде атылатын адамның кім екенін жұмысқа келмей тұрып сол жердегі көз көргендердің аузынан естиді. Көбіне оларды камерадан алып шыққанда:

	«Туған-туысқаның келіп тұр, солармен кездесесің», – деп алдаусыратып, ату алаңына беттей бергенде о дүниелік қылады. «Мейлі, алдау-арбау – өздерінің ішкі жұмысы, менікі – ату», – деп өзін жеңіл сезінді Елеусіз. Бірақ бүгін еңсесін қорғасындай зіл көтертпей тұр. Баласын ойлады. Жиырмадағы жігіт темекі шегетін болыпты. «Біреуді көзінен аттым дейді. Адам атуды біледі...» Оның бұрқ еткізіп темекі шеккені ерсі көрінгенмен, ештеңе айта алмағанына өзінөзі сөгеді. Егер айтсам, «Әке, менің көргенімді сен көрген жоқсың», – дер ме еді. Менің не көріп, не қойып жүргенімді ол қайдан білсін. Дәрігер боп тіс жұлып жүре бергенімде... Дәрігерге жендет пе, мүсәпір ме, бәрібір, оның міндеті – емдеу. Кімнің кім екенін заң ажыратып алады». Ол қайтадан көңілін тоқ санады. Алты бөлме үй, үш адамға үш әжетхана, кинозал... Кинотеатр мен концерт – бәрі ішінде. «Осы театр дегенді жауып тастаса да болады ғой. «Тазарғың келсе, театрға бар» деп жатады. Біз үйде-ақ тазарамыз. Бізді енді кір сабынмен жуғанмен тазармаймыз», – деп миығы тартып, қайтадан иығын кір тасы жанши бастады.

	Екінші жолы атқан адамы артында тілек-хат қалдырғанын да кейін білді. «Денемді ғылыми тәжірибе жасау үшін эксперимент-сараптамаға қалдырамын», – депті. Оның денесі медициналық институттың анатомия кафедрасына беріліпті.

	«Өзі де бір өмірден баз кешкен адам екен, – деп ойлады. – Артында ешкімі жоқ». Тапаншасын беталды көздеп, түкпірдегі терезеден қарап тұрып мұздай темірді қайта-қайта сипады. Алаңқайға жер ортасы жасқа жетіп қалған иығы тіп-тік біреу шықты. Бет-аузы да тап-тұйнақтай ұқыпты қырылған, өлімге емес, тойға жиналғандай. Көзінде күдіктен гөрі шамырқанған от басым. Ол бұрылып жүре бергенде құлағындағы қара нүктеден «Ат!» деген дауыс оқыс естіліп, желкеден көздеп басып салғанда омақаса құлады да, қайта ұшып тұрды.

	– Мен тірімін! Мен өлген жоқпын! – Ол алаңқайды басына көтеріп жүгіріп жүр.

	Мүлт кетті. Оқ желкеден төмен жауырынды ала тиді. Қара ала желеңі шұрқ тесік, шып-шып шыққан қарақошқыл қан арқасын көмкеріп барады. Дереу күзетші келіп, қолына кісен салды. Сарапшы дәрігер тез тамырын ұстап, «әлі тірі» деп сыбырлап, емдеуге алып кетті. Дүниежүзілік адам құқығы декларациясы бойынша бір атқанда жан тапсырмаған адамды екінші рет атпайды. Оған кешірім жасалады.

	«Мынаны қайтер екен?» деп ойлаған Елеусіз мүлт кеткеніне өзін емес, баласын кінәлады. Соның темекіні бұрқ еткізген бейнесі көлең ете қалғанда құлағындағы қара нүкте күбір ете қап... «Темекі болғанда бір қымбаты болса екен, баяғы фильтрі жоқ «Прима».

	Бір жетіден кейін әлгіні қайта атты. Өзіне атқызды. Екі рет атса да бір хаттама, бір қорытынды толтырылды. Бұл жолы жігіт өткендегідей жүзі жайнап шыққан жоқ, жабығыңқы көңіл күйде сәл имие басып, имене алға озды. Сақал-мұрты алынбаған. Адам құқығы декларациясы бойынша ол да шағымданса керек, сылтаулары – «Өз өтініші бойынша біз оның денесін мединституттың анатомия кафедрасына өткізуіміз керек. Келісімшарт солай». Келісімшартты ешкім айналып кете алмады, Елеусіздің жездесі бұны ешкім білмесін деп қатаң ескертіп, бәрінің аузына қақпақ қойды.

	Сол мүлт кеткен күннің ертеңіне жездесі лифтімен бірге төмен түсіп келе жатып: «Саған көз тиді ме?» – деді құлағына сыбырлап. Сол көзқарас қазір өлім алаңына адам шығып келе жатқанда да көлең етіп, ілби басқан міскіннің көк желкесінің шұқырын көздеді. Қалт жібермеді. Бұл сәт баласы емес, өзі өмір сүріп жатқан кең сарай мен ай сайын алып тұратын 1 саны мен дөңгеленген 6 нөл кібіртіктеген міскінмен бірге көз алдына келе берді. Шүріппені ызалана басты. Нысана мүрдем кетті.

	***

	«Прима» тартып отырған бала бәлеге жолықты. «Темекі тартпа!» деп айта алмады, тек «Прима» тартқанша, қымбат фильтрлі сигарет шекпейсің бе, ақшаң жетпей ме?» – деген де қойған. Оның астарында «осыны тастасаңшы» деген емеурін тұрды.

	– Өмірдің бәрін фильтрлі темекінің сүзгісінен өткізе алмайсың, әке! Біз де адам өлтіріп келдік, оны жасыра алмаймыз. Фильтрсіз «Прима» шегіп, жас басымыз қор болды. Қазір саясатты емес, бізді кінәлайды, жалдамалы жендетсіңдер, дейді.

	Саясатқа ебі жоқ Елгезек түк те түсінбеді. «Осы балаға не көрінген?» – деп, жұмысына кетіп қалды. Іші тор-тор алты адамдық томпақ мәшине есік алдында күтіп тұр. «Осы бізді неге торлы мәшинемен тасиды екен, біз қылмыскер емеспіз ғой» деп, бір сәт жұртпен араласып, еркін жүруді аңсады да, бүгінгі ататын адамын ойлап кетті. «Кім екен?» Оны білу үшін құпия бөлімдегі жігіттерден сыр тартсаң, қуыс ауыздан сыздықтап сөз шығады.

	Түрме табалдырығына табан тигізгені сол еді, полковник шақырды.

	– Сен бүгін боссың. Сенің жұмысыңды басқа біреу атқарады. Балаң бүлдіріпті. Үйіңе қайт. Надя звандады, – деп бұның әпкесі, өзінің жұбайының қиылып айтқан хабарын да жеткізді.

	– Үйіңнен шықпа! Хабарды үйіңде күт! Торлы мәшине кері әкеп тастады.

	Әйелі еңіреп отыр.

	– Баланы полисай қолына кісен сап алып кетті, – дейді.

	– Не істеп қойыпты? – деді салқынқанды сезіммен.

	– Наша шегіп ап бес жасар қызды зорлады дейді.

	Сенбеймін.

	Әкесі сөз қоспады.

	Іспен полковник жездесінің өзі айналысты, бұлар бәлелі қуысқа бармағын сұқпай аулақ жүрді. Қылмыскердің әкесі кім, ішкі істер саласына қалай келді, кім арқылы? Бұл – бәленің басы. Бұны біреу білсе, минаға ұрынғандай бәрінің бір-ақ күнде күлі көкке ұшады, құйын үйіргендей ирелеңдеп құр сүлдері қалады. Оның үстіне, жәбірленуші жақ – көптің бірі, қолдың кірі емес, қауқары жетіп-артылатын қауіпті тұлға. Полковник-жезде иықтағы қызыл жолақ көмкерген үш жұлдызын таң алдындағы Шолпанша жарқыратып, қатерлі өткелден өтуге жанын салды. Әйелінің әупірімі тіпті асып кетті. Бәрін білдіртпей бүркемелесе ғана өзі де, қайнысы Елеусіз де бұл қылмыстан елеусіз боп тысқары қалады. Қылмыскер Жалғас-Жаник Елеусіздің баласы болмауы керек. Ол өмірге қайта келіп, туу туралы куәлігі түгел өзгерген бөгде жан иесі болу керек.

	Полковниктің осы салада ширек ғасырдан аса шиырлаған ізі бар, талайдың қолына су құйды, талайды тұғырға қондырды. Тергеу басталмай тұрып, жиырма төрт сағаттың ішінде тергеу абақтысында жатқан, наша шегіп ап бес жасар қызды зорлаған қылмыскер Баранов Ауғанбай боп шыға келді. Әкесінің атыжөні жоқ. Қайта туылып, Жалғас аты өшті. Ата-анасы бұны білмейді де, олар тағдыр-таразының бір басына қойылар кір тасы болуға қауқары жетпеген құр әншейін сырттай қарап, сылтау іздеген сұлба адамдар еді. Шешесі түрмеде жатқан ұлын уайымдап ыңыранса, әкесі тыйып тастайды.

	– Сол «Приманы» шекпе деп едім, шексе қымбатын шекпей ме...

	– Ауғанға барып келді ғой...

	– Барса, біз емес қой апарған. Ең болмаса, кәмелетке толған қызды зорламай ма... үйлене салатын... бес жасар қызды зорлап...

	– Ол қан көріп келді ғой... – анасының аһ ұрғаннан басқа амалы жоқ.

	Әйелі әрекеттеніп көріп еді, қосағының шегір көзі шатынай қарады.

	– Мен әкелген АҚШ доллары мен алты бөлмелі үй саған аздық етіп жүр ме. Бәріміздің аяғымызды көктен келтіретін болдың, – деп бажылдап қасынан қуып шықты.

	Жұбайы басын көтере алмай жатып қалды. Елеусіз әйеліндей есеңгіреп есі кеткен жоқ, бірақ екі иінін зіл басып, жұмысқа құр сүлдері барып-келіп жүр. Қайтсін, кекілін тарап өсірген бір тамшы қаны ғой. Енді аты-жөні бөлек, қайдағы бір қаймана қазақтың сотына да қатыса алмайтыны – айдай ақиқат. Уақыт дегенің әрі сынап, әрі у екен, тергеу созылған сайын Елеусіз ұлының тағдырын ойлаудан қалып, жұбайының басын байлаған әбіржіген кейпін көріп қана көңілі алабұртатын болып жүр.

	Ертең – дүйсенбі. «Дүйсенбі – ауыр күн» дейді христиан жұрты. «Жұма – қасиетті күн» дейді мұсылман қауым. Елеусіздің жұмысы – дүйсенбіде. Бұл жанын жаһаннамға жөнелтетін жандардың бәрі жәннатына дүйсенбіде аттанып жатыр. Адам түгіл, аңда да кие бар. Киелі аңға жолыққан аңшы зауалға ұрынбай қалмайды. Елеусіз аңды көп атты. «Қоғамның қауіпті аңдары менің үйімде» деп, ақбөкен мен қырғауылды балконға үйіп тастайтын. Қазір адам ату десе елеңдеп, тосын бір күш тартып тұратын болды. Дүйсенбіні күтіп, ет жақыныңмен кездесесің деген сөзге алданып, көз көргенін бір көріп қалуға асығып, алаңқайға шыққандарды көк желкеден дәлдеп, сұлатып салғанша жаны төзбейді. Сонан кейін жеңілдеп, қол қоятын жолақ-жолақ жалақы қағазындағы 1 мен дөңгеленген 6 нөл жұп-жұмыр боп көз алдына кеп тұра қалады. Сосын кең сарайдағы алты бөлме үй мен үш әжетхана, сар етіп аққан судан кейін быжылдатып сепкен хош иіс танауын қытықтап, өмірде мұнан өткен рахат жоқтай көңілі лепіріп жүре береді. Тек жұмысқа барып-қайту үшін тормен көмкерілген томпақ мәшинеге мінгенде ғана бір сәт өмірдің еркіндігін ойына алады, торлы мәшинеден түсіп үйіне кіргенде жан дүниесі қайта масайрап, ал жұмысына жеткенде сымдай тартылып, әпсәтте өзгере қалады. Ол үшін өмір дегенің – осы.

	Бүгін жұмыс. Елеусіз өз-өзінен дегбірі кетіп, ерекше асықты.

	– Қолың ұзын ғой, не боп жатыр?! – деп сарыуайым жеңіп, еттен арылып, құр сүйегі қалған әйеліне әдеттегіше томардай дүңк ете қалды.

	– Хабар соттан кейін болады...

	– Сотына шақырмай ма? Біз ата-анасы емеспіз бе?..

	– Мен сотқа бара алмаймын.

	Ана аһ ұрды. Құрсағынан шыққан перзентін әлі де жаманатқа қимай отыр.

	Тормен безенген томпақ мәшине есік алдынан алып кетті. Мәшине ішінде ол – тұтқын. Түрмеде жендет. Жер бетіндегі жыбырлаған жан иелерімен байланысы жоқ бітеу бірдеңе, үйінде ғана ерең-серең етіп, әредік теледидардағы «Қауіпті!» хабарын түсіне алмаса да көз алмай тамашалап, алдындағы ащыны судай сіміріп, сарымсақ иіскеген адам.

	Бүгін жұмысына ерекше асықты. Баласын ойлаған да жоқ, «бір хабар болар, қолымен істегенді мойнымен көтерсін» деп өзін жеңіл сезініп, өзгені айыптады. Енді аһ ұрған жұбайын бір жақты қылса...

	Тоғызда келді, тоғыз жарымда біреудің үкімін орындау керек. Кім екеніне қызықпады, үстіндегілерден сұраса, құпия бөлім қиғаштап жеткізер еді. «Білгенде не, маған кім болса да бәрібір емес пе» деп, бесатарды тезірек ұстағысы келді. Алақаны қышып, қатар тартылған үш сызықтың үстінен бас бармағын қайта-қайта жүгіртті. «Алақаның қышыса, ақша ұстайсың. Сыйақы боп қалар ма екен? Оны алмағалы да үш ай болды. Жақында Ішкі істер қызметкерлерінің күні. Тілің қышыса, сөйлейсің. Сөз менің не теңім. Жалғыз балама сөзімді өткізе алмай жүріп...» Көзін уқалады. «Көзің қышыса, жылайсың. Бұл көз жас шығудан қалған көз ғой. Бала не боп жатыр екен?» Өзі селт тұрып ойланған құрқылтайдың ұясындай бөлменің төрт бұрыш терезесінен көз салып қарап еді, алаңқайға қара ала киімді, оқтау жұтқандай қақиған біреу тіп-тік боп кіріп келе жатыр. «Мынаның жүрісі Жалғастың жүрісі ғой, иығы да, тұрысы да аумайды». Шалт басып кеп тура қарағанда өң-жүзі анық көрінді. Жалғас қой мынау?! Әбден жүдеген. Басы тып-тықыр. «Ауғанстанда болмақ түгіл, Америкада болсаң да мына статьямен ешкім аямас сені...» Ерні тілініп, жалақ болған. «Бір зонаға қатын болғанша өлгенің де артық».

	– Ат! – Құлағындағы қара нүкте күбір етті.

	Ол шүріппені баса алмай тұрып қалды. Сол сәт алаңқайдың шетіне жетіп, шығар жол таппаған ұлы шалт кері бұрылды.

	– Ат! Кімді күтіп тұрсың?!

	Ұлы жалт қарағанда төрткөз тесіктегі әкесінің жанарымен арбасып қалды. Қиналғанда адамның жанары да ақбөкеннің жанарындай сауға сұрап мөлтілдеп тұрады екен. «Өзі де бір ауған баласын талға байлап қойып көзінен аттым деді ғой». Ұлы төртбұрыш терезедегі әкесін анық ажыратты.

	– Папа, мұнда неғып жүрсің?!

	– Кіші лейтенант, кімді күтіп тұрсың? Ат! – құлағындағы қара нүкте күбір-күбір ете қалды.

	Ол шүріппені басып қалғанда, оқ ұлының оң жанарын тесіп өтті. Жігіт селт тұрып қалды да, бір аттап басып, әкесіне ренжігендей жауырынын бере құлады. Елеусіз күркешіктен атып шығып, ұмтыла бергенде, күзетші қалқалап жібермеді. Сот төрағасы, прокурор, дәрігерден жасақталған комиссия қаумалап, дәрігер тамырын ұстап, «Өлді!» – деп естіртіп, уақытын белгіледі. «Атушының қолы» деген тұсқа Елеусіз дірілдеп қол қойды. Атылған адам – Баранов Ауғанбай, әкесінің аты-жөні жоқ, ұлты қазақ қылмыскер боп құжатқа кірді.

	Бүгін үкімі орындалатын бір-ақ адам екен. Елеусіз қаруын тапсырып, шенді киімін ауыстырып, «жұмысты аяқтадым» деп қол қойып, түрме алдына шыққанда көкірегінен тарс еткен бір оқ атылды. Ешкім де Елеусізге мылтық кезеніп, көздеген жоқ. Жүрегі жарылып кетті.





Қазанама оқушы...




	Рахман – диктор да емес, әртіс те емес, қарапайым құрылысшы. Бүгінгі тіршілікте тарысы шашылмаған кім қалды дейсің. Бұның СМУ-15-інің де басынан бағы тайып, берекесі қашты. Қазір өзін-өзі жекешелендіріп алып, есік алдының ол-пұлын жөндейді, бұрынғы үй бас-қармасы – қазіргі КСК тапсырыс берсе құнттай кірісіп, соны орындайды, балабақшаның ауласын сыпырады, аузы күйгендерге темір есік орнатады, бір сөзбен айтқанда, өзінікі өзіне жетіп, тәубешіл көңілін тоқ санайды. Аптасына бір рет есік алдына шығып, қайрақтан ұшқын шашыратып пышақ қайрайтыны тағы бар. Бұл тірлігіне көпшілік теңгесімен бірге рақметін де қоса береді, себебі Рахман қайраған пышақ лыпып тұрады, көпке дейін жүзі майырылмайды. Иегі селкілдеп, аяқпен қозғалтар шарық деген аспапты да өзі құрастырып алды. Темір құрастыру, ағаштан түйін түю – өмір бойына құрылысқа алақанының қаржымын қалдырған жан үшін қорықпай беттесер үйреншікті кәсіп.

	Атадан үшеу еді, Диамат (диалектический материализм) Кеңсайда жатыр, Истмат (исторический материализм) түрменің меншігіне айналды. Бұның есімін Атеист қойғысы келген екен, нағашы әжесі: «Екі баланың есімін бүлдіргенің де жетер, осыны өзім қоямын», – деп, «Бісмілла рахман рахим» деп күбірлеп отырып, құранның екінші сөзін азан шақырып құлағына айқайлаған көрінеді. Өмір бойына сыртында қораз бен қошқардың, доңыздың суреті бейнеленген, «Дін – апиын» деген арбиған жазуы бар автоклуб айдаған атеист әке бұл есін білер-білместе жол апатына ұшырап, жұмағына жөнеп кеткен. Одан кейін Диамат кетті. Истмат Министрлер Кеңесінің күзет бөлімінде істеуші еді, ақкөңіл сорлы күнде көріп жүрген көзтаныстардың куәлігін тексермей өткізіп, солардың бірі буфетті тонап кетіп, бұл істі болды. Түскен жері жайлы ма, әйтеуір, кейін торлы ауылдың тұрақты меншігіне айналды. Шешесі күйікке шыдай алмады. «Автоклубшының үйін Құдай қарғады» деді аузында «Алласы» барлар. Кім білсін, қалай қиылыстырғаны бір Тәңірдің өзіне ғана аян. Біз бүлдіріп алып түзейміз деп тыраштанамыз, өлтіріп алып сазын келтіріп, жоқтау айтып зарланамыз.

	Қосақтан да жолы болмады. Күміскүл жақсы әйел болғанмен, жақсы жар бола алмады. Құрылыста жүргенде асқазаны ауырып, қатерлі ісік емес пе деген жорамалмен онкологиялық орталықта бір ай жатып үйге келсе, «Мен өз жолымды таптым. Бақұл бол. Бетіңнен сүйдім» деп тілдей қағазға жазып, айнаның алдына қалдырып кетіпті. Рахман сонда аузы тар, арты түсіңкі, қысыр байталдай қызғаншақ әйел шиқандай ернімен сүйіп алатындай жаман жиіркеніп, бетін алақанымен бір сипап тастаған. Сосын күнделігіне айы мен күнін көрсетіп: «Күміскүл деген қатын бар, көрсеңдер, оны атыңдар!» деп жазып қойды. Сонан бері де біраз су ақты. Адам да, кәсіп те өзгерді. Әнеукүні бір жолдас жігіттің баласы базарда тұратын шешесіне еріп барып, қорадан секіріп ойнап жүріп, аузындағы дөңгелек шарды жұтып жіберіп көз жұмып, сәби-әруақтың жылдық асында отырғанда емшіге барған бір жігіт әңгіме қозғады.

	Емшінің қолында пышақ, қасында ит. Көк төбет көзін алмай отырып-отырып, тілін салақтатып кеп, моншағы жалтжұлт еткен әйелдің мойнына шап беріп, тістелеп, тартқылай бастағанда, қалш-қалш еткен әйел «жанымнан садаға» деп маржан тізбегін шешіп тастай салды, ит салақтатып сүйретіп, иесінің алдына әкелді. Көк төбет көзін ойнақшытып, ырылдап біраз тұрды да, қайта атылып, тағы бір әйелдің құлағын жалап, алтын сырғасына жармаса бергенде, ол да сырғасын шалт тастай салды. Маған да кезек келді, мойнымда моншақ, құлағымда сырғам жоқ, иіскелеп тұрып-тұрып, итальяндық су жаңа көйлегімнің түймесін тартқылай бастағанда, өзім шопырмын, қалтамда жүрген ауыр күлішпен басына салып жібергенде, көк төбет қыңсылап иесіне қарай тура тартты. Емші екі пышағының бірін шошайтып тұрып: «Саған ем қонбайды», – деді. «Қонбаса тап әкесінің...», – деп шығып кеттім.

	– «Алтын қорға – алтын қос-қа» білезік таппай жүргенде, итін жібергені несі? – деді тыңдап отырған бір кейуана.

	– Құранда қияметқайым жақындағанда базар көбейіп, балшы көбейіп, жезөкшелер көбейеді деп жазылған. – Дөңгелек тақиясын маңдайына жапсыра киген төрдегі бала молданың шіңкілдек даусы бұл әңгіменің нүктесі болды.

	«Сен иманды болған сайын имансыздар есіре түседі» деп ойлады Рахман бала молдадан көз алмай отырып.

	Пешенеге жазғыш көзге көрінбес Құдірет Рахманға перзентті де көпсінді. Бір бөлмелі үйде біреуден ілгері, біреуден кейін күн кешіп жатыр. Адамнан сырласы – өлі әруақ, жаратқаннан сырласы – Ай мен Күн.

	Қазанаманы белгілі диктор, еңбегі сіңген артист оқушы еді, бұл болса қысқарып кеткен құрылысшы. СМУ-15-те балташы боп өзгелерге баспана соғып жүріп, өзінің алғаны бірінші қабаттағы бір бөлмелі үй. Алматының кітапқа енбеген афоризмі – «қазақ не бірінші, не бесінші қабаттан алады».

	Газеттегі қазанаманы оқып, оқығанда дауыстап отырып оқып, жарық жалғаннан бақилыққа кеткен пендеге «артың қайырлы болсын» айтқандай сезінеді өзін. Бұрын жастық жастанып жатып оқитын, кейіннен «Қой, бұл өмірден кеткен адам ғой, оны да, өзімді де төмендетпейін» деп тік отыратын болды. Сонда әлгі иманды болғыр Құдайдың құлының рухы риза болып, танымаса да бір бейне көлеңдеп көз алдына келіп, денесі бусанып, жаны рахат күй кешеді. Құран білмейтін кездері «өзім танымасам да, есімін ел білетін фәниге бағыштаған құраным болсын» деп санайтын, қазір қатым құранды жүйткітеді, бұны да бейсенбі, жұмада, әруақтар дәмететін күндері, тамақтан кейін ұмытпай алақан жайып, бет сипайды. Ал газеттегі қазанаманы оқығанда шәйіт кісінің көз алдындағы суреті зорайып, «артымнан табылған іздеушімнің бірі екенсің, Аллаға мың ризамын» деп күбірлеп кеткендей болады.

	Рахман асығып келеді. «Кісі көп болды. Отыз жыл ел билеген ер-азаматпен қоштасып үлгере алмады; жұрт аза гүлдерін көшеге шашты, опера театрының алды мен қаралы көш жүріп өткен жол гүлден аяқ алып жүргісіз боп қалды. Халқы Қонаевтың мәйітінің соңынан еріп жүрді, иісі мұсылман баласы емес, басқа да діннің өкілдері көздеріне жас алып, қимас сезімін білдіріп жатты. Бірақ... көше толы дөңгелек, опера театрының алдында фонтандар су құсып атқылап тұр, жарнамалар жабылмай «Бүгін Риголетто» деп жарқырап өзіне шақырады. Осы фонтанды жасаған Рахманның бригадасы еді, енді соны өлі әруақтың алдында екі сағатқа бас игізе алмағанына өкініп келеді. Адамды соңғы сапарға шығарарда неге қара ту ілініп, неге парауыз ышқынады десе, оның да соңғы құрмет деген өзіндік мәнмағынасы бар екен-ау. Тіршілікте Тұлғаның табаны тиген жансыз орта да енді қайтып келіп, тамбур мен палубаны баспайтынына өкінгендей қара парауыз бен мұхит кешкен кеме ышқынып аза тұтып, қоштасу сөзін айтатындай. Темірге аза тұтқызған адамның жан-жүрегі шын жылай ма екен?

	Аспанға шапшып, айналасына су бүріккен мына фонтанды тоқтату оп-оңай, айтар ауыз, шошайған сұқ саусақ болса, астындағы тегершігін солға қарай екі бұраса жетіп жатыр.

	Топырақ салуға барғысы келіп еді, бір белгісіз күш кері қайырып, үйге тез жетті, есікті тарс жауып ап, газеттегі қазанаманы дауыстап оқуға асықты. «Топырақ салуға менен басқа көз көргендер мен қол алысқандар, өкімет басшылары бара жатар» деп, мәйітті айналып өтісімен бірден үйге тартты. Қазанама жарияланғалы бір тәулік – көзімен бір шолып шықты, «марқұмның жамбасы жерге тисін, сосын дауыстап оқырмын» деді де, «Егеменді Қазақстанды» бүктеп, биікке алып қойды. «Марқұм қолынан бар келгенін жасады ғой халқына. Келмегеніне не шара...»

	Рахман қаладағы жалғыз қазақ мектебінде оқыды, сонда алғаш қазақ тобы боп орыс мектебінен бөлініп шыққанда дәл бір жаңа мектеп ашылғандай әжептәуір мереке болды, сол кезде Министрлер Кеңесінің төрағасы болып істейтін Қонаевтың өзі келіп құттықтау айтты. Сонда сұңғақ бойлы, мейірімді жүзді кісіге озат оқушы ретінде гүл тапсырған осы Рахман еді. Онан кейін қаншама қазақ мектебі ашылып, қайта жабылды. Саяси Бюро мүшесі деген желбегей шапанды жамылып жүріп те, Мәскеуге жалтақтап отырып, Орталықтың жуан жұдырығын жұмсартып отырып, халқына қолынан келгеннің бәрін жасады ғой марқұм.

	Ентігіп үйіне жетіп, биіктегі «Егеменді Қазақстанды» қолына алып, малдастап отырып, тіліне оралған бірінші сөз «Бісміллә» болды. «Көрнекті мемлекет қайраткері, ғалым...» Одан әрі екі-үш сөйлеммен атқарған қызметін үстірт баяндап шығыпты. Қазанаманың жазылуы Рахманға ұнамады. Әрі қысқа, әрі жұтаң, әрі бірінші беттің етегіне орналастыра салыпты, «Қонаевқа газеттің бір бетін арнаса да болады ғой. Қарамен қоршап, аза тұтып берсе, нелері кетеді екен?» Рахман қаралы рәсімде халықтың азасын көргенмен, өкіметтің азасын көре алмады. Қара белгі еш жерде көзге шалынбады, бір асығыс көңіл, құйын қуғандай жеделдік бар.

	«Ақсақалды шығарып салып, солар жасаған игілікке ие боп қалсақ та жарар еді...» Көңілі құлазыған ол төртбұрыш томпақ телевизорды тоққа қосты. Шыж-быж, шыж-быж етіп барып, жансыз серігі сөйлеп кетті. Күндізгі ақпаратты беріп жатыр. Кешегіні қайталау ғой. Бір мезет тіп-тік боп Көктөбедегі телебаған шыға келді. Егер музыка сүйемелдемей телебаған үн-түнсіз шыға келсе, қазанама оқылады. Тағы кім кетіп қалды екен? Әлде Қонаевқа байланысты ма?..

	– Қазір сіздердің алдарыңызда жазушы Хамит Қосанов Европа сапарынан алған әсерлерін ортаға салады...

	«Салсын». Ол қаралы рәсімнен репортаж беріле ме деп дәмеленіп қап еді. «Осы теледидарың да сұйылып барады. Кілең сұлу қыз бен сұлу мүсін. Осылар сұлу сәйгүлік пен оның бапкерін неге көрсетпейді? «Алтын қордағы» Әміре мен Күләшті неге көрсетпейді? Соларды тыңдаудан да, көруден де жалықпас едім. Жұтаң, жұтаң болғанда сұрама. Газеттің қазанамасы секілді бұлар да сұйылып барады. Кешегі өткен Шығанақ, Ыбырай, Жазылбектер туралы деректі фильмдерді аузының суы құрып тамашалады. Бұндай адамдар кейінгілерге тәлім емес пе? Солар оқып-тоқымайақ қазақтың атын шығарды. Өмірден кейін өткен екі еңбек ардагерінің қазанамасын да оқыды. Олардікі социализм тілі болса да байыпты жазылған еді, адамға берері мол еді. Қазіргі қазанамалар салғырт, үстірт, өлі әруақтың өмір жолынан, кейінгіге көрсеткен тәлімінен хабардар етпейді, «өлді, өшті» деген кезекшілік міндет атқарып тұрғандай. Тірілер өлілерден несіне аянады екен?»

	Рахман томпақ телевизорды өшіріп, темір кереуетті бажылдатып, шаршап-шалдыққандай жастыққа қисайды. Ренжіп, көңілі жабырқау тартса да еліміздің бас газетін бас жағына қойды.

	Сол күйі мызғып кетті.

	***

	Шошып оянды, Түсінде тұңғыш ғарышкер Гагаринді көрді. «Поехали!» дейді айқайлап. Қуанышы мен қорқынышы аралас қоңыр үн құлағында жаңғырып тұрып қалды. «Әйтсе де, бағы бар екен өзінің, әйтпесе басқа ғаламға темірге мініп, жападан-жалғыз сапар шегіп аман оралды. Сол жақта не бар екен адамдарға? Жердікі жердегілерге жетпей ме? Сырдың бойын былғап, Қызылқұм мен Қарақұмның екі арасын улап...» Көз алдына теледидарда журналистерге зекіп сөйлеп тұрған №2 ғарышкер елестеді. «Ол өлген, Гагарин тірі дегендер ертегі айтып жүр», – дейді қалш-қалш етіп. «Маған да осы көкке ұшып кететін күн тақап қалды ма, немене өзі?.. Биыл Лениннің өмірден өткен жасындамын. Елу төрт деген еркекке немене, тәйірі! Дені-басым сау, бұлшық етім семген жоқ. Сап-сау жүріп...» Баяғыда онкологиялық орталыққа түскен күні: «Жасырмаймыз ракпыз, жасырмаймыз бракпыз» деп күнделігіне жазып қойған. Құдай сақтап, беті аулақ кесел болмай шықты. Онан бері де он екі жыл өтіпті. Егер мен кетіп қалсам не болар еді. «Орбитадағылардың» пышағы қайралмай қалар деймісің? Ал тірі жүргенде көрген қызығым не?! Ең соңғысы, өліге көңіл тұшынтар қазанама да оқи алмайсың. Теледидарың анау, Американың бұзылған сылқымдарынан босамайды, радиоң анау – айтып болғанша «Аллоу, аллоу!» деп миыңды су ғып жібереді. Урбанизация мен еркін өмірдің кереметі осындай болса... Қайран «Шалқар», сенің де сымың қырқылды. «Шалқарды» тыңдап отырып кеудесін бір шаттық кернеп кететін, Алматыда тұрып, қазақша оқып, қазақша тыңдағанына мақтанама-ау... Дәл бір ауылда туып, ауылда өскен адамдай әр сөзіне зер салып, құлақ түретін. Оның кімге кесірі тиді екен? Кілең қазақ бас қосып, өз мұңдарын мұңдайтын «Майданды» көргенде әртүрлі пікірлерге қызыға ден қоятын. Әнеукүні бір газетте «Қош бол, Майдан!» деп оның да жаназасы жүр. Қазанама жазылса Гагарин шейіт болғандағыдай, оның «ғарыш әкесі» Королев өмірден өткендегідей жазылсын. Гагарин қаза болғанда көзіне жас алып оқыды. Дөңгелек жүзді, өңінен иман нұры төгілген осы бір бейне жұмыр жердегілердің бәріне ұнайды. Көк те оны имандылығы үшін жатарқамай қарсы алып, кері қайтарды. Ол кезде көз жүгіртіп оқыса, қазір ғой тас үйде бір өзі қалып, төрт қабырғаны күзеткелі қазанаманы дауыстап оқитын болғаны. Өзі де өлі әруақпен бірге қалқып ұшып жүреді, кейде теледидар экранында жұртқа жақсы адамның жақсылығын жариялап отырғандай болады; «өзім көріп-білмеген өлі рух риза болса мен ризамын» деп, арқасы қозып, қопаңдап қояды. Батыр Бауыржанның қазанамасын да оқыды, шығарып салуға да барды. Тағы да ренжіп қайтты. Төбең тиер ТЮЗ-ден шығарғанына ренжіді, еңсесі биік, ерге лайық алтын жалатқан опера театры тұрғанда қазақтың қай кішірейгені деп опынды. ТЮЗ-ден кім шықпай жатыр. Өлеңі мықты, бірақ өкіметтік атағы жоқ бір ақынды жоражолдастарының, жанашыр жақындарының шырылдап айтуымен сол жерден шығарды. Композитор Шәмші, ақын Ғафу, жазушы Оралхан – бәрі сол жерден аттанды ақырғы сапарға. Ау, Бауыржан соларды қорғап қалған жоқ па, соларға өмір сыйлаған жоқ па? Онда да ерте кетіп үйге келіп, жалғыз отырып батырдың қазанамасын дауыстап оқыған. Теледидар дикторының оқығанына көңілі толмайды – марқұмның рухы бір жақта, ол бір жақта – екеуі екі ауылда отырады. Көңіл толқымаған жерде әуез де, үндестік те болмайды. Жүргізушінің марқұмның кім екендігінен хабарсыздығы да бетке ұрып тұрды, ң-ның орнына н-ды айтады, қағазға қарап, кезекшілік міндет атқарады. Өлінің хабарын тірілер жүрекпен жеткізе алмай жүр, өз кәсібінің қыр-сырын игермей халықтың алдына шығатындар көбейіп барады. Қалада өсіп, тіл сындырғанның бірі өзі еді, «білсем» деген ынтызар көңіл мен құмарлық, Адамға деген құрмет қой бұған да қазанама оқытып қойған.

	«Осы мен өлсем... Рухани досым Гагариннің «Поехали!» дегені «бірге кетейік» дегені ме екен? Мен өлсем, қазанама берілмесі анық. Қазанама түгіл, ешкім білмей де қалуы мүмкін. Үйде жатып иістеніп, оны көрші-қолаң сезіп, мұрнын тыржитып, тиісті жерге хабарлап, мәйітханаға алып кетем дегенше қаншама таң атып, Күн шығады. Арам өлген деген – осы. Әрекет жасап, осы подъезде тұратын діні мұсылман, өзі қазақ біреуді әмеңгер етейін. Өлсем үй-жайыма сол ие, есігім ашық қалсын. Диамат пен Истмат болса, осылай үйжайыма, бау-шарбағыма әмеңгер іздер ме едім».

	Рахман Бабрак Кармальдың дарға асылғаны туралы хабарды дауыстап әлденеше оқыды. Марқұмның рухы риза болсын әрі Ауғанда жүрегін оқ тесіп өткен жалғызының рухы естісін деп, терлеп-тепшіп отырып дауысы жаңғырығып, әлденеше қайталады. «Бабрак Кармаль дарға асылды» деген атауы бар елу жол хабар қоңыр дауыспен қайтақайта күңгірледі. Осы сәт ол өзін Орталық теледидардан имансыздың өлімін халқына хабарлап отырғандай сезінді. Соның рухының әлсіздігінен, ай мүйізді ақ серке бола алмаған көсемсіздігінен бұның қолға қондырған жалғызы Мұрат мұратына жете алмай кетті. «Мейлі, екеуі де риза болсын» деп, газетті төрт бүктеп, қиғаштап жыртып, қоқыс салғышқа тастады, бұл – «мұндай саясат енді қайталанбасын, өз еліне опа бермеген имансыздың соңы осы болсын» деген ырым-жоралғысы еді.

	«Мұратым болса, осылай әмеңгер іздер ме едім?»

	«Мұратың жоқ, ізде, іздеп тап әмеңгерді. Сен адал, ақ өліммен өлуің керек». Гагариннің қоңыр даусы құлағына естілгендей.

	Рахман қолын тарақтап басының астына тастап, өзі тұратын үйден иісі мұсылман іздей бастады. «Өзекті жанға бір өлім, шайтан емеспіз ғой. Мұсылман болғанда кебіндеп, арулап қоятын, жөн-жосықтан хабары бар кім бар? Бір бөлме болғанмен, бұл да үй ғой, бала-шағасы көп, үйі тар кім бар? Екінші қабаттағы анау, үшінші қабаттағы анау... Мұсылман болғанда мұсылмандық белгісі болса, артынан бір жылға дейін Құран бағыштап, «тие берсін» айтып, періштелерді риза ғып қайтаратын біреу болса...» Өмір, қандай қымбатсың!

	Онкология орталығында жатқанда рак деген рахымсыз диагноз қойылған біреу әйнектен көзін алмай тұрып-тұрып, терезені апыл-ғұпыл ашты да, кетіп бара жатқан біреуді бос бөтелкемен жіберіп ұрды. «Тимей кетті, ол тірі, мен бәрібір өлемін» деп, жәймен терезені жапты да, көшеге қайта телмірді. Ол адам өлгенмен рухы өлмейтінін ойлаған жоқ, кесел клеткаларын кеміріп жеп, санасын сарғайтып жіберсе, қайтсін!..

	Биылдан аман шықсам, мені де біразға дейін ешбір жау ала қоймас. Лениннің жасынан ассаң, кетерсің шырқап. Бірақ мен де адаммын ғой, адамша өмір сүріп, адамша өліп, адамша шығайын да шаңырағымнан.

	Тағы кім бар? Анау – ол бала-шаға, бау-шарбағына ие бола алмай жүр; анау – ол тұрмыс тауқыметіне шыдамай денесін сатып жүр. Анау... көзі ойнақшып, кілең жалған сөйлейді. Іздейін. Адамның іздесе таппайтыны жоқ. «Киімі жаманды ит қабады, ниеті жаманды Құдай табады», мені де Құдай табар, ниетімнің қандай екенін көктегілер көріп отыр ғой. Гагарин көкке бекер барып-қайтқан жоқ. Ол ниеті жақсы болғасын да тірі оралып, жердегілердің ниетінен жиреніп, қайта кетті. Адамбыз ғой, іздей берсек, әмеңгер де табылар».

	***

	Соңғы кездері тек қаралы қазанама емес, тұлғаларға, ұлыларға байланысты жазылған қысқа хабарларды да дауыстап оқып жүр. Өйткені олар басын бәйгіге тігіп, адам үшін қолынан келгеннің бәрін жасады, мақсатын іске асырды, асыра алмағандары аһ ұрып кетті, ізбасарларына аманат етті; ізбасар ізді сыйласа игі, шиыршықтап өз ізімді салам деп шарқ ұру адамзатқа тән қасиет. Әнеукүні бір газеттен «Ленин ордені сатылады» деген хабарды оқыды.

	«Ойпырмай, социализм күйремей жатып, мұнысы несі?» деп, хабарды жариялаған газет редакциясына телефон соғып еді. «Бұл – біз үшін бизнес», – деді редактор нық сөйлеп.

	«Лениннің бизнес көзіне айналғаны-ау, ә?! Ол бай мен кедейді теңестірем деп өмірін сарп етті, бәрін Сталиннің қолына табыстап кеткен жоқ па еді. Жарықтық, қырқыншы жылға дейін тірі болғанда не болар еді? Бәлкім, 37-дегі «халық жауы» деген қанды қасап болмас па еді. Әкемнің әкесі, менің де атам тірі қалып, ертегі тыңдап өсер ме едім. Гитлердің де тілін тауып, фашизмнің түп-тамырына балта шауып, Ұлы Отан соғысының ізін кері бұрып жіберер ме еді? Кім біледі, әйтеуір, осында бір құпия бар». Ленин орденін өзі де таққан, Еңбек Қызыл Тудың екеуі жатыр ағаш сандықшаның ішінде. Бұрын салтанаттарда кеудесіне іліп шығатын, тәуелсіздік алғалы көрсеткен емес. Онымен кімді қызықтырмақсың? Құрамында платинасы болса да, масатыға іліп, ағаш сандықшаға салып қойды. Темірге де құрмет керек. Темір балтаның арқасында осы темірлерді тақты. Ешкімнен озып та кетпеді, шаң қауып артта да қалмады, жұрт қатарлы қоңыртөбел күй кешті.

	Көрші подъездегі бес баласы бар, күйеуі қалтасы томпайғалы «қазақ байыса қатын алады-ның» керімен бас сауғалап кеткен өзі етжеңді, өзі көнтерлі Махфузаға кеше:

	«Ертең үйге кіріп кетші!» – деп еді, жесір әйелдің жанары жалт ете қалды. «Бойдақ еркек неге шақырып тұр?» – әйел санасына ұялаған әуелгі ой болды. «Он екілерде кіріпшығармын» деп еді, соны күтіп, айтар сөзін саралаған сыңайы бар еді, газеттегі мына бір хабардың көңілін қобалжытып кеткені. «Көсемдер қайта табысты» дейді. «Петропавлдегі қалалық саябақта ашылған арнайы алаңға вокзал алаңынан белгілі революционер Куйбышевтің ескерткіші «көшіріліп» әкелінді. Енді ол осыдан үш ай бұрын мәдениет және демалыс саябағынан әкелінген Лениннің монументалды мүсінімен көрші тұрады. Сөйтіп, көзі тірі кездерінде елді коммунизмге жеткіземіз деп әуреленген көсемдер өлген соң да қайта табысты». «Өлі арыстаннан тірі тышқан артық» деген. Тілді қалай-қалай безейді. Олар жеткізе алмай кеткеніне кінәлі ме? Табысса, жолдары болсын. Өліден өш алуға келгенде алдымызға жан салмаймыз. Мұсылман баласы үшін жат қылық. Америка мұсылман болмаса да «кешегі өткен» Президенттерінің суреттерін тізіп қойып, көкке көтереді.

	Мұсылман өзбек те «Шараф-әка» деп ішер асын жерге қояды. Сүйегін қазып, қаланың сыртына шығарып тастаған Шарафәканың денесін өз қолдары өздеріне жеткесін Орталық алаңға қайта жерледі. Біз Колбин келгенде сыбырлапкүбірлеп жүріп, Кеңсай зиратындағы күзетшіні алдыртып тастадық, себебі мұнда Қонаевтың әке-шешесі, үрім-бұтағы жатыр, оны қарауыл күзетпеуі керек. Иесіз қалған зиратқа нашақорлар ойына келгенін істеп, полковник Бауыржанның бюстінің жағасына сыр жағып бүлдіріп кетті. «Жау жағадан алғанда, бөрі етектен алады» деген осындай-ақ болар. Сол сырдың дағы Рахманның жүрегінде жағулы қалды, Кеңсайға барып баласына Құран бағыштаған сайын Баукеңнің бейнесіне қарайды, сол сырдың дағы қаракөл жағада әлі тұр...

	«Газеттікі қате. Ленинге тиіспей-ақ қоймай ма. Басын бәйгіге тігіп жүріп, дүние-мүлік жинамай өткен пақырың 55 томды өз қолымен жазып қалдырды ғой, бес бет жазуын қатесіз жаза алмай жүріп, ана тілі – сүт сөзінде сөйлей алмай жүріп, осылардың өздерін Лениннен жоғары қоятыны несі?» Қоңырау шыр еткенде қарағай есік дір етті. Сол Махфуза екен. Әйелмісің деген, көзінің астын көгертіп, сүрмелеп алыпты. Іркілдеген көкірек пен кең бөксе бес бала тапқан әйелдің бес биенің сабасындай келісті кейпін көріктендіріп, көзге айшықтай түскендей. Қолында екі пышақ.

	– Үйіңіз қандай тап-таза, – деп салдырлап сөйлей кірді Махфуза.

	– Таза болмай не көрініпті. Ойнақтап жүрген бала-шаға болмағасын...

	Махфуза кетік пышақтың жүзін алақанына жалатып отыр еді, Рахман қолынан алып, үстел үстіне қойды.

	– Махфуза, қырық жылдан бергі көршімсің дегендей, сенің жағдайың маған, менің жағдайым саған белгілі. «Сырлы қасықтың сыры кетсе де, сыны кетпейді» деп шақырғаным жоқ. Мен де жас емеспін, шайтан емеспін.

	Қырық жыл қалада тұрып, қазақы ұғымнан алыстап кеткен әйел ештеңе түсіне қоймады.

	– Бес баламен екі бөлмеде тұрып жатырсың. Сен маған әмеңгер бол.

	– О несі тағы?! – бес баланы асыраймын деп есеңгіреп кеткен әйел шошынғандай жуан санын жапқан етегін көтеріп қойды.

	– Мен өлгесін, мына үй-жай саған қалсын. Бала-шағаңның басы бар. Опекунство!

	– Опекунство! Солай демейсіз бе? Түсінбей қалдым. – Терісі кең етженді әйел ағынан жарылып ақтарыла кетті.

	– Болады. Сізге опекун болмай кімге боламыз. Үй де тар. Әсіресе қыздарға қиын боп жүр.

	– Білемін, Махфуза, білемін. Содан кейін де ғой...

	Енді әйел «Сіз әлі жас емессіз бе?» дегендей, Рахманға тура қарап, сөреде шаң басып қалған заттай кіреуке жанарын қадады.

	– Жас та, кәрі де емеспін, бір сөзбен айтқанда, жас шалмын. Кәрілердің көзін көрген, жөн-жосықты білетін жансың ғой. Өлсем, арулап, кебіндеп көміңдер. Ертең КСКға әмеңгерім сенсің деген қағаз апарып тастаймын. Сен қолыңды қоясың.

	– Қоямын. Қоймағанда. Бір балам шәйіңізді қойып беріп жүрсін. Қолға алыңыз.

	– Келіп-кетіп жүре берсін. Есік ашық. Бұл да сендердің үйлерің ғой. Ақыретке жуып, құрметтеп аттандырсаңдар болғаны.

	– Әлі жассыз ғой...

	– Жас өле ме, кәрі өле ме, «ауру өле ме, ажал өле ме» деген. Менің айтайын дегенім – осы.

	– Дұрыс. Өзіңіз де келіп, шәй ішіп...

	– Сендер келіп-кетіп тұрыңдар. Менің есігім ашық.

	Етженді әйел ауыр денесін жеңіл көтеріп, қуанышын ірке алмай, сыртқы есікке жетті. Аяқкиімін киіп тұрып, үстел үстінде қалған екі пышаққа көзін сатып қарай берді.

	– Бүгін кешке қайрап қоямын. Ымырт жабыла алып кет... іңірде, – деді бір сөзді екі бөліп.

	Махфуза 7-пәтердің есігін сипай жауып, кең далаға шығып, көптен тарылып жүрген тынысы кеңіп, алдынан соққан самал кең кеудесін аймалап, бес баласына жеткенше асықты. Рахман қолына Тәкен Әлімқұловтың «Сырлы наз» деген кітабын алды. Кеше Гюгоның «Тоқсан үшінші жылы» мен осы қызыл кітапты кітапханадан әкелген. Бұны алған себебі – мұқабаның ішкі бетіндегі шашы жалбыраған жазушының бейнесі көзіне оттай басылды – паркте бірге отырып талай шахмат ойнаған. Соның дәл өзі, сөзге сараң, теңгеге жомарт еді. Таныс бейнені көріп, сосын бірінші беттен «Қарой» деген әңгіменің атауын көріп, бірден жаздыртып алды. Әрнеге әуес көңілі автоклубшы әкесінен «Біздің бабамыздың жері қай жер?» деп сұрағанда «Қарой» дегені есінде. Қазақта Қарой көп, қайсысы екенін салт-дәстүр мен шежіреден әңгіме шертуді әбестік деп санап өткен атеист әке мен бір Құдайдың өзі білсін.

	Кітапты жастықты биіктетіп көзбен оқиды. Көркем шығарма оқуға осыдан рахаты жоқ. «Анна Каренина», «Соғыс және бейбітшілік», Достоевскийдің өзіне ұқсап туған кейіпкерлерімен түгел осылай жатып, осылай табысқан. Он тоғыз бет әңгімені көзбен жүгірте оқып шықты да, басын көтеріп, тік отырды. «Мынау Махамбеттің жаназасын шығарған дүние ғой. Мынау мені бірде жеңіп, бірде жеңіліп жүретін жазушының қаламы тегін емес... Махамбеттің қазанамасы да осы...»

	Махфузаны қуанышқа кенелтіп, үміттендіріп, адамның үмітпен ғана жеңіске жететінін ойлап, өзінің жаназасын шығаратын сенімді адам тапқанына жаны жай тауып жатқанда... қолына ұстаған кітап Өтемістің Махамбетінің жаназасы, өкінішпен кеткен есіл ердің қазанамасы екен.

	– Бісмілла рахман рахим...

	Ол қазанаманы оқығанда осылай бастайды. Құран осылай басталады, өлі әруаққа бағыштаған кітап бұл, оның өткені, болашағы, қалдырған ізі... Соның бәріне сауабы тисін деп оқиды.

	– Бісмілла рахман рахим... – Рахман шоқша сақалы дірілдеп, қызыл кітапты Абайша алақанына салып, малдастап отырған күйі көне кереуетті бір сықыр еткізбей көркем әңгімені төгілдіре оқып отыр.

	– «Осы жасқа шейін Махамбеттің сенген жаны көп те, сенімін ақтағаны аз. Көзіне шөп салғандарын ойына алғысы да келмейді. Әсіресе Махамбеттің басына Баймағамбет сұлтанның мың сом тіккені туралы құбыжық лақап таралғалы бері өзгерімпаздықты ойлауға жүрексінеді. Көлеңкесінен қорыққан қоянға ұқсағысы және келмейді. Тәуекелдің жел қайығын кімнің сындырары мәлімсіз. Исатайы келмеске кеткесін-ақ тағдыры ауытқуға ұшырағанын Махамбет пайымдады».

	Тамағын бір кенеп ап қайта жалғастырды. Ол көгілдір экранда отыр, оған бүкіл көрермен көз тігіп, сөзінен ақау тауып, дауысының мәнерін жақтырмай сынай-міней қарайды...

	– «Өткен күндер елесінің осы арасына келгенде, Махамбет қайта ширықты. Жалғыз өзі бүгін әлемді жасқантардай атқа қонбаққа асықты. Көкірегін долы күш кернеп бара жатты.

	– Нұрсұлтан кешікті-ау! – деді Махамбет.

	– Жалғыз өзін неге жібердің? – деді Әуес.

	– Екеумізден туған бала болса, қолға түсе қоймас, – деді Махамбет.

	– Түнде түсімнен шошыдым, – деді Әуес.

	– Түс – түлкінің боғы, – деді Махамбет.

	Әуес: «Балаңның артынан барсайшы» дей жаздап, іркіліп қалды.

	Көзіне Ауғанда оқ тиіп, Кеңсайда жатқан Мұраты көлең ете қалды.

	«От басының игілігінде, ошақ бұтының қызығында Махамбеттің Әуеске өкпесі жоқ, тағдырға өкпесі бар. Сақалы шығып жат болған тұңғыш ұлы Жәңгір ханмен соғыста оққа ұшты. Ортаншы ұлы Баймағамбет сұлтанмен шайқаста жарадар боп өлді. Иіс алмасы Нұрсұлтан. Түйе бағудан аса алмай жүрген ұланы. Әуестің отыз жеті жасында тапқан баласының кім болары әзір белгісіз; Махамбет бестегі бөбегінің етбеттеп ұйықтайтынынан ғана дәметеді. Жалғыздықта өскен сәбидің мінезін өзге балалармен салыстырарлық заман Махамбеттің басында жоқ.

	Махамбет ауыр күрсінді. Арыстан ұлдарын жоқтап, ішінен жыламсырады. Жүрегі елжіреп, көкірегі сары сағынышқа толды. Балаларының Өтемістен туған ондай түгел ат-қа қонып, жасақты қолға айнала алмағаны орны толмас өкініштей мазалады».

	Рахман қайыстай қатты болса да, көзінен шыққан жасты ірке алмады. Бір үйде таласып-тармасып бірге өскен кіндіктестері Диамат пен Истмат та «Бізді іздейтін кім бар?» – деп қол ұстасып, көз алдына тұра қалды.

	Осыдан кейін Махамбеттің жанын жәһаннамаға жөнелткен Ықылас, Қожабергендер келеді, дос көңіл танытып келеді. «Батыр аңғал, ер кәдүк», солардың сөзіне сеніп, сарыжолақ қынды қара қанжарын қызыл керегенің басына іледі. Қап! Жауды жау деп білмеген қазағым-ай!

	Рахман іші удай ашыса да, айналасына бұрылып қарамады, оқудан танбады.

	Олар Махамбетті басқа ұрды. Аямады, Қазақтың үлкені кішісін, байы кедейін аяп көрген бе, сірә!

	«Жендеттің бірі Махамбеттің қатын-баласын сыртқа шығармай, қара қанжармен жасқап тұрған. Әкесінің ақ-тық арызын естігенде, Нұрсұлтан оқжыландай атылып, жараланып қалды.

	Махамбеттің үй іші ұлардай шулап жатты...»

	Көне кереует бір сықыр еткен жоқ, малдастаған аяғы да талған жоқ, ып-ыстық көз жасы да кітапқа тамбай кірпігінде қалып қойды.

	Ол он тоғызыншы ғасырда өмір сүрген Өтемістің Махамбетінің қазанамасын оқып отыр еді. Ол бұны арманы ішінде кеткен Қонаевқа, батырлық даңқы ерте шығып, жұлдызы кеш туған Бауыржанға, ауған мен қазақтың қанына ортақ Бабракқа, жүз жылдығын салтанатпен атап өткен Қанышқа, обал-сауапты біліп-білмей өткендердің бәріне бағыштап отыр еді.

	Қазанама оқушы... еңбегі сіңген құрылысшы Рахман өзін Махамбеттің өліміндей ақ өлімге қиып отыр еді.

	Гагарин досының «Поехали!» деген қоңыр даусы да құлағында ызыңдайды.

	Үстел үстінде жүзі майырылған ағаш сапты екі пышақ жатыр.

	Ымырт жабылғанша қайрап қоюы керек.





Орыс пеші




	Азат таңның атуын тағатсыздана күтті. Жер-дүниені бозғылт құшағына алып, қызыл шапақ күн көтерілгенде ол да жұмсақ диваннан тұрып, үстіндегі дәрігерлік ақ желеңнің қыржымын жазды да, терезе алдына барды; енді бір сағатта бозамық дүние аппақ атқан таң болып, адамзаттың өмірі таусылмас күйбең тіршілігі басталады; өзі де түнгі кезекшілігін өткеріп, автобусқа отырып өтеніне барып, біраз көз шырымын алып, сосын түске дейін үй ішінің майда-шүйдесімен айналысады; бүгінгі бір бітірер тірлігі Мұңлық пен Зарлықтың шанасының босаған шегесін қағып, сырғанаққа дайындау.

	Түнді ауыр өткізді. Тосын операция да киліккен жоқ, ауыр науқастар медбике жүгіртіп жәрдем де сұраған жоқ; дәрігерлік кезекшіліктегі құс ұйқысы ауыр болды. Мұңлығы мен Зарлығы аспанда қалықтап ұшып барады, бірте-бірте алыстап барады; шешесі Айжарық болса қос қолын жайып, аспанда ұшқан қос егізіне қарап бірдеңелерді айтқысы келеді. Екеуі болса мәз-мәйрам. Жерден алыс кеткендеріне қуанатындай. Бір мезет қол ұстасқан екеуі қисық мұржалы үйдің төбесіне қалықтап келді де: «Міне, мынау біздің үй, біздің үй» деп бір-біріне қарап сықылықтай күлді. Сосын Мұңлық: «Бұл Митрофан атайдың үйі. Бізде үй жоқ, бізде үй болса, бұлай аспанда ұшпай, жерге түсер едік ғой», – деп тағы да сықылықтады.

	Айжарық болса қос қолын жайып Жер үстінде тұр...

	Басы мең-зең. Сағатына қарап еді, сегізге он минут қалыпты. «Тарта беруге болады». Азат түсіне кірген қос сәбиі мен сүйген жары Айжарықты көрмекке асығып, журналға «бәрі дұрыс, тосын оқиға болған жоқ» деген белгі қалдырды да, тартып кетті. Әуежайдың бір қапталындағы Казачья көшесіне жеткенше де тұп-тура бір сағатты автобус ішінде өткіздім дей бер. «Мурманская, Ярославльская, Ереванская, сосын барып Казачья, 99. Онан да неге жүз бола салмады екен». Басы зіл тартып, еңсесін езген бір ауырлықты серпіп тастап, өзіне-өзі әзілдегісі келді. Бірақ «ская»-мен аяқталған аялдамалар әзір таусылар емес.

	Кімге өкпелейді? Үй сап беретін әкесінің қауқары жоқ.

	«Елге кел, ел іші – алтын бесік» деп әлі күнге айтады. «Біреудің тауық кепесінде тұрғанша әкең салып берген кең сарайдай өз үйің бар емес пе» деп барған сайын құлағына құяды. Бірақ албырт сезіммен әке сөзі бір құлағынан кіріп, бір құлағынан шығып кетеді. Институттан кейін қаладағы ең үлкен ауруханада қалдырды. «Болашағың бар, сенен жақсы хирург шығады» дегенге мәз боп, бүйірін басып келгендердің соқыр ішегін әп-сәтте сылып тастап, «қолы жеңіл жігіт» атанып қалған да жайы бар. Әкесінің бір келгенде көргені Терентий Терекович деген теректей сорайған біреудің уақытша лашығы еді. Жартысы фанерден, жартысын картоннан жасаған ішісырты таза бәкене лашықтың есігі алдында қарғыбауы салақтаған қарабауыр ит бір тыным алмай зыр қағатын. Қожайыны генерал Рыбалконың атқосшысы болған екен, өзі де танкідей ауыр, үйіне адам келсе:

	– Бұның кім? – деп гүр ете қалады.

	– Туысым.

	– Туысың таусылмайды екен.

	Бір күні әкесі келгенде сәлем-сауқаттан бұрын дәстүрлі сұрағын көлденең тартты.

	– Бұның кім тағы?

	– Әкем.

	– Көп бола ма?

	– Қанша болғысы келсе, сонша болады.

	– Жарық пен газды тағы бір адамға артық төлейсің.

	– Әкем үшін аянбаймын.

	Осындай сауалдар жалғаса берді, ең бастысы, жартылай фанер, жартылай картон үй қыста суық болды. Үштен енді ғана асқан Мұңлық пен Зарлық қыстай жөтеліп шықты. Күн жылт ете Азат «жетім» бұрышқа қайта келді. «Жетім» бұрыштағы көңілі тоқтардың шіренуін көрсең; көңілі тоқтың талабы да күшті болады екен.

	– Екі балам бар. Әйелім төртеуіміз. Өзім дәрігермін.

	– Ә-ә, дәрі-дәрмектің ортасында екенсің ғой, – деді кеудесінде Отан соғысы ордені бар шалқақ көкірек орыс шалы.

	– Бұйыртса...

	– Балалар жылап мазаны алады. Біз ондайды көтере алмаймыз.

	– Балаларым кішкентай емес, төртке тақау. Әйелім балалар бақшасында тәрбиеші, – деп шалқақ кеуде шалдың соңынан сөйлей еріп келеді.

	– Бұрынғы пәтеріңнен су шықты ма?

	– Суық болды. «Времянка» лашық еді. Балаларға қиын болды.

	– Біздің үй – кірпіш. Есігіміз бөлек. Пешіміз ортақ. Пеш болғанда қандай – орыс пеші. Гүрілдеп тұрып тартқанда моншаға түскендей боласың. Бірақ көмірің өзіңнен. Отты өзім үнемдеп жағамын. Газ бен жарыққа өзің төлейсің. Мен сендерді білем, жерлес, жүздес дегеніңе тосқауыл. Менің өмірімнің бәрі әскери зауытта өтті. Сондықтан тәртіп керек.

	– Бұрынғы қожайыным да генерал Рыбалконың «ләббай, тақсыры» болған екен.

	– О-от, онда әскерилердің тәлімін ерте көрген екенсің. Танкішілерді тәртіпке салғандардың қолында сымдай тартылған шығарсың. Төртеуіңе бір бөлме. Таза. Көктем шыға қайта ақтайсың. Жылына екі ақтап тұрасың. Сосын... мен өзі аурушаң, әрі ұмытшақтау адаммын. Дәрігер екенсің, дәрі-дәрмекпен қарасасың. Пәтер ақы – өзіңе белгілі.

	Азат Митрофан Железнов деген аяздан тоңған шыныдай қытымыр шалдың соңынан ерді де отырды. Ертеңіне екі баласы, бір әйелі, кесе-шәйнегімен Казачья, 99-үйге көшіп келді.

	«Мына автобустың да жүрмей қойғанын қарашы. Опера театрынан шыққалы митыңдап жүрісі өнбей келеді. Осындай алыс шақырымдарға неге ғана заулатып «Экспресс» қатынатып қоймайды екен? Кісі есігі болса да құрқылтайдың ұясындай өз үйінің алыстап кеткенін қарашы. Орыс пешінің үстіндегі буы бұрқыраған құманнан ыстық шәй ішіп, бойын жылытып, бір мызғып алса... Бүгін сенбі. Айжарық та, Мұңлық, Зарлық та үйде».

	Жаңа қожайыны «орыс пеші» деп жер-көкке тигізбей мақтағанда жақсыны көрмекке асыққан. Тек Қасым Қайсеновтің партизан күнінде орыс пешінің үстіне тығылып жатып жылынғанын кітаптан оқығаны болмаса, көз алдына ештеңе де елестете алмады. Ақыры қыс басталғанда оны да көрді. Зәңкиген дәу пеш бұлардың бөлмесінде; отты осы жерден жағады, қожайынға жылытқыштан барған жылу да жетіп, артылып жатыр; ауа тартқыштың аузын от түгел жанып болғасын жауып қояды; оған дейін мұржадан азынаған суық ауа пешті үрлеп, жанын ала гүрілдетеді кеп. Осында келгелі бойлары жылынып қалды, бірақ шалдың ұмытшақтығында шек жоқ екен. Екі тонна көмір түсіріп еді, екеулеп шелектеп тасып жүріп екі айға таразылап тең бөлді. Күнде бір шелектен есептейді. Кей күні өз-өзінен ашу буып кеп: «Енді жиырма шелегі қалды, қамдан» деп кетеді. Кешегі есеп бойынша 25 шелек еді, демде бесеуі ізім-ғайым жоғалды. Ашуы тарқағасын есептен жаңылғанын айтса, мойындай кетеді де, бір дәріні тапсырады; «Тіпті, арқаның суығын сорар төрт бұрышты жапсырма қағазың да жоғалып кетті ғой, соны әкеп берші» деп тағы да талап қоя өтінді; кісі есігінде жүрген адам қожайынның қас-қабағын бір сәт те естен шығаруға болмайды екен; оны ұмытсаң, өмір бойы әскери зауытта темір жонған Митрофан Железнов «баспана тауып ал» деп әп-сәтте ат құйрығын шорт кесісуден де тайынбайды. Темір пеш жанып бітіп, гүрілі басылған кезде жел тартқыш тесіктің қақпағын өзі кеп жауып кетеді, бір рет өздері жауып еді, шытынап кеп шарт сынсын – «көмір түгел жанып бітпей жауып қойыпсыңдар; көмір шала жанып, ысырап болатын болды, енді ертең көмір салмаймыз; мен қанша ұмытшақ болсам да, осыны жабуды өліп бара жатсам да ұмытпаймын» деп әйелше бұрқылдасын кеп. Жазған құлда жақ ашу жоқ – тек кешірім сұрап қана құтылды. Әйтпесе Железновтің темірдей қатаң шараға бару қаупі де бар еді. Сосын Айжарыққа қарап: «Сол тесікке тиіспей-ақ қойшы, алақандай қақпақты өзі-ақ ашып-жапсыншы» деп, «аш құлақтан тыныш құлақтың» керіне келтірген.

	Автобустың теріс қойылған орындығында теріс қарап бүріскен Азат қараптан-қарап отырып әкесін ойлап кетті. Әнеукүні жетпістен асқан шағында соқырішек боп пышаққа түсті. Оған да барып қайта алмады. «Қу тіршілік пен қожайынның қас-қабағына қараумен-ақ күн өтіп жатыр. Біз қашан пәтер алып, кісі есігінен құтылар екенбіз. Хасен, Ерболат, Айдар – бұлар да мен секілді хирург жігіттер; айтар әніміз де, жырымыз да сол қожайынның қас-қабағы; қожайынымыз да шетінен «сен тұр, мен атайын» болып келеді; бірі Рыбалконың атқосшысы болса, бірі әкесі Верныйға атамзаманда көшіп келген тұрғылықты саудагердің баласы; бірі бертінде Сібірден мол ақшамен келіп, үй сатып алған майқалта боп кездесті. Олар анда-санда қожайындарымен бірге ішетін көрінеді; сонда қызып алып, Сібірден келген майқалта айтыпты: «Алматы – қазақтың астанасы ма десем, бұл – қазақтың астанасы, басқалардың баспанасы екен ғой» деп. «Сендер, өндірдей жігітсіңдер, осылай кісі есігінде жүруден ұялмайсыңдар ма? Неге үй соғып алмайсыңдар?» дегенде қожайынның бетіне қарауға ұялып кеттім», – дейді Айдар.

	Азат мырс етті. «Біздің қожайын олай демейді, мәселені әскери тәртіппен төтесінен бір-ақ қояды – қазақшалағанда «болсаң бол, болмасаң бордай тоз». Қожайыннан азаттық аңсаған жігіттер аз емес қой. Сонда не істесек екен? Дүйсенбіде жер сұрап қалалық кеңеске барсам ба екен? Үй салу деген қиын нәрсе ме? Інілерім келіп көмектессе. Бекіндім осыған. Ертең қалалық кеңес төрағасының қабылдауына барамын. Сосын әлгі Хасен мен Ерболатқа, Айдарға айтамын. Дүйсенбі... дүйсенбі күні түстен кейін...»

	– Келесі аялдама – Казачья...

	Орта бойлы, кең иықты, қос қолын плащының қалтасына салып, ойлы кейіпте үйіне асыққан жігіт Казачья көшесіндегі бірі кем жүзінші үйге келіп, есігін тартты. Ашылмады. Тырнағымен терезені шертті. Ешкім қылаң бермеді. Терезе пердесі тұтулы. Есік іштен ілулі. Жұдырығымен қатты-қатты соқты есікті. Келесі есіктен Митрофан Железнов шықты.

	– Бүгін сенбі ғой. Ұйқысын қимай жатқан шығар. Бұлай соқсаң, есіктен не қалады?!

	Қайтадан терезені қақты. Тірі жан тіршілік белгісін танытпады. Пышақ пен пинцетке ыңғайлы нәзік алақанын түйіп, ашулы аяздан шытынап тұрған терезені жұдырығымен қойып жібергенде, қанжағал әйнектер жан-жаққа шытынай шашырады.

	– Ты, что, Азат, окно разбил?! Сейчас милицию вызову!

	Сытылып шығар саңылау таппай, аядай бөлмеге ұйып қалған көмір иісі аңғал-саңғал терезеден далаға қарай ауаны жыланша сызып, ирелеңдей жөнелді.

	Айжарық – ортада, Мұңлық пен Зарлықтың басының астына шалқалай жатып қос қолын тең тастапты.

	Азаттың көзі орыс пешінің жылытқышына, сосын иіс тартқышқа түсті – қақпағы жабылмай, күйелеш-күйелеш боп көзге ұрып тұр.

	Азат ашық терезеден атылып шығып, жердегі әйнек сынықтарына тұнжырай төніп тұрған шалқақ көкірек шалдың алқымына қос қолын салып езгілей бастады.

	– Азат, ты что, Азат, – деп қырылдаған шалқақ көкірек шал көршілер келіп араша түскенде есін жиып, «милиция шақырыңдар» деді.

	– Әуелі жедел жәрдем, сосын милиция!... – Азаттың даусы жер-көкті жарып, қатар жатқан үшеудің жүрегіне құлағын қойды.

	Осы сәт «әкенің тілін алмаған бала бала емес» деген бір сусамыр ой кіресілі-шығасылы санасын айналып жүріп алды.

	***

	Айжарық сәл де болса айығып, беті бері қарады. Тыныстары тарылып, жаны қиналған қос сәбиіне ақырғы жасаған амалы болса керек – қос қолын жайып, екеуінің басының астына тең тастапты; Айжарықтың жұп-жұмсақ ақ білегіне бүрісе қисайып, Мұңлық пен Зарлық пысылдап мәңгі ұйқыға кетіпті.

	Қыз – шыдамды халық қой. Азат терезені бұзып кірерден бес-он минут бұрын ғана Мұңлықтың денесі суыпты; Зарлық болса «кішкентай басыма салғаны осы болса, көндім» дегендей бұ дүниені тастап, бұрынырақ жөнеп кетіпті. Зәңкиген орыс пешіндегі көмірдің улы исі жайлаған құрқылтайдың ұясындай бөлмеден қос сәбиін азат дүние – кеудені өпкен таза ауаға алып шыға алмай аһ ұрып қалған Айжарық есін жинаған сәтінде бірден екеуін сұрады.

	– Екеуі де ауыр науқастар бөлімінде жатыр, – деді Азат. Талай-талай өлімді бастан өткеріп, күнде қан көріп жүрген хирург қой – жұбайының бетіне тура қарай алмай тұрып бәріне өзін кінәлі санады. «Мен кінәлімін, бір әйел, екі балама еркек басыммен баспана тауып бере алмаған мен кінәлімін. Өмірге әкелдім екен, балаларымның басына баспана жасауым керек еді. Осыған дейін қазақтың астанасында кісі есігінде жүріп, иіс тиіп өмірден қайтқандарды көп көрді, көп естіді. Тіпті жалдамалы пәтерде тұратын өзінен бір курс жоғары оқитын үш жігіт дипломдарын алған күні дәл осылай пештің иістартқышы жабылмай қалып, о дүниелік болды. Біреуі некеге тұруға өтінішін беріп қойған еді. «Неге ғана өз астанамызда өзіміз өгей баланың күйін кешеміз? Ата-бабамыз жайлаған далиған кең жер бізге келгенде неге тарылып қалды екен? Біреудің тауық кепесінде күн еліткенге астанада жүрміз деп мәз боламыз. Неге ғана өз жерімізде өзімізге қожайындық тимей қойды екен? Осыған кім кінәлі? Мен сияқтылардың орыс пешінің иесіне жалтақтаумен кеткені кеткен бе, әлде бұның да бір тыйымы болар ма екен? Кеше ғана Сібірден көшіп келіп, екі бөлмесіне толы студент, бір бөлмесіне толы торай ұстап отырған майқалтаның айтқан сөзі анау. «Алматы қазақтың астанасы ма десем, олай емес екен ғой» дейді. Қайдан қазақтың астанасы болады, сен сияқтылардың табанына ақ жүрегімізді тастап, алдарыңнан ақ ту алып шығып қарсы алып отырғанда... Бәрі өзімізден, бәрі өзімнен, Мұңлық-Зарлығымды келместей етіп аспанға ұшырып жіберген де өзім».

	Әнеукүні қожайынның алқымын мытып жатқанда есін жиған оның «милиция шақырыңдар» деген сөзін естіген бір көршісі «шақырсақ шақырайық» деп қопаңдап жүргендерге басу айтып: «Дендерің сау ма өзі, милициясы несі, жедел жәрдем шақырайық» деп, көше кезіп жүріп, телефонавтомат тауып алып, «03»-ке хабарлапты. Сонан кейін... сол үйге бас сұққан жоқ. Бүгін бас дәрігерге жұмыстан босану туралы өтінішін апарды. Икс Абрамович бәрін күні бұрын көріп-біліп отырғандай «өзің біл» деп бұрыштама қойып берді. Вокзалға барып ертеңге билет алды. Айжарықты шығарып алып, ауылға мәңгіге кетпекші; әкесінің қасында отырмақшы. «Жетпістен асқанда пышаққа түскен әкеме де әлі бармаппын; бар білгенім темірдей қатты шалқақ көкірек Железновтің көңілінен шығу болыпты; енді, міне, немерелерін қазақтың астанасында қалдырып, келінін жетелеп, соқа басымыз сопайып бара жатырмыз».

	Айжарық уайым сарғайтқан аурухана төсегінен атып тұрып, қуана қарсы алды.

	– Мұңлық, Зарлық қалай? – деді ә дегеннен.

	– Жаман емес...

	– Ертең осы жерден пойызға шығамыз. Үй дейтін үй бар ма бізде, ешқайда соқпастап бірден кетеміз. Қалған өмірді әке-шешеміздің қасында өткіземіз.

	Айжарық ештеңе демеді. Осы жолы Азат құлындарынан айырылғанын сездірсем бе деп еді, барған бетте ұл-қызын сұраған жарына тіс жарып ештеңе айта алмады.

	– Ертең киімдеріңді алып келемін. Өзің де дайын отыр, – деді де, бұрылып кетті.

	Дәрігер жаны әрі нәзік әрі қатал. Нәзік болмаса, батпандап кірген ауруды мысқалдап шығара алмас еді; қатал болмаса, пышақ ұстаған қолы дірілдеп, тірі денеден қан шығара алмас еді. Жас болса да қан көріп, көңілі қатайған Азат бұрыла бергенде өзін-өзі ұстай алмай көз жасын сығып алды. О дүниелік сәбилерінің алдында өзін айыпты санаған әке көңілін тағы да тез қатайтты. Айыпты адам кекшіл келеді. Плащының қалтасына сұғылған қос қолының жұдырығы бірте-бірте түйіліп, өзін қоршаған адамдарға, қоғамға деген ызасы көкірегін ашытып кетті де, балалар бақшасының тұсынан өткенде құлдыраң қаққан сәбилерді көріп, қайта сылқ түсіп, іштей бүгіліп қалды.

	Қазір барып Айжарықтың киімдерін алып, ол-пұлды жиып-түю керек. Мұңлық пен Зарлықты Кеңсайдағы бейітке шығарып салғаннан кейін курстас досының үйінде болған Азат «милиция шақырыңдар!» деген қырылдаған дауыс иесін көретінін, енді одан біржола азаттық алатынын ойлағанда жауырын тұсы удай ашып кетті.

	Бір қадам бассаң да ешкімге жалтақтамай еркін адымдағанға не жетсін бұл өмірде.

	Ол Казачья, 99-үйге жақын апарып тастайтын автобус аялдамасына да таяп қалды.

	***

	Аурухананың ақ желеңін шешіп, өзінің киімін киерде Айжарық күйеуіне наз арта қарады.

	– Неге басқа көйлегімді әкелмедің, қап-қара ғып мынаны...

	Азат келгелі үнсіз. Бұл жолы да оның сауалын жауапсыз қалдырды.

	– Мұңлық, Зарлықты таксимен алып барамыз ғой. Вокзалға жеткенше масайрасын бір. Таксиге мінуге сондай құмар өздері.

	– Олар ауылға бармайды...

	– Неге?!

	– Бара алмайды. Олар осында қалады. Мәңгі қалады. Біз екеуіміз оларды мәңгі тастап кетіп барамыз.

	– Не деп тұрсың өзің?!. – Айжарық есірткі жеңген адамдай көзі шарасынан шығып, сылқ етіп кереуетке отыра кетті. Азат өзінің алқымын ұстады. Қожайын Железновтің алқымына қол салғандай Айжарық та алқымыма қол салар ма екен деп ойлап кетті; сыртқа шығып, күтіп тұрған курстас досын ішке жіберді.

	Екеуі сүйемелдеп, жедел жәрдемге отырғызып, пойыздың жүрер уақытына дәл жетті. Бұлар да келді – темір тұлпар тепсініп, кең далаға қарай көсіле жүйткіп кетті.

	Айжарық купеге кірген бетте бүктүсіп жатып қалды. Азат бірге келе жатқан курстасы екеуі бір-біріне қарап, үн-түнсіз отыр. «Міне, Мұңлық мен Зарлық дүниеге келген қалада оларды мәңгіге қалдырып кетіп барамыз. Қазақтың астанасына сыймай емес, сыйыса алмай барамыз. Қайран, қазағым-ай, қашан түтінің түзу шығар екен сенің? Біреудің мұржасының түтініне жалтақтаумен күнің өтер ме екен? Алматының аспанында ол екеуі қол ұстасып мәңгі ұшып жүреді; жерге қонбайды, жерге қонса, тұрақтайтын жері жоқ; олар үшін ата-бабасының кең жері тарылып қалғанын қарашы. Тарылтқан кім соны? – деп курстасы Айдарға көзінің астымен қарады, – тарылтып жүрген мені мен сен; екеуміздің жан дүниемізді айнадан көргендей жаттап алған апайтөс қожайын Железнов пен генерал Рыбалконың жандайшабы Терентий Терекович. Қоғамда маңдайынан соры арылмаған бір халық өмір сүруге тиіс болса, соның баспана таппай бас сауғалаған ұлдары мына екеуміз». Азат жүйткіген ойын тежегендей тағы да өзінің қас-қабағын баққан жолсерік досына қарады. Бірақ бірте-бірте алыстап бара жатқан қос сәбиі көз алдын кес-кестеп, айқұш-ұйқыш сызықтардың арасынан бір жалт етіп көрініп қалып, жанын мазалай бастады. «Бұны медицинада елес ауруы дейді, соған шалдығып кетпесем болар еді»; екеуі орыс пешінің үстінде табандары күйіп билеп жүр; жерге түсейін десе, көкала түтін, дем ала алмайсың; пештің үсті аяқты күйдірсе де, амалдап тұруға болатындай. Осы сурет елестегенде Азаттың жүрегі көтеріліп, тамбурға қарай ата жөнелді. Тамбурдың қос рельс көрінген саңылауына қарап лоқсып-лоқсып қайта келді; лоқсып тұрып: «Бұл көрініс енді қайталанбасын, қайталана көрмесін, бәрінің ақыры болсын, астанада қалған ағалар, сендерге айтар соңғы сөзім осы» деп, кермек дәммен қоса ащы ой да жан дүниесін күкірттей шарпып өтті.

	Курстасы шәй дайындап қойыпты.

	– Айжарық, шәй ішейік, – деді жай ғана.

	Көзі жұмулы Айжарықтан жауап болмады. Оның жұмулы жанарының ішінде де дәл сол күні Азат көрген елес – Мұңлық пен Зарлық Алматы аспанында қалықтап ұшып, қол бұлғап тұр еді.





Иманөткелге «ивановецтің» келуі




	Түкпірдегі ауыл үшін ауыр немесе жеңіл машина алу дегенің – азаптың азабы, сол азапты сәттер артта қалғаннан кейін бұл ауыл отыз күн ойын, қырық күн тойын жасайды. Іңкәр еткен төрт дөңгелектің ауыздан ауызға тимей айтылар жыры тағы бар; ауыр мәшиненің тізгініне қол жеткізген шопырдың көпке дейін күшін жоймайтын жергілікті маңызын қайтерсің. Ал егер қашан болсын саусағын сорған аудандық Кеңес бір төрт дөңгелек жеңіл мәшине бөлетін болыпты деген сыбыс шыға қалса: «Е, құдайым, жебей гөр!» деп бастаған қазекең тасаттықтан басқаның бәріне де барар еді. Заман тұлпары шекарадан өткеннен кейін темірге өмір тілеп тост көтеретін тәтті сағаттарды шыр айналдырған тәтті тәуліктер, Біржан мен Сараның айтысындай қиыннан қиысқан шырын сөздерде толас болар ма екен? Осы сөздерді естіп, ыржиып отыру үшін-ақ қазақ баласы адами әрекеттің қайсысынан болсын қайтпайды.

	***

	Бұл ауылда бір өткелдің бары рас. Бір кездері мөлтілдеп аққан мөлдір су, қазір ағайын ба, ақпайын ба деп айнып кетуге әзір тұрған қобалжулы қоймалжың белуардан келеді. Осы ауыл мен күріштік беткейді жалғап жатқан өткелден бір кезде кілең имандылар өтіп, имансыздар өте алмай қалса керек, Иманөткел аталып, мыңға жуық түтіні бар іргелі шаруашылық та осы «құлақтан кіріп, бойды алған» атауды иемденгеніне жарты ғасырға жуықтап қалыпты. Жә, Кеңеске дейін де, кейін де бұл өңірде Иманөткелден өтпей қалған ешкім жоқ. Оның атын сондықтан болар ешқайсысының қолы батып, айқыш-ұйқыш картадан сызып тастай алмай жүргені. Кәсібі күріш, қаруы кетпен болған ауыл адамдары іске шыққанда түгелдей осы өткелді бетке алар еді; аттылы ат жалдап, бала-шаға шалбарын түрініп, тіпті төменгі сыныптың масақшы балалары дамбалшаң жүзіп өтеді, кейкейде айналасына жалақтап бір қарап ап, егер кілең еркек кіндіктілер болса дамбалды да суламай шешіп алып, таза қазақшалап өтер еді.

	Осы шаңырақ көтергеніне жарты ғасыр болса да уығы былқ-сылқ еткен Иманөткел совхозының жетімсіздігі бастан асып жатыр. Бүгін осы жетімсіздіктің орнын толтырғалы бір жеңіл «Жигулиге» отырған үш адам облыс орталығына қарай желдей жүйткіп келеді. Ең алдында – өң-жүзін әжім торлаған Ұлбосын Қойлыбаева. Кеудесінде Еңбек Ерінің Алтын Жұлдызы, оның қасында Батыр-Ананың тағы бір жұлдызы, басқалай Ленин ордені мен майда-шүйде медальдарды таққан жоқ.

	Ұлбосынның желке тұсына отыз жылдан бері жақыннан көрмеген, тек амандығын сырттай тілеп жүрген ұлы – Иманөткел совхозы партия комитетінің хатшысы Аманкелді қонжиған. Оның қасында Иманөткелдің директоры – қоңқақ мұрын, жалпақ жайын ауызды, бүгінгі үміт сапарының негізін салушы, іскерлігімен көзге іліге бастаған Дидарғайып та, екі мәрте Ердің қасында машинаны жөндеп жүргізейін деп, жанын шүберекке түйген қосшы бала Сәнтай.

	Ұзақ жол ойсыз болмайды. Екі жарым сағаттық жолға шыққанда дембелше келген еркек пішіндес, кеуделі де көкіректі, шашы бояп қойғандай аппақ Ұлбосын: «Е, Құдайым, ақырын бере гөр!» – деді де, сөзден сап тыйылды. Өзінің желке тұсындағы парторг Аманкелді болса сол сөзді естіген сәтте бұрын тек жиналыстың төрі мен баспасөз бетінен көретін анасының жүзіне тура қарап терең көз салған. Іштей «Беті әжімнен көрінбей қалыпты-ау. Бейнет қойсын ба» деген де қойған. Онан кейінгі ойы – осы сапары сәтті болса, совхоз партия ұйымы хатшысының әуелі директордың алдында беделі аспандап, сосын бүкіл аудан, қала берді облыстың құлағы түріктері естімей қалады дейсің бе? Облыс алдында тосын аспандар атақ-абыройды ойлағанда отызға шыққан жас парторгтің миығы тартып, өзін жеңіл сезініп кетті.

	– Е, Құдайым, ақырын бере гөр! – дегеннен кейін Ұлбосын жақ ашып, ләм деген жоқ. Бір ауыр ой ауыр тастың астында қалғанын парторг те, директор Дидарғайып та көріп отыр, тіпті сол тосын ойға ноқта салып жетелеген де Дидарғайыптың өзі; сондықтан адамның кейбір кездерін көзінен білер психолог басшы: «Ойлансын Ұлекең, әрнені айтып ойын бұзбайын» деп үнсіз қалды. Анда-санда көз алдына қайдағы бір айшық-ұйшық құрылыс па-ау, оның бар ауырын көтерген мойны сорайған жираф краны ма-ау, осындайлар елестеп кетеді; жүргізуші қосшы жігіт болса төрт дөңгелек бірде тиіп, бірде тимей келе жатқан айнадай тегіс жолды салған адамдарға риза; бірде кілең шопырлар көрші Қырғызстанға барып еді, ішіп алған қырғыздар:

	«Қазақстанның жолы жақсы, самолетте келе жатқандай бір былқ етпейсің, сол жолды салғызған Қонаев үшін ішейік» деп, ішпейтін бұған да алдыртып жіберген. Қазір тек басып озған мәшиненің қасынан бұрылма жарығын жылтылдатып өте шыққанда «менің қасымда кім отырғанын біліп ал» дегендей мойнын да бұрмастан оқтау жұтқандай қақиып зу ете қалды.

	Он үш құрсақ көтерген Ұлбосын келіншек күнінде толғақ келе бастағаннан «Е, құдайым, ақырын бере гөр!» деп күбір ете қалатын. Кейіннен перзентхана ашылғасын есігінен аттарда айтатын болды бұл сөзді. Ең бірінші рет осы сөзді мынау өзін желке тұсында ішіп-жеп отырған Иманөткелдің парторгі өмірге келерде айтып еді. Бұны шақалақ күйінде қалдырып кетті. Қырық бесінші жылы Жеңіс тойланып жатқанда әкесінен қара қағаз келді;

	«Чехословакияны азат етуде ерлерше қаза тапты» депті. Көп жылап-сықтап қарайлап, жолын күткен де жоқ. Жылын бергесін әулет ақсақалының батасын алып, көрші ауылға келін боп кете барды. Жүрегінің түкпірінде жүрген ұлын жеті-сегіз жасында сыртынан бір көрді – өзі атағы шыға бастаған күрішші атанып, мектеп оқушыларының аудандық слетіне қатысқанда сып-сидам, бойшаң бала Аманкелді озат масақшы ретінде сөз сөйлеген; сосынғысы – тек сырттай тілеуін тілеу. Әйтеуір, әр ауыздан мектеп бітіргенін, оқуға түскенін, үйленгенін естіп жүреді. Үйленгенде барғысы келіп еді, күйеуі қозғала қоймады. «Қайтесің» деп бірауыз сөзбен қайырды. Сосын салт басы суысып кеткен ауылға барып, сол әулеттің өшкенін жандырып, өлгенін тірілте алмаспын деген ойға келді. Жақында сол совхозға парторг болды деп естіген-ді. Тұла бойы тұңғышының заманның жалын құшқан талабы іштей көтеріп тастады. «Әйтеуір, аман болсын қайда жүрсе де» деп, тағы да қазақы тілекті қайталаған. Оның үстіне, өзі де атағы республика аспанында жанып тұрған жұлдыздай; Кеңестің патшасының өзі Алматыға келгенде: «Он үш бала тәрбиелеп, еңбек етіп жүрген Ұлбосын Қойлыбаева екі мәрте Ер», – деп кетті. Осылай атақ-даңқым дүрілдеп тұрғанда ол неме неге бір келмейді, аналық ақ тілегімді неге алмайды? Қазақстанның түкпір-түкпірінен келіп: «Он үш жұлдыз тәрбиелеп өсірген жүрегіңізбен, кетпеннің сабына иі қанған қолыңызбен аналық батаңызды беріңіз» деп алақан жайып тұратындар қаншама. Жасық неме, келінді алып неге бір келмейді, келсе, ешкім де өңменінен итермес еді ғой. Әлде әулетінен бата алмай жүр ме екен?»

	Отыз жыл көрісіп, сөзін тыңдамаған шешесінің дәл желкесіне анда-санда көзін қадап қойып отырған Аманкелдінің де күні кеше ғана қалжа жеген анасының алдына барамын деген үш ұйықтаса түсіне кірмеген әрекет еді. Анасын іздеп, шаруашылықтың шұғыл қажеттілігін алға салып барарда әжептәуір ой тұнығын лайлады. «Жеке басың үшін емес, совхозың, халқың үшін, сен бір қап ұн немесе бір қап бидай сұрап барғалы отырған жоқсың; басқалар көрсін де күшіңді» деп бір қойды Дидарғайып жанға жайлы даусымен тұла бойын босатып. Аманкелді едәуір ойланды. Ауылда инженер боп жүр еді, әлгі ұр да жық ожарбас парторг далада жайылып жүрген біреудің малын мәшинесіне сала кетіп, «арты қуыс» боп ұсталып қалып, орнынан босағанда директор жеке шақырды; «сен парторг боласың, ауданмен келісіп қойдым» деді де, соңынан «сен болмағанда кім болады» деп жайын ауызы жиырыла жымиғанда бет-әлпеті бұзылып кетті. Аманкелді таңғалды. Әкесі соғыстан қайтпады, өзі әкесінің ағасының қолында өсіп, жетілді; әкесіз бала жалтақ келеді, оны да өсе келе іштей сезетін болды; кесіп айтатын жерде кідіріп қалады; онысы – өзіне сенгенмен, «ақырым не болар екен, соғыста өлген әкемнің төрінен көрі жақын ағасының атына кір келтірмейін» деген аузына қарағандардың абыройын ойлағаннан туған кідіріс еді.

	Жұмсақ «Жигулидегі» үшінші адам – директор Дидарғайыптың бар ойлағаны – «еңбек қып ит өлген жерден келгенде обкомның бірінші хатшысы орнында болса екен; орнында болса, істің де оңға басары сөзсіз».

	Сонымен, жаңа сайланған жас парторгті совхоз директоры отыз жыл жақын барып, тілдеспеген шешесіне жұмсады.

	«Ыңғайы болса, бүгін жүріп кетейік» деп нықтап қойды. Аманкелді көрші Коммунизм колхозындағы шешесінің үйін қиналмай тапты. Қиналғаны – әшейінде бәрін партия билеп-төстейді, кадрды да партия шешеді; ал соның ең төменгі буыны жергілікті ұйым болса, директордың аузына қарайды; парторг – барып кел, шауып кел қолбаладан сәл-ақ мазалы. Алдына келген бір адамның отын-суына мәшине бөле алмағасын, жағдайын айтып жыларман болған кейуанаға бір мәшине далада қалған күріш сабанын түсіріп бере алмаған сен де бір, қақиған терек те бір. Терек үш ай жаз жапырақтап, айналасына көлеңке жаяды. Жұрт та әбден әккі болса керек – бұның есігінің алды жылан жалағандай тап-таза, өзінің атын атап сұрап тұрған бір жан көзге шалынбайды. Директордың есігінің алды жыланша ирелеңдеген кезек, бәрінің көзінде үміт шоғы жылтылдайды; бұл қарсы есіктен шыққанда ешқайсысы адам деп көзіне ілмейді, тіпті ерінін жыбыр еткізіп сәлемдесетіндер де некен-саяқ. Бірақ директорға кіріп-шыққандардың да қарық боп жатқаны шамалы – қолына сиырдың тіліндей қағаз ұстап «неткен қараң қалған дүние, өзіміз құрған совхоздан елу кілә ақ күріш жаздырып ала алмайсың» дегендерді талай естіді. Дидекеңнің беруге келгенде шүмектен анда-санда бір тамшылаған шым-шым судай сараңдығын да біледі; алуға келгенде алдына қара үздірмейтін желаяқтыған да көріп жүр; ең керегі еңбек адамына қамқорлық емес пе. Жақында өткен партия жиналысында «Еңбек адамына деген қамқорлықты бірінші орынға қояды. Кішіпейіл. Жұмысшылармен оңай тіл табысады» деп, мінездемесін бекітті. Әуелі «Қалай жазамыз?» деп сұрап еді, директор оң жақ тартпасын ашты да, бір парақ қағаз ұсынды.

	– Мә, мынаның жылын өзгертіп көшіре сал.

	Иә, Дидекең алуға келгенде алдына жан салмайды. Облысқа келген екеудің бірін қақшып қалсам деп, туғалы тілдеспеген шешесіне де парторгін жұмсады.

	«Өмірі алдын көрмеген шешеме барғанда не деймін?» деп, неге айтпадым? Кеше жол үстінде келе жатып Аманкелді осыны ойлады да, жауапты өзіне-өзі жылдам қайырды.

	«Совхоз үшін де. Қарашы, әне, далада шашылған тайтай шөптерді жинай алмай әбігерге түсуімізді. Оның бір бумасы үш жүз кілә, бір буманы көтеріп салу үшін отыз жігіт керек», – дер еді. Әйтеуір, Дидекең өзі жуан болса да, жіңішке даусымен майдай ерітеді ғой адамды. Одан да үнтүнсіз барып шешемнің алдынан өтейін. Түптеп келгенде мені парторг қойып отырған да сол кісі ғой. Әйтпесе иегім қышып па еді осы орынға...»

	– Келінді неге ала келмедің? – деді қарсы алдындағы мол пішіліп, кең көсілген атақты әйел өзін емес, келінін көргісі келгендей сәл мұңайып.

	– Аяқастынан келдім... – «Апа» деуге аузы бармады, «Ұлеке» деуге түйенің жарты етіндей он үш баланың анасына ол құрметті біртүрлі оғаш көрді. – Директор жұмсап еді.

	– Тыныштық па? – деп Ұлбосын елең ете қалды.

	– Облысқа екі кран, әлгі... анадай... көтергіш кран келген екен... – деп мүдіре берді. – Дидекең соның біреуін қайтсек те алып қалайық дейді. Оған тек сіздің... шамаңыз келеді дейді. Шаруа – осы.

	– Краның мойны сорайған мәшине ғой. Онсыз тірлігі бітпей ме екен? – деп, жұмыстан келген беті болса керек, ебіл-дебіл кең көйлегінің етегін жиып, тапал орындыққа отырып бел жазды. Сөйтті де, жақын отырған Аманкелдіге қырынан көз салды. «Аманкелді деп азан шақырып қойсақ та... осының әкесінің соғыс бітіп тұрғанда аман келмегені...» деп ащы өкініш ұлының көзіне қарап тұрып тағы да бір рет көкірегін жуып өтті. Сосын: Иманөткелдің жұрты аман ба?» – деп келін боп түсіп, пұшпағы қанаған жұртының есте қалғандарын көз алдына әкелді. Ең соңынан: «Келіннің аяғы ауыр ма?» – деді. Оны айтқызған «былтыр үйленсе, биыл аяғы ауыр боп қалар» деген ой еді. Ұлбосын немерелі болар күнін де бір рет есіне алып өтті. «Бірақ мен үшін ол алыс қой, алыс-ақ қой, бәлкім, осыдан осылай қатынасып, қара көрсетіп тұрар». Бұл – ұлын көріп отырған ананың тоқ етер ойы еді. Өйткені қазір өз билігі өзінде, отбасы да, отағасы да ашса алақанында, жұмса жұдырығында.

	– Директорың тағы не деді?

	– Не десін. «Ертеңнен қалдырмайық» деді.

	«Бұны парторг қойып отырған сол емей мен дейсің бе? Нанынан айырылып қалар ма екен өстіп жүріп».

	– Облысқа барғанда кімге кіреміз дейді директорың?

	– Біріншіге. Исабековтің өзіне.

	– Ертең ертелеп көліктеріңмен келіңдер. Суға басыруды бастайын деп отыр едім, бір күнге қағынды алмас.

	Аманкелді аяқ созып отырған жоқ. Ұлбосын егіс басынан шаршап келсе де, ұмытылмас қызығы – алғашқы қосағының кескінін бейнелеген ұлымен бірге отырып шәй ішіп, ананымынаны сұрағысы келіп еді, оған бір совхоздың партия ұйымының жаңа сайланған жас хатшысы көнбеді. «Дидекең жауап күтіп отыр» деп асыға берді де, анасының қолынан емшек сүтін емгеннен кейін тұңғыш рет бір кесе ащы айран ішті. Ұлбосын болса «Ертең жол бойы сөйлесерміз, құмардан сонда қанармыз» деп қала берді...

	Желдей жүткіген «Жигули» қыбырлағанның бәрін басып озып келеді, бірақ жол үстінде де маңдыған әңгіме жоқ. Ескі қаланың төбесі қарауытып көріне бастағанда:

	– Ол сорақайларыңның құны қанша екен? – деді артына бұрылып.

	– Он сегіз мың, – деді Дидарғайып. – Екі кран алатын да шамамыз бар, табыс шаш етектен, Ұлеке, – деп селт етпей отырып семіз сөйледі.

	– Біреуін-ақ алып алайықшы, – деді Аманкелді. Бұл оның жолға шыққалы ауыз ашып айтқан алғашқы сөзі еді. Оның көкейінде әлгіден бері дың-ң етіп тұрып қалған бір ой– «шешем мені отыз жыл бұрын неге тастап кетті екен, қалай қиып кетті екен?» Сосын қосарланған бір ой әлгі ойды қолтықтап алып кетті. Оны өзіне ана болған әкесінің ағасының әйелі бала күнінде кемпірлерге айтып отырғанда естіген. «Ұлбосын сорлы баласын тастап кеткісі келмеді ғой. Біздің шал көнбеді. Қанымды біреудің есігінің алдына мөлтеңдете алмаймын» деп. Осы бала есейіп, шешесі күріш егіп аты шыға бастағанда да күрсініп жүрді. Бала неме, естімейді дейсің бе, бір күні болмаса бір күні шешесіне кетіп қалып жүрмесе деп...»

	«Сен кінәлі емессің, он сегізге толмаған жас келін, сен кінәлі емессің» деп Аманкелді алдында отырған бес биенің сабасындай нән әйелдің жон арқасынан көзін алмастан оны ақтай бастады.

	Көне қаланың төбесі анық көрінді.

	Облыстық партия комитетінің бірінші хатшысы орнында болмай шықты.

	***

	– Енді не істейміз? – деді Ұлбосын Қойлыбаева обком бірінші хатшысының қабылдау бөлмесінде тұрып.

	– Облисполком төрағасына кірейік. Өзіміздің ауылдың жігіті ғой.

	– Ол бар ма екен? – «батырға оң-солы бірдей» дегендей Ұлбосын Дидарғайыпқа қарады. – Ол кісі орнында, жаңа ғана сөйлестім, – деп бірінші хатшының көмекшісі нақты жауабын берді.

	«Екі дүркін Ер» – алда, директор Дидарғайып – ортада, парторг – артта, салып ұрып Кеңестер үйіне келді.

	Облыстық Кеңес атқару комитетінің төрағасы орнынан тұрып қарсы алды. Атышулы адамның Кеңестер үйіне андасанда бір бас сұққанда тегін келмейтіндігін де іші сезіп тұр.

	– Сәке, – деп Ұлбосын әңгімені бірден бастады, – егінді суға бастырайын деп жатқан қауырт кез ғой. Бүгін су алайын деп отыр едім.... ит өлген жерден неге келдің десейші...

	– Айта беріңіз, Ұлеке, құлағым сізде.

	– Облысқа әлгі екі сорақай неме. немене еді?

	– Кран ғой, – деп Дидарғайып жұмсақ даусымен жалғастырып әкетті.

	– Иә, сол кран келген екен...

	– Иә, келуін келді, бірақ әлі екеуінің де томағасы сыпырылған жоқ. Иә, айта беріңіз.

	– Соның біреуіне құда түсіп, сырға салғалы келіп едім, – деп, Дидарғайыпқа қарап алтын тістерін тізілте күлді.

	– Ауылыңызда кран жоқ па еді? Сіздің ауылда болмаса, кімде болады ол кран.

	– Сәке. Бар-жоғын соның білмеймін де ғой мен. Мына Дидарғайыптың аулына ғой керегі.

	– Бәсе, Дидекеңді бұрыннан білуші едім, бұның аулы Иманөткел де, сіздікі Коммунизм емес пе?

	– Солай ғой, Сәке, көрші ақысы деген осы ғой. – Ұлбосын майда сөздің көбейгенінен секемдене бастады.

	– Ол екі кранның да томағасы сыпырылған жоқ дедім ғой. Оны қайда берерімізді обком бюросында қараймыз. Исабеков жолдастың келісімінсіз шешілмейді.

	– Сәке-ау, обком біреуіне, облисполком біреуіне ен тақпаушы ма еді? – Дидарғайып жерлестігін көрсетіп, өзімсіне сөйледі.

	– Жо-о-қ, қайдан олай болсын. Исабеков жолдастың рұқсатынсыз, обкомсыз шешілмейді ғой.

	Аманкелді жерге қарады. «Бар билік – Кеңестерге!» деген Қысқы Сарайдың қабырғасындағы қанжағал жазуды тарихтан оқып өсті, өмірде көзі бақырайып көріп отырғаны мынау. Сонда кранға дейін партияның билігінде болғаны ма? Кеңес дегенің сөз екен ғой әншейін, бір каранға шамасы жетпеген Кеңестің болғанынан болмағаны. »

	– Ол кісі орнында жоқ екен, – деген даусы шықты шешесінің. Егер болса, мен үшін қияр еді сол сорайғанның біреуін. Нақты ақшасын төлеймін деп мынау директор да дайын отыр.

	– Мына жігіт кім? – деді төраға Сақшыбек екі жағына пышақ жанығандай жүдеу, қушық иық Аманкелдіден күдіктенгендей.

	– Парторгім ғой, – деді Дидарғайып Сақшыбектің аузынан сөз күтіп.

	– Үдере көшіп келіпсіздер...

	– Сәке, мен енді келе алмаймын. – Ұлбосын бойын жиып, тіктеліп отырды. – Исабеков жолдас бүгін болмайды дейді. Өтініш хат жазып тастап кетейін. Уақыт та тым тар.

	Әбден жел мен судың өтінде жүріп үйренген диқан ана мынау жылан жалағандай жылтыр бөлмеден тезірек кеткісі келді. Облыстық атқару комитетінің төрағасы Сақшыбектің құлағы шуылдап, көз алды шыр көбелек айналып бара жатты. «Демек, Ұлбосын Қойлыбаева жолдас екі мәрте Ер, екі мәрте Ер...»

	Салтанатты мәжілістегі ыңыранып шыққан қоңыр дауыс құлағына талып естілгенде:

	– Жазсаңыз жазыңыз, – деді де, бір парақ қағаз ұсынды.

	– Дидарғайып, былай жаз, – деп Ұлбосын өзіне ұрлана көз қиығын қадаған Сақшыбекке бір қарап қойып, айта бастады.

	«Тәке!

	Қым-қуыт уақытта асығыс келген себебім – облысқа келген екі сорайғанның бірін қалап алып кеттім. Бәрі де ел мен жер үшін ғой. Айыпқа бұйырмаңыз.

	Ұлбосын Қойлыбаева».

	– Өз қолына табыс етерсіз, – деді де, жан жадыратқан көктемнің күнінде бойды тоңазытқан кабинеттен тезірек шыққысы келді.

	– Ал, Сәке, ұзамай қыдырыңыз, – деді Дидарғайып істің беті бері қарады-ау дегендей суық жымиып.

	– Қыдырамыз. Мынандай қуаныш кезінде қыдырмағанда қашан қыдырамыз? Облсельхозтехника базасындағы екі кранның бірін тез шығаруға дайындасын, – деп Сақшыбек көмекшісіне нұсқау берді.

	Кеңестер Үйінің алдына шыққасын Дидарғайып Ұлбосынға қарап: «Сіз жүре бересіз бе? – деді де, сөзін қайтып алғандай отала күлді. – Қашан мәшине жолға шыққанша бірге болсаңызшы. Кім біледі, біреу-міреу жарты жолдан айнытып жіберіп жүре ме? Базға тарт!»

	Мойны көк тіреген кранның көтергішіне «Ивановец» деп жазылыпты.

	– Мұның да аты Иван болғаны ма? – деп Ұлбосын Дидарғайыпқа оқыған жазуының әсерін айтып еді.

	– Бұл бәтшағарың Ресейдегі Иваново облысынан шығады ғой. Соның құрметіне қойған аты ғой.

	– Осы, Дидеке, Иманөткелде не көп, темір-терсек көп.

	Көрінген «Ивановқа» жәутеңдегенше неге құрастырып алмайсыңдар осындай бір «Ивановты».

	– Ұлеке-ау, ол біздің қолдан келуші ме еді. Темір-терсектің иесі біз дейсіз бе, біз тек Иманөткелдегінің бәрін сыпырыпсиырып берушіміз ғой.

	– Ал, енді «Ивановыңды» айдап апаратын шопырың қайда? – деп Ұлбосын құжатын толтырып, қолына ұстап келген директорға бір, есік алдында дөңгелек тарпып тұрған мәшинеге бір қарады.

	– Бұны Иманөткелдің Аманкелдісі айдап апарады. Инженер емес пе, талай мәшиненің тақымын тоздырған. Ұлеке, жүріңіз, кеттік, жолдан қалмайық.

	Айтқаны болып, дегеніне көндіріп, көңілін масат билеген әйел отыз жылда әрең көріскен ұлы – бір совхоздың саяси жетекшісі артта қалып, мынау пілдей ауыр мәшинені жүз жиырма шақырым жолға айдап апарады дегенде жүрегі зу ете қалды. «Оу, біреу айдап апарып бермей ме, әйтпесе бір кәнігі шопырды ала келмей ме?»

	– Ұлеке, жүріңіз, тезірек елге жетейік, «Ивановец» бізді басып озады әлі.

	– Әйтеуір, абайла, жөндеп айда, – дегеннен басқа «Батыр Ана» Иманөткелдің директорына батып сөз айта алмады.

	***

	«Ғасырымыздың ақыл-ойы мен ар-ожданы» – партияасыраушымыздың құрығы қашан да ұзын. Қалай сілтеймін десе де өз еркі, ол жарықтыққа «әй дер әже, қой дер қожа» да табыла қоймады. «Ивановецті» Шерлі ауданына алып кеткеннен кейін бір таң атқасын облатком төрағасы Сақшыбек Қозайдаров Исабековтің тапсырмасымен Шерліге келді. Егісті суға бастыруды жеделдету жөніндегі бюро мәжілісін өткізді де, екінің бірі – егіздің сыңарын қолға қондырған Иманөткелдегі Дидарғайыпты ойлады. Ұлбосын Қойлыбаеваның сәлем хаты мен өзінің де: «Тәке, Иманөткелге берсек берейік те, қарызы жоқ, тек пайда келтіріп отырған шаруашылық қой» деген сөзінен кейін обкомның бірінші хатшысы да көп қиналмады; соған қарағанда кранды боласың деп ешкімге берген уәдесі, алған алашағы болмаса керек.

	Жолсапар десе партия, кеңес қызметкерлерінің жаны енеді. Тексеріп, алатынын алып, асатынын асып, өзі шеше алмағанды көп болып келісімге келіп, обкоммен бірге бұрандалау үшін қойындәптеріне түртіп ала қайтады. Облатком төрағасы Сақшыбекке «Шерліге барасың» дегеннен мойны сорайған «Ивановец» пен «Келіңіз, қыдырыңыз» деген өзінен жылы емеурін дәметкен Дидарғайыптың дидары көлбеңдей қалды. Ісін бітірді. Мәжілісін өткізді. Сосын аудандық атқару комитетінің төрағасынан Иманөткелдің жайын сұрады.

	– Қалай өздері, кран алып, төбелері көкке екі елі жетпей жатыр ма? – деп бір қойды.

	– Кранның ақшасын енді аудару керек, – деп ауатком төрағасы нағыз істің өзіне бұрғысы келіп еді:

	– Өзі көк тіреген кранды көретін екен, – деп облатком төрағасы сыртқа шыққысы келген сыңай танытты.

	– Оларға телефон шалып көрейікші, – деп құлақты ұстай бергенде, облыстық басшы әрі-бері адымдай жөнелді.

	– Бір-ақ барайық. Әйтеуір, ауылда ғой.

	– Ауылда болмай қайда дейсіз...

	Келген күні иманөткелдіктер жираф десе жирафқа бергісіз «ПАЗ-ик» кранды жуып үлгере алмады. Кәнігі шопырлар жоқтай-ақ бір әскерден келген жас шопырға Дидекең тізгін ұстауды ұйғарып қойған екен, ол

	«Ивановецпен» Иманөткелдің төрт көшесін түгел сүзіп шықты; бар бала-шаға мәшине соңында; әсіресе олар краншы отырар ең биіктегі күрке-кабинаның терезесінен көздері жылтыраған шопыр ағасының балаларында да арман бар ма екен деп артынан қуды; егер мәшине тоқтай қалса, сол кішкене күркеге Қысқы Сарайды алғандай лап қоюға дайын тұр еді бәрі де.

	«Ивановец» бүгіндікке шеберхананың дәл ортасындағы алаңқайда маңқиып тұрды да қойды. Әскерден келсе де, әлі күнге солдат киімін шешпеген Оңайбек шеберхананың бір түкпіріндегі қосалқы бөлшектер сақтайтын қоймаға қайтақайта барғыштап жүр. Қолында – нән сөмкесі.Соңғы кіргенде шикі ет түйрейтін істік сымдарды уыстап ала кірді.

	Облатком мен ауатком төрағалары кеңсеге келіп, Дидарғайыпты таппады. «Ол кісі не егіс басында немесе шеберханада болар» деді қабылдау бөлмесіндегі сүйріктей сұлу қыз.

	– Қонаққа да осылай шақыра ма екен? «Маңғыт, аузына саңғыттың» кері ғой мынау, – деп түйіле бастады Сақшыбек.

	Ауатком төрағасы «Дидарғайып тезірек табыла қойса екен» деп дызақтап тұрып-тұрып:

	– Шеберханаға барайық, – деді.

	Облатком төрағасының ақ «Волгасы» Иманөткелдің төрт көшесін шаңдатып, ауыл шетіндегі шеберханаға да тұмсық тіреді. Бас инженердің бөлмесінде ешкім жоқ – сонда отырып бір кружка салқын суды тартып алған Сақшыбек шыдай алмады.

	– Әлгі бұйырмағанға бұйырған кран осында ма? Шығып көрейікші.

	«Ивановец» шеберхана ортасында төрт дөңгелегі тырсиып, мізбақпастан маңқиып тұр. Тірлігің болса айт – тындырамын, ауырың болса айт – көтерем деп қомданып, құлшынатындай. Жансыз темірге қарап тұрып тамағын кенеген Сақшыбектің бір ойы «осыны қайта алып кетсек қалай болады?» дегенге ойысты. «Бұл «Ивановецке» ие бола алатын біреу бар ма екен Иманөткелде, онан да Иваншүршіті аралас интернсовхоздардың біріне неге бермедім?.. Енді болары болды ғой, Исабековке айтып қойдым ғой» деп құлаққа ұрған танадай айналасына қарады. Осы кезде өлі тыныштық орнаған шеберхананың шырқын бұзып, зу етіп Дидарғайыптың «Уазигі» келді де, «Ивановецке» көз сүзген екеудің қасынан жүйткіп өтіп, түкпірдегі бәкене үйшіктің қасына тоқтады. Ішінен түскен солдат киімді жігіт нән сөмкені ауырсына көтеріп, құрқылтайдың ұясындай үйшікке кіре берді. Екеуі солай жүрді. Сақшыбек тамағын қайта-қайта кенеп, мазасыздана бастады. Осы кезде қуықтай есік сарт ашылып, мойын орағышы салбырап беліне түсіп, ебіл-дебіл боп теңселе шыққан Дидарғайып бір күн бұрын жылан жалағандай кабинетінде жайлы қабылдаған облатком төрағасын көріп, өз көзіне өзі сенбей сілейіп тұрып қалды.

	– Сәке, өзіңіз берген «Ивановец» қой... «Ивановец...» Кіріңіздер, кіріңіздер...

	Сақшыбек көп тұрмады. Құрқылтайдың ұясындай үйшіктің тапал есігіне басымды ұрып алмайын деп епетейсіз иіліп, еңкейіп бара жатты.

	Төрт дөңгелегі тырсиып, «менмін!» деп аспанға қараған «Ивановецпен» ешкімнің ісі жоқ. Оның мойнын созып осылай тұрғаны тұрған.

	Иманөткелге келген ауыр немесе жеңіл машиналардың жүрер жолын жуудан бастамағаны бар ма екен?..





Бір елде




	– Папа, қолыңнан түк келмейді екен ғой...

	Осы сөз бәрінің ақыры болды. Мұнан әрі төзудің керегі жоқ. Кемпірі болса тілімен алдап, өткен өмірдің кедірбұдырын айтып, тіпті бұдан да жаман кездерін көлденең тартып, тоқтатар еді. «Әй, кемпір болса да, бұдан әрі шыдамас едім. Қолтықтап, шығып кетер едім».

	Ниятолла серт бергендей өзіне-өзі соңғы сөзін айтты.

	«Бұдан әріге төзе алмаймын. Енді мынау нәлеті менсіз ғұмыр кешсін».

	– Халық артисі болғаныңнан не пайда... – Бұл ұлының да соңғы сөзі болу керек.

	– Тоқтат! – Шал ақырып жіберді. Кемпірі тірі болса,

	«бәрін келін айттырып отыр» деп сыбырлар еді. «Әркімнің санасына берсін. Неге осы толқын осындай әңгүдік? Әлде біз дұрыс тәрбиелей алмадық па? Алпысыншы жылдары кімсің Ниятолла болдым, ән тыңдайтындардың алақанында жүрдім. Бұлар болса маңдайын жерге тигізіп билеуден алдарына жан салмады. Соларға «қой» деп айта алдық па? Мәскеуден басталған твист пен рокқа қалай тоқтау саламыз? Сталин өліп, енді ғана жағымызды керіп есіней бастаған кезіміз. Оларға «қой» деп айтуға шамамыз келді ме? Өз қызығымызға өзіміз мәз болдық...». Шал бірге жүрген қатарларын еске алды. Анау арқалы ақын, анау дариядай терең әдебиет сыншысы – бәрі стадионға «Қайраттың» ойынын көруге баратын. Сонда «Қайрат» жеңсе, үшеуі соғыстырып коньяк ішіп, жеңілсе: «Осы бар ғой, кілең қазақ ойнағанда бар ғой, жеңетін еді» деп мұң шағатын. Бірақ бұлардың қолында тұрған түк те жоқ еді. Үшеуінің де қолға қондырған ұлы бар, олардың «Қайрат»-пен жұмысы болмайтын. «Қайрат»-тан гөрі «Спартак» пен Мәскеудің «Динамосына» бүйректері көбірек бұратын. «Қайрат»-ты әншейін бір көшке ілескен байлаулы баспақтай көріп, келеке қылатын.

	«Біздің кінәміз неде?

	Біз қолымыздан келгенін істедік. Анау ақын «Қайратым» деп мен жүрмін, Қайрат қылмай сен жүрсің» деп өлең жазды. «Тағы да «Қайратқа» деп тағы жазды бір күйінгенде. Анау жиырма жыл отырып келген сыншы жұмған аузын ашпайтын, іші қазандай қайнап жатса да, бір нүктеге қарап шұқшиып отыра беретін, өзі болса жұртқа жақсы болсын деп «Шыбыным, шыбыным, шашбаулым» деп бебеулетіп, іштегіні әнмен сыртқа шығаратын. Сонда, күндердің күнінде, далада жалғыз қалғандай боп біреуге қарап қаларымды ойламаппын-ау. Ол екі шал армансыз. Кемпірлерінің соңынан іле-шала жөнеп кетті. Менің жалғыздың көзіне күйік боп отырысым мынау...».

	– Папа!

	– Тоқтат! Маған қалам мен қағаз әкел!

	Баласы тез барып бір бет ақ қағаз әкеліп, алдына қойды.

	– Жаз. Бар орысшаңды салып жаз.

	«Директору дома-интерната г.Алматы Прошу меня устроить в Ваше учреждение. Ниятолла Тасаров, народный артист Казахстана».

	– Папа! Это куда?

	– Мына әдіріске апарып бер!

	Бұл мекен-жайды бұрыннан білетін. Бұрын атын естігеннен «беті аулақ» дейтін. Енді, міне, сол аулақтағы аузымұрны жоқ отауға бірте-бірте жақындап келе жатқандай. Үш бөлменің бір бөлмесінде өзі, сонда да зәңкиген үй келін мен балаға тарлық ететін тәрізді. «Бәлкім, мен кетсем кеңейер. Бұлардың арманы – менің атақ-даңқымды бизнеске айналдырса. Бірақ, менің шыбыным олай қарай ұшпай қойды.

	«Банкіден кезексіз, аз пайызбен несие алып бер, бастығына апарып кіргізейін» дегенде, «Төрімнен көрім жақын тұрғанда мойныма несие жүктей алмаймын» деп басын алып қашып еді, сөйтсе, ол қарызың аяқастынан көрге түсе қалсаң, «автоматический» жуылып кетеді екен ғой. «Қой, құрысын, кемпірімнің қасында тыныш жатайын, Мүңкір-Нәңкірдің қазанында шыжғырылатын жайым жоқ» деп келісімнен біржолата бас тартты. Екі күн өтпей-ақ «Қолыңнан түк келмейді екен ғой» деген атқан оқтай сөз алдынан шығып отыр. Нәкәс! Мынау зәңкиген үй, анау бозбиедей тарпаң қара мәшине өзінің зейнетақысы мен шамасы бар кезде жұрттың жасаған сый-сияпатының жиынтығы емес пе. Енді мен қолынан түк келмейтіннің өзімін». «Папа!» дей бергенде, теріс бұрылып отырды. Қолға ұстаған домбыраның бұрауы өзіне белгілі. «Халық әртісі болып, халықты неге пайдаланбайсың?» демекші. Нәкәс! Халық емес пе мені осыған жеткізген». Сонан бері келін марғау, жалғыз немереқыз шалбарланып алып, ызың-қиқу әуенге билейді де жүреді. Өзі жинаған ескі күйтабақтардың ішінен Манарбек Ержановтың «Шәй-шәй қойым, шәй қойымын» қойып берші» деп еді, «Аташка, потом» деп кейінге ысырып, кезек келмей-ақ қойды. Енді осы ескі патифонды, барлық дөңгелек күйтабақты ала кетпекші. «Екі адамдық бөлме берсе, өлгенше сонда жатып тыңдармын. Сендер аман болыңдар. Еш жаманаттарыңды көрмей өтейін...».

	– Мә, мынаны апарып бер!

	– Қайда?

	– Қайда екенін көріп тұрсың ғой. Сайын көшесінің бойына...

	Баласы қағазды төрт бүктей беріп еді, шал ақырып жіберді.

	– Бүктеме! Осы күйі апар! Жылтыр қағазға салып апар! Менің өтінішім бүктелмей таза баруы керек. Жолың болсын!

	Бала шығып кетті...

	Ертеңіне-ақ қарттар үйінің директоры телефон соқты.

	«Сізбен алдын ала әңгіме өткізейін деп едік», дейді. Бара алмайтынын, тілифонмен өткен осы әңгімеге көңілі бек риза екенін білдірді. «Біз сізді сыртыңыздан білеміз, аға, өтінішіңізді оқып, таңғалып та отырмыз. Әуелі келіп көрмейсіз бе?» деп еді, «Мен курорт таңдап бара жатқан жоқпын, ол жерде көптің бірімін, тек арагідік патифон тыңдап, домбыра тыңқылдататын оңашалау болса...».

	«Болады, аға, сіз үшін бәрі болады». Халықтың ортасына біржолата баратын болғанына көңілі марқайып қалды. Мынау шалбарланып алған он үштегі Ботагөз-Бониді қимап еді, «есейді ғой, ата керек болса, артымнан іздеп келер» деп көңілін қатайтты.

	Тілифонмен болса да өзінің ығына жығылған бір адамның даусын естіп, әжептәуір еңсесі көтеріліп отыр. Күні ертең өзін еркелеткен халықтың ортасына түсетіндігін көз алдына әкеліп, жан дүниесі сергек тартты. «Халық болғанда қандай, өзімнің қатарларым. Алақандарына салып, атымды шығарған солар ғой». Шифонерге қарады. Бір киерін алсам дейді. Сосынғы дүниесі – көне патифон, дөңгеленген ескі күйтабақтар, шанағы жылтырап кеткен жиде домбыра...

	***

	– Мәшинеңді дайында!

	Баласына бұйыра сөйледі. Келін таң атар-атпастан тыртиған шалбарын киіп ап жұмысқа шығып кетті. БотагөзБони: «Аташка, вы куда?» деп буынып-түйінген шалға қарап таңғала сұрап еді, тіл қата алмады. Немересінің нәзік үні көңілдің бұрауын дың-ң еткізді. Қайыстай қатты шал еді, үйден біржолата кетіп бара жатқанда бір тамшы қаны алпыс екі тамырын босатып жіберді. Қол созып қасына шақырып, маңдайынан иіскеді. «Папаң айтады ғой» дегісі кеп еді, кемсеңдеп айта алмады. Он үш жасар немере қара жіппен буулы бір киер киім мен өзіне кедергі боп жүрген ескі патифон, қорабына салынған домбыраны көріп, таң қалды. Іссапар дейін десе, атасының сиқы мынау. «Ну, ладно, разберемся» деп, асығыстығын білдіріп сыртқа беттеді.

	Шал тағы нем қалды дегендей артына қарады. Бас жағында тұратын қалың кітап – Құран Кәрім. Ең қымбатын ұмытыпты. Кібіртіктеп басып барып, «Бісміллә» деп оң қолына алды да, естілер-естілмес күбірледі. «Алла тағалам! Қасиетті Құран Кәрімді ұстап тұрып, босағамнан ақ ниетіммен шығып бара жатқанымды жария етемін». Маңдайына тигізді де, мелшиіп тұрып қалды. «Қалдырып кетсем бе екен? Өлгенше бас жағымда тұрсын. Қарап жатайын. Мен кеткесін, керек болса, артымда қалғанды жиып әкеп қояр». Кітапты ұстаған күйі салдыр-гүлдір еткен лифтіден қалып қоймайын дегендей шапшаң қимылдап, шалт бұрылды.

	Мәшиненің алдына отырғанда баласы:

	– Папа, ремень тақ, – деп еді, шал шаңқ ете қалды.

	– Тақпаймын. Барарда да, қайтарда да тақпаймын. Ұстаса, көресің, менің кім екенімді де, пайдамды да...

	– Ну, народный артист, – деп баласы әкесінің бұлқынысына риза бола қарады. – Удостоверение с собой, да?..

	Шал тыңдамай отыра берді. Ол басқа нәрсе ойлап отыр еді... Аңыз-әфсана десе, құлағын түре жүреді. Әсіресе қартайғанда, кемпірі кетіп, жалғыз қалғалы бері жастық пен кәрілік, мейірімділік пен жауыздық, әке мен бала арасындағы аңыздарды көзі жетсе кітаптан оқып, көзі жасаурағанша теледидардан көреді. Жапондарда қартайған ата-анасын өз еркімен далаға, ит-құсқа апарып тастайтын аңыз бар екен.

	Сол күні қар жауса, ата-ана да, бала да бақытты. Қарғақұзғынға жем болуға келе жатқан кәрі ана шашылған адам сүйектерін бүркеп, өзінің де басына қонақтаған ақ қарға алақанын тосып, өзін сондай бақытты сезінетін көрінеді. Жаратқанға да, дәл осы күні далаға әкеп тастаған перзентіне де екі дүниеде риза... «Мен де мынау қарттар үйіне әкеле жатқан жалғызыма екі дүниеде разымын, осыны бәлежаладан сақтай гөр» десе де, қасында отырған қанына мойнын бұрып қарамады. Көз қиығын ғана салды, бала ызғыған мәшине, айқыш-ұйқыш тартылған жол белгісімен арпалысып, рульге әрең ие боп келе жатқанда... «Бір алатаяқ мілитса тоқтатса ғой. Солар ремень тақпаған әкесін танидыау деймін» деп миығы тартты. – Біреуі қазір ұстаса екен. Түрімді танымаса, куәлігімді көрсетемін. Әй, танып қалар. Телевезерден ең болмаса бір рет көрген шығар. Сонда менің басымды сыйлап, ауыр сөз айтпай жібере салса... Қолынан түк келмейтін әкесінің әуселесін көрер еді. Қас қылғанда, кездеспей қойды ғой. Мілитсаның бәрін бір жаққа жиып әкеткен бе?»

	– Вот Саина. Теперь прямо. Аз қалды, – деді баласы.

	Сөз деп мойын бұрмады. Алқымда іркілген айтпағы – «осы жолмен алып келе жатырсың, өзің кері алып қайтасың, үйден жуып-шайып аттандырасың» деу еді. Жамбыл Жәкем айтпақшы, «жаназамды үйде шығарып, сосын дүңкілдетіп алып жүрерсіңдер». Бірақ бұл сөзді кейінге қалдырды. «Бүгін өлмеспін. Артымнан бір келер» деп, кейінгі өмірі өтер мекенге жақындаған сайын тұла бойын тосын жел кеулеп, бір жеңілдік пайда болғандай. Тіпті тезірек түссем екен деп асыға бастады. Әнебір жерде кемпір мен шал отыр. Анау кемпір жалғыз өзі тұңғиық ой құшағында. Әнебір шал бір аяғын бүгіп алып, кітапқа шұқшиған. Өмір. Кері қарай кеткен өмір, арбаның соңғы дөңгелегі. Енді сол алдыңғы дөңгелекке адамша ілбіп ілесу үшін мынау баласы айдаған төрт дөңгелектен тезірек түсіп қалғанша асықты.

	Директор жігіт елгезек екен.

	– Аға, сізге бір бөлме де беруге болады. Халық әртісісіз ғой.

	– Жоқ, сол халықпен бірге болайын. Екі адамдыққа жібере бер.

	– Өз қалауыңыз, аға...

	– Папа, зачем?..

	– Қысқарт! Мен түшкірсем, сен келіп дәрімді ап бересің бе?!

	Баласы түсінгендей жым болды.

	– Бізде көркемөнерпаздар үйірмесі бар, – деді директор.

	– Көрерміз. Мен өмірдің өнерпаздарының біразын көрдім. Әлі де көре түсемін. Қатысамын. Қатыспай қайда барам.

	Шал мұнтаздай таза бөлмеге жайғасты.

	– Серігіңізді өзіңіз таңдайсыз. Кімді сұрасаңыз, соны жатқызамыз, – деді директор жігіт.

	– Оны өзің білесің. Домбырам мен патифонымды бірге тыңдайтын адам болса.

	– Түсіндім, аға, түсіндім, – деп жігіт шапшаң басып шығып кетті.

	Баласы кетер алдында әкесінің кереуетінің аяқ жағына құйрығын басты.

	– Уютно. И кормят нормально, – деді ақ қабырғаға шалқая көз салып.

	– Тамақтан өлген қазақ жоқ. Әкең де өлмейді. Балам, – деді зіңгіттей жігіттің қатпары көп желкесіне қарап отырып. – дәстүр бойынша, оның да озығы бар, тозығы бар ғой, баласы қартайған әкесін көз ұшындағы кең далаға апарып өлтіреді екен. Иен далаға келгесін әкесі өтініш айтыпты.

	– Балам, өлтірмей-ақ қойсаңшы.

	– Салт бұзылмай ма?

	– Онда анау тастың түбіне апарып өлтір.

	– Бәрібір емес пе? – дейді ұлы арқалауды ауырсынып.

	– Сол тастың түбінде мен әкемді өлтіріп ем...

	– Бұл қай елде болған оқиға? – деді баласы жуан желкесі күжірейіп, жақтырмай қарап.

	– Бір елде... – әкесі күбірлеп, үш мүшелден асқан ұлын сақтандыра сөйледі. – Сен енді қайт. Байқап жүр, бір нәрсеге ұрынып қалма...

	– Пока, отец. Келіп тұрамыз. – Жалпақ жауырын жабылған есіктің арғы бетінде қалды.

	Шал директор баланы іздеді.

	Көпшілікті жинап, тезірек жиде домбыраны қолға алып,

	«Шыбынымды» бір шырқап тастағысы кеп отыр.

	Сосын терін басып, жантайып жатып, баяу қойып, көне патифонды тыңдаса...





Өмір




	– Көшетін жеріміздің аты не екен? – дейді атам келініне қарап.

	– Жалаңаш, – дейді үйрек тұмсық шәйнектен сыздықтатып шәй құйған бес биенің сабасындай келіншек.

	– Апырмай, оның киімін кім сыпырып тастады екен?!

	Шәй құйып отырған келіні күн жарықта емес, ымырт жабыла оқып, кешкі мектепті бітірген. Мектеп директоры қоймай кісі жіберіп, кеңес заманында әрбір азамат жалпы орта білім алуы керектігін айтып, сиыр сауып отырған жерінен алып кетіп сынақ тапсыртып, келіні аяқастынан аттестат алған. Жағрафияға келсек, оған Жалағашыңның да, Анталияңның да қайда орналасқаны бәрібір, мәшинеге мініп, төрт дөңгелек ентігіп, жететін жеріне жеткізсе болғаны. Атам болса сауатты, КомВУЗ бітіріп, көп жерлерде басшы болған, сол Қызылдың құмының ортасындағы жалға біткен жалғыз ағаштың атауын алған Жалағашта да талай тірлікті тындырып қайтқан. Келінінің орта білімін сынақтан өткізгісі келді ме екен, көшетін жерінің атауын әдейі сыздықтатып сұрап отыр, сосын бұл кісі өмірді қалжың сөзбен өрнектеудің шебері, қашан көрсең де миығы тартып, көріністен мін іздеп тұрады, балдыздары тұрмақ, келіндерінің арасында да ретті жерінде қитұрқы сөзді өмірмен шендестіріп жібереді. Одан аузының дуасы аспаса, кеміген жері жоқ, қайта «Ережеп солай депті» деп, жұрт жыр ғып айтып жүреді. Сегізінші Наурызда келіндерімен тырна сирақ тікбақай ыдысты соғыстырып аққайнарды тартып та жібереді, «Үбірлішүбірлі болыңдар, етектеріңді құрғатпаңдар», – дейді ағынан жарыла ақтарылып. Келіндері бетін басып сылқылдап күлгенмен «Атамдікі дұрыс қой» дейді бір-біріне көздері жайнап, бойлары жіпсіп қарап.

	Жалпы, біздің атам – бақытты адам. Некелі тоғыз қосағынан артында жалғыз ұл қалған, ол – ағам да, тұңғыш ұлынан қалған тұяқ – менмін. Тоғызыншы қосағы да сексеннің бесеуіне келгенде о дүниелік болды. Жылынан кейін: «Өздеріңе шеше, маған кемпір іздей жүрсеңдерші» деп еді, «Енді қойыңыз» дедік жабылып. Сөйтсек, шалдікі дұрыс екен, суын жылытып, жанын аялап, оңашада атқан оғына нысана болар қасында біреу болу керек екен ғой. Біз болсақ күндіз қасындамыз, шам сөнгесін өз қызығымыз өзімізде.

	Қателік менен және менен үлкен ағамнан. Келіні де қазаношаққа бөгде біреудің киліккенін қаламаса керек. Сонымен, ағам сол Жалаңаш-Жалағашқа көшіп келді. Мен де бүгін қаладан келдім. Атам жатып қалыпты. Көшпей тұрып, таңғы шәйдің үстінде тоқсандағы бір қатерден құтылса, жүз жетіге келетінін айтқан, «түсімде көкем аян берді» деген. Сонда ағам: «Онда біз құримыз ғой» деп шошып кетіп еді, басын бұрмастан көзінің астымен бір қарады. Байқаймын, қатер төніп тұрған сияқты, тек атама емес, жылжыған күндердің жетегінде бір бұлыңғырлық бардай көрінеді.

	Адамға өмір дәрісі қашан да керек. Заман бетін кері бұрғанда, сол заманның қадасын қағып, соқасын өгізше сүйреп, бас-көз болғандардың жанын аялайтын дәрі керек. Жылы сөз жоқ жерде көкнәр запыран шығарады, екеуара әңгіменің ілгегін ағытады. Бірге көңіл көтеретін ауыл шаруашылығы басқармасының бастығы болған Байқожа есімді тамыры бар еді, ол да жұртта қалды. Өткен өмірді саусақ бүгіп санамалап, сынақтан өткізетін. Екеуі де атқамінер, колхоздың уығын шаншып, шаңырағын көтерген.

	«Қожа мен төреге қауіп жоқ, екеумізге шығатын қаулы бірге шығып кеткен, енді оның қащ-а-а-н күші жойылды» деп, өткен-кеткенді айтып көңіл көтеріп, көк шөптің буына масайып, маңдайындағы шыпшып шыққан терді саусағымен сыпырып тастап, айыздары қанатын.

	Кешкі шәйға жиналдық. Атам беліне байлаған қол басындай қалтасын салпылдатып, иіліп-бүгіліп келе жатыр еді, жарты ғасыр ғұмыр кешіп, Жалағашқа қызыл шәпке – милиция бастығы боп келген баласы:

	– Дорбабай келе жатыр, дорбабай, – деді.

	– Әкеңе арнаған арнауың ба?

	– Мен маскүнемдік және нашақорлықпен аяусыз күресуім керек. Маған бюрода аупарткомның бірінші хатшысы осындай талап қойды. Біздің аудан Қызылдың құмының арасында, бір жағы Өзбекстанмен, бір жағы Қарақалпақстанмен шектеседі. Сондықтан аса сақ болуымыз керек.

	– Әкең де осы аймақта тұрады ғой. – Мен атамның сарқытын ішіп жүрем. Ағам болса, сарқытта микроб болады деп жоламайды, сонан ба қитұрқы сөзден құлан-таза.

	– Қызартып құяйын ба? – деп жұбайы шәйнекті еңкейтіп, қосағының сөзіне қосылғанын сездіріп, кіртиген көзімен күлімсірей қарады.

	– Сүтін аз, қызылын көп қыл, – деді ағам. Әкесінің сарқыншағы тілінде болмағанмен, қанында болмай қойсын ба.

	– Баяғы Байқожа да жұртта қалды, жалғыздықты басқа бермесін, – дедім әкемнің серігін іздеп.

	– Қазір қайтақұру. Біз бәрін бақылауға аламыз. Жұмыс тоғызда басталып, алтыда аяқталса, біз соның бәрін қалт жібермей қадағалаймыз. Жұмыс уақтысында моншада жүргендерді де тыржалаңаш тұрғызып қойып «бұл не жүріс?» деп тексереміз. Ал нашақорлар бізден құтыла алмайды. – Майордың өң-жүзі нұрланып, жұлдызы жанып отыр.

	– Осындай өтпелі кезеңде өмір дәрісі қашан да керек. Жер бетінің берекесі қашқанда, өзі жасаған игілік талан-таражға түскенде, адамдар қандай да болсын әрекетке барады. Артық қылықтар көп қазір. Енді қоғамда кәйіп ұстаушылар көбейеді. Бұл – адам санасының арпалысынан туатын әрекет. Өмірдің тәттісін жоғалтсаң, жұрт бәрін тастап, ащысын іздеп кетеді, – деймін мен жазушылығыма салып.

	– Қылмыс құрықталмай, тұрмыс дұрысталмайды, – деп ағам орталық газеттің айдарын бұлтартпай алдыма тартты.

	Үйден атыла шықтым да, таяқ тастам жер – Төретамдағы мәскеулік танысыма тарттым. Ол бір күн Мәскеуде, бір күн Төретамда, ғарыш айлағының шаруасымен жер мен көктің арасында жүреді. «Бәрінің бастауы Мәскеу, біздің жарым нәпақамыз Төретамда ғой» деген сөзін алға ұстап, алыпұшып танысыма келдім.

	– Дос, көңіл көтерілмей тұр...

	– Қазір көкнәрсіз кімде көңіл күй бар дейсің. Қайда?

	– Үйде. Майордың үйіне ешкім де тінту жүргізе алмайды.

	– Жөн.

	Бір дорбасын алып, кері қарай құстай ұштым.

	Атам өз бөлмесінде – қара текемет, құрақ көрпешенің үстінде теріс қарап бүктүсіп жатыр. Колхозды құрды, ол миллионер болды, талайды топтан оздырып, биікке ұшырды, солар қазір бұрылып сәлем бере ме екен? Тоғыз некелі болды, одан қалған жалғыз ұл иықтағы бір жұлдыз үш жұлдыз боп жанса деп әкесімен де аяусыз күресіп жатыр. Үлкен ұлдан қалған жалғыз тұяқ – маған қараса, бір лып-лып еткен шырақтың сәулесі бар, бірақ алаулап жанып, адам бойын жылыта ала ма, жоқ па деген жорғалаған жылан-күдігі де жоқ емес.

	Дереу су қайнаттым да, бір кесе ыстық суға үгітілген мүкті салып, бетін жауып, біраз бөктірдім. Сосын ақ дәкеге орап, сапар кесеге сығып-сығып сөлін толтырып, алдына қойдым.

	– Ата, дайын.

	Иісін сезіп жатса керек, өмір иісі де, өлім иісі де бұл кісілерге алыстан сезіледі ғой.

	– Төретамға барып келдің бе? – деді күбірлеп.

	– Иә, танысыма бардым.

	– Оларға қайта құр жүрмей ме екен?.. – әрең сөйлеп, бір бүйірден түртіп отыр, өліп бара жатса да, өмірге айтар әжуасын бірге алып кетпесі, кейінгілерге талқыға тастап кетері белгілі біздің әкемнің.

	Қолы қалтырап, сапар кесені аузына апарды да, көкшіл суды бір тамшы қалдырмай құныға тартты. Бала кезімде, сапар кесені осылай толғай тартқанда, қасында отырып көрпені тырнағыммен сызып түрткілесем, «Ти-и-і-іш!» деп сұқ саусағын шошайтатын. Сол сәттегі жан дауасы тек тыныштық екен ғой. Мүлт кетсе, кәйіп те көңілден сытылып, көкірек құлазып сала береді екен. Ілкіде тұңғиық көзін бір нүктеден айырып: «Осы сен нешедесің?» дейтін. Қасында жатқан мен түгіл, Ленин, Сталиннен бастап, ауыл-аудандағы атқамінерлердің туғаны мен өлгенін жатқа айтып отыратын атама жыным келетін. «Он үш-те-мін!» деймін аспанға қарап айқайлап. «Сенің жасыңда қызын ұрып тұрып көкпарға барушы едім, жұрттың үйіне салым тастаушы едім». Атам, шынында, көкпаршы болыпты дегенді естимін, бір керсен қымызды түрегеп тұрып тартып кете беретін дегенді шалдар тамсанып отырып айтады. «Ер арыса – әруақ», қарашы, бет сүйегі шодырайып, ақ көйлегінен қабырғасы ыржиып көрініп, бір шөкім боп жатысын.

	– Қызметің қалай? – деді әдеттегідей баяу үнмен. Көк шөптің буы алпыс екі тамырды жайлаған кезде сыздықтатып сауал қою дағды болса керек.

	– Қызмет сол, жақсылы-жаманды жазу ғой.

	– Көргеніңді бұлтартпай таза жаз. Біз «Сталин жолы» мен «Еңбекші қазақтан» бастап оқыдық. КомВУЗ-да оқып жүргенімде «Еңбекші қазақта» тәжірибеден өттім. Бірауыз өтірігі жоқ газет еді. Жазсаң, шындықты жаз, заманың бұра тартса да, сен тура тарт, бір жерден шығасың. Мынау қайтақұру дегенді бастаған кісі Мәскеудегі кәтта жиылыста: «Сөзімізге ісіміз сай болмай тұр» депті. Оның қанша жерге баратынын бір Құдай білсін. Ағаңа қайда барып келгеніңді айтсаң, ұстатып жіберуі мүмкін. Айтасың ба, айтпайсың ба?

	– Айтам. Қылмыс құрықталмай, тұрмыс дұрысталмайды ғой.

	– Тұрмыс... нағыз қылмыскерлер ұсталса, жұрттың айызы қанар еді. Қазір жұрт қылмыс жасайтындарды құрметтейтін болды, жігіттің бесаспабы деп. Ауылдан көшкелі бір жыл болыпты, әлі барғаным жоқ. Қырманды бұзыпты, астық сақтайтын қойманы бұзып, кірпішін бөліп алыпты. Перзентхананы бұзыпты дейді. Сонда келіндер қайда барып босанбақшы?

	– Етектерің құрғамасын деп бата беруші едіңіз, енді құрғап кетеді де. – Мен де шалдың сарқытымын ғой, тілім тиісіп тұрады.

	Атам жас кезінде жаны жаз жігіт болыпты, әзіл айтпай жүре алмайды екен, қайда жүрсе де, өмірдің күретамырын сайқымазақ күлкімен дір-р еткізетінін көзіміз көріп жүр ғой.

	– Жер құрғап жатыр егін екпегендіктен. Баяғы күріштік алқаптарды жиде қаптап кетіпті. Оған жайылатын мал жоқ, мал тастап кеткен тезек жер үшін таптырмайтын тыңайтқыш емес пе. Қаланың құрғақшылығы далаға да келгені ме? Келіндердің етегі құрғаса, жиде тырнағаннан не пайда? Еккен егінін көрсетіп, тоғыз ай, тоғыз күнде перзентханаға барып жатпаса... орақ пен балға қол ұстаспаса, ештеңе де бітпейді.

	Атам балбұл жанып отыр. Сойдиған бет сүйегі бүлк-бүлк етіп, екі ұшы алаулай бастады.

	Бас жағы толы газет, арасында «Время» секілді орысшасы да бар. Алыстан көретін «минус 10» көзілдірігінің бауы салбырап, бәрінің үстінен үлкейтіп қарап тұр.

	– Қара қой отыз төрт миллионға жетіп еді. «Ел тілегі – елу миллион» деген бос сөз емес еді. Қойынан айырылған қазақты көріп отырсың. Қой баққан қазақты маскүнем деп, нашақор деп, енді солармен күресіп жатыр. Құмкөлдегі мұнай деген қара алтынға айырбасталған біздің ауылдың қара қойының даусы құлағыма келеді. Ұйықтатпайды, – деп баяу сөйлеп кесесін ұсынғанда газға қайнатқан жез құманның шүмегінен жіп-жіңішке боп сарқынды су ақты. Жүгіріп барып қайта су қойып келдім. Атам айналасына баяу басын бұрып, шәй іздей бастады. «Тез әкелу керек».

	– Ойсылқара ауылды аралап жүруші еді. Келген уәкілдердің алдына өркеш майын қоюшы едік. Орысы да, қазағы да:

	«Қандай тәтті» деп ауыздарынан маймен қоса су ағатын. Олардың ешқайсысы «малды құртыңдар» демейтін. Біз қой мен бидайдың күшті сортын Канада, Аустралия секілді елдерге сатуымыз керек қой. «Сол елдерден сатып алатын болдық» деп сандалады мына «Время» деген еріккен гәзитің.

	– Бұл – өтпелі кезең. Бұл да өмірдің бір өткелі, – деймін сәл саяси экономия араластыра сөйлеп.

	– Өмірде не болса да бірінші кезекте адам тұруы керек. Жақсы өмір сүру үшін Адамға барлық жағдай жасалу керек. Жез құманның ысқырған жіңішке даусы шықты. Бұрын ескі құмандар сақылдап қайнайтын, қазір ысқырып қайнап,

	ызыңдап тұрып алатын болыпты.

	Шал қайнаған құманнан бетер бұрқылдап отыр. Сөйлеген сайын бүрісіп, шөгіп бара жатыр.

	– Сен қалада тұрасың, ауылдағы бірге оқығандарыңа мал дайындап кет. Баққаны үшін ақысын төле. Малсыз қайда барасың? Мені шығарып салуға соятын да ірі қараларың болуы керек. Соятындарың сиырдан кем болмасын. Жылқы... – деді де, тұтығып тоқтап қалды.

	Атам қызық. Өлмей тұрып өлер күнін ойлап отыр. Екінің бірі бұндай емес, өліп жатып та өз намысын жыртатындар көп емес. Қазір ол жаназада айтылар қазаққа тән жел сөзден қашып отыр, берілген асым атыма сай болса деп алабұртып, бізді елжұрттың алдында езге ұқсап қалмаса екен деп ертеңгі күннің тартар сый-сияпатын саралап, ескертіп отыр. Қып-қызыл беті бір бозарып, бір қызарды. Ыстық шәйдан құйып беріп едім, бір ұрттап тағы нұрланды, бірақ сөзінде күйініш басым.

	– Бір қозыны екеу ғып, емізікпен сүт беруші едік. Қойшы біткен жаңа туған қозыны суыққа ұрынбасын деп, қоржынға салып ап жылы жерге иықтап тасушы еді. Маңыраманы ұлыма жеп жатыр дегенді білуші ме ең. Ұлымаға бір қойды да жегізбей тікұшақпен төбеден аңдушы едік. Даланың ұлымасы жейтін мал қалды ма, жесе, өз ішімізден шыққан ұлымалар жеп жатқан шығар...

	– Ата, мен сізді Алматыға алып кетем. Қолымда боласыз.

	– Алматыңда шал ұстауға бола ма? – тағы да ащы иірімге тартып кетті.

	– Неге болмайды. Орыстар ит те ұстайды.

	– Соны оқып едім бір газиттен, – дегенде, алабажақ «Времяның» үстінде бауы салбырап тұрған «минус 10» көзілдірік орысша газеттің әріптерін одырайтып көрсетті. – Баласының үйіне қыдырып келген шал таң намазына тұрып, азан шақырса, көршісі мілитса шақырыпты, таң атпай біреу үйді басына көтеріп айқайлап жатыр деп. Келген мілитсаға шал:

	«Ит ұстауға болғанда, шал ұстауға болмай ма?» депті. Балам, ниетіңе ырзамын, осы мілитсаның қолында отыра берейін, – деп, сырты гүлмен көмкерілген сапар кесеге көзін сығырайтып шүйіле қарады. Атамның бар гүлді өмірі, мейрамды күндері, тіпті ащы шындықты айтып салар аңырақай сәттері де осы шып-шып толған сапар кесенің ішінде секілді. Осы сапар кесені ерніне тигізіп емірене тартқанда жер бетінің жақсысын асырып, жаманын жасырады... жоқ, біздің атам жоқты бар дей алмайды, жаманды жақсы деп айта алмайды. Өтпелі кезеңдегі өмір суреттерін өкініш аралас үнмен тамағын қайта-қайта кенеп, баяу бастаған кезде құлағыма енесінен қалып қойған қозы-лақтың маңыраған жіңішке даусы естілгендей болды. Ол дауыс бізге етене ғой. Атамның даусы енесі етке сойылған қарамарқаның шыр-шыр еткен үніне де ұқсап барады.

	– Кешке пойызға шығам...

	Көзінен бір тамшы ыршып кетті. Өзі Тәжікстан жақта жолсапарда жүргенде он алтыдағы бойжеткен қызы үш күн ауырып, о дүниелік болғанда, ел-жұрт жолын тосып, аңырап қарсы алғанда көзінен жас шықпағанын ауылдағылар безерлікті бетке басқандай аңыз ғып айтады. Сол қайыңның безіндей қатты адамның көзінен жас ыршып кетті.

	Жақсыдан қалған тұяғы жолға шығарда қолын бермей теріс қарап жатып алды. Әр пенденің әрекеті өзі үшін, бекетте екі минөттен артық аялдамайтын жүрдек пойыздан қалып қоймайын деп дызақтадым.

	Бір жетіден кейін топырақ салуға келдім.

	Атам үйілген топырақ боп томпиып жатыр. «Зиратты қашан соғамыз?» десем, екі жұлдызы жанған ағам: «Тұра тұрайық. Жұрт не дейді. Заманың болса мынау», – деп сақтана сөйледі. Сонда әкемізге белгі қою үшін де біреудің аузына қарап, нұсқауын күтуіміз керек пе?

	Ол үшінші жұлдызын күтіп жүр. Менің өз жұлдызым – өзімде.

	Жыламайтын адамды жылатқан да өмірдің өтпелі кезеңі. Өмір дәрісі табылып тұрғанда өзі айтқандай жүзден асып жығылар ма еді.

	Еске алған сайын аузынан тастамай кеткен қара қойды қайдан болса да тауып ап, алқымына пышақ тигіземін.

	«Сенде жазық жоқ, менде азық жоқ, жаның құдайы, жануар!» деп, бауыздамай тұрып күбір-күбір етемін.





Философия




	Тереңдігі кіндіктен келер топырағы суық траншеяда қанша бұққанмен, аңдыған жауға арқаң көрініп қалады. Бүкеңдеп, бұқпантайлап бара жатқанда құлақшыны ұшып түсіп, шекесі қанға шылқып, жалп ете қалған жауынгердің жазасы мен жаназасын кімнің мойнына жүктерсің. Бұл – соғыс. Бұлардың жаназасын соғыс шығарады. Қарсы жауға кірпік қақпай қақ маңдайын төсеп қойып жатқандарды да мергендер Алланың алаңқайы – маңдайынан дәл тигізіп, жалп еткізеді. Тәшкенбай үш ай әскери ойынды өткізіп, соғысқа кіргеніне бір-ақ күн болғанымен, осының бәрін көзімен көріп, қырғыннан тірі шыққанына шүкіршілік қып отыр. Алғаш осы тарам-тарам траншея мен жарамды әйелдің жамбасы сыймас тар окопқа тығылған күні «Бісміллә!» деп тілін кәлимаға келтірді. Әкесі Құрбан айтта туып, әкесінің атымен Құрбанов, өзі Тәшкенде туып, есімі Тәшкенбай аталғаны бар. Арыстанбаб пен Түркістандағы кесенелерді көргені бар, әйтеуір, дем басқан жерде «Бісмілләсын» аузынан тастамайды. Ал «шабуыл» деп атаған үш ай ойнаған әскери атыс-шабыстың шындыққа айналғанын көзімен көріп, қолына шын оқталған бесатар ұстаған осы күні зәресі ұшты. Айналайын артиллерия деген зұлмат алыстан атқылап, бұларға жол ашып беріп, капитан Балашов «Алға!» дегенде бесатарын кезеніп, қарадан қалмай алға жүгірді. Бұқпантайлап, бірге ұрыс салған дәу орыстың қақпақтай жауырынын қалқалады. Рота командирі Балашов «Алға!», «Алға!» деп жанұшырғанмен, үш ай бірге болған әлгі орыстың жауырынынан сәл ажырап қалса, өзіне-өзі келгесін таныс жауырынның астына қайта тығылды. Оның жүгірежүгіре еті қызды. Ішінде жүз грамы тағы бар. Анасы Аққал жолға шығарда: «Аузыңа бәлекет алма. Сорлы әкең Құдайдың қайнатқан бозасынан да татып алмап еді, сондай бәлекеттен аулақ жүр» деп, жалғыз ұлдың мойнына топырақтан тұмар ілді. Көзінше жыламады, қаншырдай қатып қасқайып тұрып алды. Еркек боп кеткен арбакеш Аққал маңдайынан да сүймеді, бұрылып жүре берді. Жалғызы ұзап кеткесін солқылдап ұзақ егілді. Бірақ көз жасын ешкімге көрсетпеді.

	«Артиллерия – соғыс тәңірісі» десе дегендей-ақ екен. Алыстан атқылағанда жер-дүниені өртеп, топырақты күйдіріп жіберді. Бұлар алға ұмтылды. Көзге көрінген неміс жоқ. Алдында – қазақ жерінен бірге келген орыс Папанов.

	«Осылардың атын алға шығарады, бірақ бізден артық ештеңесі жоқ. Жаумен жалғыз соғысып жүрген де тек осылар секілді. Ал, ендеше, еліңе қорған бол». Тамшыдай ой қиялын бунап, орыстың арқасына тығыла түсті. «Қазақ пен қырғыз бұлардың қасында әшейін сап толтырған саны бар сарбаз. Күні кеше Мәскеудің түбінде жаудың бетін қайтарған біз емес пе едік. Тіл орыстікі, бұйрық солардың тілінде, әкеден батыр боп туатын да солар. Соғыссын солар». Тәшкенбай бесатарды екі-үш рет атты. Кімді көздеп жатқанын білмейді. Бір кезде «Ур-ра!» деген Папановтың жуан даусы шықты. Бір қараса, қазан басы домалап түсіп, көк түтіннің арасында зыр жүгіріп бара жатқан тұла денесін көрді. Қан аққан бұқа мойын беталды бір айналып кеп етбетінен түсті. Тәшкенбай бетін басса да, арбиған саусақ арасынан етегі делеңдеп қашып бара жатқандарды көрді. «Неміс дегенің осы болар». Бесатардың соңғы оғын атып-атып жіберді. «Обал болды ма? Кімге тисе де бала-шағасы бар шығар. Бірақ бастаған өздері ғой. «Жауды аяған жаралы». Бесатарды қайта оқтап, қайта кезенді. Олардың атқан оғы қасынан зуылдап өтті, бір-екі адам құлады, анау қырғыз да етбетінен түсті. Артына қараса, қарауытып ештеңе көрінбеді. Өзімен үш ай бірге болған екі өзбекті ойлады. Олар аспазшы. «Олар ең артта, оқ жетпейтін жерде. Солардікі дұрыс. Өздерінің ұлттық кәсібін соғыста да іске асырып жүр. Келген күні-ақ кәмәндір:

	«Өзбек ұлтынан кім бар?» дегенде, екеуі жұлқынып алға шықты. От пен оқтан ада жерде жүр. Құдай тағала адам ғып жаратқанда бұларға болысқан да. Ана қырғыз Жарғақ тірі ме, жаралы ма? Жан дүниесі кең екен сорлының. Шейіт болғандар мен жаралыларды соңынан іздейді дейді. Аман болсын. Қатыным, екі балам бар деп еді. Мен ше? Атадан әкем жалғыз, әкеден өзім жалғыз... Мұсылман баласынан ротада төртеу едік, не болды екен, сорлы қырғыз?!»

	– Алға! Алға! Станицаға жетіп қалдық. Алға! – командир Балашовтың даусы қарлығыңқы шықты. «Кәмәндірге оқ дарымайтын заң бар ма, немене өзі, енеңнің...»

	Станицаның күл-талқаны шығып жанып жатыр. Артиллерияның атқан оғының бәрі осы жерге кеп түскендей қызыл жалын. Бұл – немістер бекінген мекен. Қазір олардың тамтығы да жоқ. Станицаға еркін кіргенмен, жауынгерлер тоқтап қалмады. Дөңгелек каскалы, ұзын шинельді серейіп-серейіп жатқан өліктерді көрді. Біздің шығын да аз емес. Олар автоматпен ғана қаруланып қапы қалғандай. Тағы үш шақырымға дейін түре қуып, олардың қарасы көрінбей кеткенде Балашов тапаншасын аспанға атып, «Тоқтаңдар!» деді.

	– Жауды станицадан үш шақырымға жеткізе қудық. – Бұл – командирдің жоғарыға рациямен беріп жатқан есебі әрі ессіз қуанышы.

	– Өліктер мен жаралыларды жинаңдар!

	Тәшкенбайдың жүрегі дауаламады. Әлгі өзіне қорған болған Папановтың басы жоқ құр кеудесін көргісі келмеді. Взвод командирі қарына қызыл крест байлағандарға бұлардан төрт-бес жауынгерді қосып берді. «Сен!», «Сен!» деп саусағын шошайтқанда өзінен аттап кетті. «Алланың құтқарғаны да» деп, сайда ошарылып отырған бір топ жауынгердің ортасында мойнын ішіне тығып, бұға түсті.

	«Енді асхана кеп, терлеп ішер шәй болса, екі өзбектің палауын жесек» деп асқазаны шұрылдап, ішіндегісін айта алмай тамсанды. Жұрт қара жерге шалқасынан түсіп жата қап, көк аспанға қарап темекі шегуге кірісті. Алыстан ат арба дөңгелегінің шиқылы естілді. «Яхио-ака келеді. Шәй келеді». Тәшкенбай: «Иа, Алла, көрсеткеніңе мың да бір шүкір», – деп тілін кәлимаға келтірді.

	***

	Жұрт темекі шегіп, жандары жайланып жатқанда, бұл төсек қызығы қанбай қалған жан жары Жанатты ойлап отырды. «Үш-ақ күн бірге жаттым. Мені әкете қояды деп ойламап ек. «Колхозға да жер жыртып, күріш егетін адам керек, сендер бронмен қаласыңдар, енді өгіздің орнына өздерің жегілесіңдер» дегесін шешесі Аққал дереу тоқтысын сойып, некелерін қиып жіберген. Жанат та ауылдың өзі қатарлас қызы. Сушы Бекмұраттың баласының қызы. Оқымаған. «Маған тимегенде кімге тиеді. Өзі де пісіп тұр. Сол піскен жемістің дәмін де дұрыстап тата алмай кеттік» деп, қалыңдығымен болған аз күн қызыққа тояттана алмай соғыс бір сәтке тыным тапқанда оқпанда отырып ойға шомды. «Сол қызықты қайта көруім керек. Өзіме бұйыртқан қызығымды қайтсем де өзім көруім керек. Жауды мен өлтіргенмен, Балашовтың баласының атына жазылады. Мейлі, Отан үшін-ақ, Стәлін үшін-ақ болсын дейік. Отаным – сол қазаны қайнаған отбасым ғой. Сол отанға да мен сияқты еркек керек шығар. Осылар жауды жеңгенде маған қызығын бөліп береді дейсің бе...»

	Шәйға қанып, қалбырдағы етке тойды. «Үш ай қалбырдың етін жедім, ненікі болса да бір Алла кешіре жатар, жол үсті ғой» деп өзін-өзі жұбатты. Анау Наманганның өзбегі Яхиодан: «Оштың қырғызы Бейшенқұловтан не хабар білесің?» деп сұрап еді, «Өлгендерді ертең айтады ғой» дей салды, найсап. Ол қазанға май шыжғырып, титанға шәй қайнатқаннан басқа не көрді дейсің. Бейшенқұловтың қалай ұшып түскенін, Папанов баласының бассыз құр мойынмен қалай зыр қаққанын көрсе ғой» деп тісін қайрады. Бір күндік соғыстың дәмін татқан Тәшкенбай жүз жылдық қырғыннан аман шыққандай алабұртып, енді жан жары Жанатты ойлап, салы суға кетті. Оның жәудіреген көкшілдеу көзі, жіп-жіңішке денесі, арық денесіне үпүшкір боп біткен анарының қап-қара ұшы тұла бойын босатып, мынау қан сасыған далада бір алдамшы сезімге бөледі. «Жанат үшін-ақ аман баруым керек» деп, алпыс екі тамырын босатқан шымылдық ішінің шыжығына шым бата бергенде Балашов кеп қалды. Орыстар атып-атып тұрды. Бұл да ауыр қимылдап, бесатарын қолға ұстап көтеріле бергенде капитан ала көзімен атып:

	– Сенің аяғың ауыр емес қой, неге басқалар сияқты тез тұрмайсың?! – деді. Дәл ұқпаса да сөзінің сыңайы осыған келетін сияқты.

	– «Айыптымын, жолдас капитан» деп айт, – деді бөлімше командирі сержант.

	«Не үшін айыптымын?». Түксиген күйі тісінен сөз шығармады. Ұнжырғасы түсіп тұрса да, Бейшенқұловты сұрағысы кеп еді, мына түрімен жауап ала алмасын біліп, үнсіз қалды.

	– Өлгендер жетеу, – деді капитан темекісін құшырлана сора түсіп. – Жаралылар үшеу.

	Тәшкенбайдың іші қылп ете қалды. «Құданың құдіреті, өлгендердің жетіден аспай қалғанын қарашы. Жетіден асса, оққа кім ілігер еді? О, жасаған, құдіретіңе құлшылық».

	– Бүгін станцианы алдық, тіпті үш шақырым ілгері кеттік. Бұл – біздің полктің алғашқы жеңісі. Біздің рота да ерледі. Берлинге дейін осылай барамыз.

	Тәшкенбайселт тұр. «Отыр!» депайтқанжоқ. Жауынгерлер капитанның жылы жүзі мен жеңістің буына мас болып, бірі қара жерде жамбастап жатса, бірі дөп-дөңес қырқаға арқасын сүйеп, өмір мен өлім арасында арбалып отыр. Бірі етігін шешіп тастап, қонышына желпіп-желпіп шұлғауын жайса, бірі керзі етікті жастық қып жастанып, жамбастап жатып ап қиялға шомған. Бәрінің бойында алғашқы ұрыстан кейінгі бейдауа үрей бар. Жеті өліктің кімдер екенін де іштері сезіп отыр, ортада жоқ майдандастары өлді ме, жаралы ма, олар үшін осы – жұмбақ.

	Капитанның «арпа ішінде бір бидай» жалғыз мұсылманға жүзі жыли қоймады. Бұл үшін басқалардың қылы қисаймайды, ең болмаса жауынгер қазақтың көңілін жебейік деген ой кең-байтақ Ресейден жиналғандардың қаперіне кірмейді.

	– Бүгін таң атқанша демалыңдар. Ертең осы жерден траншея қазамыз. Шабуыл да осы жерден басталады. Естеріңде болсын, біз шабуылдаушы әскерміз. Екі сағат сайын түнгі күзетке тұрасыңдар. Құрбанов, күзетті сен баста! Қыбыр еткен дыбыс болса, аспанға оқ ат! Бейшенқұлов! – Капитан құрым планшетін ашып, кітапшаға қарады. – Ол қаза тапты. Погрелов! Тұп-тура екі сағаттан кейін маған келіп баяндайсыңдар!

	Тәшкенбай бір туған қырғыздың өлімін естіп жүнжіп кетті. «Жайбарақат айтады, тіпті өлі-тірісін білмейді, тірі болса, қарауылға жібермекші. Иманың жолдас болсын, бауырым! Қайда жерлер екен? Көрінген жерге көмеді де тастайды ғой. Жуып, жаназасын шығарады дейсің бе?!». Тәшкенбай қою түннің құшағында жауынгерлерді айналып әрлі-берлі жүрді де қойды. Жігіттер сұп-суық жерге жамбастарын төсеп, қорылға басты. Қара жер көрпешедей көрініп, тәтті ұйқы құшағына алды. «Қайтеді, тірілер тірлігін істейді де. Бейшенқұловтың екі перзенті қалды артында. Бір жағынан арманы жоқ, көзі көріп кеткен тұқымы бар артында». Күзетші дөңесті айналып жүр. Сайдағылар ештеңеден хабарсыз, ешқашан өлмейтіндей ауыр қорылмен өмір жырын шертіп жатыр. «Осылардың қаншасы тірі қалар екен?.. Асылық ойлама, ол – Алланың ісі...». Ол шалт бұрылды. Күзетті тексеруге келе жатқан капитан екен. Сымдай тартылмаса да, оң қолын шекесіне апарды. Қараңғыда бір-бірінің өң-жүзінен ештеңе оқи алмады.

	***

	Тәшкенбайлардың қара жерді шұқылағанына бір жеті болды, тоң жерге күрек батар емес, тек бүдірлі табанның басуымен ғана тұтасып жатқан топырақтың әрең-әрең көбесі сөгіліп, жауынгерлерді әлекке салды. «Осындайда кетпен болса ғой, – деп армандады күз күнінде бой-бой боп терлеген кілең ақшыл өңдінің арасындағы жалғыз қара Тәшкенбай. – Сермей сілтеп, опырып-опырып тастар едім, – деп, өзінің атыз шапқан кездерін аңсады. – Енді атызды кім шабар екен? Қатын-қалаштан басқа кім шабады дейсің?» Ол өз көрін өзі қазып жатқандай көрінді. Үшкір күректі қырық екінші өлшемдегі етіктің табанымен нығыз итеріп, бір күрек топырақты жоғары сермеп тастаған сайын траншея емес, көр қазып жатқандай көрінді. «Ертең осы тарам-тарам жер асты жолдарында қылқиған жұмыр бас маңдайдан оқ тиіп, қанға бөгіп жатады. Мынау ордан асып түсіп шабуылға шығу да оңай емес. Оны ойластыратын ақылды бастар әуелі шәңгекке қара шаштыларды іледі» деп, өз ойынан өзі дір ете қалғанда күрегі қолынан түсіп кетіп, суық жармаға арқасын сүйеп отыра кетті.

	– Курбанов! – деді капитан айқайлап.

	Оның ойы өзінің оққағары секілді Папанов мерт болды, енді шабуылда алдымда жүресің дегенді айту еді. «Ура!» деп айқайлап жүгіргенде сен менің алдымдағы оққағарым боласың, алдымда аттай желіп отырасың» дегенді құлағына құймақшы еді. «Батырға да жан керек». Алдына қазақты сап қалқан қылуды бір ұртына түйіп қойған рота командирінің ниетін сезгендей Тәшкенбай күректі тастай салғанда жүрек тұсы дір ете қап, сол күйі орнынан тұрмай, үңірейген ордың ішінде омалып отырып қалды.

	– Курбанов!

	Жауап жоқ. Ол бір рет естімедім, тағы да естімей-ақ қояйын деп өзін-өзі қайрады. Сосын аяқастынан капитанға деген ыза тұла бойын бунап алды. Шенді кісі шақырғанда кім болса да алдына жүгіріп кеп, сымдай тартылып, «Сіздің шақыруыңызбен келіп тұрған пәленше» деуші еді. «Мына қазақты жын ұрған ба?!».

	– Курбанов!

	Құрбан айтта туған Құрбанның Тәшкенбайынан дыбыс шықпады.

	Капитан алабұртып жүгіріп кеп, «Курбанов, неге үндемейсің?!» – деп ақырып еді, ол түк болмағандай арқасын жарға сүйеп жайбарақат отыра берді. «Екі рет естімедім, үшінші рет естудің жөні жоқ, осы керең күйімде қалайын» деп мізбақпады.

	– Шешеңнің!.. – орысша боқтап, басына тапаншаның дүмімен дүңк еткізгенде көзін алартып бір қарады да, отыра берді. Капитан алқымнан алып тұрғызып ап, омырауы алқамсалқам, тер шыланған арқасы құрғай бастаған жауынгердің дәл құлақ түбінен тапаншаны аспанға тарс еткізгенде оқ атылды-ау деп селт етпеді.

	– Бұл шабуылдан дін аман шығып еді ғой... – Біреудің атын атап айқайлады да, «Шұғыл госпитальға жеткізіңдер!» – деп бұйырды.

	Бір жауынгер биіктен төмен қарай күнге күйген қап-қара қазақты айдап бара жатқанда артынан қараған капитан: «Дәл алдымда оққа ұшып, омақаса құлағаныңды көре алмадым», – деп тістеніп тұрды.

	Алқымы алқам-салқам боп, шинелін жамылып, сырт келбетін сақтамаған жауынгерді екі шақырым жердегі госпитальға жаяу айдап келді. «Қанды қасаптан бір табан болса да алыстадым. Енді бұл жердің азабына шыдап бақсам, ер болғаным. Шыдамасам, өздері-ақ жер жастандырады. Шыдағаным, осылардың жеңісіне қосқан үлесім болар еді. Инесіне де, қитұрқылығына да қайтсем де шыдауым керек. Бұлар мені аямайды. Соғыстан ешкім де оңай құтылмайды. Соғыста азды теңгеру жоқ. Екінші сорт боп соғысқанша, еліме қайтайын. Ауылда да майдан бар ғой. Бұл жерде мені алға салғанмен, арттағылар батыр боп шығады. Ниеттері жаман екен. Бір күн соғыста мен осыны байқадым. Енді мына жердің азабына да, мазағына да төзуім керек». Ол тұла бойы дел-сал боп болдыртып тұрса да, құлағы сәл ауырлау жан жары Жанатты ойлады. «Қатты айтпасаң, естімейді. Үш күнде тамағым қарлыға бастап еді. Сен ауылдың, мен соғыстың кереңімін. Айқайлағанның көкесін енді көрермін.

	«Күлме досқа...» деген. Екі керең қосылып ән шырқар күн туса ғой, шіркін! Тас керең болсаң да, ыммен-ақ түсіндірер едім. Тек соған жеткізсе...». Ол салы суға кетіп отырғанда ақ желеңді қыз «Жеңіз» деп қалайы тостағанмен алдына тамақ әкеп қойды. Естімеген адамдай бас бұрмады. Бірақ, қалайы тостағандағы ботқаға қарап сілекейі шұбырды. Ақ желеңді медбике есікті тарс жапқанда жалғыз қалған бұл ботқаға бас салды. «Көремін, бірақ естімеймін. Мен тас кереңмін». Қалайы тостақты тақырлап, қырлы стакандағы қою шәйді сіміріп сап, «Мен кереңмін» деп өз-өзіне серт берген ол жанжағына қарамастан, отырған орнынан селт етіп қозғалмастан тас мүсіндей сілейіп қалды.

	***

	– Қайырлы таң! – деп ақ желеңді дәрігер әйел жылы жүзбен кіріп келді. Сәлемін алмады, естісе де, естімеген болды. Жүрек соғысын тыңдап, құлағын шұқылап, қолтығына қол жүгіртіп қытығын келтіріп кетіп қалды. Түске таман үріп ауызға салғандай қыз қасына кеп: «Қазір тамақ әкелемін», – деді жәймен езу тартып. Қарны шұрылдап тұрса да, селт етпеді. «Ұйқы арсыз, күлкі арсыз, тамақ арсыз» деген, тамақ та нәпсі, тамақпен алғысы келеді бұлар. Отыз күн оразада да шыдағанмын, мұсылманды аштықпен ала алмайсың, ашаршылықта да бір күнде бір уыс бидайды талғажау еткен менің шешем» деп, қырсыға түсті. Асылы, қырсықтық қанында бар. Шешесі: «Теріс қарап сиесің, адамға оң қарап сөйлеуді үйрен, қырсығатындай арқа сүйейтін кімің бар?» – деп, әйел болса да әкенің сөзін айтатын. Сол қырсық көңілдің жылт-жылт еткен желкенін қайтсем де елде қалғандармен есен-аман қауышсам деп бұрған жайы бар. «Сендермен қауышсам, еркек керек шығар ертеңге» деген ойдың соңы түк естімес саңырау ғып қойған. Бәрі сол капитан Балашов баласының «Бейшенқұлов өлді» деп, тізімге салғырт көз салған сөзінен басталды. «Қырғыздың өліміне айтып тұрғаны мынау, қазақ неменеге керек бұларға. Аузын ұрдым, Балашов баласының. Енді емендей қатты еркектігіңді көрсет» деп өзін-өзі қайрады. Тістей-тістей астыңғы ерні қанталап кетті.

	***

	Есік сықсиып ашылып, қаз-қатар тізілген ақ желеңділердің алдына келгенде көзіне таныс көрінген баяғы капитан Балашов баласы болды. Ол не болғанын, тіпті құлағының түбінен тапанша атса да, селт етпегеін шамырқана баяндап, шығып кетті. Сөйлеп тұрғанда тапаншасының қабын қайтақайта сипап қойды. Егер шайқас даласы болса атып тастаудан да тайынбас еді. «Мен не, әшейін бір қауынбас қазақпын, пәлегінен ерте үзілген әңгелекпін. Бұйрықты орындамады, түсінсе де, түсінгісі келмеді деп тарс еткізсе болды, тілім салақтап, көзім ақиып жатамын. Сосын мәнерлеп қағаз толтырып, «ерлерше өлді» деген қайғырған қара қағаз жіберілмей қалады дейсің бе?» Қайыс белбеумен ішін қабыстыра тартып алған төрдегі сұсты орыс: «Курбанов!» – деді. Естіп тұрып селт етпеді. Құрбан айтта туып, өзін өмірге әкеп, түк көрмей жиырма бесінде көкпардан мойны үзілген әкесінің ныспысы айдалада аталғанына іштей мәз болды, осыларды әупірімдеп, әбігерге салғанына да өзіне-өзі риза. «Мен еліме жау емеспін, бұлардың ниетіне қарсымын, адамзатты алалауға болмайды, екі аяқтыны тең көру – Алланың аманаты» деп қиялы жүйтки бергенде тағы да «Курбанов!» деген дауыс шықты. Бұл бір нүктеге тесіліп қарай-қарай бір көзі шапыраштанып шығып кеткен, сол ақиған көз комиссия төрағасының өңменінен өтіп кетті. Аузына толған су езуді қуалап, жерге тамшылады. Төраға жиіркеніп, тыжырына қарады. Соғысқа киген гимнастеркасы мен шалбарының сау жері жоқ, шаң-топырақтан көрінбей қалған. Үзілген түйменің орны үңірейіп бос тұр. Төраға қасындағы бес биенің сабасындай әйелге қарады. Ол дауысын көтеріп:

	– Мына сорлы шалбарының түймесін де салмапты.

	Қайтсін! – деді ауына тесіле қарап.

	Тәшкенбай естіді, бірақ селт етпеді. «Құдай біледі, осы сөзді әдейі айтып отыр. Әйел болғасын мені мұқатып, сынау үшінайтыпотыр. Түймеқадауменің не теңім, басымменқайғы боп жүргенде. Сол әйелден ұялып, қолымды жылжытып, ауымның түймесін сала қоярмын. Зікір қожа жеті жасымда шүленімді шорт еткізгенде де аспай-саспай жатқанмын. Қарақотырлана бастағанда қыздарға көрсеттім. Жан жарым Жанатқа да үш түн аяусыз көрсеттім. Қалғанын сен көр!..» Жиырмадағы жігіт іштей қатты шамырқанды. «Мыналардың мені қор қылуы-ай, ә!» деп тік тұрған күйі тұла бойы от боп жанып қатты ызаланды. «Осыдан осы жерден аман шықсам, бәріңнен ақымды алармын. Бейшенқұловтың отбасына барып Құран оқимын. Үш ай бірге су ішіп, маңдайын оққа бірге тосқан қоңыр қозым-ай!». Одан әрі көп ұстаған жоқ. Көлеңкелеу бөлмеге кіргізді де, ұшы аспанға қарап, үрейіңді ұшырардай сұстиған, жыпырлаған жүздік шеге қағулы бір адамдық аяқ жолдың басына әкеп тұрғызды. Шегенің ұшына қарап тұрып тітіркенудің орнына жаны рахаттанды. Жетісіне бір рет ұстарамен сақалын қырғанда, әр кез мұрны мен құлағының жүнін бір талдап жұлып, әредік күн тимес жерге өткірдің жүзін тигізгенде жаны жай тауып, рахаттанатын кезі бар. Қазір де тік шаншылған найзадай ұшы көкке қараған қара шегелер бұның көкірегінде шемен боп қалған ызаға қосылып, жанына серік боп, өз-өзінен ұшы майысып, жерге қарай жапырылып бара жатты. Қараған сайын көзі тоймай қарай берді, тіпті тезірек басып өтіп, көрген қорлығы мен мазағы сәл де болса табанымда тапталып, құрышымды қандырсам, сыртымнан сығалағандардың сағын сындырсам деп асықты. Шегеге қарап тас мүсіндей тапжылмай жарты сағат тұрды. Тұла бойындағы тітіркену сезімін тексермек болған комиссия мүшелері таңғалды. Әдетте көз жанары жалт еткенде жүйкеге әсер етіп, есту мүшесіне де септігі тиіп, селк ете түсер еді, ал мынау тас мүсін секілді былқ етпейді. Жүйкенің күре тамырына зақым түсті ме дейін десе, көз қарашығында ақау жоқ. «Сәбеттің заңы адамзатты қанша қорлағанмен, шегемен жүргізбейді, Құдай біледі, осы шеге емес». Тәшкенбай ойын сабақтай бергенде «Алға!» – деп, манағы белін қайыс белбеумен қымтай буынған қасқа бас дәл желкесінен бұйырып, жаурынынан итеріп жіберді. Кірпік қақпай жүріп өтті. Ұшы аспанға атырылған резеңке шегелер майысып, табанын жалады. Көптен су көрмеген күсті табан резеңке шегеңді мәнзүр қылған жоқ. Аяқ жолдағы алдамшы белгілерді басып, жаншып бара жатқанда ол соғыс атаулыны, сол соғысты бастаған Гитлер деген жауызды, өзін тапаншамен басқа ұрып, құлағының түбінен оқ атқан Балашов баласын, орысшаға түсінбеген Бейшенқұлов екеуін мазақтап күлкі қылған сары шаштыларды мыжып, жаншып бара жатқандай жаны рахаттанды. Ең шетіне шығып, шалт бұрылып, өтірігі мен аярлығы қатар түзілген шегелі сүрлеуге қайта аяқ сала бергенде бес биенің сабасындай дәрігер әйел қолынан жетелеп алып кетті. Үш айдан бері ұрғашының тәніне қол тигізгенде, «Алақаны қандай ыстық еді, Жанаттың алақанынан да ыстық қой мынау» деп, өз-өзімен тілдесіп, жұмсақ дене жанына майдай жағып, мәз болды. Жуындырып, жаңа киім кигізді. Ертеңіне Волоколамск темір жол стансысына дейін машинамен шығарып сап, пойызға мінгізіп жіберді. Қолындағы тілдей қағазда «Жүйкесі зақымдану себепті тілден және есту қабілетінен айырылған екінші топтағы соғыс мүгедегі» деп жазылған. Осы қағазды стансыда қарына қызыл байлаған тексерушіге көрсетті. Сауалына тіл қатпады, саусақ шошайтып ербеңдеп, ыммен жауап беріп, қызыл вагонға отырып, Мәскеу түбінен Шерліге жеткенше ешкіммен етене болмай өзімен-өзі күй кешті. Бұл күйдің ұзаққа созыларын білсе де, өзінің бір құпия майданға кіріп кеткеніне жаны масайрады. «Мендейлер де болу керек шығар. Қашанғы бұйрықтың құлы боп, жапырақ жаймай жатып кеспелтектей боп кесіліп түсеміз. Шыбын жан әркімнің өзіне керек. Қара да тұр, ертең соғыс көргендердің біразының бетіне қара күйе жағылып, менің кебімді киеді. Мен жанымды қорғаған жалғызбын, жатырға тұқым тастап, көбейгім келеді...»

	Сөйлеп кеткен Тәшкенбай мылқау боп оралғанда анасы Аққал да, жұбайы Жанат та қуанғандарын жасыра алмады. Тас кереңнің қылығына әйелі езу тартты. Келін боп түскенде құлағының сәл ауырлығын мін көрген қосағына бір күн өткеннен кейін: «Күлме досқа...» деп қағазға жазып берді.

	«Келер басқа» деп бұл да жауап жазды.

	***

	Әулеттің үлкені, ұжымның төрағасы көккөз Сыздыққа бар шынын айтты. Басына тапаншаның дүмімен ұрғанын, оның біраз күн дүңкиіп ісіп жүргенін, құлағының түбінен оқ атқанын айтқанда жер қозғалса қозғалмайтын Сыздық «Соғыс заңы ғой» деп, інісін құптап, жаны егіле қоймады. Үш ай әскери ойында орысша түсінбей опық жегенін, Бейшенқұлов деген қырғыз екеуін «баран» деп кемсіткенін айтқанда ғана қандасының шымбайына бір нәрсе батқандай шылым тұтатты.

	– Бараның қой емес пе? Біз ай сайын құшқанаға соғыстағылар үшін деп отыз бас қой өткізіп тұрамыз. Не ішіп, не тышып отырғанын білмейтін, нәлеттер, – деп шылымын құшырлана сорды. – Басыңа түскен іс екен, енді берік бол. Аузыңа абай бол! Керең құлақтар мұнда да жоқ емес. Өгіз арба беремін, күшіңді арбадан аяма. Өгіз тарта алмай жатса, өзің жегіл қосаққа. Жалғыз еркексің, қазірден бастап іске кіріс.

	Ауылдағы жалғыз еркекке жұмыс көп. Екі өгіз жеккен ырдуан арбаның үстінде ырғала басқан жануардың жамбасына қызыл шыбықпен тартып жібергенде, Тәшкенбайдың іші шым ете қалады. Қара қағаз дегенің күн құрғатпай келіп жатыр. Құрдастары, ағайындары, дос-жарандары, қара қағаздың айтуынша, «майдан даласында ерлерше мерт болып» жатыр. «Білеміз ғой, олардың қалай жан тапсырып жатқанын, алдында аждаһа танк, артында Балашов баласы тапанша кезеніп, көтке теуіп тұрса... мерт болмағанда...». Ол далада жүріп осылай шамырқанды, үй бетін көрмеді. Қолғанаты жоқ үйлерге сексеуіл болмаса да шырпы мен жыңғыл түсіріп берді. Отын мен шөпті күндіз де, түнде де тасыды. Бригадқа да ыңғайлы жерде ымдап сөйлеуді үйретті. Бірақ оның танауынан маңқа ағып, езуінен сілекей шұбырған Тәшкенбайдың қасында көп тұруға жүрегі дауаламайды. Айтарын шала-пұла айта сап, атын тебінеді. Көзқорқыныш болсын деп екі өгіздің мүйізіне екі қауынды іліп қойды. Бұл да төмен етектілердің тіліне тыйым болсыннан туған әрекет еді. Олар егіс басында жалғыз еркекке көз қиығын бір тастап, тұла бойлары дір етіп аулақ кетеді. Қасына жақын келетін Жанаты бүгін он екі мүшесін түгел тазартып, жуынып-шәйініп, төсекке кеш кеп қисайған қосағына:

	– Осы, сен, шынымен мылқаусың ба? – деді қою түнде еркін сөйлеп.

	Кеудесіне қолын апара бергенде: «Шынымен кереңсің бе?» – деп тағы сұрады.

	Тәшкенбай қою түнге мың мәрте алғыс айтты. «Тәубе!» деді. Егер өң-жүзің түгел куәға тартылып көрініп тұрған шақырайған жарықта сұраса, әйел-шайтанның сиқырына шырмалып сөйлеп қоя берер ме еді. Қою түнде денесінің дір еткенін сездірместен түк естімегендей өзінің еркек аңсарын іске асыра берді.

	– Мылқау болсаң да, саған жан жете ме!.. – деді Жанат ыңырсып. Жан жарының бұл сөзі жанына жағып, алпыс екі тамырға дәрі шөптей қуат берді. Сөз дегенің неткен дос, неткен жау еді.

	– Күні-май мен Қати-па сен-дей мыл-қауға зар... – даусы үзіліп-үзіліп шықты. Қараңғыда ымдап қарбаңдағанмен, Жанаттың көрерге көзі жоқ еді. Оның әр сөзі еркекке тамыр дәрідей қуат беріп жатыр.

	– Жанат! А, Жанат! – деген енесінің жан даусы шықты.

	Бір түнді ертелеу келген еркегімен өткізіп болып, жаны жай тауып жеңілдеп жатқан келіншек «Түу, апам да осы» деп еріне қимылдап, киіне бастады.

	– Тәшкен де шықсын...

	Анасының даусын естіген ол да «Бәле-жалаңнан сақта!» деп киіне бастады. Іле қоңсы үйден шыққан ойбай қою түнді қақ жарып кеп Тәшкенбайдың жүрегіне қадалды. «Қара қағазды таң атқасын естіртсе қайтеді? Сірә, Сыздекең бір жаққа жүретін болған шығар» деп себеп іздеді.

	Әкесінің ағасының баласы Елгезектен қара қағаз келіпті.

	«Екеу еді, екеуі де алғашқы күннен-ақ соғысқа кетті. Біреуі жараланып келді, Елгезектің сүйегі қайда қалды екен?» Тәшкенбай да көрісу үшін қатарға тұрды. Көзінен жас шықпады. Көріскендер бұнымен иық түйістіргенде дір етіп, тезірек қасынан өтіп кеткісі келді. Соғыстан делқұлы боп келген жігіттің бетіне ешкім де тік қарай алмады.

	Қазір бригад боп ат үстінде жүрген шешесі Аққал ет жақынының өліміне қабырғасы қайысып: «Әкеңнің ағасынан тұқым қалмайтын болды-ау. Енді мынаусы аман болса екен», – деп аңырады. Тәшкенбай ымдап көріп еді, баласының саусақ ұшындағы сөзіне түсіне қоймады. Сосын Жанатқа қалам-қағаз алдыртып: «Өзі соғыс болады, оған кеткен екеудің біреуі өлмесе, несі соғыс?» деп жазып берді.

	Анасы сап тыйылды.

	Аңырағанын қойып, «Егіс басына жиналыңдар!» деп еркектігіне сала бастады.

	***

	Жанаттың іші томпайғанда Тәшкенбайдың қуанғаннан езуі ыржия берді. Қуанғанын жан жарына білдірсем деп арагідік көріп қалғанда, сұқ саусағымен ішін көрсетіп ымдады, асып-тасқан көңілмен азаннан түннің бір уағына дейін қызыл өгіздің жамбасын жыңғылмен жалата ұрып, тірліктен бас бұрмады. Колхоздың шөбі мен астығын тасудан кеш шықса да, азаматы жоқ үйдің отын-суынан өгіз арбаның төрт дөңгелегін аямады. Қызыл өгіз бен арбаның арасын қосқан тік тартылған тертеге қызыққандардың да жанар сұғын қалт жібермеді. Күндіз көзін сүзген жесірдің есігін түн жамылып тықылдатып, шәриатты алға сап сауабын алып, таң ағараңдағанда тамсанып кетіп бара жатқан кездері де болды.

	Тәшкенбай ұрпақсыз қалам ба деп қорқатын. Немере інісі соғыста өлді, біреуі мүгедек боп келді, Алланың алдында осы істегенім өзіме жала боп жабылып, тұқымсыз өтем бе деп торығатын да сәттерді бастан өткерді. Қосағы айы-күніне жеткенде шын абдырап, Жанаттың жанын үнсіз аялап, алып-ұшты. Ең қиыны, осыны ауызбен айта алмау екен. Шешесі өзінен көзін алмай үнсіз шұқшиғанда, бұл бәрін де кейінге қалдырып, артын күтетін.

	Дәл соғыс біткен күні Жанат босанды. Дүниеге торсықшеке ұл келді. Атын ырымдап Жеңісбек қоямын деген Аққалдың өрекпіген көңілін баласы басын шайқап отырып су сепкендей басып тастап, орнынан тұрып кетті. Салып ұрып Сыздыққа келіп, ағасына көңілін ақтарды.

	– Шешем Жеңісбек қоям дейді. Менің сол жеңісіңізге қосқан не үлесім бар? Осыны айтайын деп келіп едім, Сыздеке.

	– Өзіңді-өзің соттаған екенсің де. Оның аты Оралбек болсын. Оралмағандар оралсын, орала алмағандардың әруағы осы періштемен бірге жүрсін, – деп көккөз төраға кесіп айтты.

	Қарадомалақ езу тарта бастағанда Тәшкенбайдан маза кетті. «Перзентім де бетіме күліп қарайтын болды. Оның уіліне сөзбен жауап бере алмасам, құлағына атам қазақтың қара сөзін құя алмасам... Он екі ай мылқаудың ымдасуын көрген сәби он үшінші айда не қимыл көрсетеді?!» деп жаны дызақтады.

	Күн бата Сыздыққа келді. Әй-шәй жоқ бірден бастайтын әдетіне сап:

	– Көке, жеңетін жауды жеңдік қой. Мен қашанғы мылқау боп жүремін, – деп қаракөлеңкеде жүзін төмен салды.

	– Найсап, анау ағаңның баласы Елгезектен жаның артық па еді? Қызылтаңның қайтпаған он төрт қыршынынан қай жерің артық еді?!

	– Баламмен сөйлескім келеді...

	– Періштенің алдында сөйлей алмай қиналған екенсің де. Түркістан жаққа бар да, әулиеге түнеп тілім шықты деп, сөйлеп кел. Жоғал көзімнің алдынан! – Сыздық сарғайған кәзитке орап шылым тұтатты. Ол хабарсыз кеткен үлкен ұлынан хабар күтіп тызақтап отыр еді.

	***

	Қаракөлеңке – Тәшкенбайдың жаны. Қараңғы оның қорғаны. Капитан Балашов баласының өзін шақырған даусы да қаракөлеңкеде естілді, сонда бұған қараңғы араша түсті, егер шақырайған күннің астында өң-жүзі айдан анық көрініп тұрса, сыр беріп қояр ма еді, жүзіндегі жүз сызықты әр кез қараңғылық көлегейлеп, адамдарға көрсетпей келеді. Қараңғылықтың ыстық құшағында тертені ұзартып тартқан кейбір әрекеттерін де қою түннің өзі кешірді, «қараңғыда кім көрер дейсің» деп, түнді алға салған нәпсі жеңген жесірлер қасқыр терісін жамылмасқа жанын қоймады. Ымдап жүріп ындынын қайтарған түндердегі әрекеттерін өзі де, өзгелер де жігіттікке балады.

	Қазір де Түркістаннан қайтқан отарбадан түсіп қап, екі шақырым жолда жаяу аяңдап келеді. «Осы менің жерімнің ауасы қандай тәтті. Осы тәттіні жұта алмай кеткендер қаншама. Оқ пен қан сасыған Ресей даласы не боп жатыр екен? Қылтиып егін көктеді ме екен? Менің жерім-ай, сенің құшағыңда қалсам... Енді соғыс бола көрмесін. Оралбегім тәй-тәй басып келеді. Солар соғыс көрмесін. Жанаттың жатыры аман болса, Оралбектің талай інілері жатып шығар ол жерге де. Тәшкеннің де тертесі аман болсын...». Ол өмірі бұлай масаттанбап еді, бір жеті елде болмай, Сыздық көкесінің айтқанын істеп, енді жұртпен ымдасып емес, қызыл тілін жалдап тең сөйлесетін болғанына көңілі патша тағына отырғандай шалқып келеді. «Бәрі артта қалсын. Су да ағып, жолындағының бәрін шайып кетеді. Бәрінен бұрын соғыс болмасын. Менің майданға бір күн шыққаным – соғысқа айтқан лағынетім. Атасына нәлет, соғыс ашып, біздің түн ұйқымызды қашырған Гитлер деген найсапқа!» деп, айдаладағы немісті боқтады. «Қазір... қазір-ақ» дегенше, екі шақырымда керзі етік табанының бүдірі қалып, бұрылысқа кеп тірелді. Жолмен жүруге асығып, шом қораның үстінен асып түсті. Көшемен жүруді көпсініп, жаны төзбеді, қысқа жолды одан бетер қысқарта түскісі келді. Қақыраның есігі ашық, май шам сықсиып, қаракөлеңке қабағын түйіп тұр екен. Жанат күйбеңдеп шәйдің орнын жиып жүр, Аққал ашық есіктен далаға қарап аңтарылып отыр.

	– Армысыздар! Қайырлы түн болсын!

	Анасы аңтарылып қалып шалқасынан түсті, жан жары үйге біреу кіріп кетті ме деп, қорыққанынан есеңгіреп, етпеттеп жата қалды. «Таныс дауыс... бір жерден естігем...». Аққал әлден уақытта есін жиды. Дауыстың баласынікі екенін білген, бірақ мылқаудың тілінен шыққан дауыс жүрегін жарып жіберердей әрі-сәрі күйге түсіріп, ақырында есінен тандырды. Жанат жарқын шыққан дауысқа қуанды, бірақ түнде үй торуылдайтын сығандар шығыпты дегенді естіп, еркегі жоқ үйге түн жамылып кіріп кетті ме деп есеңгіреп қалды. Басын көтерген Аққал келініне қарап:

	– Қамыр иле. Азанымен жеті күлше таратып жіберейік, – деді. Лып-лып еткен майшамның астында баласына тесіле қарады. Ол пұшпағын жарып шыққан бір тұтам тірі етке таңғалып отыр еді.

	Майшам лып етіп сөнісімен, Жанат төсекке келді. Біраз керіліп-созылып алғасын, қараңғыда біреу естіп қоярдай құлағына сыбырлады.

	– Тәшкен, мен сенің тілің барлығын бұрыннан сезетінмін. Бір рет төсекте, аяғыңды үстіме сала беріп, «Жанат-ау» дегенсің.

	– Жанат-ау демей, не деймін... – Тәшкенбай сасып қап, жүн-жүн балтырын тағы да жан жарының бөксесіне салды. Бұрын өзін-өзі тежеп, амалсыз тоқтау сап тұратын, бұ жолы еркінсіп, сезімнің қылын аяусыз шертіп, небір тәтті сөздерді қызыл тілден армансыз тамшылатты.

	– Мылқау болсаң да, керең болсаң да, мен үшін жалғыз Тәшкенсің... – деп, жан жары ыңырсып жатып жауабын берді.

	Қызыл тілден төгілген түйдек-түйдек сөз шым қақыраның дуалын тесіп өтіп, естір құлаққа шым-шымдап естіліп жатты.

	***

	Күз келіп, есік алдындағы қатар өскен үш түп қарағаштың жұқа жапырағы шашырай төгіліп, айналаны түгел сары жапырақ жауып тастаған. Осы үш түп қарағашты соғыстан келген көктемде Тәшкенбайдың өзі отырғызып, түбіне су құйып баптап еді, бірақ бұл сәмбі талдай бұтағы иіліп, сая болмайды екен, сәт сайын ұшып түскен жапырақ күн сайын сыпырғының ұшына ілігіп, үйіріліп, үйіліп жатады. Осы қарағаштың біреуі бүгін түбінен кесілді. Бұл үй бүгін қаралы. Соғыс біткен күні туған Оралбек мотоциклмен мәшинеге соғылып опат болды. «Артынан ерген Құралбек пен Қорғанбегім бар ғой», – деп өзін-өзі жұбатты Тәшкенбай. – Бірақ соғыс деген пәлекеттен қашып құтылып кеп көрген қуанышымды бір Алланың қимағанына не дермін» деп, өзіне-өзі басу айтты. Аллаға асылық сөз айта алмады.

	Таяғына сүйеніп тоқсаннан асқан Сыздық келді. Тәшкенбай еңкіш тартқан кейпін еркектікке сап тіктегендей болды. Екеуінің көзінен де жас шықпады. Тәшкенбайдың көңілі туабітті бос емес, Сыздық одан өткен қара тас. Хабарсыз кеткен ұлы власовшыл боп тұтқынға түсіп, соғыс біткесін он бес жылға сотталып, одан қайтып кеп жаман кеселге шалдығып, жақында дүниеден өтті. Ұлының қысқа өмірі азаппен өтті. Соғыс пен билікке шалдың да айтар лағынеті аз емес.

	– Отымның алды еді... төлімнің басы еді, – деп кемсеңдеді Тәшкенбай.

	– Қалғанына жарық сұра, – деді Сыздық көгі кетіп, ақшылдана бастаған жанары шатынай қарап.

	Оралбекті шығармай жатып шом қораның аяғынан тағы бір ойбай естілді. Қора аяғындағы құшақ жетпес сәмбі талдың жуан бұтағына Құралбек асылып қалыпты. «Бұл не? Ағасының өлімін көтере алмағаны ма?» деп есеңгіреген Тәшкенбай тез есін жиып алды. – Жазып кеткен жазуы, айтып кеткен сөзі дегендей ештеңе жоқ па екен?!» Төс қалтасынан «Бәріне өзім кінәлімін» деп жазған қағаз шығыпты. «Бейбіт күнде не күнә істеп қойды екен?» деп ойлады да, ойбай сап келгендердің құшағына көмілді.

	Дір-дір еткен тоқсандағы Сыздық көрісуге қайта келді.

	Ағасымен иық түйістіріп тұрып:

	– Менің жаным басқалардан артық па еді. Қырғыз Бейшенқұлов Жарғақтан артық па еді. Сіздің балаңыз Әлшерден артық па еді. Алла алдымнан шығарды-ау – деп құлағына күбірледі.

	– Аузыңды жап! – Тоқсандағы шал көрісіп болды да, қарманып, насыбай шақшасын іздеді.

	«Оралбек пен Құралбек өлмесе, соларды жоқтап осылай тұрар ма едім. Соларды бергеніне де шүкір, – деп Тәшкенбай өзін-өзі тоқтатты. Бейбіт күнде дарға асылған баланың жанкештілігіне қайран қалды. «Бірін-бірі қырғынға айдаған соғыс емес, бір сиіп тастап, артымда ұрпақ қалдырсам деп үміт еткен қылкөпірдің үсті емес, бауырсақ жеп, бидай тышып жүріп, дүниені неге талақ қылды екен, ә?! Шешемнің «Балаңның бәрі өзіңнің аузыңнан түскен» дегені рас-ау осы. Бірақ мен жер басып жетілу үшін не істемедім? Осы менің мойнымда қалған бір борышым бар. Соны әлі күнге орындамай жүрмін...»

	Ол қос құлынының жетісін бір күнде берді де, жолға шықты. Қырғыз ССР-і, Ош облысы, Манас аулын бетке алды. Жарым жолда қалған Жарғақ Бейшенқұловтың ұрпағы болса, өлімін көзбен көргенін, жатқан жерін айтпаққа, орнына барып Құран бағыштамаққа аттанды. «Жұрт не десе о десін. Бірі соқтығып өлген, бірі асылып өлген балдарының қырқын берместен қыдырып кетті дер көп болса. Онан да зорын көргенбіз. Қызыл тілді қылбұраумен байлап қойып та күн көргенбіз. Қызыл тілдің қадірін білмейтіндер оттай берсін. Тілімді кәлимаға келтіріп, соғыстың қылкөпірін бірге аттаған әруаққа боздатып «Ықылас» сүресін бағыштасам, бір жеңілдеп қалармын». Тәшкенбайдың қырық бесінші жылдан кейін пойызға мінуі еді, шойын жолдың қан тамырындай тартылып, майыса бұрылған қос тармағы Оралбек пен Құралбектей боп көрінді. «Енді Қорғанбегімді бір Аллаға тапсырдым». «Алла да сақтансаң сақтайды» деген бір сөз көкірегінде түйін боп тұрып қалды. Тіліне үйірілген сол сөзді қайтып келгесін бабына келтіріп айтып, қолда қалған Қорғанбектің құлағына құймақшы.

	***

	Үшеудің қолда қалған кенжесі Қорғанбек те емендей қатты, еңселі жігіт боп өсті. Еркегі жоқ үйге қызыл жыңғыл мен сексеуіл болмаса да шырпы тасыған әкесі секілді кембағалдарға қол ұшын беріп жүретін көпшілдігі бар. Қолы жомарт, аузы айтқыш. Ұябасарға тән ұрмалығы да жоқ емес.

	– Көке, екі ағам өзіңе қарап аузын аша алмай өтті. Мен де елуге тақадым, соғыстың біткеніне алпыс бес жыл болды. Бізді екінің бірі: «Соғыстан қашқан Тәшкеннің баласы, өтірік мылқау Тәшкенбайдың баласы» деп бетімізге басады. Қазір «Әлшер көкем құрамында болған власовшылдарға да, Украинадағы бендеровшілдерге де кешірім жасалды. Елден ерекше соғыстан неге қаштыңыз, соны айтыңызшы? – деп есік алдында, сол үш түп қарағашқа тақау сәкінің үстінде, танауы қусырылып әкесіне тура қарады.

	Көзі жұмылып, білегі дір-дір етіп кесеге қолын соза берген Тәшкенбай сылқ түсті. «Сақтансаң сақтайды» дегенді алға сап айтамын деп жүрген сөзінің оябы келді. Жауабын да жылдам берді.

	– Алланың пешенеме жазғаны да. Соның арқасында Оралбек, Құралбек, сен келдің дүнияға. Оралбек пен Құралбектің жаназасында бүгіліп тұрып тәубе дедім, түсінсең. Құрбан айтта туғанмен бұтына береке бермеген менің әкемнің, сенің атаңның әулеті осы күнге жетіп отыр. Сен болмасаң, осы сөзді маған кім айтар еді? Сідігім жер тесіп кетіп тұрғанда соғыс даласында өлуім керек пе еді? – шал көк шәй құйылған кесенің ернеуінен бір ұрттады. – Қырғыз Бейшенқұловтың қатыны байға тиіп кетіпті. Әрең тауып алып, Құран оқыдым. Екінші байы мен кеткенше ала көзімен атып отырды...

	Қорғанбек бір нәрсені түсінгендей, тіпті қуанғандай малдастап отырып шоршып түсті. Майдан даласында ырсиып жатқан бас сүйек көз алдындағы атжақты, сығыр көзді қара шалға айналып шыға келді.

	– Соғыстан тірі қалған біздің ауданда үш адам бар екен. Солардың ішінен сізді Волоколамскіні көріп қайтуға жібереміз дейді. Барасыз ба?

	– Беті аулақ. Ол жерді Құдай енді қайтып көрсетпесін. Өз жеріме жетіп өлу үшін не істемедім? Көргісі келгендер көре берсін, – деп кесімін бір-ақ айтты.

	Осы кезде ақ орамал тартып, желп-желп еткен әппақ көйлек, өрнекті қамзол киген, қаусаған сары кемпір таяқ сүйеніп кеп сәкіге отыра кетті.

	– Сол айтқан ардагерің мына кемпірмен төртеу, – деп Тәшкенбай мәз болды. – Соғыстан қайтпаған серінің жесірі. Кел, қасыма жақында...

	– Әй, бала, мен бұрын өлем бе, сен бұрын өлесің бе, ол бір Алланың қолында. Менен бұрын кете қалсаң, не деп жоқтайтынымды білесің бе, соны айтайын деп келдім. Ағаңды күтіп, екі көзім төрт болғанда жанымды жебедің. Арбасының төрт дөңгелегін де, тік тартылған тертесін де басқадан аямаған, қайраттым-ау, деймін. Сенің асыл қасиеттерің көп-ақ қой, – деп жаңа көргендей жақындай түсті.

	– Менің қадірімді білетін сен ғана, – деп Тәшкенбай дірдір еткен қолын жеңгесінің тақымына әзер жеткізіп, әрең дегенде бір сипады.

	Көрініске куә Қорғанбек таңғалды. Әкесінің келеңсіз кепиеттерін тыңдағанда торғайдай бүрісуші еді, қолы ашық қылықтары құлағына майдай жағып қоя берді. Дір-дір еткен сығыр көз шал қаусаған кемпірмен әзілдесе түссе екен деп орнынан тұрып кетті. Қораның бір түкпіріндегі тертесін аспанға көтеріп қойған ешкімге керегі жоқ ескі арбаны көз қиығы шалып қалды. «Төрт дөңгелекке салмақ түсіріп тұрғаны болмаса, жегілетін шаруа да шамалы. Маң-маң басқан қызыл өгіз де көзден бұлбұл ұшқалы көп болды. Тұра берсін. Ескі нәрсенің ешкімге кедергісі жоқ. Көкемнің көзі ғой, – деп қиялын үйірді. – Қасына әкеп «Тойота» қоямын. Сол бәрібір қызыл өгізден күшті емес» деп әкесіне алыстан көз салды. Сары кемпір екеуінің арасында саңылау да қалмапты.





Шаштараз




	Төрт ондықты артқа тастаған Орынша тіршілікте дәл осылай алабұртып, асып-саспап еді. Елемес Рамазанұлымен ғұмырында бірінші рет беттесіп, креслоға маңғаз отырған оның қою қара шашына алғаш рет абайлап тарақ тигізіп, алақанымен уыстап ұстайтындай көңілі алып-ұшып орнына түспеді. Тіпті үш айлық шаштараздар курсында оқып жүріп, тәжірибеден өтуге барып, бірінші «клиенттің» шашын қырт еткізіп қиғанда да жан дүниесі бұлайша толқып, қатты қобалжымап еді. Асқазаны да қоса сыздап, кей-кейде құлағы шыңылдап, жүрек тұсы да шаншып қояды. «Не де болса айтамын. Бітті. Ол алпыс үште. Мен қырықтамын. Ол басқа облыста, мен елімдемін. Мен де адамша өмір сүріп, түтін түтетуім керек. Ана болуым...». Осыны ойлағанда мүдіріп қалды. «Қырықтан асқандар да бала тауып жатыр ғой. Қойшы нағашымның әйелі елуден асқанда туды. Мен, бірақ, аналық мүмкіндігімнен айырылып қалған жоқ па екенмін?» Орынша үстіне қара көйлегін іліп, бетіне опа жағып, ернін шиедей ғып бояп, тым әспеттенбей-ақ қарапайым күйде кездесер жерге жетті. «Кешікпес пе екен? Кім біледі? Мен ешқашан кешікпеймін». Ол облыстық әкімшіліктің алдына келгенде қара джип қасына тақау тоқтады да, есік ашылып, ішінен әкімнің көмекшісі шықты. Мінгізіп алып, таныс жолмен тартып отырды. Бұл жол тау етегіне апарады. Осыдан жиырма жыл бұрын осы жолмен алғаш жүргенде қыз боп барып, әйел боп қайтқан. Онда Елеусіз Рамазанұлы обкомның бірінші хатшысы болатын. Өзі жұмысты жаңа бастаған обкомның шаштаразы. Бір-ақ рет шашын алдырып, сақалмұртын бастырған адамның қонаққа шақырғанына қатты таңғалды. «Бәлкім, сақал-шашын алатын болармын» деген ә дегенде. Бірақ ондай ескерту болмады. Құрал-саймансыз құрқол шықты. Тау етегіндегі саяжай дегені – даңғарадай екі қабатты үй екен. Бірінші қабаты – кеңсе сипатты мәселе шешетін орын да, екіншісі – жатын орын, душ бөлмесі, кино залы секілді эстетикалық мәні бар құндылықтар. Бірден екінші қабатқа көтерілді. Бірінші хатшының көмекшісі шешіндіріп, киімін іліп, жаюлы дастарханға әкелді. Үшеуі ғана. Шәйді де көмекші дайындап, даяшыдан бетер зыр қағып жүр. Сып-сидам жігіт еркек басымен әйелдің тірлігін майысып мінсіз атқарады екен.

	– Шәйді мен құяйын, – дегенде, Елеусіз Рамазанұлы:

	– Дұрыс-ақ. Жарқын, сен таңертең кел, – деп көмекшісіне рұқсат беріп, шәйнектің құлағын қызға ұстатты.

	Тағам толы үстел басында екеуі қалды. Дастарханда құс сүтінен басқаның бәрі бар. Бұл көрмеген балық пен уылдырық, оралған кәмпит пен ашық-шашық жатқан кәмпиттің неше түрі, қызыл гүл мен жасыл жапырақтың бейнесі өрнектелген тіске жұмсақ топ-томпақ торт...

	– Құйған шәйің тәтті екен, – деді обком басшысы кішкентай баладай тілін шығара сөйлеп. – Маңдайым тершіп қоя берді ғой. Мә, өзіңе, – деп күміс тостағанда бірінің үстіне бірі өрмелеп шығып жатқан шоколад кәмпиттің қабығын аршып ұсынды. – Шәйді енді мен құяйын. Сен қонақсың ғой, – деп түрегеп орын ауыстырып, төрге оздырды. Жиырмадан енді асқан балаң бойжеткен ләм деген жоқ, бұрын бір-екі рет көрген кісінің қарапайымдылығына тәнті болды. Шәй құйғанда қолы дірілдемеді. Шәйнектің тұтқасын ұстау қайшы мен тарақ ұстаудан қиын емес. Депутат, Орталық Комитеттің мүшесі, делегат секілді биік мәртебелі адамдардың шашын алып, сақал-мұртын басу ептілікті қажет етсе, ып-ыстық шәйнектің иіліп келген тұтқасы қолға икемді-ақ. Бұған еш қиналмады, асып-саспады, қол күші де жетіп жатты, тек бір таңқалғаны – жеті түнде өзін неге шақырды екен? Көмекшісі:

	«Қазір жұмысқа кел» деп үйіне телефон шалды. Келген бетте осылай қарай алды да шапты.

	– Мен сенің қолыңды бірден ұнаттым. Қолың сондай жеңіл екен. Сол байқауда бірінші орынға екі адам таластыңдар. Біреуі бір кексе неміс әйел. Мен: «Бізге өз ұлтымыздан болғаны керек. Қазақ қыздарын эстетикалық кәсіпке баулу керек. Бірінші орын Орынша Қамысбаеванікі» деп отырып алдым.

	– Рақмет! – деді баяу ғана.

	– Іш, енді мен құйған шәйдан іш.

	«Ой, Құдай-ай, маған обкомның бірінші хатшысы өз қолымен шәй құйып беріп отыр ма?!» деп Орынша өз көзіне өзі сенбей шәйден бір ұрттады. – Осы өңім бе, түсім бе?!»

	– Сені біраз іздедім. Қалалық автовокзалда істеп жүр екенсің. «Шұғыл алдырыңдар. Обкомның шаштаразы өзіміздің қаракөз болуы керек» дедім.

	Елеусіз Рамазанұлының айтқанының бәрі рас. Үш айлық курсты бітіріп, байқауда бірінші орын алып, қалалық автовокзалға шаштараз боп орналасқан. Бір күні қалалық тұрмыс қажетін өтеу комбинатының директоры щұғыл шақырып ап, обкомға ертіп кеп, іс басқарушымен жүздестірді. Ол шаштараз бөлмесіне бастап келді. Таныстырды. Өзінің дұрыс киініп жүруі керектігін, жұмысқа ешқашан кешікпеуін, кейде түнде де қалып қоятын кездері болатындығын, обкомның бюро мүшелері мен бөлім меңгерушілерінің және олардың көмекшілерінің сақал-шашын алатындығын тәптіштеп түсіндірді. Қолына бірінші кезекке деп бір пәшке ақша ұстатты. Бұл үш жүз сом екен.

	– Ертең бірінші келіп, сақал-шашын алдырады. Ол кісі Мәскеуге жол жүреді. Сиезге делегат. Өте ұқыпты бол, – деді.

	Кешкі алтыдан кейін екі сағат күтті. Қарны ашып, асқазаны шұрылдады. Дәмхана жабық. Көшеге шығып келуге тіпті болмайды. Көмекшісі: «Ешқайда кетпе. Елеусіз Рамазанұлы сақал-шашын алдырады. Ертең жол жүреді», – деп тағы бір ескертіп, телефон соқты. Бір мезет көмекші:

	«Отырсың ба?» – деп хабарласқанда: «Отырмын ғой. Сағат сегізге тақады, қарным аш, аш адам тоқ адамға қалай қызмет көрсетеді – деп айтып салды. Сірә, «аштық не жегізбейді, тоқтық не дегізбейді» деген сөз осындай жан қиналыстан шықса керек. Сол-ақ екен, жапалақ көз сидам көмекші сымы шұбатылған тоқшәйнек пен кәмпит, пешеней, тұтастай бір қорап торт әкеп берді.

	– Шәйнек басы бүтін сенікі. Шәй қойып ішесің, – деп ескертті.

	Торт жеп тойырқанып қалған кезде көмекші – алда, хатшы – артта – кіріп келді. Жұмсақ креслоға жайғасқан жас шамасы қырықтардағы кісіге:

	– Қандай үлгіде алайын? – деп шаштараздың дәстүрлі сұрағын қойды.

	– Қысқа шаш. Мәскеуге кетіп барам ғой. Сосын өзіңе ұнағанын жасай бер.

	Партия-совет қызметкерлеріне селдір-селкеуі жоқ құлақты ашқан қысқа шаш үлгісі тән әрі бұл үлгі басшыны тойған қозыдай монтитып көрсетеді.

	– Елеусіз Рамазанұлы, сақал-мұртыңызды алайын ба?

	– Ал. Өзің сұрап тұрғанда...

	Хош иісі аңқыған көбікті көпіршіте жағып, атжақты бетті әп-сәтте тазартып, соңынан майдай жұмсақ алақанымен бет жылтыратқыш иісмай сүйкеп, әртүрлі гүлдердің жиынтығынан жасалған әтір бүрікті.

	– Енді Мәскеуге ұша беруге болады, – деді креслодан тұрып жатып.

	Елеусіз Рамазанұлы маңдайы ашық, қырғи тұмсық, жуан мойынды, нағыз еркек тұлғалы азамат екен. Мана аққа оранып отырғанда айнадан көздері түйісіп қалып, абдырап, құлақ түбіндегі шашты қайшының ұшымен сәл ауырта қырықты. Соны байқаған ел ағасы айнаға тура қарамай, көз арбасып қалар сәтте жанарын төмен салды.

	Құлақ пен танау ішіндегі тікірейген қыл-қыбырды түгін қалдырмай қырқып, тазалау – шаштараздың саусақ ұшынан қалмайтын, ұсақ-түйек болғанмен, ұқыптылықты қалайтын міндет. Ол үшін үшкір қайшының ұшын шебер пайдалану қажет. Адамзаттың осы екі мүшесін өте сезімтал ғып жаратыпты, тіпті тиіп кетсең, қытығы келіп, тез оянатын сезім мүшесі де осы екеуі екен. Сондықтан әрі сақ, әрі абай болуды ұстаздың аузынан талай естіген. Тіпті қастың шошайып тұрған артық қылын қайшы ұшымен қырт еткізіп қиып тастаудың еш қиындығы жоқ – бір еңкейгенде-ақ епті қолдың қаржымында кететін әдіс. Анда-санда өтетін шаштараздар семинарында сабақ жүргізушілер партияның Бас хатшысы қалың қасын бояп, ерекше күтімге алатынын сыр ғып айтатын. Ал шаш пен қасты бояу да – шаштараздың шеберлігіне тәнті етіп таңдай қақтыратын жұмысы. Келуші тапсырыс беріп, қажет етсе, сен қашан да дайын болуың керек. Хош иісі аңқып, сандықта сығылысқан әртүрлі бояу сенің қолың арқылы әсемдік әлемінен бұрқырап шығып, өзге бір жанның жан дүниесін рахатқа бөлеуі керек.

	Бұлар бетпе-бет осылай жүздескен.

	Арада он бес күн өтіп, Мәскеуден келісімен, түн жамылып тау етегінде тағы да кездесті. Хатшының қолынан шәй ішкені Орыншаны таңғалдырып, тәнті етті. Сосын әркімнің бас болмысын есте сақтау шаштараздың бір ерекшелігі болса, ат жақты бетке біткен сопақша келген қасқа бас өзінің мәңгі есінде.

	– Үйің жоқ қой, – деді тағы бір кесе шәй құйып беріп.

	– Жатақхана – өз үйім.

	– Иә, газетте осындай рубрика бар. Үй де, орден де болады. Тек жақсы жұмыс істеп, шеберлігіңді шыңда. Айтпақшы, біз неғып отырмыз шарап ішпей? Сен шарап іш, мен коньяк ішейін. Мәскеудікі. Сиездікі.

	Облыс басшысы өз қолымен тырна сирақ рюмкеге құйған қызыл шарапты жартылай ішті. Көз қиығын бір салып өткен хатшы армян коньягін түгел тауысып қойды. Тағы да құйды.

	– Мынау сенің алтын қолың үшін! Біздің қыздардан шаштараз бен кітапханашыны көбейту керек. Қазақ бұларды мамандық деп есептемейді. Сенің эстетикалық талғамың үшін! Общем, сен үшін!

	Орынша тағы да орталай алды. Бұрын қызойнақтарда тәтті дәмі тіл үйірген шарап жақсы жүріп отыр. Оның үстіне, самаладай жарқыраған жиһаз бен жаныңа ләззат берер құнттай тазалық көңілін бірнеше саты жоғары көтеріп тастады.

	– «Ер кезегі үшке дейін». Енді біздің туған жеріміз үшін. Сиезде біздің ел жақсы аталды, соған қосқан біздің облыстың да үлесі зор. Ел мен жер үшін! – деп өзі түгел ішіп қойды да, жартылай алған бұған тура қарап ештеңе демеді. Сосын орнынан тұрды. Қабырғадағы төрі бұрышты нән сағаттың тілі тырс-тырс етіп түнгі 10-ды көрсетіп тұр.

	– Айтпақшы, Мәскеуден әкелген сыйлығым бар, – деп арт жақтағы сандықшаның аузын ашып, іле сарт жауып, ақ бантик байланған төртбұрышты қорап ұсынды. Күйеудің шаш сипары «Клеопатра» аталған француз иіссуы болды.

	– Түннің бір уағы боп қапты. Жуынам десең, душ анау тұр. Жуынып ал.

	Орынша осы бір қарапайым адамның айтқанына қарсылық көрсетпей көне берді. Төбеден жылы су бүріккен душ астында тұрып та жаны рахаттанды. Жатақханада душ та, ванна да жоқ, моншаға да осы апта бара алмады. Хош иісі мүңкіген иіссабын мен ақ қардай жұмсақ көпіршіп, қара шашын түгел көмкерген бальзам аралас шампуньның иісіне бойы балқып, жұмақ күй кешті. Қызыл шарап ұйқысын келтірді. Бірақ осы бір қамқор адамнан қорықпады, бір рет сақал-шашын алып, бір-біріне жақын тұрған сәттен кейін бұл да көптің бірі екен ғой деп көңілі сабасына түсті.

	Жуынып шықты. Ақ желең, басын бүркеген ақ орамал – бәрі дайын. «Елеусіз Рамазанұлы қайда кетті?» деп іздей бастады. Көзі үйреніп, көңілі жақын тартып кетті. Ол кісі бір бұрыштағы ерлер душынан аққа оранып шыға келді.

	– Тағы да шәй ішеміз бе? – деді күлімдей қарап. Күлімсірегені сондай мейірімді. «Өзі де өте әдемі кісі ғой».

	– Менің ұйқым кеп тұр, – деген сөз аузынан шығып кетті.

	Бір жағынан, үйіме жеткізіп салар ма екен деп ойласа, бір жағынан, мына даңғарадай кең сарайдан шыққысы келмей қалды.

	– Қазір ұйықтаймыз. Сенің орның анау жер, – деп іргелес бөлмедегі екі адамдық кереуетке алып келді. – Ұйықтай бер. Көзі ілініп кеткен екен, Елеусіз Рамазанұлы төніп кеп, әй-шәй жоқ көрпені серпіп ашып, қасына қонжия кетті. Маңдайынан, мұрнынан сүйіп, тамағынан иіскеп, ұшы түртиіп тұрған қос алмасына тілін тигізіп, тамсана сорғанда қыз ыңыранып, есінен айырылып, «жаным»-даған жайлы дауыс саяжайды жайлап алды. Ернін емшек ұшынан алғанда:

	– Мұныңыз дұрыс емес, – деді тісі тісіне тимей қалшылдап.

	– Бәрі дұрыс болады. Бәрі дұрыс...

	Еңгезердей еркектің салмағы езіп жібере жаздады. Жаншылып, жанұшырған жиырмадағы шаштараз қыз қырықтағы қырқылжың ел ағасының астында шыңғырып жатып анасын көмекке шақырды. Оған тық-тық еткен қабырғадағы төртбұрыш сағат, терезедегі желкеммен желп-желп еткен қызғылт перде, душ бөлмесіндегі тырс-тырс тамған тамшы куә.

	Орынша осы жолмен алғаш жүргенде қыз боп келіп, әйел боп қайтып еді, енді бұл соңғы жүруім деп қаймыжықтай ернін қайта-қайта ызалана тістенгенмен, көкіректегі айтар сөзімді қалай жеткізсем екен деп, қанша қайсар болса да кәрі қыз қалшылдап, дірілдеп, қорқып келеді.

	***

	Жиырма жыл дегенің бір жігіттің жылқының басын бұрап жығар ғұмыры, ата-анасы әлпештеген бір қыздың омырауы шығып, оң жақтан сол жаққа аттап, екі босағаның да берекесін кіргізіп, бақытқа кенелер кезеңі. Орынша ойлап отырса, осы жолмен алғаш келгенде көкірегі шешек атқан балаң бойжеткен еді, қазір омырауы былқ-сылқ еткен қырықтағы кексе әйел болды. Бірақ бала емізе алмады. Жасанды жолмен түсік тастап, Елеусіз Рамазанұлының көңілін тапты. Омырауына «Еңбектегі ерлігі үшін» медалін, «Еңбек Қызыл Ту» орденін тақты. Ең есте қаларлығы, Мәскеуде өткен тұрмыс қажетін өтеу қызметкерлерінің құрылтайында бала емізбеген омырауға еліміздің ең жоғарғы марапаты – Ленин орденін тағып қайтты. Бұл шықпаған газет пен жорнал қалмады. Мәскеуден жарық көретін «Советская женщина» жорналының сыртқы мұқабасы да өзіне арналды. «Бірақ мен нағыз әйел бола алдым ба?» деген ой осы жолмен соңғы рет келе жатқанда жанын мүжи берді. – Әйелдің бақыты – жар сүю, бала сүю емес пе? Менің обком аппаратының сақал-шашын алып, біреудің көңіліне қараумен өткен өмірім кімге дәрі? Жастардың алдына шығып, салауатты өмір салтынан айнымаңдар деп ақыл айтқан кездерім де болды.

	«Молданың айтқанын істе, істегенін істеме» дегеннің дәл өзі. Мамандығым, кәсібім шаштараз болғанмен, әйелдік парызым соның көлеңкесінде ақталмай қалды ғой. Бүгін осының бәрін аузым барып Елекеңе айта алар ма екенмін. Қолым батыл, аузым қорқақ сорлымын ғой?!»

	Джип сол баяғы қос қабатты үйдің жанына кеп тоқтады. Қыста төбесіне сүңгі мұз қатқан, жазда шешек атып, жұпар шашып, жан сарайыңды кеңітер зәулім сарайдың алдында қызыл, сары гүлдер жайқалып өсіп тұр. «Елекең де келген шығар. Сол ғой шақыртқан». Әшейінде жүгіріп жүрер көмекшілер зым-зия жоқ. Мәшине әкелді де, гүр етіп келген ізімен жүріп кетті.

	Орынша бірден екінші қабатқа көтерілді. Әбден көзі үйреніп, өз босағасындай боп кеткен үйдің есігін де еркін ашты. Елеусіз Рамазанұлы болса баяғы көк креслода қозғалмастан отыр.

	– Келуіңмен, қарындас! – деді. Жүзі сынық, бұрынғыдай алып-ұшып тұрған жоқ.

	– Сіздің де келуіңізбен, Елеке! – деді. Әуелі Елеусіз Рамазанұлы еді, төсек табыстырғаннан кейін «Ағай» деді, арадағы жиырма жыл қызыл тілдің тізгінін «Елекең» ғып қолына ұстатты.

	Сол баяғы ақ дастархан жайылған жылтыр үстел. Ең алғаш келген жолғыдай ақ шәйнек, күміс тостағанда бірінің үстіне бірі өрмелеген кәмпиттің неше түрі.

	Сырт киімін шешті де, қолын жуып бірден үстел басына жайғасты.

	– Ашпын. Жұмыстан шықтым. – Бұл сөз де – жиырма жылдың ауыздан шығарған сыйы. Ойын өзі сенген еркек кіндікке еркін айтатын дәрежеге жеткенмен, негізгі ойымды тіл ұшынан қалай шығарып, қалай төгілдірер екенмін деп, сәл шөгіп, самайы бурыл тарта бастаған еңгезердей кісіге көз астымен суық қарап қойды.

	– Бәрі бір күнгідей өте шықты. Отставкаға кетемін.

	«Пайғамбар жасына жеттің» дейді жоғарыдағылар.

	– Дұрыс. Жеткеніңіз рас, – деп шыққан тегі шаруаның қызы айтар сөзін айтқанмен, бүгежектеп төмен қарады.

	– Сонда... сен үшін де дұрыс боп тұр ма?! – деп Елеусіздің даусы қатты шығып, көкірегі дүрсілдеп, өзі де екпінмен креслодан пышақ елі көтеріліп кетті. Мойнын қылқындыра байлаған галстугының бір шетіндегі жүрек шіркін дүрс-дүрс соғып, оң қолымен қарғыбауды босатқан қожайындай галстугын жәймен босатып, ақ көйлегінің үстіңгі түймесін ағытты.

	– Жиырма жылда саған бәрін жасадым. Медаль, орден. Ленин ордені. Ауыстырып жібермегенде, герой да болатын едің. Ақ кірпіштен соққан үйің қандай. Сол үй үшін мен ескерту алғанмын.

	– Осының бәрі бір күні айтылады-ау деп күтуші едім.

	– Ә-ә, бәрін күтіп жүр екенсің ғой. Вот, какая...

	– Елеке, мен де қырыққа келдім ғой. Жиырма жыл қасыңызда жүрдім...

	– Жаман жүрген жоқсың. Басқа жұрт бұлай жүргізбейді.

	Жалт етесің де, жоқ боласың.

	Орынша жалт қарағанда ашаң әйелдің кең маңдайы тарылып, ұзын кірпіктері қысқарып, құс мұрыны пұшық мұрынға айналып, бүкіл бет әлпеті бұзылып, құбыжыққа айналып бара жатқандай көрінді.

	Қайта басын көтерген жоқ. Өзін илеуіне көндірген еркектің мысы басып кетті. Бұрын бір қарағанда үн-түнсіз бәрін түсініп, ығына жығылып, ыңғайына көне беретін. Ол болса сақал-шашын алып болғасын жұмсақ креслода отырып, күректей алақанын бұның сәл шаршаңқы нәзік саусақтарының үстіне қойып, «Рақмет! Ақшаңды үкімет төлейді» деп орнынан тұрып жүре беретін. Бұл – екеуара көрісіп жүрген жиырма жылдағы сезім қылының қоғамдық орында дірілдей шертілуі еді.

	– Неге үндемейсің?!

	– Менің де сізге айтарым бар...

	– Не айтасың?!

	– Тұрмысқа шығам...

	– Кімге?!

	– Журналистке...

	– Жалаңаяқ журналистке ме?! Өзің де сөзге құмар едің. Жалаңаяқтар көбейген заманда жалаңаяққа шығып, жетісерсің. Менен жалықтың ба?! – Елеусіз тағы бір түймесін ағытып, галстугын төмен тартты. Сәні кетіп салбыраған қапқара шүберек қозғалса – қозғалып, шалқайса – көкірегіне жабысып, жанына серік жалғыз өзі боп тұрғандай.

	– Менен жалықтың ба?! Кететін күнімді алдын ала есептеп жүр екенсің де. Әкімшілік – информацияның ошағы ғой.

	– Бұрыннан айта алмай жүргенмін...

	– Ә-ә, бұрыннан сонымен сыбайлас па едің?! Мен білмеппін ғой. Білгенде, сыбайлас жемқорлықпен күресетін комитетке айтар едік.

	– Мен жемқор емеспін...

	– Сен де обкомнан аларыңды аз алған жоқсың. – Ол жалт қарағанда сұлу әйелдің өң-жүзі тағы да құбыжық кейіпке түсіп, бұзылып бара жатты.

	– Жарайды, суға түсіп алайық. Душқа түс!

	«Ой, Алла-ай! Осыдан жиырма жыл бұрынғы сөзін қайталады. Бірақ онда «Душқа түсіп ал» деп жұмсақ рәуішпен сөйлеп еді. Бүгінгі мәнерінде ызаның сызы, өшпенділіктің салқыны бар. «Қызмет – қолдың кірі» екенін осылар ойламайды екен ғой. Тағынан түскен күні қалшылдап шыға келеді?!».

	Ол сарылдатып су ағызып жатқанда, бұл тысқа шықты да, қою түнге малынып, ай сәулесі ғана сұлу бейнесін аспаннан тамашалап тұрған гүлдердің арасымен өтіп, кең қақпаны қинала ашып, келген жолына түсті. Бұл жолы жаяу қайтты. Қаладан он шақырымдай жолға табан ізін қалдырып, жүрегі өрекпіп жалғыз кетті. Артынан келер, қол көтерер көлік жоқ. Бұл бір өмірден бөлініп қалған бейсеубет жол, бұл жолмен тек облыстың бірінші басшысының ғана көлігі жүреді. Он шақырым тек қара табанның қаржымында қаларын Орынша біледі. Оны тұрмысқа шықпақшы жігіті Тұрматтың бейнесі алға жетелеп келеді. «Бүгін хабарласам деп еді, іздеп жатқан шығар». Онымен танысқалы да бір жыл болыпты. Шаштараздардың облыстық байқауында екеуі әділқазы боп бірге отырған. Облыстық газетте істейтін журналистің атыжөнін сырттай білетін. Ол да Ленин орденді шаштараздың атына сырттай қанық. Екеуі осы кәсіптің қыр-сыры хақында көп сөйлесті. Тұрмат, тіпті шаштараздар тарихына жетік, бұл білмейтін жәйттерді біледі екен. Мәселен, бірінші Петр өз шашын өзі алған, монахтардың сақалын қырыққан, сөйтіп, Ресейге мәдениет пен сыпайылық әкелген. «Біздің бүгінгілер ақ көбікке бетін малып, «сақалымды ал» деп шіреніп отырғанына мәз» деп, оның әр сөзін есіне түсірген сайын ай астында адымы ашыла берді. «Елекең душтан шықты ма екен? Ол кісі ұзақ шомылады. Сосын мені іздейді. Қалаға звандар. Кімге звандайды? Бұнда қазір оның сөзі жүрмейді. Бұрын басқа қаладан ұрын келгенде: «Менің келгенімді ешкім білмеуі тиіс» деп өзіне де, бұған да қатаң да қырағы талап қоятын. Бұның аузының беріктігіне сенеді. Жиырма жылда иненің жасуындай із қалдырған жоқпын деп ойлайды ғой өзін». Ал Орыншаның Елекең білмейтін бір сыры бар. Ол басқа облысқа ауысып кеткесін, Мәскеуден обкомға шұғыл тексерумен бір инспектор келген. Түн жамылып тәтті ұйқы құшағында жатқанда телефон шырылы оятты. Сосын қоян жүрек көмекшінің бірі үйіне кеп: «Сізді бірінші іздеп жатыр, – деді. – Тез, тез», – деп қалш-қалш етеді. Киініп шықты. Сөйтсе, бір күн бұрын сақалын қырғызған мәскеулік қонақ қызып отырып: «Обкомның шаштаразы қандай әдемі» деп тамсанып, есіне түсіріпті. Сол сөз аузынан шығуы мұң екен, «Сізбен бірге қасыңызда отырса қалай қарайсыз?» деп құрақ ұшыпты бірінші хатшы. «Қарсы емеспін» деген бірауыз сөзден кейін көмекшісі обкомның ақ кірпіштен соғылған ақшаңқан үйіне қарай құстай ұшып, өзін көптен жүрмеген кәнігі жолмен саяжайға жеткізді. Қонақ көзіне ұйқы тығылып, әлсін-әлсін езуін керіп есінеген кезде бірінші хатшы: «Біз қозғалайық», – деп мәскеуліктен рұқсат сұрады. – Сіз демалыңыз. Шаштараз қажет болса, қасыңызда қалады». Ол шығып бара жатқанда оңаша шақырып ап: «Неге тастап бара жатқанымды білесің ғой, – деді қабағын түйіп. – Ертең сөз көбейіп жүрмесін».

	Мәскеулік инспектор «Душқа түс» деп те айтпады, бірден бас салды. Тілге келтірмей, не болғанын өзі де білмей, Отанымыздың жүрегінен келген тексерушінің зілдей салмағының астында таң атқанша жаншылды. Ертеңіне жұмысқа бармады. Әуелі шаштараздың келмей қалғанын арнайы біліп, сосын қонақтың кешіккеніне сүйініп, әуелі өзіне-өзі, сосын өзінің алдындағы Елемес Рамазанұлының мәрттігіне қатты риза болды. «Шаштаразын бірге алып жүретін қолбасылар болған, қазір сондай хатшылар бар. Елекең мәрт, тіпті жомарт екен. Әйтпесе өзі тәрбиелеген мынадай Анжеликаны көзі қиып тастап кету дегенің...» Хатшының алғысы да, құпиясы да ішінде қалды. «Осылай ұлттар достығына біз де үлесімізді қосқанбыз. Елекеңе осының бәрін естірткенде, не істер еді? Мәскеулікке аузын аша алар ма еді? Қа-ай-дан шықсын ондай ерлік?! Соның алдында сілейіп отырғаннан басқа не бітіреді дейсің. Көп болса, өзінің орнына келген хатшыны сыртынан сілейтіп бір боқтар. Бұлардың жігіттігі бір сәтте жуылып кетеді ғой». Ол ай қараңғылығы астында ернін қайта-қайта тістелеп, қайырылмай кеткен жастығын қия алмағандай ішін ыза кернеп, даңғыл жолдан иіліп басталған жалғыз аяқ соқпаққа қарай бұрылды. «Елекең іздетсе, таба алмай қалсын. Бұл соқпақ та қалаға апарады». Оны Тұрматтың сүйкімді бейнесі алға жетелей берді. Қаншама рет телефон соққан шығар. Екеуара көп әңгімеден кейін бір күні газеттен «Басқаға бақыт сыйлаған» деген очеркті көрді. Бұрын өзі туралы талай жазылса да, мына жазуға Орыншаның жүрегі елжіреді. Мөлдір құдыққа үңілгендей жанының тереңіне үңіліп, жан сезімін ашып көрсетіпті. «Бақыт деген не?» деп сауал қойып аяқтапты очеркті. «Мен үшін бақыт дегенім – өзгеге әсемдік сыйлау, өзгенің көңілінен шығу, оның шаштараз айнасынан өзін көріп, орындықтан риза боп тұруы». «Бәрі рас. Сұрағаны да, айтқаным да рас. Бірақ адам бақыты басқада емес пе. Әйел бақыты – жар сүю, бала табу, оны тәрбиелеу. Тұрмат бәрін емеурінмен білдіріп тұр. Өзі де бақытын таба алмай жүрген жігіт екен. Үйленгесін бір аптадан кейін жұбайы кенеттен қайтыс болыпты. Сонан бері қырық жасқа дейін жалғызбасты күн кешіпті. Екеуміз түйдей құрдас екенбіз». Көргені мен түйгені, жеке басының мұңы көз алдынан кинолентадай жылжып өтіп Орыншаны еш шаршатпады. Көңілі қобалжыса да көкірегіндегі запыранды сыртқа шығарып тастағанына жаны жеңілдеп, Алтай тауының аңғарындағы жаздың салқын самалы астында сергек басып келеді. Салмағы жеңіл қара сөмкесін біресе оң қолына, біресе сол қолына ауыстырып, жан дүниесінің ар жағынан бір алақайлаған тәтті дауыс естілгенде қала оттары көрінді. «Келдік. Кеп қалдық. Даңғылға шыға бергенде мәшине ұстаймын. Елекең енді мені іздемейтін шығар. Бәрі де түсінікті болды ғой». Жалғыз аяқ соқпақ даңғыл жолға тірелді. Мәшине өте қалса, қол көтеруге дайындалып, оң қолын босатып, сөмкесін сол қолының қарына ілді. Тұрматтың даусы құлағына келеді. «Сен қайда жүрсіңей, түнделетіп қыдырып кетіпсің ғой» дейді... Алғаш кафеге шақырғанда даяшы жігіт тамақты алдарына әкеп қойған кезде:

	«Сталин қанша патша болса да, керсендегі тамақты өзі құйып ішеді екен. Мен де саған өзім құйып беремін», – деді мәз болып. Бұл болса аяқастынан сіресіп, оқтау жұтқандай қақия қалар хатшыларды ойлады. Ең бірінші боп Елекең елестеді.

	«Ол менің өмірбаянымды, Ленин орденін қалай алғанымды – бәрін біледі. Бірақ сыр тартып сұрамайды, әріден қозғамайды. Әйтпесе ауыл мен аудандағы шаңға көміліп, суықта бүрсеңдеп тоңып тұрып қызмет көрсеткен шаштараздар неге алмайды осындай марапатты? Жылы жер, жайлы көрпе болды менің өмірім...»

	– Неге мұңайып қалдың? – деді. Өзі өте сезімтал. – Мұңая берме. Өмір алда. Бақытты сәттердің бәрі алда. Адамның өмірі түгелімен бақытты болмайды, оның бақытты сәттері болады.

	Биылдан қалдырмай үйленбекші, күздің алғашқы айларында той өткізбекші боп келіскен. Ол бір бөлмелі пәтерде тұрады. «Оны өткізіп, не сатып, менің үйіме келеді. Ақ шағаладай ақбоз үй тұрғанда бір бөлмеге тығылып... Сол үйге адам толтыра алмай жүрмін ғой мен».

	Даңғыл жолмен жеңіл «Жигули» зулап келеді. Қол көтеріп еді, тоқтай қалды.

	– Орталыққа.

	– Қаншаға келісесіз?

	– Қанша сұрасаң, сонша.

	– Кеттік.

	Мәшине ақшаңқан зәулім үйдің алдына кеп тоқтағанда теледидарға қараудан көзі талмайтын жүргізуші жігіт жолаушы әйелді шырамытқандай болды. «Сіз атақты шаштараз Орынша Қамысбаева емессіз бе?» деп сұрағысы келді де, әдеп сақтап, тілін тістеп қалды.

	Кірген бетте телефонның нөмір ажыратқышына үңілді. Тұрмат бір, екі, үш, төрт рет соғыпты. «Қазір бейуақ. Ыңғайсыз болар. Таң атысымен өзім хабарласам».

	Жүрегі алқынып, аузына тығыла берді. Сол қолының тамырын ұстады – бүлк-бүлк. Жүрегіне жұмсақ алақанын қойды – дүрс-дүрс. Телефон түбіндегі ақ креслоға шалқайды. Екі қолы көтертпей, он саусағы қимылсыз салбырап қалды.

	Телефон шыр-р етті. Қолын көтеріп, тұтқаға жеткізе алмады. Тағы да шыр-шыр. «Тұрмат қой мынау». Бар күшін сарп етіп серпіліп барып, нәзік алақанын тұтқаға тигізді.

	– Бұл қалалық полициядан. Бізге Қамысбаева Орынша керек...

	Аузынан жылымшы қан ытқып кетіп, шалқасынан түсті.

	Қызыл қан кезерген ерінді жуып-шайып, төмен қарай тырстырс тамшылап тұр. Түн ортасында естілген дөрекі дауыс әбден шаршап келіп, талмасы ұстаған жүректі жарып жіберді. Екі аяғынан тік тұрып, адамдарға қызмет еткен шаштараз емен-жарқын бір демалайыншы деп бойын кеңге салғанда, өзінің ақ креслосында аузы ашылып, шалқалаған күйі қалды.

	***

	Таң атысымен үйіне, сосын жұмысына телефон соққан Тұрмат жауап ала алмады. Асығып-үсігіп үйінің қасына келгенде есік алдында кіріп-шығып жүрген бейсеубет адамдарды көрді. Бұлар бүгінгі әкімшіліктің төменгі буынының жандайшаптары еді.

	– Не болды? – деп сұрады алғаш кездескен біреуінен.

	– Сіз кімсіз?

	– Жақын танысымын.

	– Шаштараз өмірден қайтты, – деді жайбарақат. – Жақын танысы болсаңыз, туған-туыстары қайда, хабар беру керек.

	Тұрмат ішке кіруге әрекет етті, бірақ полисай жібермеді.

	«Мәйітті моргке әкеткелі жатыр. Моргтен келгесін ғана көресіңдер» деп көкіректен итерді.

	Тұрмат тілін тістеп тұрып қалды... Сонан...

	Орынша Қамысбаева қала шетіндегі мұсылман бейітіне жерленді.

	Ленин орденін қызыл масатымен көмкеріп, облыстық өлкетану мұражайына іліп қойды.

	Астында атақты шаштараздың қолы тиген қайшысы мен тарағы.

	Жансыз бейнесі табылмады.

	Марқұм жадырап отырып суретке де түспеген екен.





Жиһаз-адам және басқалар




	Өткенге шегініс жасамай берден сотқа жүгінейік.

	Міне, сот тағы да кейінге қалды. Осымен екінші рет жәбірленуші Папанин келмеді. Ауруханаға түсіп қалыпты деген себебі бар. Өткен жолы алыс сапарға кеткен екен. Жұбайы Асы: «Онсыз өткізуге болмай ма, мен баланың анасымын ғой», – деп еді, сот төрағасы: «Жәбірленушісіз сот өтпейді, сіз куә ретінде қатысасыз», – деп үзілді-кесілді тиым салды. Тұтқын торында отырған қара көйлегі кірден жыртылып кеткен қызды көргенде Асы кемсеңдеп қоя берді. Оған бес метрге дейін жақын келуге болмайды екен, алыстан көздері арбасып, көңілдері дір ете қалды. Қыз да кемсеңдеп, көңілі босай бастап еді, нәзіктіктен жұрдай жасауылдар қолтықтап апарып түрме-мәшинеге тығып жіберді.

	Сот тағы да кейінге қалды. Нақтылы күні белгісіз. Аузы-мұрны жоқ бітеу мәшине гүр етіп жүріп кетті. Куәгер Асы аңыраған күйі әлі тұр.

	Түкпен ісі жоқ сәби құлдыраңдап шауып жүр. Соттың қай күні өтетіндігі ешкімге белгісіз. Енді сотқа дейінгі өмірге шегініс жасайық.

	Түрме-мәшинеге мінгізіп алып кеткен Қыздаркүл Алматыға жарты жыл бұрын келген еді. Ауылда жұмыс жоқ, қыз басымен шөп басын сындырмай сенделіп жүруден жалықты. Төмен етек қызойнаққа барса, оңтүстікте қыз алып қашу дәстүрі тағы бар, содан да сескенді. Ең болмаса, кез келген мекеменің «барып кел, шауып келі» мен еден жуушылығы да табылмады. Бұрын өзіндей қыз-келіншектер күз бен қыста қойма алдында ысқырып жел шақырып, тұқым күріш суарып, әйтеуір екі қолға бір жұмыс табылатын. Қазір қоймада астық жоқ, коммерсанттар күрішті егістік басынан көтере алып кететін болыпты дейді. Әйтеуір, осындай қараң қалған дүниеден құтылмаққа. Қытайдан жүк тасып әкеп, Алматының жайма базарында тұратын сыныптас құрбысы қарық қыламын дегесін қорқаөтай басып еріп келген. Ол Үрімшіге алып кетпекке шекараға жеткенде, бұның құжаты дұрыс болмай жарым жолда қалып, сол күйі кері қайтты. Қайтып құрбысын көре алмады. Бір қытайлық азаматқа тұрмысқа шығыпты дегенді ерін ұшынан естіді. Кіші станциядағы алыс жамағайынның үйінде тұрып, әуелі ыдыс-аяғын, бірте-бірте кір-қоңын жуды. Қолы қалт етсе есік алдындағы кілті барлары қыздың баласындай боп құлыпталып, кілті жоқтарының аузы ашылып, неше түрлі жеке басылым салбырап, баспахана иісі бұрқырап, алба-жұлба боп иісі мұрын жарып тұрған пошта жәшігінен газет алып оқиды. Бұл газеттердің бәрі орысша. «Плюс», «Рек-тайм», «Караван-класс», «PANOPAMA», «Биен» дей ме... көп-ақ. Ауылда «Қазақ әдебиеті» мен «Жас Қазақты» оқитын. Жылда жазылып, келетін уақытын күтіп жүретін. Мыналарды жазылмай-ақ әкеп, пошта жәшігіне тығып кетеді екен. Кешке бірін қалдырмай әркім үйіне кіргізіп алады. Қыздаркүлдің көзі атыздай болды. Мына бір газетте «Танысу» деп қазақша жазылған да, қос анары салбыраған кеудесі көріктей қыздың жалаңаш бейнесінің астына: «Здесь твои тайные фантазии» деп орысша жазылып, телефонын көрсетіпті. Оқи берсе, «я хочу тебя», «если есть желание позвони мне» деп одан да сорақысы жүр. Есік-терезе жөндеуден бастап, құлып ашу, кеңсеге түскі ас жеткізу дей ме, неше түрлі әлгіндей ашық-шашық әйелдерді көргенде он сегізден асқан Қыздаркүл тыжырынып, төменгі ернін тістеді. Қыз ибасы тұлабойында тулап, осындай ұятсыз газеттерді қалай шығара береді деген көмескі сауал көкірегін тепкіледі. Мына қараңыз, «Хотите хорошо отдохнуть и почувствовать порыв страсти. Приезжайте. Европеечка 178 см. 25 лет. Телефон»; «Не знаете, что такое эротический массаж? И стриптиз никогда не видели. Приглашаю. Обольстительная татарочка 25 лет телефон; Темпераментная татарочка – вулкан наслаждение и удовольствия. Телефон». «Татар да мұсылман емес пе? Сонда мұсылман қыздарының да осындай жолға түскені ме?» Қыздаркүл түсінген орысшасын ойында қорытып, өзін-өзі сөгіп, газеттерді бір жерге үйіп, сіріңке әкеп, от қоя бергенде жеңгесі шығып қап: «Оны неге өртейін деп жатсың, монша жаққанда керек болады! – деді зілдене.

	– Оқитын ештеңе жоқ екен.

	– Бұл Шымкенттен шығатын «Қызық газет» емес. Бұнда турасын айтады. Онан да жиып қой. Сенбі күні монша жаққанда тамыздық болады, – деді.

	Бір күні «Рек-тайм»-ға көз салып еді, «Сәбиімді бағыпқағуға жас қыз керек. Күніне 2000 теңге төлеймін. Қазақ ұлтынан болса» деп екі тілде жазылыпты. Қыздаркүл жеңгесі қалаға шығып кеткенде телефон тұтқасын сескене қолға алып, қоңырау соғып еді, «Аллоу!» деген нәзік үн естілді.

	– Мен хабарландыру бойынша...

	– Кел, келе ғой, – деген бауырмал дауыс жан сарайын елжіретіп жіберді. Өзін-өзі игере алмай тұтқа қолынан түсіп кетті. Үй іші алакөлеңке болғасын, тысқа шығып, әлгі газетке қайта үңіліп еді, артынып-тартынып аулаға кіріп келген жеңгесі:

	– Сен кешке дейін газет оқитын болдың ғой. Сол «Ректаймда» не бар? Онан да есіктің алдын сыпырып тастамайсың ба! Айтпаса істемейтін қыз екенсің, – деді шатынап.

	Үйге кіріп, жеңгесі шешініп жатқанда Қыздаркүл киініп жатты. Сол күйі, газетті алақанына қысып ұстаған бетте, бір сөмке жүгін көтеріп, аялдамаға жетті. Орталыққа баратын алғашқы автобусқа отырды да Жаңа Алаңнан түсіп қалды. Жетінші сыныпқа өткен жазғы каникулда әпкесіне ілесіп Алматыға қыдырып келген-ді. Жаңағы жамағайынның үйінде жатқан. Горький саябағына, «Аққу» кафесіне барған. Жеңгесінен: «Сол «Аққу» кафесі қай жерде?» деп сұрап еді, «Өртеніп кетті», – деп бұрқ ете қалды. «Оны қайтесің?» деген қарсы сауал көкірегін қармалап, қызыл тілге қарай өрмелеп барады. Оның бала көңілінде сол бір жаз күнінде балмұздақ жеген тәтті орын, көл бетінде қалықтап жүзген қос аққу қалып қойған. Саябаққа барғанда қайыққа отырып, әпкесі мен әлгі жеңгесі екеуі қосылып, «Қайықтаны» шырқағанда, «мен де осылардай болсам ғой» деп алабұрта қарап, армандап отырған. Қайтарда әлі де нәзіктігінен арыла қоймаған жеңгесі туфлиін шешіп, қолына алды.

	«Күн батып қалды ғой, сен де шешіп қолыңа ал, асфальт жып-жылы, табаннан өткен жылы біздерге пайдалы» деп ақыл айтып қоймағасын әпкесі де айтқанын істеген. Қайтарда: «Түн жамылып келеміз, айсыз ашық аспан» деп тағы да әндеткен, бұл сөзін білмесе де соңдарынан еріп отырып әуенге іштей ілескен. Сол жеңгесі енді қырықтан аспай жатып, бар нәзіктігін жиып қойып, тек монша жағу мен «Сеймарда» жұмыртқа сатудан, анда-санда дүрмекке қосылып, халық қалаулыларына дауыс беруден басқа түкпен ісі жоқ.

	Сәтпаев көшесі, 151-үй, 47-пәтерді табу керек. Мынау Жаңа Алаң, тәуелсіздік ескерткіші. Астында арбиған бес саусақ. Әнебір жерге «Өнер дегеніміз – бұл айдаладағы айқай», «Искусство – это крик в пустыне» деп екі тілде жарнама іліп қойыпты. «Бұнысы несі? Өнердің жолы соншама жіңішке болғаны ма?» Қыз Сәтбаев көшесін бойлап, қол сөмкесін иықтап, ентігіп келе жатып ойға шомды. Ауылда жүргенде қарайтыны тек теледидар (газет-журналға жазылғанмен сирек келеді, хат тасушының айлығы аз дейді), бірде Елбасы жазушылармен кездесті.

	– Мен жеті жыл шет елде болып келдім. Алматы астанаға ұқсамай кетіпті ғой өзі. Орысша, ағылшынша жазудан көз тұнады, мемлекеттік тілде сөйлейтіндер тіпті сирек, – деді бір қысқа шашты, қысқа маңдай, қабағы қатулы жазушы.

	– Тіл туралы Заң бар ғой. Маған не қыл дейсіңдер енді?..

	– Ол жүзеге аспаса несі Заң? Егер өзіңіз бастап, мемлекеттік хатшы қостап, Парламент мәжілісінде бастанаяқ бір рет қазақша сөйлесеңіздер, министрлер бір-ақ күнде қазақша сайрар еді.

	Теледидар экраны быжылдап, төртке бөлініп кетті. Жиналыс соңын бір-ақ көрсетті – Елбасы жазушыны қолтықтап ап бірге кетіп бара жатты...

	Ал бір рет Алматының тойына да куә болды. Әлгі қытайлықпен жұбы жарасқан құрбысы өзінің қысқа етек көйлегін кигізіп, қасына қысық көзді сүйіктісін ертіп, мейрамханаға алып барған. Той – соның танысінікі. Аракідік жартылай жалаңаш қыздар бөксесін бүлкілдетіп ортаға шыққанда дәл жаңағы «Рек-тайм» мен «Биендегі» қыздарды көргендей болды. Үлкен-кіші деместен төрде отырған галстук таққан кісілердің үстелін бөкселерімен соққылағанда семіздері қозғала қоймады, ал жұқалтаңдары жер сілкінгендей ұшып-ұшып кете жаздады. Кейбіреулері қалталарына қолын сұғып, көк қағаз алып беріп жатыр. «Бұл не?!» деп еді, құрбысы «доллар ғой», – деді. «Доллар деген не?!» «Бір долларың – 130 теңге. Американың ақшасы». Сақалды кісінің суреті бейнеленген көк қағазға алыстан аңтарыла қарады. Құрбысы Күміскүл болса, қысық көз жігітінің аузына шәй қасықпен торт тығып әуре.

	– Қойсай. Ұят қой, – деп еді:

	– Сянь осындайды жақсы көреді, – деді.

	Жігіттік жастан асып, жасамыстықтың жалына жармасқан Сянь бұған жақтырмай қарады.

	– Бұл қазақша түсінеді. Тыныш отыр, – деді Күміскүл.

	Бір жастықта шашы бірге ағармақшы болған өмірлік серіні сол шығар.

	«Ал енді қайда бұрылым? Қайда барам?» Көп қабатты үйлер тынысын тарылтып барады. Жаздың ыстық күні қалада тіпті, қара қарғаның миын қайнатқандай қапырық екен. «Қаз-қатар тізілген үйлердің арасында, Құдай-ау, бала ойнайтын қуыс жоқ қой. Қала дегенің осы болса... Ауылда әредік жел лекіп, жан сарайың рахатқа батушы еді. Қай Құдай екен айдап келген осында? Күнкөріс мені айдап келген. Даланың бәрі қалаға қаңғыған заман бұл» деп өзінөзі кінәлап жауап бергенде:

	– Әй, қайдан адасып жүрсің? – деген таныс дауыс саңқ ете қалды арт жағынан. Қиялында келе жатқан Күміскүл дәл қасында тұр. Қыздаркүл жылап жібере жаздап, өзінөзі әрең тежеп, көзкөрген құрбысына құлашын созып, таза құшақпен құлай кетті. Әрненің дәмін татып, жағалаудың шетіне шығып қалған ол адасып жүрген құрбысына құшағын аша қоймады.

	– Қайдан жүрсің-ей?!

	– Адасып...

	Ол бәрін жайып салды.

	– Ол үйің тіпті арт жақта. Қазір апарып тастаймыз.

	– Өзің ше? Сол қытайыңмен қосылдың ба? Арманыңа жеттің бе?

	– Жеттім. Оларға мекенмөр керек екен ғой. Маған қосылды да, қосауызды екі мылтық сатып алды. Қай күні атыларын Құдай білсін. Бұл әңгімені қояйық. Сені жеткізіп тастайық. Ол қазақша түсінеді, бірақ сөйлемейді. Аузыңды жауып отыр. Осы телефонға звандаймын. Бұндай мүмкіндіктен айырылма. Бала бағу қолыңнан келеді. Өзіңнен кейінгі тоғыз баланы сен арқалап өсірдің ғой.

	Көше шетінде күтіп тұрған қоңыздай томпақ жапон мәшинесінің есігін ашқанда «здравствуйте!» – деді Сянь бұны танып.

	– Сәлеметсіз бе!

	Жапонның жеңіл көлігі мәшинелер ұйлыққан көше тығынынан сытылып шығып, зымырап отырып 151-ші үйдің тұсына тоқтады.

	– Мынандай мүмкіндіктен айырылма. Кейін осы телефонға звандаймын. Бір арғы бетке кетіп бара жатырмыз, – деп есікті өзі жұмсақ жауып алды.

	Сонан кейін Күміскүлді көрген жоқ.

	Имене басып 47-пәтердің қоңырауын басты.

	***

	Шиеленіс – шығарманың күретамыры болса, шегініс – кейіпкердің артқа мойын бұрған іс-әрекетін алға жылжытар бір әдеби әдіс. Өткеніне ой жүгіртіп, мұңға берілген біздің кейіпкеріміз есік қоңырауын бір басты да, екінші рет басуға именіп тұрып қалды. Екінші рет бастырмай-ақ есіктің арғы бетінен «кто там?» деген жіңішке дауыс естілді. «Кто там»-ы несі танымайтын адамға?» Асып-сасып тұрып түймедей нүктені тағы бір басып жіберді.

	– Кто там?

	– Қыздаркүл ғой.

	– Қыздаркуль, – деген нәзік үнге ұласа темір есік салдыргүлдір ашыла бастады.

	Мұнтаздай таза бөлме. Артық тұрған зат жоқ. Өмірі көрмеген ұзыннан-ұзақ шұбалған жаңғақ түстес жиһаз. Оның бір жағындағы әйнектің арғы бетінде жалаңаш әйелдің қолын көтеріп біреуге ұмтылып тұрған бейнесі, бір жағында тағы да жалаңаш әйелдің жантайып жатқан мүсіні.

	«Жер ортасына жетіп қалған адамдар осындай зат ұстамаса болмай ма екен?» деп ойлап тұрғанда, Қыздаркүлдің тағы бір таңдайын қағып таңқалғаны – жиһаздың шаңын еркегі сүртіп жатыр. Көзінде көзілдірік. Бойшаң тұлғалы, бір өгіздің басын бұрып жығып, бір жылқыны бір өзі жайратар еркектің қолындағы өкпедей жұмсақ ақ шүберекті тигізіптигізбей шаң сүртіп жатқанын қарашы. «Әлде әйелі ауырады ма екен?» Жоқ, әйелі де сырықтай ұзын, оның да көзінде көзілдірік, сап-сары өңінде мейірім ойнап тұр. Күйеуі безірейіп қараса, ол кісіні өзіне тартып күлімсіреп тұрады екен.

	Қыздаркүл жиһазға таң қалды. Қаржы міністірлігінде істейтін әнеукүнгі ағасының үйінен мұндайды көрген жоқ еді. Алматының шымқай қара жиһазына қарап-ақ жеңгесінің жаны қалмайды. «Адам жаны ағашқа ауысқан заман ба, немене өзі?!

	– Үй осы, – деді әйел ескі таныстарша. – Ася Пантелеймоновна менің аты-жөнім.

	Қыздаркүл дәлме-дәл қайталап, «Ася Пантелей-мон» деп тілі келмей мүдіріп қалды. Ол қазақы қыздың кемшілігін тез түсініп: «Тетя Ася» десең де болады, – деді. – Мынау үй иесі Папанин...

	– Папа, – деп тағы да тұрып қалғанда:

	– Папа Алматыға келіп-кетті. Мен Папанинмін, – деді ақ шүберегін уыстап ұстаған күйі мойнын бұрып, безірейе қарап.

	Қыздаркүлдің жүрегі дүрсілдеп кетті. Сабаздың өңінде мысқалдай жылылық жоқ, маска киіп алғандай жып-жылтыр. Жаңа танысқан адамда пендеге тән лебіз болмаушы ма еді. Сескеніп қалған бұйығы қыз бұрыла бергенде:

	– Сен Қыздаркүл, – деді әйелі.

	– Иә. Мен Қыздаркүл...

	– Сен осында қал, – деді қазақша араластыра сөйлеп. – Екі мың төлейміз күніне. Сонда айына алпыс мың...

	– Жаһазды өзім сүртем. Бұл бала мен аквариумға қарайды.

	Күніне мың бес жүз жетеді, – деп еркегі киіп кетті.

	– Қалай, келісесің бе? – деді жұбайы. Ауылдың қазақы қызынан айырылғысы келмегені жанарынан оқылып тұр. Оның үстіне өң-жүзі әдемі, дене бітімі сұлу. Адамның жан сарайын сыртқы бет-бейнесіне қарап сараптап үйренген педагог әйел емексіп, қаракөз қызға еліге кетті.

	– Бала қайда? – деді бұл таң қалып.

	– Бала күтушіде. Сен келдің ғой, енді қолға аламыз. Ұл бала, Есімі Паул.

	– Пәул...

	– Иә. Шешін. Шәй іш, – деп әйел ас бөлмеге бастағанда қатар бір бөлме толы кітапты көріп, тағы да таң қалды.

	«Кітапхана секілді осынша көп кітап та жинайды екен-ау». Біреуі жатын бөлме. Мынау – қонақжайлары. Бәрі үш бөлме.

	Үшеуі отырып шәй ішті.

	– Мың жарымға келісесің ғой, – деп еркегі тағы да қайталады.

	«Күніне бір мың бес жүз теңге. Не деген көп ақша» деп іштей дән риза боп басын изей бергенде:

	– Таңғы тоғыздан кешкі жетіге дейін осындасың, – деді тағы да нықтап.

	Бұл тағы да басын изеді.

	– У немцов есть такое выражение «медхен фюр аллес». Оно означает «девушка на все случай, прислуга по всему дому», – деді шүңірек көзі әйелінің жер-жебіріне жете қарап.

	Ася үндеместен қызға көз салды.

	Қыз сөздің мәніне онша түсіне алмаса да, түбі мына әйелден қайта сұрап, мағынасына қанығармын деп ирелеңдеген жылан бейнесі салынған шыныаяқтың ернеуінен бір ұрттады. Қыздаркүл тәтті мен ащыға бірдей ерін тигізді. Ол сол сәт дәліздегі төрт бұрышты су толы әйнектің ішінде жүзіп жүрген балықтарды байқап қап ернін күйдіріп ала жаздады да, дір-дір еткен алақанымен шыныаяқтың бетін басты.

	Ася қобалжып отырған қызға тағы бір шыныаяқ шәй құйды.

	***

	Екі жасар сары баланы шешесі кешке таман үйге алып кіргенде Қыздаркүл:

	– Бұл кімнің баласы? – деді таң қалып.

	Бала табатын жастан асып кеткен кексе әйел:

	– Менің балам, – деді мейірленіп.

	«Қалайша?» деп сұрай алмады. Сарылығы шешесінен аумайды. Әкесі өзінше жүрген бір тұйық әлем. Ерте кетеді, кеш келеді. Қарттар үйінде сантехник боп істейді дейді. Әйел бір жоғары оқу орнында ағылшын тілінен сабақ береді. Екеуінің де шыққан тегі – поляк. Әкелері о заманда қара шекпенділермен бірге жер ауып келген екен. Бұның бәрін шәй үстінде бірге туғанымен жолыққандай жадыраған Ася ынты-шынымен айтып берді. «Менің атымды әкем Тургеневтің шығармасын оқып, Ася қойған екен. Оның түбі – түркі ғой» дегенде қыз: «Бұл не айтып отыр?!» деп таң қалды. «Мен оны қайдан білейін? Ол түгіл шыққан тегімді дұрыс білмеймін, әйтеуір күнкөріс үшін елден шығып кеткен бір бейбақ емеспін бе?»

	Қыздаркүл үшін ең қиыны – кешкі жетіден кейін барар жердің болмағаны еді. Жатар орным жоқ деп айта алмады. Екі күн вокзалда түнеді. Жаздың күні болғанмен түн салқын, пойыз күткен жолаушылардың арасында бүрісіп отырып бозала таңды ұйқылы-ояу атқызды. Таңертең келген бетте жуынып-шәйініп, айтқандарын екі етпейді. Алғашқы күні әйнектің арғы бетіндегі қырынан жатқан жалаңаш әйелді қолына алып қарап еді, есіктен шығып кетті деген қожайыны үйде екен, «ұстама!» деп ақырып жіберді. Жалаңаш мүсін қолынан ытқып кеті де, дәл аяғының ұшына түсті.

	– Жиһазға жолаушы болма! Бұны сүртпе дедім ғой. Үш адым алыс тұр! Өзім сүртем!

	Аяғы ауырса да ақсаңдай басып жүрді. Башайын қозғалтса жаны көзіне көрінеді. Бірде кітап сықай жиналған бөлменің шаңын сүртіп жүріп Тургенев дегенді тауып ап қараса, «Ася» деген жазу тұр екен. Орысша үйреніп, осыны қалай да оқып, түсінсем деп армандап кетті. Сол сәт есік ашылып, Асяның өзі кіріп келді. Жүзі әдеттегідей жайдары.

	– Шәй қой, – деді.

	Шәй үстінде қыз Тургенев дегеннің кітабын ұстап көріп, Ася деген жазуды оқығанын айтты. Асы анау тұрған әлем әдебиеті жауһарының екі жүз томын мың долларға сатып алғанын, кітап иесі – ерлі-зайыптыларға ақша керек болғанын, мәшинеге тиеп жатқанда екеуінің пәлен жылдан бергі сырласын қимай көз жасын қалай сығып алғанын тебірене отырып жеткізді.

	– Бұл сіздерге неге керек болды? – деді тоқтасқан әйелге келініндей сызылып шәй құйып беріп отырған Қыздаркүл.

	– Бұл Паулға керек. Ол көз үйрете беру керек. Бұл да менің идеям.

	Қыздаркүл жиһаздағы жамбастап жатқан әйел мүсінін қолынан түсіріп алғанын айтты. Үй иесі әйел бәрін көріп тұрғандай: «Соған жоламай-ақ қойшы. Басқа да жұмыс жетеді ғой. Шаңын өзі сүртсін!» – деді. Қыздаркүл түнемелікке жататын жері жоқтығын жіңішкелеп отырып жеткізді.

	– Онда кітапханаға жатасың. Тек кітап исініне үйрене алсаң.

	– Үйренемін, – деп қара торы қыз қуанып кетіп, уәде бергендей нық сөйледі.

	Ася өзімен бірге істейтін ауылдан шыққан бір қазақ қызының алданып екіқабат боп қап, баласы жоқ әйелдің есігі алдына шарананы құндақтап тастап кеткенін, кейіннен мектепте балаға сабақ бергенін, оны өзінен басқа ешкім білмейтінін, ақыры, шыдай алмай қалаға көшіп келгенін айтты. Сосын:

	«Сен де байқап жүр», – деді. – Біз төлеген ақшаға үстіңе киім ал! – Қыздаркүл алыста мұңға батып, жолын тосып жүрген шешесімен бірге шәй ішіп отырғандай мәз-мәйрам болды да:

	– Ася апа, сіз баланы қайдан алдыңыз? – дегенде, сары әйел дөңес көзілдірігін қолына ұстап, қайта-қайта сүрткіштеп:

	– Сөзді тілеп алдым ғой. Құдайдың бергені де. Балалар үйінен алдым. Бізде бала болмады. Үй-жайға ие керек. Кітапқа ие керек. Қой, балықтарды тамақтандыр, – деді.

	Бұл бір екеуінің арасындағы қысқа болса да ағынан жарылған әңгіме болды. Сәл нәрсеге көңіл желегі желкілдеп кеткен қыз:

	– Ася апа, ағылшын тілінен сабақты қалай бересіз? – деп аңтарыла қарады.

	– Мен ағылшынды беруін берем ғой. Сендердің тілдеріңді үйренуім керек. Ұятақ, астаналарыңда тұрғаныма ширек ғасыр, әлі еркін сөйлей алмаймын. Сен онан да маған өз тіліңді үйрет.

	– Ал, Папанин ағай ше?

	– Оған бәрібір...

	– Сен Паул екеумізге үйрет. Адам тілді бес жасқа дейін бойына сіңіруі керек. Папанинге жақ ашпа. Бар, балығыңа тамақ әкел. Мен Паул оянғанша осында бола тұрайын.

	«Живая рыба» деген дүкенге жеткенше Қыздаркүлдің қиялы біресе аспандап Көкке жетіп, біресе Жерге түсті.

	«Оған бәрібір» дейді. Шынында да, ол кісіге жиһаздан басқаның керегі жоқ сияқты. Жиһаз-Адам. Сырты – Адам, жүрегі – ағаш. Әйелі қандай мейірімді. Қызыл шиедей жұмсақ. Паул ертең кім болар екен?» «Живая рыбадан» әртүрлі шабақ алады. Бұны да алғаш Ася әкеліп көрсеткен.

	«Жетісіне бір рет келіп тұрасың. Міне, мынандай жаңа туған, жаңа жүзіп жүргендерінен аласың». Бұл сонда тірі шабақтардың сатылатынына таң қалған. «Шабағың не, Адам сатылып, бала сатылып жатқанда» деп өзін-өзі тоқтатқан. Адам саудасы дегенді үй иелері жоқта кабелді теледидардан көрді. Бір сағат хабар соған арналды. Түсінгені – адамды құл ретінде сату тек қара нәсілділер мекен еткен жерлерде емес, біздің елімізде де бар екен. Шетелге сәби сату да заңдастырылыпты. Бұны да Асядан сұрармын деп, қиялын кейін шегеріп, теледидарды өшірген. «Қожайын кеп қалса бәлеге қалармын. Жиһаздан үш адым аулақ жүр» деді ғой. Су толтырылған төрт бұрышты әйнектің ішіндегі балықтарды көргенде тіпті, таң қалды. Тіке жүзіп кеп шалт бұрылады. Ауылда қауындыққа су алғанда сазан балық арықтың ішінде жүретін. Лай суда жон арқасы көрініп, еркін жүзген балықты керек қылсаң қолмен де ұстап алатынсың. Мынау тап-таза құбырдың мөлдір суы. Аквариумды тазартып, суды ауыстырған кезде жылыту керек екен.

	– Мынау қандай балық? – деп оны да Ася апасынан сұрады.

	– Бұл – форель. Патша-балық. Генерал жолағы бар. Анау беліндегі сызықты «генерал жолақ» дейді. Тек таза суда өмір сүреді.

	– Ауылдың балығы лай суда балдыр жеп қоректенеді. Ал, бұлар ше?

	– Бұлар шабақ жейді.

	– Тірі шабақ па?

	– Онан да сол шабақты дүкеннен сатып әкел, – деп қолына ақша ұстатты.

	Сатып әкеп, суға жіберген шабақ бір аптада жоқ болды. Қыздаркүл кішкентай Паулға қалай қамқор болса, тірі шабақтарға да әйнектің сыртынан солай көз салып, бақылап жүрді. Кішкентай қанаты, ноқаттай көзі бар шабақтар бірінен кейін бірі жұтылып кетіп, патша-балықтың генералсызық тартылған қарны томпайып шыға келгенде қыздың жаны түршікті. «Апырай, Адам сойып жесе, бұлардың тірідей жұтқаны ма?!» деп, төрт бұрышты әйнекті төңкеріп тастағысы келді. Амал жоқ, араға апта сап дүкенге қайта барды. Аквариумды тазалап, су жылытып құю – мойнында. Әйтсе де, үй ішінде тірі шабақтардың өзіне-өзі келмей жоқ боп жұтылып кетіп жатқанын көру қыздың жанын одан сайын тітірентіп, тіршілікке деген көзқарасы тереңдей түсті.

	«Дүкендегілер бұған неге тыйым салмайды?» Осы ойын қожайын жоқта Ася апасына айтып еді, «Балыққа тамақ керек, адамға сауда керек. Оған басыңды ауыртпа. Біреу өлмей, біреуге күн жоқ. Табиғаттың заңы бұл. Сен Паул екеуімізге кеше «нан» деген сөзді үйреттің, енді «су» деген сөзді үйрет. Балық суда жүзеді. Сосын «балық», «Патша-балық», «жиһаз», ең соңынан «Адам» деген сөзді үйретесің», – деп қыз уайымын өзіне қарай бұрды. Асяны «Әсия апа» деп атағысы кеп кетті. Оған да рұқсат сұрайын деді.

	Үш айда Қыздаркүл өмірді біраз түйсінді. Қаланың не екенін білді, ауыл қызы таң қалысын бірте-бірте тежеп, қаладағы әр құбылысқа өз көзқарасын қалыптастырып келе жатты. Паул да бұған әбден бауыр басты. Томпаңдап жүгіргені қандай қызық. Тәй-тәй басқанда Асяға: «Қазақта тұсау кесер дәстүр бар!», – деп еді, «Онда өзің кесесің! – деді Ася апасы. Жіптен тұсау есіп, аяғына байлап, оны да өзі кесті. Ася бәліш пісіріп, мәз болды. «Қазақтың жерін басып, бақытты бол. Басқан топырағыңа адал бол!» – деп тілек тіледі. Сөйтіп, көңілін демдеп, үстіне көктен көйлек іліп, қаланың бағдаршамының жасылына жүріп, қызылына тоқтай бастағанда тосын естіген бір сөз тағы да жанын түршіктірді. Демалыс күн еді. Үйде отырған Папанин:

	– Осы, Паул, күн өткен сайын басқа біреуге ұқсап барады.

	Маған тіпті ұқсамайды, – деді әйеліне.

	– Менің көшірмем ғой. Анасына ұқсаған бала бақытты болады.

	– Әкесі ше? Әкесіне ұқсамай тұрса ше?! Былдырлап бірдеңелерді айтады. «Нан» дейді. Анау азиатка осыған не үйретіп жүр?!

	– Нан жеген жерінің тілін үйренсе, балаң жаман болмайды. Мен жұртқа ағылшын тілін де үйретіп жүрмін ғой. Шыңғысханды көрдің бе кинодан, жауынгерлерін жаулап алған жерінің тілінде сөйлетеді.

	– Ол – кино ғой. Анау азиаткамен ауыз жаласып жүрсің. Баланы дұрыс тәрбиелеңдер. Сол бала маған ұқсамайды... – Шалт бұрылғанда қожайынның балықтар жүзген аквариум әйнегіндей жып-жылтыр өңіне бір жылымық пайда болды. – Осы, Ася, осы баланың дені де сау емес. Жүрісін қарасайшы, қисаң-қисаң. Екі жылда аяғын әзер басты. Біз неге донор болмаймыз?..

	– Донорың не? – деді әйелдің сап-сары өңі қызарып. – Не, қаның тасып бара ма? – Ася таңғалып, теріс бұрылған күйеуінің көк желкесінен көз алмай қадалып отыр.

	– Баланың дене мүшесін сатайық. Ақшаның астында қаламыз. Өздері қағазын туралап береді...

	– Лаврентий!... – Күйеуінің есімін жұбайының аузынан алғаш рет естіді. – Не айтып тұрсың? Сен өзің дәрігерге көрінші. Мен сені психотерапевтке апарайын.

	Қыздаркүлдің жаны түршікті. Кітапхана бөлмесіндегі жатар орнына қарай жылдам жүгіріп кетті. Патша-балықтың суын тазалайтын күн еді, оған да көңілі соқпады. Сорақының көкесін сол түні көрді. Кенет Асяның жан дауысы шықты. Сабап жатыр ма деп ойлады ә дегенде. Кейде әкесі ішіп келгенде шешесін мытып-мытып алатыны есінде.

	«Қойсайшы» деген жалынышты үні шықты әйелдің. – Бойжеткен қыздан ұят емес пе!

	– Ол да – бір, жансыз жиһаз да – бір» – деп ентікті Папанин.

	«О, сұмырай! Жиһаз деп тұрғаны мен ғой сонда. Өзінің жиһаз-Адам екенін білер ме екен?!»

	– Лаврек, (есімін еркелетіп айтқанын алғаш естуі) әйелдің жыныс мүшесі бар ғой еркекке арналған. Бұның таза порнография.

	– Бұл – эротика. Порнография біраздан кейін болады. –

	Асының жас сәбидей құлындағы даусы құраққа шықты. – Енді порнография, – деп ентікті жиһаз-Адам.

	Қыздаркүл есіктің саңылауынан сығалап еді, Ася апасы тыржалаңаш, жиһаз-Адам жануарша асылып тұр екен.

	– Баланы жіліктеп сатуға көнбейсің. Енді алған жеріңе қайта тапсырмасаң, көрген күнің осы.

	– Құдай-ай! – деп Ася апасы ұзатылар қыздай сыңсыды.

	Қыздаркүл изеңдеп тұрған кәпірді қолына не тисе сонымен қақ желкеден бір қойсам деп қарманып еді, төрт қабырға түгел кітаптан өзге қолға ілігер салмақты қара табылмады. Қараңғыда қарманып, Тургеневтің «Ася»-сын алақанымен сипай берді.

	– Енді ойланбасаң, ертең де эротикадан порнографияға ауысамыз, – деген не еркекке, не әйелге жатпайтын дүбара дауыс естілді.

	Ася сыңсуын сап тиып күрсінді де қойды.

	Ертеңгі күн жексенбі еді. Ася ұйқысынан кеш тұрды. Бұрын таңғы мейіріммен бетпе-бет жүздесіп, бір тілдесіп қалатын әйел күтуші қыздың бетіне тура қарай алмай бұрылып кетті. Бұл Паулді киіндіріп жатқанда: «Кеше неге балықа қорек әкелмедің?! Патша-балыққа өзің жем болғың келіп жүр ме?!» – деді қожайын қатуланып. Қыздаркүл қазақы рәуішпен тіл қатпады. Папанин болса жексенбіден бір сәт ауытқымай жиһаздың шаңын сүртуге кірісті.

	Түс болды. Баланы алып тысқа шығып, екі сағат сырғанақ теуіп, аз-кем сергіп қайта келгенде жиһаз-Адам жағадан алды.

	– Форельге тамақ қайда?! Шабақ қайда?! Прислуга по всему дому. Ася! – деп ақырып жіберді.

	Бұрын естімеген ащы дауыстан сескеніп, сәби қосыла шыңғырды. Папаниннің өңі өзінің жанындай көретін жаңғақ ағашы түстес жиһаздың түсіне еніп бара жатты. Әлемтапырық өңінен сәби емес, кәмелетке толған қыз да сескенді.

	– Далада жүре тұрыңдар, – деді Ася. Ол тұра алмай қиналып жатыр еді. «Келмей-ақ қойыңдар...» Әйелдің жүрегіндегі сөзді айтпастан түсінген қыз сәбиді құнттай киіндіріп, тысқа алып шықты да қайта кіріп, жатын бөлмеден бір кітапты ұстай шықты. Бұл – Тургеневтің «Ася»-сы еді.

	Өзіне үйреншікті орын – темір жол вокзалына келді. Сәби екеуі дәмханда түрегеп тұрып тамақтанып, ығы-жығы адамдардың ортасынан орын алды. Жұрт кетіп жатыр, келіп жатыр. Екеуі сірескен мұздай қозғалмайды. Күн батып, сәбидің көзін ұйқының кіреукесі шалды. Ол Паулді алдына алып, мызғып кеткен кезде бетіне үңілді. «Сені құшақтаған күйі ауылға тартып кетсем бе екен? Әке-шешем, ағайын-туғаным сап-сары баланы көріп, «қайдан тауып алдың?» десе, не деймін? Бар көргенім мен білгенімді айтамын. Қазақтың балалары шет елге де сатылып жатыр ғой. Мен мұны Адам ғып асыраймын деймін. Оған көне қойса...» Сырттан лекіген салқын жел құлағына ауылдың гу-гуіндей боп естілді. Вокзал іші Күн бата тіпті суып кетті. «Ася апам көмекке келеді. Ол бізді бұлай қалдырмайды». Дорбадағы бар дүниесі – кітапты ұстап көрді. Орнында. «Дорбада тек жалғыз кітаптан өзге ештеңе жоғын вокзал торығандар көріп те қойған болар». Көзі ілініп, мызғып кетіпті.

	...Пойызға мініп барады екен, бірақ әдеттегідей жанға жайлы жұмсақ вагон емес, тор-тор боп бөлінген жан түршігер қараңғы вагон...

	– Мынау отыр! – Жиһаз-Адамның еркекке де, әйелге де жатпайтын дүбара даусынан селк етіп оянды. – Дәл өзі! Ұсталдың ба, азиатка!

	Қара киімді қос полисайдың бірі баланы қыздың құшағынан жұлып алды да, бірі білегіне кісен салды. Полисайдың бірі: «Балаңызды ұстаңыз», – деп еді, «Ұстай алмаймын, қолым ауырады», – деп жиһаз-Адам мізбақпай қарсылық білдірді. Түсінде көрген тор-тор мәшинеге отырғызып, ішкі істер бөлімшесіне әкеліп, құжат толтырып, түсінік алды. Со мәшинемен түрмеге жеткізді. Шарқ ұрып баласын қуғындаған Папанин: «Қолым ауырады, көмектесіңдер» деген өтінішпен перзентін полисайға көтертіп, үйіне келді. Мән-жайға қаныққан әйелі: «Мұның не?» деп еді. «Қазақтың қызын соттатпасақ та ақша өндіріп алмаймыз ба?» – деп, жып-жылтыр бетіне шабақтай шоршыған ирек сызықтар пайда болып, некелесіне қара ниетпен қарады.

	***

	Көптен күткен сот та басталды. Бірақ жәбірленуші тағы да келмей қалды.

	– Мен баланың анасымын. Ол қашып жүр. Мен жәбірленушінің берген арызын жоққа шығарамын. Ол сотқа ешқашан келмейді, – деді Ася сөз сұрап орнынан тұрып.

	Сот төрағасы осымен үшінші рет сот мәжілісіне себепсіз келмеген жәбірленушінің арызын дәлелсіз деп тауып, бала ұрлады деген дәйекпен айыпталған қазақтың қара торы қызын ақтап жіберді.

	Ася жылап тұрып күйеуі Папанинмен ажырасуға азаматтық іс бойынша арыз беретіндігін мәлімдеді.

	Сот бұл ерлі-зайыптылардың жеке шаруасы деп шешті.

	Қолы кісеннен босаған Қыздаркүл өзін күзеткен полисай жылыстап кетісімен Асяға тұра ұмтылды. Сот залында құлдыраңдаған Паул үш ай көрмеген күтушісін танып, шырылдай жүгірді.

	– Біздің үйге барасың, – деді Ася. – Жиһазды өткізіп жібердік. Алсақ, жаңасын алармыз, алмасақ, жиһазсыз да өмір сүруге болатын шығар.

	Рухани астана қандай әсем. Маңдайшасына «Қалалық сот» деген жазу ілінген мекемеден алыстай берген Қыздаркүл өзін Алматы емес, жақсы адамдары көп жұмбақ та жұмақ мекенде жүргендей сезінді. Өзін тұтқындағанда баламен бірге тәркіленген Тургеневтің «Ася»-сын да сот қайтарып берді. Ол да қолында.





Диуананың қызы




	«Қызың құтты жеріне қонды» деп хабаршы келгенде Махан қуана қоймады. Ол тоғыз жыл тізесіне отырғызып, әлпештеген қызының орнын тапқанына іштей тәуба айтқанмен бір алабұртқан көңілмен ақырын күтті. Өйткені, өзі диуана боп үй жағалағалы адамзаттың іші-сыртын түгел көріп, ниетіне көз жеткізіп жүр. Диуана болайын деп те болған жоқ; колхоздың қойын бақты; завферма өзі жеген малын санақта бұның мойнына салып, бір жылға соттатып жіберді. Онан кейін жекешенің сиырын бақты; қазір мектепте күнара түнгі қарауыл. Диуанашылыққа отыз күн оразада шығады; жарамазан айтып, үйді-үйге жар салады. Әуелде әуенін таба алмай жүрді. Сосын боздаған бір мұңлы дауысты өз көмейінен өзі ұстап алып, тыңдағанның сайсүйегін сырқырататын болды.

	Диуанашылыққа түсірген де әуелі әкесінің сөзі бол-са, сонан кейін әлгі өзін соттатып жіберген завферма секілділердің әлегі. «Отыз күн оразада жарамазан айтып, пітір жинағанның айыбы жоқ. Осы күні жұрт не істерін білмей, адам жейтін тамақты малға беріп, малдан артылғанын ағызып жіберіп жатқан заман ғой. Бұл мұсылман баласы үші кешірілмес күнә. Онан да кембағалдың қоржынына түссе Алла оларды кешіреді; сосын: «әй, қайдам» деп әкесі әлдекімдерге сенбегендей басын шайқаған, – диуана боп адамның күнәсін алдынан шығып жумасаң, олардың бұ заманда өздері біліп қимылдайтын түрі жоқ. Е барып жатқан мешіті, е беріп жатқан пітір-зекеті жоқ» дегесін елден шыққан диуана болсам мен-ақ болайын деп, қоржынының түбін жамап, қара есекке теңдей салып, ең әуелі өзінің құдайы көршісінен бастаған.

	Бұрындары ауылға диуана көп келетін. Ала шапанды өзбектер, керзі етігі жылт-жылт етіп солдат киімін шешпеген тәжіктер үйді-үйге келіп, «Ах, алла!» деп бастап, бергенін алып, бермегенін жалақтап қарап кететін. Өндірдей жасжас жігіттер құдай жолын ұстанып, садақаны кепиет көріп жүргендеріне таң қалатын. Соның бәрін көріп-біліп отырып, өзінің үйіндегі ұсқынсыз ескі алаша, ескі көрпеге қарап отырып Махан диуаналық жолдан тартынбады. Әуелі құдайы көршісінің ауласына кіріп жарамазан айтқанда балашағасы есікті ішінен сырт еткізіп іліп алды. Сосын ғана үйдегі кейуана ұрсып түсіндірсе керек – сол үйдің келіні бір тостақ бидайды әкеп қоржынына төге салды. Ерні дірілдеп тұрып алғашқы батасын берді. Бір үйдің қақпасы ашылғасын екінші үй өзінен-өзі дайын отырғандай бір кесе бидайды тағы да әкеп қоржынына төкті.

	Бұл өзі отыз күн оразаның басында үш күн, ортасында үш күн, аяғында үш күн болатын құдай жолы ғой. Ортаңғы үш күннің бір күні қалғанда «қызың құтты жеріне қонды» деп хабаршының келе қалғанын қарашы. Хабарды айтып отырып айналасына бұрылып көз салумен болды. Жатаған үйдегі жалаңаш қабырға. Шоқпыт-шоқтып төсеніш хабаршының сәйгүлік мініп келген көңілін суытып жіберсе керек, тезірек кетуге асыққан сыңайы бар. Шәйға да қарамады, таба наннан бір сындырып жеп білген батасын жасады.

	Қыз әкесі хабаршыға қар жауған қабағын ашпады. Өзі есекке қоржын теңеп, бала-шағаның зәресін алып, танитындарды таңғалдырып, кемелденген социализм заманында жарамазан айтқан кеңкелес диуана атанып үй кезіп жүргенде жұрттың пейіліне әбден қанықты. Бес тиындық бақырды қолына ұстатқандарды да көрді. Диуананың борышы – батасын беру, онан еш жаңылмады. Кішкентай кесе толы ұн бергендерді де көрді – наннан артық не бар, шұбыртып батасын берді. Келесі үйдің дарбазасын ашып, қара есегінің құлағын қалқитып қойып тоқтамай зарлағанда сөзінің соңына таман: «Қой берсең де аламын. Қоржын берсең де аламын» деп қайырды. Адамның бергенін алады, Алла атынан батасын аямайды, бермегенге айтары да, айбары да жоқ. Өйткені, Махан ұрлап алушы емес, жарамазанға емешегі езілген пенделердің ниет-пейілін ғана алушы. Кейбір есігі алдына айнадай асфальт төселіп, дарбазасы үй төбесін көмкерген отбасылар есіктерін де ашпайды, зарлы дауысты естіп, терезесін пердемен тұмшалағандарды көреді де «кісісі жоқ үйге – кідірме» дегенді желеу ғып, жөнеп кетеді. Диуана болып, ел кезіп, дауыс жыртқасын қоржынның толық қайтқаны да мақұл, диуана да адам, адамның ішіндегі мүсәпірі – адал қолмен көсіп нәсіп алып қайтса үйдегі әйелі мен үйелмелісүйелмелі қос қызына да тамақ, күнкөріс болар еді.

	Ал, мына жайраңдап келіп, қабағы қарс жабылып, мойын омыртқасы жоқ адамдай басын жалаңаш қабырғаларға қарай алма-кезек бұра берген хабаршы бұл үйдің диуананың үйі екенін білмей келсе керек.

	– Қызыңыз жаман жерге барған жоқ, аудандық милицияның бастығының орынбасары, – деді екпіндей келген бетте.

	– Маған орынбасар емес, өзі болғаны керек еді, – деді Махан. – Адаспай оңай тауып келдіңіз бе? – деп жалғыз көзімен хабаршыға сынай қарады. Бір көзі кіршеңдеу орамалмен басынан айқара таңулы, өйткені, бір жанары бала күнінде шешектен ағып кеткен; сонан бері көздің орнында осылай кіршең орамал таңулы тұрады.

	– Сіздің үйді бәрі біледі екен, – деді хабаршы.

	– Білмей не көрініпті.

	«Сірә, Алтынкүл әкесінің диуана екенін айтпаса керек. Егер айтса, хабаршы жіберіп әуреленбес те еді-ау. Қазіргі пейіл соған келеді, өзі үсті-басы оқа нәшәндік мілитса болса...»

	Маханның тілінің бізі бар. Баяғыда қойшы боп жүріп бір жылға сотталып кеткенде соттағы соңғы сөзін ферма меңгерушісіне қарап айтқан-ды. «Менің сол көзім көрмейтін болғасын оң жақтағы қойды санап, сол жақтағыны көрмей кете берді дедің ғой. Менің соқыр көзім жақтағы малдың бәрін өзің күнара сұрап алып кетіп, жоқ қылғансың. Қозыны аз берді дейсің. Оу, қозыны қалай көп беремін, жүз басқа жүз қозы алуды міндеттеп қоясыздар, бұл құдайдың қолынан ғана келетін тірлік емес пе? Егер азсынсаң, сақманшы қызыңның қозысын қосып ал. Тек менен әлимент даулама».

	Завферма етігінің тұмсығымен еденді шұқып, жерге қараған. Түсінгендер сот залында отырып жымың еткен. Оның мәнісі – «Жас дәурен» деген жас шопандар бригадасы құрылып, Махан жалаңдаған жастарға бас-көз болған. Оншақты қыз-жігіт екі отарға ие – жастың аты жас қой, дәурендеп жүріп завферманың қызының аяғы ауыр боп қалыпты: мал санақтың алдында осыны естіп-білген завферма қарауындағы Маханға да кейіген, «бас-көз болып жүрмейсің бе, сізді ересек деп қойдық қой қастарына». Махан да қарап қалмады. «Мен соқыр көзіммен қойға қараймын ба, «Жас дәуренге» қараймын ба? Жас қошқар кәрі қошқарды мүйіздеп тастасын дегеніңіз бе?» деген. Соттағы соңғы тіл қатуында осыны білдіріп өтті. «Қолымды артыма ұстап, түрмепойызға мінгенде құжат қолтықтаған оқалы жасауылдар көп-ақ-тұғын. Соның бірі де біздің құдамыз».

	– Мен жүрейін, – деді хабаршы бір тістеген нанын әрең жұтып.

	– Жолыңыз болсын, – деп қала берді.

	Диуананың үйінен жеген бір үзім нан – бір қараға татиды, адал нанға қарын тез тояды. «Бәйбіше, асып-таспашы» деді хабаршыға «шәй, іш, көсіл!» – деп неге құнжыңдамадың» деген ет-бауыры елжіреген әйеліне.

	Құдай Маханға қызды сұлуынан берді. Кішісі болса әлі ауыз сүті кеппеген, үлкенінің соңынан жүгіргендер аз емес. Бірақ Алтынгүлдің тегін білгесін емешегі езілген жігіттердің бәрі де суып сала береді. О несі-ей?!

	Алтынгүл аудандағы тігіншінің алты айлық оқуына түскелі алты жігіт соңынан ерді. Бір тойдан кейін ай десе аузы, күн десе көзі бар қызды әкесі ауданның тәртібін бақылап, өзінің бетіне де ешкім келе алмайтын бір жігіт алып қашты да кетті. Соған қарағанда шын сүйсе керек. Дәстүр-салтты сақтап хабаршы ғып кісі жіберіпті. Ақыры қайырлы болсын. Махан дәретін алып болып қоржынды қара есекке теңдеді.

	Оразаның бітуіне де аз қалды. Жақын жер ғой деп бармай жүргені аудан орталығы еді. Бос қоржынның үстіне еркін жайғасып, әлпештеген қызы кетіп, жан-дүниесі жалаңаш қалған диуана несіп іздеп тағы да жолға шықты.

	***

	«Бүгін Совет көшесін түгел адақтап, түсте нағашымдікіне барып шәй ішсем» деп ой үстінде келеді. «Нағашым да суық тартып барады».

	– Осы жүрісті қойсаңшы, – деді бірде үйіне келіп, дәрет алып болып шәйға отырғанда.

	– Бұны өлгенде қоямын. Мен Алла алдында адалдықты құтқарып қаламын. Осы нәпаханы қарауылдықтан да табамын. Оу, иіс шығарып, пітір беріп жатқан мұсылман баласын көрдің бе? Осыны неге ойламайсың?

	Нағашысы Маханның бала күнінде төте оқуды оқығанын білетін. Мынаны содан қалған сарқынды деп ұғып отыр. Өзі сауатты финагент, аудандық финанс мекемесінің өкілі ретінде жер-жерден түтін пұл жинайды. Жыл он екі айда итке тыным бар, финагентке тыным жоқ, комиссар сөмкесі салақтап, әр үйге бір кіріп, түтін пұл үшін төлем сұрап жүргені. Бірақ сол түтін пұлмен-ақ жағдайын жақсартып алды. Мәшине алды, зәңкитіп үй соғып алды, отыз күн ойын, қырық күн тойын жасап, ұл-қызын үйлендірді.

	– Сонда да үй кезген диуаналығыңды тастасайшы. Жиеннің абыройы – менің абыройым. – Нағашысы шытынай қарады.

	– Екеуміз бірдейміз ғой. Мен құдай жолындағы диуанамын, – деді де, ыстық шәйдан рахаттана сораптады.

	Нағашысы шымыр танауы қусырылып шытынай берген... Сол Совет көшесі, 1-үйдің тұсына да жетіп қалды.

	«Шариятта обал-сауапқа, алыс-беріске ағайындық жүрмейді. Ағайының харам болса, араша түсіп керегі жоқ, харамдығын жууға көмектес». Махан төте оқудан дін сабағын көп оқыған, солқылдақ шыбықпен аямай шып еткізер молдекең осындай хадисті көп айтқан, «осындай хадисті жанымнан шығарар жасқа өзім де жеттім емес пе» деп «Ул.Советская, 1» деген жазудан жалғыз көзін алмай қарап тұрып, боздатып қоя берді.

	Нағашысы жоқ екен. Әйелі бір керсен бидай мен орталық газетке оралған бір ескі киімді ұстатып тұрып құлағына сыбырлағандай жәй айтты.

	– Осы күндері шықпай-ақ қойсаңыз қайтеді. Қызыңыз құтты жеріне қонып жатқанда... Жақсы жерге барды, – деген кезде Махаңның сау көзі өңменінен өтіп кетті.

	– Біріншіден, айт кеп қалды, шықпасаң күн өледі. Екіншіден, бір барған жерге екінші қайтара баруға болмайды.

	– Түсте шәйға келіңіз, – деді нағашысының күлімкөз әйелі.

	– Бұйырса барармыз. – Есегін бұрып алып, көрші дарбазаға қарай аяқ басқанда топ-томпақ төбесін тарам-тарам қызыл жолақ шүберекпен шандып тастап, алдына қуыршақ отырғызған қара «волга», оның артынан ішінен түсініксіз әуен лекіген тайқар «жигули» жүйткіп өте шықты.

	– Мынау біздің нағашымыздың үйі, – деді қара «волганың» ішінде отырған жас жар Алтынгүл күйеуіне еркелеп.

	– Білемін, финагент қой. Біздің ескі «волганы» сатып алғын.

	Алтынгүл үндемеді. Нағашысының көршісінің ауласына еніп бара жатқан көзіне таныс қоржынды көріп қалды. Әнтек мойынын бұрып терезеден қарады. Әкесі есегінің шылбырын ұстап селт тұр. Әрине, айтып тұр, боздатып тұр.

	– Нағашыңның үйіне барғың кеп кетті ме? – деді еміренген күйеуі.

	– Жоқ, көкем, көкемді көріп қалдым.

	– Әлі көкеңді шақырамыз. Сонда мойнына асылып, бетінен сүйесің.

	Алтынгүл «волганың» артқы отырғышында кеп-кең отырса да өзіне қарай тықсырыла түскен күйеуінің иығына қолын артты. «Көкем дұрыстап киініп келсе болар еді». Әкесінің терсіңді көк шапаны, оның ішіндегі тік жағалы көк көйлегі сыпырылып түсіп, үстіне ақ көйлек пен қара костюм киіле берді. Галстук те тағып қойды. «Жоқ, галстук жараспайды» дегенде даусы шығып кетті.

	– Не, мына галстук маған жараспай ма? Онда басқасын алдыртамын! – деп күйеу жігіт болмашы намысқа шырт еткізіп, шырпы тигізді.

	– Жоқ, әшейін, саған жарасады...

	– Е, бәсе!.. – мойнындағы шорт кесілген қып-қысқа шүберекті үстінен бір сипап қойды.

	Қара «волга» шақыру билетіне түсірер суретханаға бұрылды.

	Алтынгүлдің әкесі Совет көшесінің ортан беліне тақап қалды...

	Күткен жиен түскі шәйға келмеді. Танауы қусырылған нағашысы сасайын деді.

	– Өзінің қызы түскен үйге барып зарлап тұруы да ғажап емес. Құдай жолы деп боздата береді ғой жиеніміз. Совет көшесін бойлап, бір жүріп өтші. Абыройымызды айрандай төгеді ғой өстіп... – дегенде-ақ, әйелі ұшып тұрып сыртқа шығып кетті.

	Нағашы ысылы басылмаған самауыр қасында жалғыз қалды. «Бұрындары да қарым-қатынасымыз жаман емес еді. Мәшинесін де қанын сорғалатпай арзанға сатты. Бүкіл құжатын өзі жасап берді. Милицияның мүмкіндігі көп-ақ қой бұ заманда. Енді жиеннен туған жиеншарымызды алып, құда боп төрінде отырамыз ба десек...»

	Милицияның тормен қоршалған КПЗ-түрмесінің қасындағы зәңкиген үйдің қасы ығы-жығы. Бұл Совет көшесіндегі соңғы үй еді. Түрлі-түсті мәшине, аяқасты тігілген екі киіз үйдің де түндігі желпілдеп қалыпты.

	«Қыздың сұлулығы бақыт ғой, өзінің бақыты ғой» деп ойлап, ойын тұйықтай бергенше: «Оу-оу, отыз күн ораза да өтіп барады» деген шымыр дауыстан селк ете қалды да, бір көзімен жол жағасына тігулі киіз үйді ішіп-жеп тұрған Маханның есегінің шылбырын қолынан жұлып ап, КПЗ-түрмесінің артына қарай сүйрей жөнелді. Әуелде есегінің жылыстап кеткенін байқамай, ыңыршағы айналған ызаға толы, бірақ адал да ашық дауыс «қой берсең де аламын, қоржын берсең де аламын» деген тұсқа келгенде Махан әбден тырсиған қос қоржынның салмағынан белі иліп, тірсегі дірілдеп бара жатқан есегінің соңынан тұра жүгірді.

	– Үщә, бәтшағар, несібеден қашқан бәтшағар, – дегенде шылбырды сымдай тартылдыра сүйреген нағашысының әйелі ызамен бетіне жалт қарады.

	– Қоржыныңыз әбден толыпты ғой, Маха, осы үйге келмей-ақ қойсаңыз да болатын еді ғой.

	– Тойхана ысыраптың көкесі емес пе. Адамның асы астауға кететін жер нағыз осы ғой. Бұл жерден алсаң мың мәрте сауапқа қаласың. Харамдықты сауаппен жумаса бола ма, – дегенше артынан етек-жеңі делеңдеген бір келіншек қуып келіп, тоқтатты да:

	– Сыбағаңыз, – деп бір табақ шикі етті ұсына берді.

	– Піскені болмады ма?

	Қуғыншы келіншек ернін жыбыр еткізді. Бір көзін қаны сорғалаған қып-қызыл еттен алмай тұрып батасын берді.

	Шылбырды ұзын ғып ұстап, үзіліп кетердей кілт-кілт тартқан нағашысының әйелі тірсегі дірілдеп, белі майсқан қара есекті сүйреп барады.

	Қожайынына үйренген қайсар қара есек аяғын басар емес: басы кегжең-кегжең еткенде шылбыр ұстап, төмен қараған етжеңді әйел шалқасынан түсердей шалқалап-шалқалап кетеді.

	Диуананың көңілі тоқ. Совет көшесіндегі ең соңғы үйден де сыбағасын алып шықты. Сыбаға емес, сауабын алып шықты, ақ ниетін беріп шықты.

	***

	Махаңның нағашысы жуық арада үйге екі келді. Бір келгенде өзі жоқ – көрші колхозға диуанашылап кеткен, бір келегенде дәл үстінен түсті.

	– Маха, құдаңыз шақырғалы жатыр дейді. – Финагент нағашысы сөзді төтесінен бастады.

	– Әлі хабаршы келген жоқ қой. – Махан мұрнын бір тартып қойды. Күнге күйгендей қап-қара, торлама қауындай соп-сопақ Маханның мұрнының сол жақ танауы қып-қызыл боп көзге ұрып тұрады.

	– Хабаршы туралы айтып отырған жоқпын. Сіз де бір...

	Жалпы, дайындықсыз болмау керек дегенім ғой.

	– Мен қыз бердім, енді мал берейін бе? «Қызы бардың назы бар» емес пе? – Өзі өмірі айтпаған нәзік мақалды аузынан шығарып, қызыл танауын тағы бір тартып қойды. Сосын үндемей қалған нағашысына қарап:

	– Сіз түтін пұл жинай келдіңіз бе? Біздің үй төлеп пе екен? – деді төмен қарап. Онысы – «жиенім бар деп өмірі келмеуші едің, менің үйімді қалай таптың?» дегенге сайып еді.

	– Жалпы, қамсыз болмаңыз, Маха. Неше кісі баратынын ойлана жүрсін дегенім ғой. – Нағашысы орнынан тұрып, есіктен шыға берді.

	«Қыз менікі. Шақыратын біреу, бұл неге екі ортада шыбын боп ұшып жүр екен, а?!» деп ішінен күлді де қойды. Бүгін біраз үйді адақтап келіп еді, шаршап қисайды. Ертең ауыл айналасын шақырып, ауыз ашар ас бермекші. Жиған адал асынан дәм татқызатынын айтып, «ауыз ашардың кезегі менікі» деп күні бұрын хабардар етіп қоюға ауыл айналасына өзі шықты.

	Әр үйдің есігін ашып, «ертеңгі ауыз ашарыңыз біздікінен болсын» дей жүріп, әлгі нағашысы айтқан сөзден кейін үсті-басына оқа таққан белгісіз құдасы тұман арасындағы бейнедей елестеп кетті. «Бәлкім, бет-жүзін көрген де шығармын». Диуанашылыққа алғаш шыққанда қасына аяқ астынан сары мәшине сау ете қалып, есегін қалдырып, өзін артындағы құрқылтайдың ұясындай торға қамап, мілитсаның кеңсесіне алып келген. Баланың кекіліндей бір уыс шашы тіп-тік боп тікірейіп, отырғышқа шегелеп қойғандай оқтау жұтқандай қақайған біреу:

	– Сен ұрлық қылғалы жүрген шығарсың, – деді ә дегеннен. – Диуана боп алдын-ала бақылап, үйінде ешкім болмаса қақшып кетуден тайынбайтын қусың ғой, – деді әйшайға қарамай.

	– Қулық сіздерден артылған ба. Менікі – Алланың ақ жолы, сіздердің артық ынсаптарыңызды жуып-шаю ғой. Әйтеуір біреу бұнымен де айналысу керек емес пе.

	– Мынаның тілінің ащысын-ай, ә! Бір күн түнетіп алыңдар. Социализм заманында диуана деген болмайды. Ол Ұлы Октябрь социалистік революциясына дейінгі кезеңде болған адамдар. Қазір бәрі тең. Бай, кедей деген ұғым келмеске кеткен.

	– Менің бір айтар сөзім бар, бастық інім, – дегенде бір уыс шашы тіп-тік боп үдере түрегелген мілитсә дөкейіне «інім» деген сөз инедей қадалды.

	– Мен алпыстың үшеуіндемін. Пайғамбар жасындамын. Сіз көп болса қырықтың төбесінен қараған жігітсіз. Әкеңдей адамға «сен!» деп сөйлеуің де сол октәбір берген теңдіктің арқасы ғой. Тең болсақ мен неге «сен!» деп сөйлемеймін. Пешенеге жазғаннан қашып құтыла алмайсың. Түнеп шығайын түнейтін жеріңе, – деп орындықтан сырғып жүре берді.

	– Пайғамбар жасына келдім дейді, тағы диуанашылық жасайды. Пайғамбар болмақ түгіл Құдай болса да апарып қамаңдар!

	Сөйтіп, бір күн үш күнге созылды. Сұраусыз-жауапсыз жатты да қойды қуықтай қапас түрмеде. Төртінші күнге қараған түнде «сіз боссыз» деп бір қызыл жаға шығарды да жіберді. Ләм деп ақыл айтқан ешкім жоқ. Кейіннен білді, жазықсыз адамды үш күннен артық ұстауға болмайтынын. «Әйтеуір, тырнағымның астына ине сұғып, саусағымды қышқашпен қысып азаптамағанына шүкір» деп, артына бұрылып қарамастан қою түнді жамылып тура үйіне тартқан. «Дәу де болса құдам сол өзімді қамауға отырғызған бір уыс кекілі бар шіренген неме емес пе екен?»

	Арада бір үй қалдырмай көшені түгел аралап, адамзатқа жан еркімен ас беріп, су ішкізер сәт жақындаған сайын арқасын кеңге салып, өзінің де жұрттан бата алар кезін күткен Махан есік алдына келгенде ерні кемсеңдеген әйелі:

	– Қызың келіп отыр, – деді.

	Махаңның көкірегінен бір тамшы төмен қарай үзіліп түсті.

	– Келсе ауыз ашардың қамына кіріссін. Мен апарып берген жоқпын.

	Қою қараңғылық түскенше әкесі үйге кіре алмай жүрді, қызы сыртқа шыға алмай отырды, әкесі алабұртқан көңілінің ақырына тәнті болды, қызы қыз боп кетіп, айға жетержетпестен әйел боп келгеніне опынды.

	Махан кешкі шайға да отырмады. Ауыз ашарға шақырған төменгі көшедегі бір үйге кетіп, жатар орынға бір-ақ келді.

	– Күйеу баланың ниеті жаман емес көрінеді. Әкесі екен құда шақыртпай қойған.

	– Ниеті болмаса қатын ала ма. Құда шақырмай-ақ үй боп кетіп жатқандар бар. Қызың да менің қара есегімнен түспей қойған ғой. Патша көңіл не істетпейді адамға. Өздері білсін.

	– Күйеу баланы әкесі сот арқылы ажыратамын депті.

	Сонда бәрі заңды болатын көрінеді.

	– Заңдастармай-ақ түтін түтетуге болады ғой. Алар-алмастан әйелі-ақ, еркегі – қара киініп, некеге қарай тұра шабады. Екеуміз ерлі-байлы болғанда некеге тұрып па едік, а, айтшы осыны?!

	Диуана мен жұбайының диалогы қараңғы бөлмеде осыған келіп сап тиылды. Теріс қараған әйелі тырс етіп үндемеді. Ымырт жабыла қызының үйге келуі патша көңілдің желін үрлеп шығарып, көкірегі жалаңаш қабырғадай құлазыған, бір жағынан от басы – ошақ қасының күйбеңі жеңген диуананың әйелі танауы пысылдап ұйқыға кетті.

	Махан дөңбекшіп, көз іліндіре алмады. Ара-арасында қызыл танауын тартып-тартып қояды. Ең соңынан әуелі езуі жиырылып, сосын жан-дүниесі жадырап, қара түнді мазақ ете күлді. Бірақ ол мазағы өзінің туған нағашысынан аса алмады. «Саған қиын болды ғой, құдалыққа шақырылмайтын болдың ғой. Мен Маханмын ғой» дегенде орнынан ұшып тұрды да есікке беттеді.

	– Қайда барасың? – деді төсектегі әйелі артынан күбір етіп.

	– Таза ауа жұтамын.

	Төменгі бөлмені басып өткенде бір аунап түскен қызының да көз іліндіре алмай дөңбекшіп жатқанын көрді. «Мен апарып беріп, алып қайтқан жоқпын».

	Бастырмаға жақындап, қара есекті сыртынан бір қарады. Дәлізге келіп, ескі қоржынға қолын тигізді.

	Таңғы намаздан кейін қоржынын теңдеп, есекке қонуға бекінді. Жұрттың асып-төгілген ынсабының аяқасты боп жерде шашылғанын жинауға шығады, «әйтеуір, бір күні обал-сауаптың алдыңнан кесекөлденең тартылары кәміл». Әркез тегеурінмен жолға шығатын темірқазық ойлары атойлап, қара түнде көкірегін тепкіледі.

	Үйге кіре алмады. Таңның атуын күтті. Төменгі бөлмедегі өзге шаңыраққа келін боп түскенде жел айдаған қаңбақтай салмағы болмаған қызының үстінен өткісі келмеді. «Айдай болған Алтынгүлім едің» дегенде көңілі босап, кемсеңдеп кетті.

	***

	Сот уақытылы басталды. Төраға да, заседатель де бірге кірді. Залда шошайған төрт адам – Алтынгүл мен күйеу баланың шешесі.

	Әуелі арыз иесі – күйеу балаға сөз берді.

	– Сүйіп қосылдым. Бірақ бір түрлі. Үйдегілерге жақпай қойды.

	Заседатель тоқтатып, сауал тастады.

	– Мамаң мен папаң емес, саған ұнаса болды емес пе...

	– Үй ішіне де ұнау керек қой. Екінші боп Алтынгүл сөйледі.

	– Бір тойда танысып едік, алып қашып үйіне апарды. Күйеуімді ұнатамын. Бірақ, отырсам – опақ, тұрсам – сопақ, ақыры қол жұмсады...

	Басынан қобыраған шашы үлкен етжеңді әйел жұлқына тұрды.

	– Ауруы бар екен. Психотерапевт анықтап берді. Сот төрағасы әйел:

	– Иә, аудандық психотерапевтің «нерв жүйесінде ауытқу бар екен» деген анықтамасы іске тіркелген, – деп берілген уақытын оқыды.

	– Бұны қай кезде алды екен? – Алтынгүл күбір ете қалды.

	Онысын шешесінен басқа ешкім естіген жоқ.

	– Жоқ, олай емес, – деп күйеу бала орнынан тұра бергенде есік серпіле ашылып, қолында таяғы, соқыр көзін таңған көк шүберектің орнына ауыстырып ақ шүберек байлаған Махан кіріп келді.

	– Сіз кім боласыз? – деді сот төрағасы.

	– Мен Алтынгүлдің әкесімін.

	– Отырыңыз, – деп көзінің астымен қарады.

	Алтынгүлдің қайын енесі құныса түсті, Алтынгүлдің өзі басын көтеріп алды.

	– Ажырасуға еріктісіз бе? – деді сот төрағасы Алтынгүлдің күйеуіне қарап.

	Ол үндемеді. Басын бір көтергенде көз жанары өзі шын жақсы көретін жұбайымен арбасып қалды.

	– Мен бір ауыз айтайын, – деп Махан таяғына сүйеніп орнынан тұрды.

	Сот төрағасы да, заседатель де аузын ашып қалды да, үнсіз басын изеді.

	– Мен «Авангард» деген колхозда тұрамын. Мен тұратын үйдің қасы далиып жатқан бос жер еді. Сол жерге колхоз бастық зәңкитіп үй салмақшы болыпты да, кейіннен ойланып,

	«көршім ыңғайсыз адам екен» деп райынан қайтыпты. Бұл әңгімені естіген мен «онда маған басқа жерден үй соғып берсін» деп біреулерден сәлем айтып едім, құлақ аспады. Бұ заманда адамзатты құртып жүрген сырттай сұқтану, сырттай тон пішу, адамды адам деп ішіне кіріп бойламау, бір-біріне құлақ аспау. Сол колхоз бастықтың баласы Алтынгүл мектеп бітіргенде «алып қашамын» деген екен, шешесіне айттым... Осы кезде күйеу баланың жаурыны бүлк ете қалды да

	Алтынгүлге бұрылып бір қарады.

	– Шешесіне айттым, егер колхоз бастықтың баласына кететін болса, менің қасымнан үй соқсын деп. Сөйтіп, болмаған күйеу баламыз да, әкесі де ондай батылдыққа бара алмады, аяғы жым-жырт қалды.

	Сөйтіп жүргенде қызымызды анау жон арқасы жыбырлаған күйеу баламыз қолына қондырды. Кісі бір көрген ұрғашыны да алып қаша ма? Бұл – қылмыстың көкесі емес пе? Қыз да адамнан туған перзент ғой. Егер мен осыны қылмыс деп тауып, қуынсам, қылмыстарыңды аша алар ма едім. Мен жаламен бір сотталып, жұрттың аяқ асты тастап, адамның ауызынан жырып, доңызға беріп жүрген ырзығын жинаптеріп, адамзатты Алла алдында таза сумен жуындырғаным үшін де үш күн жазықсыз қамалған адаммын. Осыны қылмыс деп қуынсам мен сол қылмысты ашып, сол қылмыскерді таба алар ма едім. Солай бола қалса, «бұл – жынды, бұның сөзі сөз бе» деп, сыртымнан жындыхананың тізіміне тіркетіп қоюы да таңсық емес. Бұл әдіс биліктегілердің үрдісіне айналды. Қазақта «Қатын алма қайын ал» деген мақал бар. Өмірімде бір рет некелі болыппын – таңдағанда қайын емес, қатын таңдаппын. Үкідей үлпілдеген Алтынгүліме үкім күткізіп отыра алмаймын. Бұның да пешенесіне жазғаны бар шығар, құдай ырзығын тауыспасын. Жүр, қызым – деді де есіктен шыға берді. Соңынан Алтынгүл мен кемпірі ілесті.

	Күйеу бала есікке дейін еріп келді.

	– Есікті жабыңыз, үкімді тыңдаңыз, – деген сот төрағасының даусы оны селт еткізіп, шешесінің қасына қайта әкелді.

	Қара есек мимырт басып келеді. Түбі тігулі қоржын бос болғасын тірсегі майыспай төрт аяғын тең тастайды. Үстіне қисая қонжиған қожайынының көңілі тоқ, резеңке галош сұғылған құрым мәсінің басы екі бүйірін әлі бір ауыртқан жоқ.

	Әкесінің соңынан қара есектің төрт тұяғының ізін басып Алтынгүл ілескен. Автобусты күтпестен жаяу жүрді. «Жүр, қызым» деген шымыр дауыс құлағында, сол бір ауыз сөзбен көңілін қатайтып, адымын ширақ алып, айналасына еркін көз тастайды.

	Үкімді естімегеніне өкінбейді.

	Үкімді естіртпеген әкесінің барлығына жүрегі шымырлап, масайрап, шаттана басып келеді.





ӨМІРДІҢ ӨЗІ – ӘҢГІМЕ





Іңгә




	Келінім қазақша үйренем деп жүр еді. Бұрын қосағымен өзінің ана тілі – жапон тілінде, сосын орыс тілінде, аракідік жекелеген сөздерді қазақша айтатын. Жапон тілі де алтай тобына жатады, бізге бір табан жақын, мәселен, қазақ «нанпан» десе, «наны» бізде, «паны» соларда қалған. Жапондар Құраннан кейінгі қасиеттіміз – нанды «пан» дейді. Тамыры терең жақындығымыз келін келгелі шындыққа айнала бастағандай.

	Аяғы ауыр. «Аман-есен босансам қазақшаны компьютермен тез үйреніп алам ғой», – дейді ағынан жарылып. Сол сөзіне ырзамын. Сәбидің тілі қазақша шығу керектігін мен айтпай-ақ сездіріп отыр. Ақ көңіліне разымын. Жұмысын тастап, Жапониядан Қазақ Еліне кеп босанбақшы. Өйткені, сәбидің кіндік қаны қайда тамса, сол елдің азаматы боп қалады. Менің пайымым осындай. Азаматтық қабылдау деген актілер – құжаттың құлдарының тірлігі. Бұл – ырымға жаман, бір сөзді мың сөз қылуға жақсы-ақ нәрсе.

	Ұзамай сәби келді дүниеге. Адам келді өмірге. Қазақтың азаматы, самурайдың жиені. Тұзды суға түсіріп алғасын, еміреніп еміп болғасын, қос саусағын шекесіне қойып, ұйқыға бөгеді. Мен «ойшыл» деп ат қойдым. Оянғанда «іңгәіңгә» деп оянады. Кейде іңгәлап жер-дүниені басына көтереді де, аузына ана сүті тигесін сап тиылады. Ол іңгәлағанда үйдің іші жаңғырып, төрт қабырға жайнап кетеді. Есігі ашық балконнан сыртқа естіліп, көршілер: «Өмірге адам келіпті ғой» деп, «құтты болсын» айтып жатыр.

	Бірде сырттай байқап қалдым, «іңгә, іңгә, іңгә!» деп, келінім ұйқыдағы сәбиіне еміреніп отыр. Әлде өзі де шарана күнінде іңгәлағанын ойлап, қиялдың шідерін босатты ма екен? Тағы бірде бөлек тұратын бізге телефон соғып:

	– Іңгә деген сөз нені білдіреді? – деп сұрады.

	– Ол – сәбидің жанайқайы. Пенденің өзін-өзі білдіруі. Бұл – халықаралық сөз, жер бетіндегі сәбилердің тілі іңгәлап шығады, Жапонияның кішкентайлары іңгәламай ма?

	– Осыны енді біліп отырмын. Бірақ, қазақтың іңгәсіндей іңгә ешкімде жоқ шығар. Ердәулет таза қазақша іңгәлайтын болды, – деп мәз болды.

	Жер бетінде қазақтың іңгәсіндей іңгә жоқ. Іңгә – қазақтың көрген азабы мен бақыты, соны ХХІ ғ. басында туған, екпінді елу елдің көсбасшысы болатын азаматы шарана тілімен жер бетіне жар салып жатыр. Іңгә – бізден тараған сөз, себебі түркілердің тілі – тәтті тіл. Іңгә – санатқа кірмей қалған халықаралық тіл. Қазақтың іңгәсіндей іңгә жоқ жер бетінде. Жапондар – бізге жанымен берілген жұрт. «Ешкімге жаманаты жоқ, «ақырын жүріп, анық басып», атоммен азаптаған Американы іштей жарысқа түсіп, ілім-біліммен басып озған халық. Осы ғасырдың басында қазақ жерінде көмілгенөздерініңтұтқынсүйектерінқазыпап, компьютермен ата-тегін анықтап, бәріне ескерткіш қоймақшы. Біздің ауылда да «Жапон базы» деген жер бар еді, соғыстан кейін тұтқын жапондар сол жерде сексеуіл сындырып, отын дайындаған. Кетерде құмның тасбақасын қап-қап қып пойызға тиеп алып қайтыпты. Құдаларыма осы жерді бір көрсету де ойымда бар. Олар Осакада самурай боп іңгәлап туып, қазақтың құмында сүйегі қалған қандастарының әруағына тәу етсін.

	Мал сойып, Құран бағыштасам да деймін.

	«Іңгәлап» келіп, «Аллалап» кету – имандыға тән кейіп. Іңгә – шарананың ұлттық тілі. Сонда да қазақтың іңгәсіне іңгә жете ме? Оны келінім де мойындап отыр. Ердәулеттің іңгәсін дыбыс жазғышқа түсіріп ап, электронды байланыспен Киотодағы анасына тыңдатқанын да қуана, мақтана жеткізді маған.

	Тіл – ана. Жаңа босанған ананың жаны да шарана жанындай нәзік. Ол бар шынын, жан сырын ақ сүтімен бірге ақтарып сап отыр. Ешбір ана кіндігі кесіліп, өзінен алыстай бастаған перзентінің бойынан жалғандық көрмейді.

	Іңгәла, шарана, іңгәла!

	Қаратаудан шыққан қазақтың іңгәсі Қызыл теңізге де естіліп жатыр...





Шырт еткен дүние




	Қабырғадағы төртбұрыш тетікті шырт еткізсең, төбедегі шам жанады. Көзің ашылып, дүние самаладай жайнап кетеді. «Көзің ашылғыр-ай!» деген кемпір-шалдың Ильичке айтқан разылығын талай естідік, қазір бұл сөз де ұмыт бола бастады.

	Сол шырт еткенде жер-дүниені жайнатып жіберетін тетікті ойлап тапқандар – кілең сақалдылар. Қысық көз, шығыңқы иек, жағына пышақ жанығандай имиген жүдеу жандар оқудың түбіне жеткен бе, әлде туа біткен бе, әйтеуір дүние шіркіннің тетігінің бәрі солардың қолында ғой.

	Тәуелсіздік алғалы Ильич шамы жиі сөнетін болды. Бірақ сәтте тас-түнек өмір орнайды да қалады. Үй тас қараңғы, көше де жым-жырт, көмескі. Тек темекі шеккен, бөтелкені аузынан ішкен жас қыз-жігіттің қараңдап арлы-берлі жүргенін көресің. Біздер жөндеуші шеберді шақырудан жалықпаймыз, олар зәріңді сарғайтып келіп, бір сөзді қайталаудан жалықпайды. «Бәрі ескіріп, тозған, СССРден қалған сымдар», – дейді. Сонда да сөйлеп қалған ауыз дес бермейді, сары шашты, көк көзділер қоғамды ұстап тұрған көкіректерін көтеріп: «Шақырғанымызға бес сағат болды, неге уақтылы келмейсіңдер, бұларың заңға қайшы!» дейді дөң-айбат көрсетіп. «Қалада тек сенің ауданың емес, барлық аудан осындай. Электрик-шеберлер жетіспейді. Сот, прокурор қылғанша электр шебердің оқуына неге оқытпайсыңдар бала-шағаларыңды». Шебердің сөзі – уәж. Даңқты диспуттар мен мамандық таңдау кештерінде «кім боласың?» дегенде «ГАИ болам», «мілитса болам», «сот пен прокурор болам» – бүгінгі жас сананың жеткен биігі. Инженер болып, өндірісті жүргізіп, өмір, өмір деп ән айтуды ешкім қаламайды. Тіпті, жұмысшы мен шаруа әндерін шырқауды аға буын да ұмытқан сияқты. Айтатындары – «оны бітіргенмен жұмыс жоқ, зауыт та, фабрика да қаңырап тоқтап тұр». Оу, тоқтаған су қайта ағып, арна толмай ма, тоқтаған зауыттың пешіне от жағылып, мұржасынан бозғыл түтін қайта будақтамай ма? Бұның бәрі уақыттың сыйы емес пе? Жас өскінге осыны айтар дуалы ауыз да сирек.

	Бес жасымда ауылға «қалпақ» радио келіп, қабырғаға ілулі керемет соңғы хабар айтып, Роза Бағланова ән шырқағанда, қипақтап «қалпақтың» қасынан кетпейтінбіз. Дүниенің бар қызығы соның ішінде тұрғандай көрінетін. Үйге қонақ келгенде кәнсерт бола қалса, «радио да сіз келгенде бар әдемісін айтып жатыр», – деп, шешем бір ауыз сөзімен қонақтың көңілін қоса көтеріп жіберетін. Жер-дүниені әнге бөлеп, 1941-45 жылдары Левитанның жігерлі үні әр жүректі дір еткізген құдіретті де ойлап тапқан сақалды Попов деген кісі екен. Топырағың торқа, иманың саламат болсын, Попов баласы. Біздің балалар да сол Попов баласынан үйреніп, шырт еткен дүниені өз қолдарына ұстаса деймін. Бұл – шалдың арманы.

	«Ұрлық-қарлық көп, мілитса сонымен күреседі» дейді теледидарды ашып қалсаң. Бұ заманда әркім өзіне-өзі мілитса, әркім өз арына өзі сот боп үкім шығарсын. Адал адамға қаралаушы қажет емес. Иманды болсаң, сен өзіңеөзі, сотсың. Сен енді зымыран ұшырып, жүрдек пойыздың тізгінін ұста. Шам сөніп қалса бір сәтте дүниені қараңғылық тұмшалап, соқыр адамша қарманып қаласың. Біз енді ол кезеңнен өткенбіз, отызыншы жылдардың көрдей қараңғы азабын артқа тастағанбыз. Енді шырт еткен дүние өз қолымызда. Адамзаттың бес саусағы мен алақанынан артылатын өнер жоқ.

	Тек 63-ке жетпей сақал қойғандардың шырт еткен дүниені шыр айналдырған іліміне көбірек үңілсек, бәріміздің дөпдөңгелек шаңырағымыз самаладай жайнап, жанымыз нұрға бөленіп күй кешер еді.

	Ойлан, бауырым!

	Тәртіп сақшысының сары мәшинесі жүйткітіп үйіңе әкелгенде тас-түнек қараңғыға кез болсаң, өмірдің мәні не? Сен кімді жазалайсың?

	Өмірдегі кемшіліктің бәріне адам өзін кінәлімін деп сезіну керек, әркім өзін-өзі жазалау керек.

	Сонда тоғыз өрім қамшы да, шырт еткен дүние де сенің қолыңда болады.





Би




	Билей алмаймын, бірақ қызынып, кіжініп билегім келеді. Жұрттың бәрі әулекі әуеннің құшағында балқып-шалқып, қол-аяғын бауырына алып, ережесіз ерең-серең етіп жатқанда бір бұрышта бұйығып тұрғым келмейді. Әсіресе, жастар ақсаусақ қол мен алыс шақырымдарды баспаған аяқты сілтей сермеп, аракідік тас еденге жата қап тыпырлап, қысқа юбкілердің астынан үңіліп, жұп-жұмыр тізелерді бипаздай сипап, тіпті қызыл тілін жыланша үйіріп жалап, сұмдықтың бәрін паш етуде. Биде он екі мүше түгел балқиды, дейді. Өйткені, бәрі бір-бірімен тығыз байланысты ғой. Көз көреді, құлақ естиді, көз шіркін қол-аяққа серпін беріп, қозғалған қимылсыз мүшелер оянып, үн қатып, ләззатқа қарай қол соза бастайды. Махаббаттың биде оянатыны да осыдан.

	«Биде танысып едік» дейтін үлкен махаббат иелерінің көңіл бастауы да – осы әулекі әуен тұнған айқыш-ұйқыш алаң.

	Біздің шағын мекеме де Жаңа жылды қарсы алып жатыр. «Сиыр сүтті болды, енді барыс жылы да берекелі болсын!» деп, жасамыс басшы жүрекжарды тілегін айтты. Ол мұнтаздай таза киінеді, көп оқыған, Жоғары партия мектебін бітірген, сонан ба, ауыл арасының қойған лақап аты – «Оқыған азамат». «Оқыған азаматтың» өзі биге шыққасын жасамыстар да жастардан қалысар емес. Жәй тербеліп тұрғанмен шайқала-шайқала айранға да май түспей ме, айранның беті сарғайып, сары майдан хабар келмей ме. Соның бірі – өзіммін. Қол-аяғым ауыр тартса да жастардан қалыспай жеңіл ұстауға тырысып, жанымды қолыма алып, құтты біреу қуып бара жатқандай бір орнымда жүгіре басып тұрмын. Арагідік ортаға шығып, ұзын шашымды сілкіп тастап, қос тіземді бүгіп, иіліп-жазылып та қоямын. Бұл қимылыма ауылдан келген жас қыздар жымия қарайды, ал қалада өскендер джентельмендігіме разы боп, денемен дене түйістіре жақындап, аттас заряд емес, әр аттас зарядпен физика заңының ережесіне өмірдің ережесіндей тез-ақ бағынып кетті.

	Басшының сөзі де құлағымда: «Барыс қара дағы көп жыртқыш аң. Лайым, ақ мол болсын!» «Айтқаның келсін» деймін. Қара дақ онсыз да көбейіп кетті. Айналамыздың бәрі алаяқ, қылмыскер. Әсіресе, жемқорлықпен күресіп жүргендердің арасынан жемқорлар шыққанда жағаңды ұстайсың. Таңғалатыным – солардың көбі қара көздер – өзіміз. Бәрі алдамшы, бәрі алаяқ. Көбі орынбасарлар. Басшысы – басқа ұлт өкілі. Басшысы іссапарда жүргенде бұны қылмыс үстінде ұстайды. Ол түк білмей тек куәлікке келеді. Түйені түгімен жұтып жатқан басқалар неге періште? Олар неге құрық салдырмайды?

	Би – қиялдың кемесі. Осының бәрі сол кеменің үстінде, денең қызғанда еске түседі. Денені қыздыратын «тамыр дәріні» де татып алғанбыз, бір жағынан оның да әсері бар. Дәрі мен би қосылғасын өмір дегенің глобустай шыр айналып, көз алдыңда дөңгеленеді де қалады. Осы біздің шағын мекеменің өзінде де санқилы мінез-құлық бар. Олар да билеп жүр. Анау президенттің қаржы жөніндегі орынбасары – өте ақжарқын, өз есебі түгел жігіт, маған ұнағаны – кәуап пісіргенде армянның өзін жолда қалдырады екен. Анау бас менеджер – шалақазақ әйелдің күлкісі әдемі, езуіне үйірілген әдемі күлкі әлі талайды иіріміне тартып кете ме деп қорқамын. Анау сақылдап күліп, дәлізді басына көтерер бас маман әйелге екі дүние бір қадам – ол күніне бір көйлек ауыстырса, есебі түгел. Тіпті, әжетханада да өз әрекетіне өзі ырза боп сақылдап күлгені естіліп жатады. Бәрінен қорқатыным – анау шашы түскен үндемес есепші. Әр мекемеде бір «үндеместен» болады дейді. 37-нің ту ұстаушылары! Оңбаған! Жұрттың көзінше тұмсығын бұзсам ба екен. Жоқ, болмайды, көзге түсіп қалам. Онан да сыртта темекі шегіп тұрғанда бір ұрып жатқызсам... Өзі жарытып, темекі де шекпейді. Езуіне тек шала түтіндеген бірдеңені қыстырып ап жұрттың сөзін аңдиды. Би аяқталғанша сенімен есептеспей қоймаймын. Қалған қысқа юбкалылар мен жүргізушілер – періштелер. Тек қысқа юбкалы қыздарда сауат деген атымен жоқ. Оңтүстік Қазақстан мен Солтүстік Қазақстанды ажырата алмайды. Сауатсызбыз деп намыстанбайды да. Бәрі ақшалы оқуды бітірген. Жоғары жақтағы көкелері дайындап қойған. «Біреудің етегінен ұстағанша күнін көріп жүре берсін де» дейді. Ит те күнін көреді сүйек кеміріп. Оу, бұлар томағасы сыпырылған тәуелсіз елдің жастары емес пе?!

	Қой, миымды ашытпай-ақ қояйын. Тағы бір жүз граммды тартып ап, тағы бір темекімді шегіп ап, биге қайта оралайын. Күйініп өлең жазған Жарасхан да бауыры езіліп өлді де қалды. Сонан әулие емеспін». Миымда Жарасханның өлеңі, өзім ауыр салмақтағы бишімін, қиял кемесінің капитанымын. Сталинград майданының он сегіз жасар жауынгері – әкем үшін, Сталин заманында аңызда қалған масақтан бір қап теріп ап, бір жылға сотталған анам үшін билеймін, солардың билей алмай кеткен есесін қайырамын. Бала-шағам би ережесін менен сұрамайды.

	Дәл қазір қиял кемесінің капитанымын. Капитанға кедергі жоқ. Қиялым да Жарасханның өлеңіне қосылып билеп жүр.



	Несі жастық – туламаса,

	таспаса,

	бір думанды бір думанға қоспаса. Биле!

	Биле!

	Биле әзірге! Билеп қал!

	Өмір кейін билетеді басқаша...





Мылқау етікші




	Айналам толы етікші. Таңдап жүріп мылқауына тап болдым. Үйге тиіп тұрған шеберханаға барсам, қою қара мұртты, еңсегей бойлы, жылтыраған майлы бет шылымын шүйіре тартып: «Қарасайшы, түскі үзіліс біткен жоқ қой», – дейді шіреніп. Жүргінші жолының жиегіне соққан тауық кепеге ұқсас үйшіктің маңдайшасына: «Выходной суббота, воскресенье. Обед с 12.00 до 15.00 Строго!» деп орысша жазылыпты. Жарты сағат күтетін уақытым жоқ.

	– Ертең істейсің бе?

	– Жазулы тұр ғой. Ертең қабылдай алмаймын, – деп майлы бет одан бетер шіренді.

	Қолына құрық тисе, қиқулап, алдындағы малын да оттатпайтындар бар. Мынау тауық кепені жел итеріп кетсе қайтер екен алжапқышы мен беті қоса жылтыраған қожайын. Салып ұрып базаршыққа келсем, жоғарыда етіктің суретіне қарай тұмсығын тіреген стрелка тұр екен. Есігінен кіргенде екі иығына екі кісі мінгендей жас жігіт бас изеді. Өңі қандай ашық, жүзі қандай жылы, жігіттің сұлтаны да осындай-ақ болар. Алдына «Ақысын алдын-ала төлейсіз» деп орысшалап жазып қойыпты.

	– Кейін төлесе болмай ма? – дедім мен де кірген бетте. Ол саусақ ұшымен аузын көрсетті. Сол сәт байқадым – «аяқ киіміңізді тексеріп алыңыз» деген тағы бір жазуды. Маған көз алмай қарап тұрған жігіттің тілсіз екенін сонда ғана сезіндім.

	Ақысын төлеп, не істеу керектігін қолыммен шұқып көрсеттім.

	Ол «жұма күні дайын болады» деп жазып берді.

	Есігінде «Демалыссыз жұмыс істейді. 9-дан 19-ға дейін» деген жазу жапсырулы тұр.

	Бұл тек қолына сенген шебер. Жас жігіт анадан мылқау боп туды ма екен әлде тосын апат килікті ме? Кетіп бара жатсам, әлгі етікшім шіреніп әлі темекесін шегіп тұр. Қасында қараңдаған ешкім жоқ. Ол жұмысты қызыл тілімен істейді. Тілі жоқ жастың қолы құмбыл қимылдан бір босамайды, санасында адамға мінсіз қызмет етсем деген лекілдеп аққан бір-ақ ағын бар.

	Жұмада барып едім, бұрынғыдай жарқын жүзбен қарсы алды. Тіпті, бұрынғы ескі етігім жаңарып кеткендей табаны қалыңдап, өкшесі де биіктеп кетіпті. «Во!» деп саусағымды шошайттым. Бұл – алғысым. Ол алақанын жүрегіне қойып қоштасты. Менен кейін біреу кірді, кезекте тағы біреу тұр. Қолы босамаған шебер – хас шебер. Қолы жеңіл оташы – киелі рухтың өкілі, уатылып қалған сүйекті қалпына келтірер құдірет. Мына тауды бұзып, тасты жарар шағында әркімнің табан астына үңілген жігіттің тағдыры неден екен? Ол оқыса зерек, қиюластырса да қиюын дәл табар инженер, дәрігер болса жүректің лүпілін дөп басқан тамыршы болар еді. Өйткені, мылқаумын деп табиғатқа міндетсінбей, Алланың пендесімін деп өзін жайбарақат ұстап отыр. Ақ көйлегі қандай кіршіксіз таза, алжапқышы дәрігердің желеңіндей бір дағы жоқ жұтынып тұр.

	Анау көйлегі кір-кір, алжапқышы сатал-сатал етікшіекеңнің жан тазалығы да тән тазалығынан алыс кетпеген.

	Автобустан түсе сап солай қарай асыққан талайды көрдім. Шебер бәрібір келетін адамы келмей кетпейді, есігін жаппайды.

	Үйдегілерге де, көршілерге де «барсаңдар соған барыңдар» деп кеңес бердім.

	– Ой, Славка ма, ол өзіміздің бала ғой. Оның қолы алтын, – деп орыс кемпір бас бармағын иді. – Ол афганец. Ол Совет Одағының Батыры.

	Бәрін кейін білдім, соғыста тұтқынға түсіп қап, зынданнан қашып шыққан Слава елге келген соң тілден айырылыпты. Көрген қорлығы мен зорлығы бейуақ тірлікке енген соң жігіттің қызыл тілін кесіпті. Он сегіздегі ұлдарын тыныш жатқан қышлаққа айдап салғандар бүгін жоқ. Олар кезінде қызыл сөзден дес бермей, осыларды қызыл қырғынға атойлап айдап апарды, енді олардың немерелері мылқау боп күн кешуде.

	Славканың жаны жайдары, бірақ ашуланса қатты кетеді, дейді. Алтын Жұлдызды да бір ашуланғанда күлқоқыс салғышқа лақтырып жіберіпті, дейді.

	Дейді...

	Қолы алтын етікші өзі секілді бір мылқау қызды тауыпты, дейді.

	Олардың ендігі арманы аспандағы Айдай анық.

	«Баламыз мылқау болмаса екен», – дейді.





Мәңгі тыныштық мекемесі




	Кітап оқитын кісі тыныштықты қалайды. Төртбұрыш теледидар мен радионы өшіріп, шалқалап жатып ап кітапқа құныға үңілесің. Күн түсер беттің пердесін қымтап, жиюлы кітапты күннен қорғайсың, түбінің желімі ажырап, әріптері көнермесе екен дейсің. Ал, кітап мұражайы мәңгі көлеңкеде тұратын мекеме. Олар бөлменің ауасын да бірқалыпты ұстайды. Салқын бөлме, мүлгіген қабырға, сыбырлап сөйлескен адамдар. Сәл қатты шыққан дауыстан кітаптар ұйқысынан оянып кететін секілді ме... Ең бастысы, мұражайды көруге келгендердің жанына селт еткізер қатты дыбыс естілмесе екен дейсің.

	Бұл бір үнсіз мекеме. Ағаштан қиып жасаған, ою-өрнектен ада. Адамдары да қарапайым. Жалақысы да шыңға өрлеп тұрған жоқ. Бірақ олар тірліктеріне ырза. Олар әуелі адамға, сосын кітапқа қызмет етеді. Олардың көз алдынан ең биікте тұрған 2х3 см. Құран кетпейді. Бұл шағын кітап осы жердің киесі, адамзаттың айналып өте алмайтын қасиетті парызы.

	Бақырып-шақырып біреу кіріп келді. Ішіп алған жұмыр бас екен.

	– Не мынау, кітап та кітап. Бұл сендерге не береді. Онан да барахолкада тұрмайсыңдар ма! Өңшең қатын!.. – деп, көз тұнар кілең әйелден сескенгендей қисалаңдап есіктен шығып кетті. Басқалар болса мілитса шақырар еді, бұлар кітап оқымаған адамның қабырға толы кітаптан сескеніп кетіп қалғанына таң қалды. 8-Наурыз күні сол адам тағы келді. Сап-сау. Үсті-басы да жып-жинақы. Қолында дөңгеленген торты бар.

	– Мен жақын жерде тұрам. Өткенде байқамай кіріп кетіппін. 8-Наурыздарың құтты болсын! Артық сөз айтсам, кешіріңдер! – деп, былқылдаған жұмсақ тортты ажарлы келіншектің алдына қойды. Сосын мұражайды аралады. Құран-кітапқа тәу етті. Таң қалды. Жиырма жыл түбінде тұрып, осында тұңғыш рет ішіп ап бас сұққанына өкінді.

	«Енді келіп тұрам, кітап оқимын» деп, ант бергендей боп, табалдырықтан кері аттады. Айтқанындай, бәрін қойып, жайнамазға жығылып, жарыққа шыққан жаңа кітаптарды осы жерден біліп тұратын болды.

	Бұрынғы директор сабырсыз кісі еді. Экскурсовод қонақтарға түсіндіріп жатқанда таяғын жұлып ап, өзі айтып кететін. Сөйтіп, қайта ұстатады да, келіншек мәнерлеп айта бастағанда қайта жұлып ап, орта жолдан килігіп, экскурсоводтың міндетін өзі атқарып кетеді. Кітап сабырлы қолды сүйеді. Адамның қолы әр параққа ұқыпты да таза боп созылу керек. Әр келушіге айтқан сөз оқырманға ұғынықты болса, зердеге де салмақты ойлар салар еді. Кітаптың арасынан шыққан адам бір жұмақ әлемнен шыққандай күй кешер еді.

	Әлгі торт әкеліп, көңіл кірін жуған кісіге келсек, директорға осы мекеменің қарауылы болайыншы деп тілек білдіріпті. Мәңгілік мекеніме кеткенше осы бір мәңгі тыныштық мекеннің сақшысы боп өтсем арманым жоқ депті ауызбаауыз.

	– Жұмысқа алсақ, азғантай жалақыға разы боласыз ба? – деп сұрапты директор.

	– Кітапқа күзетші боп өмірден өтер едім, – деп жауап беріпті әлгі кісі.





Мүгедек қайың




	Екеуімізді айырған бір-ақ ауыз сөз. Бір-бірімізді сағынып хат жазушы едік, ол 16-да, мен 17-де болатынмын. Сыныптасыммен педучилищеге бірге барғанда таныстым. Шашын артына түйіп қойған, көзі қап-қара сүйір иекті қыз. Дереу Алматыға келген бетте хат жаздым. Ұзамай жауап келді. Екі жыл хат жазыстық. Сол бір хат түбімізге жеткен. Достарым ЖенПИ-дің, консерваторияның қыздарымен таныстық деп бөсіп отырғанда: «Менің қызым Мәншүк Мәметова атындағы Қызылорда педагогикалық училищесінде оқиды, сұлу Көкшенің қызы, биші қайыңдар өскен жерден» дейтінмін мен де қалыспай. Олар үндей алмай қалады. Мәншүк пен Әлияның есімі аспандап, сол есімді алған қыздар киелі, қасиетті, өр де өжет боп есептелетін кез еді.

	Сол хат... Онда былай делінген: «Мен сені әпкеммен сырттай таныстырдым. Сырдың жігіті десем, шошып кетер деп, целиноградтық дедім».

	Көкірегім мұздай болды. Туған топырағымды кемсіткендей көрінді. Жауабы былай болды: «Сол топыраққа ит өлген жерден келіп, Мәншүктің атындағы оқу орнында оқып жатырсың. Білім іздегенде Сыр бойы мінсіз де, махаббатта міні болғаны ғой. Мен бұған келіспеймін». Оның хаты: «Өкпелеме, бала. Бәрін де айтамын». Көңіл бір атым насыбайдан қалады. Осылай-осылай хат жазуды сиреттім де, біражола хабарласпай кеттім. Ол оқуын бітіріп еліне қайтарда өзім таныстырған сыныптастарыма барып, кететінін айтыпты. Олар пойызға шығарып салғанда бәрімен жылап қоштасыпты. Сыныптас қызға аулынан жазған хатында:

	«Еркінді көріп тұрасыңдар ма? Үйленген жоқ па? Қимаймын...» депті. Ал өзінің бас құраған-құрамағаны белгісіз.

	Қайран жастық, қайран газетте жүрген күндер-ай! Оқуды бітіріп, «ЛЖ»-ға орналасқан бетте, алғашқы іссапармен сұлу Көкшеге тарттым. Аулына барсам, көрші ауылда бастауыш сыныпта мұғалім, – деді. – Бірақ, көбіне сырқат. «Ауруханада болмаса...» деп, жақын танысы жол картамды жан-тәнімен сызып берді. Сол күні таптым Ғайшаны. Сол күйі, өзгермеген қалпы. Көз қарашығы мойылдай қап-қара. Адамға дәл бұрынғыдай ойлана, сынай қарайды. Ақылмен қарайды. Бір жақын-жұрағатының үйінде тұрады екен. Тұрмысқа шыққаншықпағанын сұрай алмадым. Аузым бармады.

	Кешке қарай биші қайыңның қасында кездестік. Ол мені көргенде көз алмай ұзақ қарап тұрды да:

	– Менің хатымды алдың ба? – деп сұрады.

	– Жоқ.

	Ол кезде мен Бас поштадан мекен-жайымды аударып жібергенмін.

	– Аулыма келгесін саған хат жаздым. Саған «бәрін айтам» деп, баяғы айта алмай кеткен сырымды енді айтайын, – деп, риясыз күлімсіреді. – Осы «уран, уран!» деп шулап жүрміз ғой, ол мұнайдан да қымбат боп тұр. Өмір, махаббат – бәрінен қазір уран қымбат. Оны қадірлемесе болмайды, заман талабы солай. Сол уран біздің сұлу Көкшеден басталып, Созақты басып өтіп, сенің туған жерің, менің төрт жыл білім алған қимас мекенім – Сырдария өзенінің бойын жайлады. Жер-су уланды. Уранды Көкшеден мен апарғандаймын сұлу Сырдың бойына. Сөйтіп, өзім де екіұдай боп қайттым. Сені целиноградтық деп таныстырғаным да... сенің ұрпағыңды уламайын дедім. – Ол маған жас күніндегідей көзін төңкере қарады. – Мынау қайыңға қарашы, – иір-шиір боп иіліп, тарбиған қайыңның солғын жапырағын ұстап көрсетті. – Бұл – ауру қайың. Қайың деген тіп-тік боп бойшаң жігіттей сұңғақ тұруы керек. Биші қайың деп өзіміздіөзіміз алдарқатып газет-журналға жариялап жүрміз ғой. Қашанғы өзімізді-өзіміз алдаймыз. Бұл – мүгедек қайың. Мен осы топырақта туғанмын. Осы жердің сырқатын сенің аулыңа апардым. Жақында ауруханадан шықтым. Енді солай жата берем. Қанымдағы ақ түйіршіктер көбейіп барады. Сенің аулыңда қалмаған себебім де, сені қия алмай тұрып, целиноградтық деп әдейі өкпелеткенім де, аурудың санын көбейткім келмеді. Менен туған перзент те мынау «биші» қайың сияқты болады. Бұл – ирелеңдеп көз алдап тұрған шолақ қайың. Қайың деген тіп-тік боп өсу керек. – Ол шәкіртке сабақ үйреткен мұғалімдей сөйлеп тұр. – Осы жерден қоштасайық. Сенің жер басып жүргеніңе жанымен тілектес біреу болса, ол – менмін. Қоштасайық, – деді ол. Жүзінен реніш те, өкініш те көре алмадым. Бәрін де Көкке сенген көңілмен айтып тұр.

	Мен кеттім. Ол иір-шиір қайыңға сүйеніп қала берді. Олар екеу боп тұрғандай көрінді. «Ал, жақсы» деп қоштаспадым. Әлі де кездескім келеді.

	Өзінің жан-дүниесін өзгеге жайып салатындар сирек.

	Ғайша – соның бірі. Оның ендігі серігі мүгедек қайың ба?

	«Биші қайың» деп бір-бірімізді алдап жүр екенбіз ғой. Адамзат қандай тапқыр, қандай аңғал.

	Ғайша тұрмысқа шықты ма екен? «Күйеуім, балаларым күтіп қалар» деп асыққан жоқ қой. Соған қарағанда...» Мен де оны қимаймын.

	Артыма қарадым.

	Қарауытқан биші қайың доп-домалақ молақ адамның кейпіне еніп барады. Ғайша соған сүйеніп тұр.

	***

	Кейін білдім, Ғайша сол ауылдың бір жігітіне тұрмысқа шыққан екен, баласы іштен мүгедек боп туыпты. Атын Еркін қойыпты. Еркін өмірді аңсады ма, әлде менің құрметіме қойды ма, белгісіз, жарық дүниеге келгесін көп ұзамай шарана өмірді тастап жүре беріпті. Менің есімімді тағдыр Ғайшаға бұйыртпағанына таңқалам.

	Сол кездері «Мәскеу, махаббатым менің» деген кинофильм экранға шығып, орыс жігіті мен жапон қызының маздап жанған махаббаты Одақты мекендеуші жас жүректерді лүпілдетіп, жанымызды тебірентті. Бірақ қыз дертті. Хиросиманың зардабына шалдыққан ол орыс жігітіне шыға алмайтынын айтып, бес жыл студент боп тұрған Мәскеу мәңгілік махаббаттың мекені боп қалды. Осы фильмді көргенде Комаки Курихара бейнелеген сол қыз Ғайша боп көз алдымда қалып қойды. Мәскеу мен Хиросима емес, өз еліміз, өз топырағымызда жүріп, заманақырдың зардабын біз неге тартамыз?! Адамзат қорлық пен зорлықтан қашан құтылар екен? Жапонияға атом бомбасын тастаған американдықтар да, Қазақстанда атом бомбасын сынаған мәскеуліктер де аман болсын. Адам қашан да адам. Қарапайым адамдардың кінәсі не? Біз де соның біріміз.

	Ғайша аман ба екен?





Жүрек




	Жүрегін емдетіп шыққан мілитса майоры толқып-шалқып әңгіме шертіп отыр.

	– Бұлардың жұмысы мілитсаның жұмысынан да қиын екен, – дейді.

	Дәрігер үндемеді. Ол қиын операция жасады, адамға екінші өмір сыйлады. Бұл оның Гиппократ антына қол қойған борышы. Ол осы қызметі үшін айлық алып, балашағамды асырап отырмын дейді. Жақсы болмақ та, жаман болмақ та өзіңнен. Біреуге жала жаппа. Ісіңді қиынсынба. Ол сенің таңдаған кәсібің, дейді қиял түйіні. Оның ой орамы қашан да осы ойдың иіріміне орала береді.

	Мілитса қоймай қонаққа шақырды. Қойдың басы, жемістің түр-түрі. Арақ-шараптың жеті атасы.

	– Ішпеймін. Ішсем, қолым дірілдейді. Бізге ішуге болмайды.

	– Өй, ішпейтін хирург бола ма? Хирургтер өкіртпей ме! – деді қызыл жағалы мундирін шешпеген майор. Иығындағы жұлдызына сығалап көз сап қояды. Дәл қазір жұлдызы жанып тұрғандай.

	– Дәрігердің, хирургтердің бәрі ішпейді. Скалпель ұстай алмай қаласың.

	– Күніне неше адамға операция жасайсың? – деді мілитса бойы бусанып.

	– Айына екі адам, кейде үш адам. Біздің жасағанымыздан дайындағанымыз көп уақыт алады, – деді ол сыпайы сөйлеп.

	– Біз күніне түрмеге оншақтысын тоғытамыз. Соның кемі бес-алтауы сотқа барып, срок алады. Қалғандарын әкекөкелеп қоймағасын босатамыз. Жүректі бір жөндеп алдық, енді қайта кірісеміз.

	– Жүрегіңізден қауіп жоқ. Тек жаяу көп жүріңіз.

	– Жаяу жүру қиын. Сержант кезімде сары мотоцикл еді, замначальник болғалы сары мәшине астымда. Сары мәшине жүйткіп тұрғанда майор қалай жаяу жүреді. Жұрт күлмей ме?!

	– Жаяу жүргенге ешкім де күлмейді. Жүрек үшін бәрін істеуге болады. Жұмыстан бос уақытта жүріңіз.

	– Сенің сөзің жындының сөзі сияқты екен, – деді майор тағы бір тартып ап, өзін емдеген дәрігерге қораздай қоқилана қарап. – Мен сен сияқтыларды қамап тастаймын. Бірақ, жұмысың мілитсаның жұмысынан да қиын екен. Сен үшін, адам соятындар үшін, жүрек соятындар үшін, – деп майор қырлы стақанды қыса ұстаған қолын дір-дір еткізіп алға созды.

	Оташы-дәрігер ішпесе де соғыстырды, аузынан әлемтапырық иіс мүңкіген үй иесінен басын алып қаша берді.

	– Мен жүректі емдеп қатарға қосам. Жүрек сонан кейін өз білгенін істейді, – деп кетуге ыңғайланды.

	– Мен сен сияқтыларды қамап тастаймын, – деді мілитса малдастап отырған күйі әрі-бері тербетіліп.

	Қонақ күткен мілитсаның аузына ешкім қақпақ қоя алмады.

	Дәрігердің жүрегі де, мілитсаның жүрегі де дүрс-дүрс соғып тұр.





Өткелдегі кездесу




	Ауылға алып барар күре жолға кіре берістегі көпірдің үсті бұрын құжынаған адам болушы еді, қазір жым-жырт. Жүз бес шақырымдық алып арна арыққа айналғанмен бірен-саран бала саяз болса да суға сүңгіп, жүзу үйренеміз деп жұлқынып жүруші еді, олар да зым-зия жоқ. Кішкентайларға ата-анасы тыйым салыпты дейді, өйткені Байқоңыр ғарыш айлағын жалға алғандар улы қалдықтың бәрін дарияға төгіп, Сырдың суымен ағызатын болыпты. Содан ба, сыздықтаған су көрінсе, «бұл жылтырап жатқан беті ғана» деп, үлкен-кіші өзін де, үкілеп отырған болашағын да бұл маңнан алыс ұстайтын көрінеді. Екі елді мекеннің арасын қосқан мына өткел бұл күнде өмір шіркіннің бетіне жаққан шіркеудей, арлы-берлі өткен кісі азайғасын ба, көпшіліктің аузынан көпір деген сөз де шыға бермейді.

	Көпірдің бұрышындағы қадаға сүйеніп отырған ата сақалы аузына түскен соқа бас шал – кәнігі диқан Ыбырайдың кетпенін жасаған, мынау атышулы ауданды нанмен қарық қылған наубайхананы соққан, майда-шүйдені былай қойғанда, бұл өңірде оның алтын қолы тимеген атаулы құрылыс жоқ. Соқа басы сойдиған шал наубайхана жаққа мойын бұрған сәтте қасынан өте беріп:

	– Ассалаумағалейкүм! – деп сәлем беріп едім:

	– Сен де моншадан шықтың ба?! – деді жұқа алақанын сүлесоқ ұсынып.

	– Жоқ, көке, мен қаладан келе жатырмын. Ауылдағы Сыздықтың баласымын.

	– Әкеңе көзің ұқсап тұр. Шашыңды жатық тарағаныңа қарап, моншадан шықты ма десем... Осы жұрт неге моншаға түсуге әуес. – Мені күнде көріп жүргендей сауалды төтесінен қойды. Сәлем-сауқаттың да сәті бар емес пе?

	– Қай моншаға? – дедім іркіліп қап.

	– Мына моншаға, – деп зілдене сөйледі. – Сен оның моншаға айналғанын білмейсің-ау деймін. Сен Алматыда тұрасың, сосын ғой білмей тұрғаның. Бұрын наубайхана еді, қазір монша... Жұрт осы неге моншаға түсе береді?! – деп тағы да зілдене сұрады. – Әуелі шаршап жұмыс істеп, сосын барып кірлеу керек қой.

	Енді сездім, өзі қолымен тұрғызған қасиетті қабырғаның кір-қоң жуатын орынға айналғанына қағанағы қарс айрылып, жүгені жоқ көңілін ырқына көндіре алмай отыр.

	– Қазір нанды сатып алады. Дүкенде бәрі дайын.

	– Иә, біздің ауылда да нанды дүкеннен емес, дүңгіршектен алады. Егін егіп, оны суғарып, қызыл қырманда суырып, қолмен таба нан жабатындар аз. Қаладағы келін нан жаба ма? – деп, қалмақ көзі сығырая қарады.

	– Ол арман ғой.

	– Сенде бір арман, менде бір арман, – деп радио әндетеді де жатады. Біздің арманымыз не сонда?..

	Бұл кісі ауылда, баласының қолында тұрады деп естуші ем. Мынау ауыл мен аудан орталығының арасын қосқан «Мәріп көпірдің» үстінде неге сорайып жалғыз отыр екен? Көлік десе, төрт дөңгелек дегенің сәт сайын шаңғытып дөңгелеп жатыр. Біреуді күтіп отыр дейін десең, ақсақалдың аузына қараған халықпыз, шалды күттіріп қою салтымызда жоқ.

	– Көке, менің әкем өмірден тоқсан бірінде өтті. Сіз биыл нешедесіз? – дедім бәрін білгім кеп.

	– Сенің әкең тоқсан екісінде кетті. Сен оның тұңғышынан қалған тұяқсың. Өз әкең ерте өлді, атаң баурына салды. Не, мені өлтіре алмай жүрсің бе?! Мен де биыл тоқсан екідемін. Өз әкең оқыған жігіт еді, оқудың қадірін білмеді. Оқудың қадірін білмегендер өзін де, өзгені де қор қылады. Сені де оқыған дейді...

	– Көке, бұл жерде неғып отырсыз? – дедім шыдай алмай.

	– Мынау арықтың үстіндегі көпірді не дейтінін білесің бе? – деп өзі отырған белағашты бір сипап қойды.

	– «Мәріп көпір» дейді.

	– Мәріп салған, мен осы ағаштың бәрін жонғанмын. «Мәріп көпірдің» үстінде бүгін өзіммен-өзім отырғым келді. Екеуміз өткел үстінде кездестік. Сені оқыған дейді... – тағы да қалмақ көзі сығырая қарағанда мені кекетіп отырғандай көрінді. – Балдарым шопыр мен трәктірістен аса алмады. Бұрын олар колхоз үшін қат еді, қазір солардың ешкімге керегі болмай қалды. Ауылда ішіп жүр, – деп тісін қайрап, тосыла қарады. Оқыған адамдарға деген ызасы бардай тағы да ызбарлана сөйледі, даусы мығым, сөзі анық. – Сен оқығансың ғой, – деп үшінші рет айтуы менің де жүйке тамырымды шымырлата жөнелді. Төртінші рет қайталаса, жүзге келсе де қарсы жауап берем. – Айтшы, осы бүгін жерді сату туралы заң шығарыпты ғой, – деп мені ұрып жіберердей екілене қарады. Қысық көзі бағжаң етіп ашылып, шатынап тұрып қалды.

	– Сондай сөздің, жоба дейміз ғой, болғаны рас.

	– Сол жобаң бүгін іске асып, кірпіш боп қаланды. Радио өтірік айтпайды. Оның үстіне Алматыдан сөйлеп тұр.

	«Е-е, жобаны халық қалаулылары бекіткен екен ғой». Мен де үнсізбін.

	– Сенің атаң, кәнігі диқан Ыбырай Қызылтаңның жерін жидеден кетпенмен отап, егін егіп еді. Сол кетпені қазір өзінің мөзейінде тұр. Сабын қайыңнан мен жонғанмын, – дегенде, шалдың көңілі де сүріп тастаған жаңқадай боп жерде жатқандай көрінді. – Қазір күтімсіз жерге көк жиде қайта қаптады. Дәл қазір қайта отап, егін ексе, Ыбекең астатөк өнім алған қырық төртінші жылғыдай күріштің астында қалар ек. Сен, осыны, қолға алсайшы, – дегенде, көкірегінен лыплып еткен бір мейіріммен қоса, кәрі жанардың қарашығы қимылымды қалт жібермей қадалып қалды.

	– Бұл менің шаруам емес. Біз жазамыз, іске асыратын биліктегілер ғой.

	– Ең болмаса, бір баламды оқытпаған екем... – шал қалт-қалт еткен қолын ызалана қалтасына салды. Насыбай шақшасын іздеді ме, бүлк-бүлк тінткілеп, қайта шығарды.

	– Бір адамнан ештеңе де шықпайды. «Жаяудың шаңы шықпас» деп, мақаммен мәтел айтып едім, қалмақ көзі қайта ызбарланып, қалтасын қармаған қолын әнтек шығарып ап шалт сермеді.

	– Жүре бер. Әкеңнің жібін де есе алмайсың...

	– Көке, әкем өмірден сіздің жасыңызда өтті. Сізді көргенде, әкемді көргендей боламын, – жаттанды тіркесті жанымнан шығарып едім, одан бетер шаптықты.

	– Мені өлтіре алмай жүрсің ғой. Мен осы бүгін, қара радионы тыңдап отырып өлген адаммын. Жерімді біреуге сатып, мені тірі қалды дейсің бе. – Шалдың сидам білегі көтеріліп-көтеріліп қалды. Бәріне кінәлі мен сияқтымын. Қолы жетсе тар маңдайымнан тартып жіберетін де түрі бар. Өткелдің үстінде отырған тірі жан емес, осы көпірді соққан кәрі ұстаның сұлбасына ұқсайды.

	Жүйткіп келген «жигулиді» тоқтаттым.

	– Көке, алдына отырыңыз. Жеткізіп салайын, – деп едім, жібімеді.

	– Ымырт жабылғанша отырамын. Алдына да, артына да өзің отыра бер. Жолың болсын, – деді. Жыбырлаған еріннен шыққан тағы бір сөзді естіп қалдым. – Көпірден өткенде қайда барасың?..

	Соңғы сөзі кекесіндей көрінді. Мен де атамекенімді аңсап келе жатқан перзент емеспін бе? Кіре берісте сағымды сындырғанын қарашы. Бәріне өткелден өткесін қанықтым. Бұзылған қырман мен кірпіші бөліске түскен мәдениет үйі... көпірден өткенде көретінің сол дегені екен ғой. Жиде қаптап кетсе де, әкемнің кетпені тиген жер жан сарайымды кеңітті. Үкімі шыққан қара жерге қарап тұрып, жылыстап аққан арықтың үстінде өткел боп тұрған көпір келді көз алдыма. Көпір үстінде қалып бара жатқан сұлбаға қарап: «Әкең өлсе де, әкеңнің көзін көрген өлмесін» дедім ғой. Сөз асылын аямаймыз. Онан да сол сұлбаларды тірілтіп ап, аузына қарап, сөзін неге тыңдамаймыз?

	Сонан бері ымырт жабылып, талай таң атты.

	Кейімхан ұста әлі тірі дейді. Өмірден ұста ешкім де жоқ екен. Ғасырға куә сол кісіні көре бергім келеді. Жаттанды сөз де жанымызға серік – кездескен сайын: «Әкемді көргендей боламын» деймін. Ол кісі қалмақ көзін сығырайтып бір қарайды да қояды. «Сен оқығансың ғой» деген сөзінен сескенуші едім, қазір айта алмайды. Соңғы кездері тілден қалған. Дүниеге тек көзімен баға беріп, көзімен сөйлейді.

	Сырдарияны сағалап тағы да келе жатырмын. Баяғы арнасынан лықсыған өзен жоқ. Байқоңыр жақтан Мәскеудің әнұраны естіледі. Сол жердің тұрғындары тегеурінді әуенге қосылғанына мәз.

	Кейімхан ұстаның тілі шығып, қандай ауыр сөз айтса да көтеріп, қалмақ көз қарттың қарсы алдында қаймығып отырғым келеді. Әкеден қаймыққанға не жетсін. Жылан шаққан күні келмеспіз.

	Сол күні көпірдің үстінде ымырт жабылғанша отырды ма екен? Кешегі өзі соққан наубайхана – бүгінгі моншаға әнтек мойын бұра қалғанда жүрегінің жаңқалары жерге ұшып түсіп жатқан шығар. Өткір сүргіден ұшқан қайыңның жаңқалары көпір үстінде, табанның астында тапталғанын көргенде шал шамырқанбады дейсің бе?!

	Мен жеткенше кетіп қалмаса екен. Өткел үстінде өзімді көрсеткім келеді.

	«Оқығансың ғой» деген сөзін көзімен айтқызбай тұрып, кеше әкемнің кетпені тиген, бүгін үкімі шыққан қара жерді үкілегім келетінін жеткізсем деймін.

	Қызыл тілі қылпып тұрғанда сөйлесуден қашқақтап едім. Бұл да болса бүгінгі күннің сарыны. Ымырт жабылмай жетіп қалармын. Қорқытты шаққан жылан да Сырдарияның бойында жылжып жүр дейді.





Егіз төбешік




	– Екі төбешікке де тыштым, – деді ағарған ішіп отырған Қабылхан. – Газетіңе де, кітабыңа да...

	– Газет – ұжымдық ұйымдастырушы, кітап – Құранның сөзі. Олай деме.

	Ол шаптығып кетті.

	– Құранды сөз қылғаның, не теңің. Құран – Ана, ол біздің күнделікті нан, су беріп отырған анамыздай нәрсе... – дөңес көзілдірігін көзінен алып, алдындағы қатталып тұрған қол сүрткіш жұмсақ қағазбен сүрте беріп, тағы да бір иығы бүлк етті. – Барға ие бола алмай жүріп, Құранға теңейсіңдер.

	Ол қожалығын көрсетіп, шындықтың бет-пердесін сыпырып отыр. Шынында, кітапты Құран сөзіне теңейміз де, соған ие болатын кезде адамдық ақырғы сөзімізді айта алмай абдырап қаламыз. Оның шаптығатындай жөні бар. Жаны ышқынғасын шыдай алмай шарқ ұрып отыр. Оған ысталған қымыз дем беріп, қызылдардан ақтарды артық көріп, Столыпин реформасының сойылын соғып отырысы содан.

	Мен де үнсіз қалып, өткенімді ойлап кеттім. Сапар кесе шүпілдеген майлы қымыз бізге серпін сыйлап, сусын болса да аузымызға қарап аңтарылып тұр. Аққа қараған қос қарашықтың ішінде өмір шіркіннің дөңгелегі шыр айналып барады. Халықтар Достығы орденді «Қазақстан» баспасында бас редактор кезім, есік ашылып, сұңғақ бойлы, қапсағай денелі, шашын жатық қайырған, тек кәрілік кезеңін мойындап, сәл еңкіш тартып, сылына бастаған кісі кірген бетте қолтығындағы қолжазбасын үстеліме тастай салды да, тіке қарап сөйлеп кетті. Мен үкілеп отырған үстелімнің үстіндегі төртбұрыш семіз пәпкеге көз жүгірттім. Оны алып келген адам автормын деп именіп отырған жоқ, мынау қымыз ішіп бусанған қожаның сарынына салды.

	– Осы, сендер, осы жерде отырғандарың үшін арендаға төлемақы төлейді деген рас па?! – деді айбарланып. Қанша айбарланса да міністір кезіндегідей сұсты емес, ер болса да ертеңін ойлаған қалпы бар.

	– Рас, төлейміз. Бірақ, оны бізге несін айтасыз. Өзіңіз секілді міністірге айтпайсыз ба?

	Зейнеткер кісі демін басып, сәл бүгіліп қалды.

	– Осы үйді кітаптың пайдасына мен соқтырып едім.

	Баспалар үйі деп атау бердім. Өзің тізгінін ұстап отырған «Қазақстан», «Жазушы», «Жалын», «Өнер», «Қайнар», «Мектеп» – алты баспа болып, алты қабатты бағындырып едік. Қазір, қарасам, атауын естімеген жазулар тұр.

	– Кезінде неге алып қалмадыңыздар? – деп қарсы сауал қойып едім, бүгінгі авторым – кешегі міністірім бабымен баяу тіл қатты.

	– Ол кезде мен аттан түскем...

	Иә, заман ауысқанда ат та ауысты. Өткелде ат ауыстырмайтыны қайда? Ат тізгінін қайта қолға алғандар кітап оқымаса да, сол кітаптан түскен пайданы уыстап отырғанына заман куә.

	– Газет-журнал редакцияларының тоғыз қабат үйі де газеттің пайдасына соғылып еді. Баспасөз үйі деп ат бергенбіз... – үні тіпті баяулап кеткен ат үстінен түскен адам ендігі сәтте пәпкесін ашып, қолжазбасының қамына кірісті. Ол үйге де табанымыз тиіп, құйрығымыз «Лениншіл жас» пен «Жетісудың» орындығында қажалып, жастық қаламның алауы сол жерде тұтанған еді. Ол бір тоқ жер еді. Қарсы алдыңда Көкбазар, арты «Социалистік Қазақстан» бастаған «Лениншіл жас» пен «Қазақстан пионері», «Қазақстан коммунисі» мен «Мәдениет және тұрмыс», «Білім және еңбек»... қазақша-орысша күнделікті басылымның бәрі сол жерден шығады. Айына төрт күн қаламақы беретін бесінші қабат – бір өмір. Көңілімізді бір жерге ұйысқан күнделікті басылымдар тоғайтса, қарнымызды қарсыдағы Көкбазардың мәнтісі мен палауы тойғызған бір берекелі сая еді. Жетінші қабаттағы Сейдахмет Бердіқұловқа сәлем бере барғанда: «Осы жерден кеткім келмейді. Мен жетінші қабатта жастармен бір партада отырмын ғой» деп кеңінен сермеп, жан сырын жайып салушы еді. Асыл аға үшін де сол жер жастардың тұсауын кескен киелі мекен болды. Сол жерде енді Күннен қорғанып, бас сауғалаған әртүрлі мекемелердің маңдайшасынан тоғыз қабат теңселіп тұр. Осы жерде «Лениншіл жас» пен «Қазақстан пионері» болып еді, осы жерден тұсау кесіп едік деп, кейінгі буынға айтсақ, кім сенеді.

	Ата-бабасы қызылдардың қуғындауын көріп, кезеңге қарны аша қарап, ақтар заманындағы зиялылықты аңсап, феодализмді айтып отыратын біртүрлі досымды шығарып салдым. Онан кейін еске түскен кешегі міністір – зиялы сөздің бүгінгі беделді қорғаушысы да қиялдан кетті. Енді көз алдыма Абай мен Гагарин көшелерінің қиылысындағы қақпасы әлі күнге қасиетті кітаптың бейнесімен ашылған алты қабат биік үй, Көкбазарға бетін беріп, бүгінгі зиялыларға жанымен қарап, тік тұрған сымбаттылықтың сәнін берген тоғыз қабат көк үй келді. Бұлардың қабырғасында біздің жастығымыз бар, қара сөз түзген көңілдің алып-ұшқан аптығуы осында қалды. Бұлар қара қазақтың үмітімен тұрғызылған үйлер еді. Ол – тасқа басылған сөздің Құран сөзіндей қасиетті кезі еді. Сол кезде сол екі үйдің – қазір елеске айналған екі төбешіктің маңынан жүргенімізге біз көңілімізді тоқ санап, болашақтың есігін тартып ашып, тұтқасын өзіміз ұстап тұрғандай көрінуші едік. «Жекешелендіруде кемшілікке жол берілді» деген Бәйтерек саясында айтылған жалғыз сөйлем еңсесі биік екі үйді елеусіз төбешікке айналдырып, маңынан суық леп еседі.

	Бұл екі үй біздің көңілімізде қалған мұражай.

	Мұраға ел ие болмаса да көз көргендердің көңілінен екі орын табылады.

	Менің осы сөзіме біреулердің миығы тартар. Қара сөз кімге күлкі, кімге түрпі.

	Асығып келемін. Ағарған ішіп отырған жердің шырқын бұзып, көңіл кірін жуған, көкірегінде шері бар тамырыма «сенікі дұрыс» деп сым арқылы сырымды айтқанша алып-ұшып келемін.





	Оглавление

	ӘҢГІМЕЛЕР

	Кітап қалашығындағы оқиға

	Құлыпашар

	Қырықтағы қыз

	Періште

	Қобыздың мұңы

	Бұқа баққан қыз

	1

	2

	3

	Аула махаббаты

	Бейкүнә қулық

	Алаңдағы айқай

	Аяқ

	Нртеңгі күннің елесі

	Қол

	Ол және мен

	Жапон құданың қалауы

	Мұнар күн

	Жапон аулындағы жаңалық

	Хибаксуя

	Жұмыртқа жарған келіншек

	Әйел

	Асығыс әйел

	Бітеу дүние

	Қазанама оқушы...

	Орыс пеші

	Иманөткелге «ивановецтің» келуі

	Бір елде

	Өмір

	Философия

	Шаштараз

	Жиһаз-адам және басқалар

	Диуананың қызы

	ӨМІРДІҢ ӨЗІ – ӘҢГІМЕ

	Іңгә

	Шырт еткен дүние

	Би

	Мылқау етікші

	Мәңгі тыныштық мекемесі

	Мүгедек қайың

	Жүрек

	Өткелдегі кездесу

	Егіз төбешік





