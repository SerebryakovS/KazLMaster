	Сәкен Жүнісов

	Өткен күндер белгісі



	Повесть





I тарау




	Ырыскелдінің үйіндегі той. Тойдан кейін шөп басынан жаралы солдатша елге қайтуым және әжем жайлы



	Шырт ұйқыдан оянып кеттім. Біреу нұқып қалды. Көзімді ашсам, үстіме төне түсіп пішенші балалар тұр. Бәрі маған қарап күледі.

	– Сабазыңның жатысын-ай.

	– Әй, дезертир, қара егіз қайда, тырнауыш қайда? Өздері шөп жинап жүрген шығар?

	– Қара өгіз бен тырнауышты қайтсін. Ұйқың қанды ма, дезертир?

	– Қанбаушы ма еді, ұйқыдан басы іскен ғой. Бетін көрмейсің бе, долырып кетіпті, – деп, көзімді ашар-ашпастан қағыта жөнелді.

	Осылар не айтып тұр деп, көзімді уқалай беріп едім, жүрегім мұздап кетті. Оң жақ көзімнің айналасы күптей Қабағымның үсті күлт-күлт етеді. Орнымнан атып тұра келдім. Бағанағы бір топ сона мен сары маса тағы да гу етіп ұшты.

	Күн кешкіріп қалыпты. Ыстық қайта бастаған. Жел жоқ, тып-тымық.

	Балалар қосқа жеткенше сона шаққан көзімді келемеждеп күліп келді. Бұл жасырынып ұйқтағанның кесірі, деп мазақтайды.

	Ақырын ғана Аплашқа:

	– Әй, қандай болып ісіпті? – десем.

	– Дәл қарбыздай болып кетіпті! – деп үрейлендіре түседі.

	– Қой, тап ондай емес шығар, – деп өзімді-өзім жұбатқым келеді. Бірақ Аплашы құрғыр, біреу жан алқымға алып тұрғаннан жаман:

	– Оллаһи-беллаһи! – деп қарғана жөнеледі.

	* * *

	Біздің ел өте сауықшыл ел.

	Дүниеге шыр етіп нәресте келсе де, жеті жасар бала тұңғыш рет мектеп есігін ашса да, тіпті біреу жаңа киім кисе де, не керек, қымс еткеннің бәрін сылтау етіп, үлкен адамдар тайлы-таяғына дейін жиналып думандатып жатушы еді. Ал жастар жағы болса ойын-сауық құрып, яхоз клубының есігін босатпайтын. Ауыл іші күнде әбігер болатын да жататын.

	Бірақ соғыстың алғашқы жылдары жұрт сауық дегенді мүлде ұмытты. Күнде ауылдағы жастарды – ел азаматтарын әскерге алып жатады. Біреу жалғызынан, біреу туысынан, енді бірі әкесінен айрылып артта қалған қатын-қалаш ботадай боздап қоштасатын. Кейбір жасықтау жігіттер де оларға қосылып, көздерінің жасын төгіп-төгіп, егіліп кете барады. Енді ойлап тұрсаң, жігіттердің сонысы тіпті ұят екен-ау!

	Ал кейінгі кезде соғыс ауыртпалығына ауыл адамдарының еті өліп алған соң, жағдай өзгеріп кетті. Алғашқыда не істерін білмей үрейленіп қалғандар есін жия өлмес қамын ойлап, тіршілік әрекетіне қайта кіріспеді ме? Тіпті ойын-сауық та басталып, шілдеқана, тоқымқағар, бастаңғы сияқты әдет-ғұрыптар аяғынан қаз тұрды. Пішен шабу, егін салу, егін ору маусымы аяқтала елдегі еркектер жиналып алып серне де жесіп жүрді. Дегенмен, әр нәрсе уақытында деген бар емес пе? Осы бас қосулардың бәрі соғыстан азаматы келген үй жасайтын тойдың ширегіне келмейді. Ондай үй, мейлі әскер жараланып келсін, демалысқа келсін, біржола келсін – бәрібір, барын төгіп той жасайды. Тіпті бір қол, бір аяғынан айрылып мүгедек болып келсе де, қыңқ етіп қынжылмайды. «Е, аман келгенін айтсайшы. Соғыс ойыншық емес қой. Шығынсыз бола ма, аман қалғанына шүкіршілік» – десіп, кейбіреулер: «Еһ, қолын қарызға беріп келмеймісің. Елі үшін, халқы үшін беріп келді», – деп құлаш-құлаш жаттанды сөздерімен қайырлы болсын айтып, тұс-тұстан ағылады.

	Осындай тойлардың бірі Қалиманың үйінде де болды.

	Күйеуі Ырыскелді соғысқа кетісімен, қолындағы екі баласымен ғана қалған Қалима басқалардан да жүдеу тұратын. Бірақ той десе қу бас домалайтынын білетін ол Ырыскелді келген күні-ақ ауыл ішін шапқылап, абыржыды да қалды. «Ырысым келді, Ырысым. Ырысымнан немді аяйын!» – деп күле береді. Ауыл үйді аралап жүріп, ұрғашы тайыншасын біреудің білдей семіз құнаншығарына айырбастап алды.

	Бұл июнь айының іші, пішен шауып жатқан кез болатын.

	Қалиманың тойға қамданып жүргенін естіген пішеншілердің көпшілігі бұл күні далада түнемей, ауылға қайтты. Пішендегі бір топ балалар да мойнымыз жұмыстан ертерек босап, әй бір жасап қалдық!

	Үйге келісімен тойға баратынымды естіген әжем:

	– Тойып ал, тойда саған біреу бас тартар дейсің бе. Көпшіліктің арасында сендердің аузыңа не тиюші еді. Жұрттың баласындай араласып кетуді де білмейсің. Қылымсимын деп аштан қаласын, жеп ал, – деген соң, өзі шөптен ашығып келген бетім, алдыма қойған тағамды сыпырып-сиырып соғып алдым.

	Сөйтіп, тамаққа тыңқия тойдым да, тысқа шықтым. Ай сүттей жарық. Аспан бетінде түймедей де бұлт жоқ. Ауыл үйлері арасындағы бос жатқан нәрселердің бәрі күндізгідей анық көрінеді.

	Шіркін, сібірдің жазғы түні қандай тамаша. Әсіресе ауыл ішін айтсаңшы! Күні бойы тынымсыз үрлеген майда жібек жел кешке қарай тына қалады да, сонау жиекке барып еңкейген алтын табақ күн соңғы рет жер бетіне қоштаса қарайды. Қарайды да, сылаң етіп лезде төмен түсіп кетеді. Әр үйдің алдында, жер ошақтағы көң аралас қоламтадан шудалана шыққан түтіннің бауырына сары масадан мазасы кеткен сиыр, торпақтар қисая құлайды. Құлайды да, күрт-күрт күйіс қайырады. Көкке тойған қарны кебежедей кәрі сиырлар ыңырана түсіп, пыс-пыс ұйқыға кетеді. Ал кейбір танша-тұншалар өрісте жүріп ойыны қанбағандай, ұзақ жата алмай, керіліп тұра келеді. Тұра келеді де, көршісіне тиіседі. Сөйтіп, өзді-өзі қайдағы бір үйілген күлдің үстіне барып сүзіседі.

	Менің теңеуім өрескелдеу болса да айтайын, балалар да осы торпақтар сияқты ма деп қаламын. Күн ұзын жұмыс істеп қажығандықтан, жатып дем алсақ та болар еді ғой. Бірақ олай ету қайда. Жұмыстан мойнымыз босаса-ақ ойын деп елеңдеп тұрамыз.

	Міне, мен үй маңында көп аялдаған жоқпын, тып-тыныш ауыл ортасымен той болып жатқан үйге қарай тартып бердім. Әшейінде ешкім жоламайтын Қалиманың үйінің маңы бүгін көңілді-ақ. Абыр-сабыр кіріп-шығып жүрген адамдар. Барлығы да білек сыбанып, той қамына араласып кеткен.

	Түнгі дауыс қандай анық естіледі. Жақындай бергенімде-ақ:

	– Әй, Қайныш, тұра тұр, елеуішке барамысың, Қаныш үйінің ет салатын табағын ала кел. Тез, бас аяғыңды...

	– Ойбай-ау, мына бір самауыр сөніп қалыпты ғой, ерке бала, біраз түйміш алып кел, – деген саңқылдаған пысықша апайлардың даусы шығады.

	Үй артында арс ете қалып, шайнаса таласқан иттер даусы естіледі: Ауыл иттері бүгін осы үйдің маңына таң-ертең жиналғаннан торуылдап кетпей жүр. Тойға сойылған құнаншығардың жылы қанының иісі мұрындарын қыдықтап, жібермей жүр-ау тегі. Кейбіреуі тіпті қорадан сумаң етіп шығып, арқасына тиген соққыдан қайқаң етеді де, қыңсылап ала жөнеледі.

	Үй ішінен біреудің «Айнам көзге» қылғына салған үні мен «аяқтарыңды жинай отырыңдар, қазір шай келеді» деп күжілдеген даяшының даусы көп шуылдың ішінде анық естіледі.

	Мен ең әуелі Ырыскелдіні көргенше асықтым. Асығуымның себебі Ырыскелді әскерден қандай болып келді екен деген құмарлықтан емес. Әңгіме басқада. Рас, соғыстан келген адам қандай болады екен деп, алғашқы кезде үлкен-кішіміз бар таңдана қарайтын ек. Кейінгі уақытта көзіміз үйреніп алды. Пәлендей өзгеріс бола қоймайды екен. Дегенмен, тап бұрынғы қалпында да қалмайды. Алғашқы келген бетте, біраз уақытқа дейін олардың бойындағы өзгерістерді де байқау қиын емес. Үстіндегі әскери киімі бойына шақ болғандықтан, бұрын қалай болса солай киініп, олпы-солпы боп жүретін жігіттердің өзі сымдай тартылып тұрады. Ширақ қимылдайды. Өте әңгімешіл келеді. Соғыстағы небір ғаламаттарды айтқанда көзіңді ашып-жұмасың. Және бір ғажабы – бәрі орысшаға судай болып қайтады (әрине бұл біздің сол кездегі түсінігіміз болатын.) Тіпті кейбірі қазақшаның өзін шала сөйлейді, не мүлдем ұмытып қалады. Беркімбайдың Дүйсенбайы деген келіп, алғашқыда өзінің кәрі шешесімен сөйлесе алмапты. Қонаққа шақырғандар дастарқанға бауырсақ төксе, «Што такой думалақ» деп жемей қойыпты. Басқарма оны орысшаға жетік деп Омбыға шеп машинаның шалғысын, тағы басқа саймандарды сатып әкелуге жіберсе, олардың аттарын орысша айта алмай: «Омбының орыстары орысшаны бұзып сөйлейтін болыпты», – деп қайтып келіпті. Содан бір айдай ғана «мылқау» боп жүріп, ақыры қазақша бұрынғысынша сөйлесіп кетті.

	Ал Ырыскелдінің жөні бір басқа. Ол өте әңгімешіл, Ертегінің неше атасын білетін. Ауылдағы балаларды алқа-қотан отырғызып қойып, әңгіме айтудан әсте жалықпайтын. Тіпті күнделікті шындық жайдың өзін де мәнерлеп, қызықты етіп айтатын. Енді соғыста басынан кешкен небір оқиғаларды қандай дәмін келтіріп, жандандырып айтады екен. Міне, – оны көруге асығуымның себебі де осы еді.

	Мен жастар отырған кең бөлменің алдындағы кішкентай ауыз үйге келіп ем, ойлағанымдай, әңгіменің дәл үстінен шықтым. Бала-шаға үйме-жүйме. Біріне-бірі шынтақтай түсіп жатыр. Ауыздары аңқиып қалған. Дәл ортадағы кішкентай орындықта ЬІрыскелді соғыс жайлы сөйлеп отыр. Үй қаншама ыстық болса да, тамағының түймесі түгел салулы. Анда-санда белдігін түзеп қояды. Мен оның қолын алып, амандастым да, үн-түнсіз шеткі жақтағы Аплаштың қасына бір тізерлеп отыра беріп едім, ол мені түртіп қалып:

	– Өй, қайырлы болсын айтсайшы ағайға, – деп күңк етті. Бірақ мен сондайдан қатты ұялатын ем. Үндеместен отыра бердім. Расында да кішкентай балаға жараспайды екен: іле менің соңымнан келген Рахат деген жағына пышақ жанығандай арық шикіл сары бала жолдағыларды баса-көктеп барды да, Ырыскелдінің қолын алып:

	– Иә, аман-сау келіп, көзайым болып жатырсыз. Жұмыстан кешке қарай ғана қол босап, күндіз келе алмадым, қайырлы болсын! – деп үлкен кісіше тақылдай қалды.

	– Айтсын, айтсын. Өзің де азамат болып қалыпсың ғой, – деп танымаса да басынан сипаған Ырыскелді әңгімесін жалғай берді.

	– ... Сөйтіп, айсыз түнде алға қарай жылжып келеміз. Қолымызда мылтық, гранатадан басқа қап, арқанымыз да бар. Сыбдыр шығармай мысықша басамыз. Мақсатымыз – жау жағынан тіл әкелу. Шамасы он шақырымдай бауырымызбен жер сызып жылжыдық білем. Бір кезде бүкіл айдай әлем жарқ ете қалды.

	– Астапралла! – деді бір кемпір.

	– Бұл «ракет» деген көкке ұшатын от екен. Аспанға іліп қойғандай ұзақ уақыт асылып тұрып алды. Жерге түскен ине көрінеді. «Лажес» деді командиріміз. Жата-жата қалдық. «Перот!» – деді бір кезде. Тұра салып алға ұмтыла жүгірдік. Бір жығылып, бір тұрып ұшып келеміз. Бізді немістер көріп қалды білем, оқты жаудырып кеп берді. Нағыз жазды күнгі жауын сияқты төпелеп ұйып кетті. Ара-арасымен жүгіріп келеміз. Оқ «ыж» етіп бетіңді, құлағың түбін сызып өтеді. Оны елейтін уақыт па? Тіпті басымдағы темір қасқамды да шұрқ-шұрқ тесіп, ақыры ұшырып жіберді. Бір мезгілде жанұшырып келе жатып бірдеңеге күп беріп түстім де кеттім. Есім ауып қалды. Әлден уақытта барып есімді жиып, көзімді сәл саңлаулап ашсам, мына ғажапты қара, көп жылқылардың ішінде жатырмын. Байқаймын, біздің жылқыларға ұқсамайды. Құлақтары салпиған, алдыңғы аяқтары артқы аяқтарынан биік бір ғаламат хайуандар.

	– Ой аллай!

	– Бәрі маған осқырына қарайды. Сөйтсем, жүгіріп келе жатқанда ет қызумен немістердің ішіне кіріп кетіппін ғой. Менің түсіп кеткенім жердің астынан қазған мал қоралары екен. Жан-жағыма ұрлана қарасам, еңгезердей бір неміс тап қасымда мал жайлап жүр. Екі көзі жолбарыстың көзіндей от шашады. Мен артынан жайлап бардым да, «әп бәлем!» деп бас салдым.

	– Ойпырым-ай!

	– Сол жерде шартпа-шұрт жұлқыласып алыса кеттік. Біресе мен шығам үстіне, біресе ол шығады. Не керек бір күн, бір түн алыстық қой. Жан бермек оңай ма? Ақыры қазақша іштен шалып алып тақыр жерге періп кеп жібердім.

	– Оһ шіркін!

	– Күл-паршасы шықты. Есін жиған соң сөйлетермін деп қапқа тығып алдым. Дәл үш метр екен. Үш бүктеп әрең сыйғыздым.

	– Ой иттер-ой, ұзын болады екен ғой өздері, – деп, көзі ақшиып тыңдап отырған бағанағы кемпір, таңдайын тақ еткізді.

	– Енді жүре берем дегенде екінші жақтан тағы бір неміс келіп қалды. Арқанды мойнына лақтырып кеп жібердім. Мүлт кетті. Неміс өзіме тарпа бас салды. Мен де кеңірдегіне қарай мысықша атылдым. Нағыз тоқпақтай бұлтиған жұтқыншағына жабыстым. Уысым талды. Мыжғылап сығып жатырмын, сығып жатырмын, тағы да сығып жатырмын, бір уақытта қыр ете қалды да: «Тұншықтым», – деп айғай салды.

	Осы кезде Қайкен деген бала:

	– Өздері қазақша да біледі екен ғой, деп мырс етіп күліп жіберді.

	Біз Қайкеннің әңгімені бұзғанын ұнатпай қалдық. Ырыскелді де әрі қарай айта алмады, бір келіншек келіп:

	– Сізді ақсақалдар шақырады, – деп сызыла сыбырлап, ертіп әкетті.

	– Қап! – деп өкініп қала бердік.

	«Содан кейін былай болды...» – деп, үзілген жерді дәл Ырыскелдіше Қайкен жалғамақшы болып еді, біз тыңдамай қойдық. Мұндай әңгімеге сенбеу – Қайкеннің ежелгі әдеті. Ал біз болсақ өтірік те болса қисынын келтіріп айтқан әңгімені тыңдауға құштармыз.

	Қайкен – балалардың ішіндегі ең беделдісі. Жасы да көбімізден үлкен. Бес кластық білімі бар. Оқуды тастап кеткелі екі-үш жыл болған. Қара жұмысқа әйдік. Қарулы. Жұмысты талғамайды. Бәріне кірісіп кетеді. Бәрінің де ретін біледі. Шым ою, қол шалғымен қамыс шабу, құдық қазу, жалаң аяқ балшық басу, шотпен шілік шабу, – бәрі де оның меншікті жұмыстары. Үйі толған қызыл қарын жас бала. Әскерге кеткен ағаларының кішкентайлары. Бәрін ұстап отырған осы Қайкен деуге болады. Жеңгелері де оны еркелетіп, алдап ұстайды. «Сылқым жігіт», «Ерке бала», «Сал жігіт» дегенге төбесі көкке жеткендей болады. Жұмысына өте тыңғылықты. Бастаған ісін тындырмай, әсте тастап кетпейді. Оның осы қасиеті үшін «Болсаң Қарапидің баласындай бол, жұмыс деп тұрған бір бала», – деп шалдар отыра қалған жерде мақтайды. Көп мақтау да аса пайдалы бола бермейді ғой. Қайкеннің осы мақтауға аздап дандайситыны да бар. Мінезі шалдуарлау. Әйтсе де сөзге ұста. Біреуді мысқылдап, тілмен шағып алуға шебер-ақ.

	Қайкеннің ен жақсы қасиеті – осындай жиын жерлерде үлкендерге көп араласпай, ылғи бізбен бірге жүретіні. Оның қасында жүрсең, күлкіден езу жимайсың. Біз Ырыскелді кетіп, әңгіме айтылмай қалған соң, дағдарып отыр едік, бәрімізді бастай жөнелген де сол болды. Түгел дүр етіп көтеріліп, ойын болып жатқан бөлмеге топырлай кірдік.

	Бұл кезде жастар жағына табақ тартып жатыр екен. Бұрын да қысылып-қымтырылып отырғандар тағы да қағыла түсіп, дөңгелене қалған. Қайкенді даяшы есік жақтағы жастардың ортасына отырғызды. Ол жерде басқарманың қайнысы, сиыр фермасының бастығының баласы отыр екен. Әжептәуір болып киінген. Үй қанша ыстық болса да, бір шекесіне қарай қисайта киген пилоткаларын тастамай пысынап отыр. Оның үстіне әскерден келен ағайындары әкеп берген портупеяны екі иығына айқастыра байлап, сірестіріп тастаған. Оны ағытпайды да. Бұлар – жастары Қайкен шамалас болғанмен, осы ауылдың бозбалаларының қатарында жүретін сәнқойлар. Сондықтан да Қайкеннің қастарына шақырылуын ұнатпай қалды. Бірақ Қақаң оны тыңдасын ба, баса-көктеп барып, тап орталарына киіп-жарып отыра кетті. Терге шылқылдаған орамалдарымен желпініп, қылымсып отырған қыздардың да аяғын басып, жаншып өтті. Олардың ойбайына да көңіл аударған жоқ. Жайғасып алған соң үстерінен төніп тұрған бізге көзін қысып та үлгірді. Онысы: «Бұқара, қанша жоғарылағанмен сендерді ұмытпаспын. Бар жақсылығымды қолдан келгенше аямаспын», – дегендегісі еді. Біз де жымың еттік.

	Расында Қайкен ұмытпағаны былай тұрсын, бізді жарылқап тастады. Осы дастарқандағы ет тураушы сол болған. Қолындағы ортан жіліктің етін ернеуіне дейін шүпілдете тұздық құйған темір табаққа анда-санда бір шылп еткізіп тастайды да, үлкен-үлкен етіп кесіп алып: «Мынаны Аплашқа, мына біреуді Болтайға әперіп жіберші!» – деп кесек-кесегімен жөнелте берді.

	Балалардың нәсібі көбейді. Төр жақтағылардан да уыс-уыс ет келіп жатыр. «Мынаны пәленшенің баласына», – «мынаны түгеншенің баласына» деп атап жіберіп жатқандар көп-ақ. Мен осындайдан қатты ұялатын ем. Сондықтан балалардың арасында көрінбей, артқа қарай бұғыңқырап тұрғым. Әкемнің бір досы осы ұялшақтығымды сезіп қалғандай:

	– Ыдырыстың баласы қайда? Жаңа тұр еді ғой, – деп мені іздей бастағаны бар емес пе. Бетім ду ете қалды.

	Балалар да:

	– Мында тұр, мында тұр, – деп шу ете түсті. Мені сүйpeп алға тартып еді, тырмысып шықпай қойдым. Көзім шалып қалды: «Жанатай бір уыс етті алып: «Мә, мынаны Ыдырыстың баласына әперші», – деп бері қарай жіберді. Бірақ ол ет түгелдей жеткен жоқ. Жол бойы талапайға түсіп, бір-ақ жапырағы қолыма тиді...

	Түбі жалтырап табақтар қайта бастағанда, бізді де үйден қуып шығуға айналды.

	– Барыңдар енді. Далаға ойнаңдар, – деп шетімізден нұқып шығара бастады. Бірақ балалар қауымы дегені әсте жылдам көне қойған ба, бірі шықса, бірі жылтың етіп қайтадан кіреді. Бәріміздің де ойын көргіміз келіп барады. Әйтсе де, шығармай қоймады.

	Үйден шықсақ та үй маңынан ұзамай қойып ек:

	– Енді кетесіңдер ме? Жатыңдар! – деп, қолында дырау қамшысы бар біреу қараң етіп үйден шыға келді. Тым-тырақай қаштық. Тұра қуды. Сүрініп жығылған біреуді ұстап та қалды. «Ағатай-ай, кетейін, ұйқтайын!» – деп ұсталып қалған бала зәресі кетіп жылап қоя берді.

	Біз алғашқыда быт-шыт болып, бет-бетімізбен қашып ек. Біраздан кейін қуғыншының үні басылған соң, бір-бірімізді іздей бастадық. Көшенің орта кезіндегі колхоз клубының жанынан баяу ғана ысқырық естілді. Ол екінші қайталағанша ана жерден де, мына жерден де ысқырықтар қосылып, аздан кейін қотанды басымызға көтердік. Бұйығып жатқан кейбір сақ иттер шәу ете қалып еді, бүкіл ауыл иттері қосыла түрлігіп, азан-қазан болды. Ұзақ үріп-үріп, сиреп барып басылды.

	Біз әп-сәтте шоғырланып, басымызды қостық.

	Міне, біздің соғыс жылдарындағы бар ойын-сауығымыздың түрі осы еді. Оның аяғы да осылайша тәмәм болды.

	– Ал енді не тұрыс бар, Ұйқтайық, – деп Қайкен бәрімізді бастап алға түсті.

	Бүгін Аплаш үйінің төбесінде жатпақшы болдық. Алашпен еріп, үй ішіне мен кірдім. Қораның үлкен қақпасының арасынан қолын сұғып, зырылдауық сияқтанған ішкі тиекті ағытып жіберді де:

	– Менен ұстап жүр, әйтпесе ашаға маңдайыңды соғып аласың, – деп ескертті Аплаш.

	Расында да дағарадай қораның іші жыпырлаған аша болатын. Қолмен жасқана сыйпалай отырып, есікті әрең таптық. Еппен басып төргі бөлмеге ендік. Дәл төрде бірінің аяғын біріне асыра салған уақ балалар көрпелерін тепкілеп, аяқ жаққа қарай умаждап тастапты. Үлкен пештің кенересінде сәукелесінің қылдырықтай мойыны қарақожалақ күйе болған жетілік шам тұр. Керосині таусылған ба, анда-санда пық-пық етіп, ықылық атып қояды. Сәукелесінің сынық бүйіріне жапсырған қағаз да күйіп, тесіле бастапты. Көкшіл шымылдық ұстаған кереует қасындағы бесіктің арқалығына басын сүйеп, Аплаштың жеңгесі ұйқтап отыр екен. Біздің келгенімізді сезіп, басын көтеріп алды да, бесіктің бетін жапты. Бесікті бір-екі қозғалтты да, төсегінің үстіне барып құлай кетті.

	Аплаш төрдегі балалардың басындағы жастықты жұлып алып, маған лақтырды. Басы жерге сылқ ете қалған інілері ақырын ыңырси қозғалды да, қайтадан ұйқтап кетті.

	Көрпе-жастықты құшақтап шыға бергенімізде, ауыз үйдің бұрышындағы үлкен ағаш төсектің үстінде жатқан кемпір ұйқылы-ояу:

	– Аплашпысың-ей. Тағы да далаға жатайын деп барамысың? – деп еді:

	– Қайтесің оларды, жатса жата берсін. Бүргеден қашып бара жатқан шығар, – деп қасындағы шалы қарлыққан даусымен гүж ете қалды.

	– Өзі іріп тұрған көрпені сүйрете берген соң несі қалады, – дегенін ғана құлағым шалды, лып етіп далаға шықтық...

	Біз төбеде ұйқтай алмадық. Қайкен бәрімізді тұрғызып алды. Жаңа ғана ұйқымыз келіп маужырай бастағандықтан, аздап қынжылып ек, үстіміздегі көрпені жұлып тастады.

	Оның сөзінің де жаны бар:

	– Балалар, бізді бәрібір жұмысқа қуады. Одан да жаңағы ойындағылар үйлеріне барып мызғып алғанша, біз шөп басына тартып отырайық. Олар келгенше ұйқымызды қандырып аламыз, – дегені көңілге қона кетті. Оның үстіне тез жету үшін Бәйгешолақпен жүретін болдық. Ол осы күнге дейін біріміздің де қолымызға тиіп көрген емес.

	Бірақ Бәйгешолақты қолға түсіру оңайға соқпады. Оның иесі Жалмұқан деген бір көзі соқыр, еңгезердей жігіт болатын. Қолына түссең ондырмайтыны айдан анық. Мінезі шадыр, нойыс адам. Бәйгешолақ соның қорасында. Сондықтан да үлкен сақтық керек.

	Біз оның үйінің қора жақ ту сыртынан келдік. Бұл кезде таң аппақ болып атып, елең-алаң болып қалған. Енді ғана мысықша басып қораның тесік жағына жақындай беріп ек, екінші жақтан состиып кимешегін шұбатып сол үйдің кемпірі шыға келді. Жасырына қойдық. Байқамады. Жалп етіп отырды да, шәйнегінің құлағын сылдырлатып лезде тұра келді. Бүкшең-бүкшең етіп барып, қолына қысқа саты темір күрегін алды.

	Кемпір күйбеңдеп, үйіне бір кіріп, бір шығып жуыр маңда кетер емес. Оның үстіне Рахат қораға ұрланып кіре бергенде, қонақтап тұрған тауықтарды үркітіп, бақ-шақ қылды. Тауықтан мазасыз құс бар ма жалғанда. Бомба түскеннен жаман азан-қазан болып, қораны басына көтерді. Состиып шыға келген кемпір таң-тамаша.

	– Бұларды кім шошытты екен, ә? Ит қой, тегі, осы бір қаңғыбас иттерден-ақ көресіні көрдім, түге, – деп күбірлеп жүр.

	Ақыры біздің бағымызға қарай кемпір жортақтай басып, ауылды кезіп кетті.

	Қайкеннің командасы бойынша Рахат қора тесігінен тағы да жылт ете қалды да, әлгіндей болмай екінші жақ есіктен Бәйгешолақты шығарып жіберді.

	Бәйгешолақ – осы «Жаңа жол» колхозына атышулы елпілдек жүрдек өгіз. Жүрдек болғанда мүйізі қарағайдай, алпауыт атан өгіз емес. Денесі шағын ғана келген көр қасқа, шолақ құйрық егіз. Бұл алғашқы кезде жұмысшыларға айран таситын баланың қолында болатын. Оның жүрдектігін көзі шалып қалған Жалмұқан айраншыдан тартып алды.

	Мұның Бәйгешолақ атану тарихы бар: былтырғы шөп шауып жүрген кезде, бір күні пішеншілер елге топтанып қайта қалады. Тұс-тұстан тырнауышқа, екі аяқ арбаға жеккен, салт мінген өгізділер сүрлеу жолмен шыға келеді де, үлкен қара жолға таласады. Сөйтіп, бәрі айғайға басып, жарысады-ай кеп. Сонда доңғалағы қисалаңдаған ап-ауыр арбаға жегілген осы өгіз бөшкелерін қүңгірлете ауылға бірінші болып жетеді. Бұрын мақтап жүретін Қарапидің атақты аласы, Сынықмүйіз, Беркімбай қасқа, Қызылжауырларды алдына салмағаны былай тұрсын, жарты шақырымдай үздік келеді. Содан бері кесілген қысқа құйрығы мен бәйгеде озғандығына қарап Бәйгешолақ атанып кетті. Оған дейін «айраншының өгізі» деп жүретін еді. Өзі де нағыз бәйгенің қолы екен. Ауылдан шығар-шықпаста даңғыл жолмен одногонканы салтырлата жөнелді. Қайкен үсті-үстіне төпейді. Бәйге-шолақ одан сайын өңк-өңк желеді.

	Бұрын аяғын санай басып, кібіртіктеп аяңдайтын шабан өгіздің жүрісіне дағдыланған біз машинаға мінгендей, бір жасап қалдық. Тіпті көңілденіп, әнге де бастық. Әлкен деген тығыршықтай қара бала домбырашы еді.

	Домбыра жоқта бүкіл әнді ауызбен келтіруге де шебер болатын. «Дыңғыл-дыңғыл, дың-дың», – деп жөнелді.

	Біз қосылдық. «Адай», «Кеңес», «Сарыжайлау» – бәрі де «етті. Біраз уақытқа дейін ауылдағы әншілер мен әскерде жүрген жігіттердің шығарған өлеңдерін де айттық. Содан кейін орысшаға ауыстық. Орысшаны бәрінен де мен жақсы білетін едім. Бастай жөнелдім. Біздің көбінесе сүйіп салатын әніміз «По военной дороге» еді.

	Орта жолға жеткенде Бәйгешолақ ентігіп, шаршап қалды. Бабымен мінілетін тоқ неме ғой, шолақ құйрығының астын тілерсегіне дейін сылап-ақ тастапты.

	Біз шөп басына келген соң да ұйқтай алмадық. Мұнда қалған шалдар ақырып-зекіріп жұмысқа жекті де қойды. Алғашқыда «Ой, сендердей күнімізде ұйқы мен шаршау дегенді білмейтінбіз», – деп астымызға көпшік қойып, алдаусыратып еді, ондай сөзге әдістеніп алған біз: «Е, сіздер мықтысыздар ғой, біз нашармыз» – деп қисая кеттік. Бірақ «Олай болса, ендігәрі ерте жібер деп сұрап көріңдерші, бәлем», деп қорқытқан соң, амалсыз көндік. Оларды ерегістірсең пәлеге қалдым дей бер...

	Дүниеде ұйқы дегеннен тәтті нәрсе бар ма, сірә. Күн қыза келе маужырап, тырнауыштың үстінде қалғып кете бердім. Онымды пайдаланып, қара өгізім де жата қалады. Тым-тырыс. Қалың ұйқыға енді бата бергенімде анадай жерден тырылдап шыға келген шөп машинаның үстіндегі шал айғай салады. Селк етіп шошып оянам да, өшімді қара өгізден алам.

	Түс ауа мүлдем ұйқым келіп, тырнауыштың үстінде отыра алмадым. Тіпті тырнауышқа іліккен шөпті көтеріп тастауға әлім келмей, ез-ез болып былғаңдадым да қалдым. Көзім кілбиіп түк көрмейді. Басым зың-зың етеді. Араның ұясы секілді. Буын-буыным талып, ұйқы мүлдем меңдеп алды.

	Бір кезде ұйқының да сәті түсті-ау әйтеуір. Ен далада жалғыз өзім қалыппын. Машинадағылар көз ұшында көрінеді. Тегі, шалғысы қақалып қалған ба, әлде сынып қалған ба, әйтеуір бір орнынан жылжымай тұрып алды. Басқа пішеншілер екі шақырым жердегі қалың қопаның бауырында жүр.

	Осыны пайдаланып, көпенелердің арасына зып бердім. Өгізді бір үлкендеу шошақтың түбіне доғарып байлай салдым да, жақындағы өзекке қарай жүгірдім.

	Өзектің шөбі шабылмаған. Көкпеңбек. Алуан түрлі жапырақ араласқан мәйек шабындық дір-дір етеді.

	Міне, әлгі Аплаш қарбыздай боп кетіпті деген көзімнің ісігі ойыннан кейінгі осы ұйқыдан болған «пайда».

	Расында да қарбыздай болып істі ме екен деп жүзімді көруге қатты құмарттым. Бірақ қалай көрерсің.

	Әуел деген шалдан басқамызда айна жоқ. Ол бермеді.

	– Ештеңе етпес, шегің шықпас. Сона шаққан ғой, – деп маңына жуытпады.

	Қасымыздағы кішкентай көлге барып ем, бетімді анық көре алмадым. Кешкі көлеңкем ғана су бетінде қараң-қараң етеді. Әуекеңе келіп тағы да жалына бастадым. Әуекеңнің айна ұстағанына eкi-үш жылдай болды білем. Жасы алпыстың ішінде болғанмен, әйелі жоқ. Өмірі үйленбеген адам. Үстін таза ұстайды. Қалтасына айна салғаннан бері мұртын қайшымен әдемілеп бастырып, кішкентай шоқша сақалының айналасын ұстарамен қырып жүретінді шығарды. Елде жүрген уақытта кеш болса-ақ ауыл үйді аралап, көрінген үйдің жер-ошағының басында әйелдермен бас шұлғысып шүйіркелесіп отырғаны.

	Мен қылқылдап болмаған соң, Әуекең қойын қалтасындағы күмәжнегіне қол салды. Түбінде жүрген сынық айнаны беріп жатып:

	– Сындырып алма! – деп алара қарады.

	Кіп-кішкентай айнаға бетім сыймай әуре болдым да қалдым. Алыстатып та, жақындатып та көрем. Көнектей болып кеткен қып-қызыл ісік айнаны қалай бұрсам да жауып алады. Не керек түк те көре алмадым.

	Кешке қарай қостың алдында отты маздатып қойып, кірпіш шайды құрғақтай тартып отырғанбыз. Жүсіп деген ақсақал:

	– Қарағым-ай, көзің жаман болып кеткен екен. Қолыңмен ұстай берме енді, ушықтырып аласың, бүгіннен қалмай елге қайт, жел тисе асқынып кетер, – деп жаны аши отырып ұлықсат берді.

	Бірақ терлеп-тепшіп шай ішіп отырған Шәлтік деген бригадиріміз ыдысын дастарқан үстіне қоя салып:

	– Ой, Жүсеке-ай, сіз де түймедейді түйедей қыла береді екенсіз. Ертең-ақ жазылып кететін нәрсе емес пе, – деп еді, балалар да қостай жөнелді.

	Балалардың мазағына намыстанып, өзімнің де елге кеткім келмеп еді, бірақ Жүсекеңнің дегені болды:

	– Шәлтік, сен өзің күннен-күнге бала боп барасың деймін. Жұмысқа адам жетіспейтінін мен білмейді деймісің, бірақ жетіспейді екен деп, бұл көзінен айрылу керек пе? Мынау жай ісік емес, түрі жаман, емделмей болмайды, – деп, бәрінің аузын қақты. Пішеншілер ертеңінде мені айраншының арбасына отырғызып, ауылға жіберді. Соғыстан жараланып, оралған солдат құсап қайттым. Бірақ, қайтарын қайтсам да, қорқып келемін. Қорыққанда бөтен адамнан емес, өзімнің әжемнен қорқып келем. Оның себебі бар? Біздің үйде не бары төрт-ақ жанбыз: әжем, Қорлығайын (бұл туған шешем), өзім, қарындасым Қарлығаш. Әкем қырық бірінші жылдың күзінде соғысқа кеткен, хабарсыз.

	Әжем алпыстардың ішінде болғанмен, қайраты қайтпаған, өте пысық адам. Денесі төртбақ келген, толық, шымыр. Жүрісі ширақ. Жүргенде денесін қаққан қазықтай тік ұстайды. Тосыннан қараған адам сескенерліктей жүзі қатал, ызбарлы. Әсіресе сәл көкшілдеу ойнақы отты көзін тіке қадай қарағанда өңменіңнен еткендей суық, кәрлі еді. Ерекше көрінетін осы көк көзіне қарап көрші-қолаң, танымал адамдар «көк көз апа» деп атайтын.

	Әжем түріне мінезі сай айпара адам болды. Бойына кен мынадай қызық мінезі бар: қашанда бір нәрсені айтып келе жатсам-ақ, ары қарай сөйлетпей:

	– Отыр әрі! – деп зекіп тастайды. Тегі мен көзіне ылғи бірдеңе сұрайтын сияқты болып көрінем-ау деймін. Кейінгі кезде мен де айла тауып алдым. Ендігәрі тез жауап берсін деп, өзіне керекті бір нәрсені бастап, аяғын айтпай, басын қатырам да қоямын.

	– Әже, ай, әже – деймін.

	– Немене, қақсап қалғыр, – дейді.

	– Ал ендеше қақсамай-ақ қояйын. Бір нәрсе айтайын деп едім. Саған өте керек еді, мейлің, – деймін.

	– Айтпай-ақ қой, – дейді де, естімей қалуға дәті шыдамай: – Ие, не ол, айтшы ал, кәне? – деп біраздан соң өзі сұрайды.

	– Ана кімнің үйі бар ғой, өз маңайындағы көрші кемпірлерді қалжаға шақырып жатыр екен бүгін. Соған сені неғып шақырмаған деп сұрағым келіп еді. Енді қай үй екенін айтпаймын, – деп қиқарлана қаламын.

	– Қалжаға дейді. Қайдағы қалжа? Кет, қайдағыны соқпай. Осы ауылда тіпті жас босанған ешкім жоқ.

	– Айтқандай, қалжа емес. Бесікке салар деді ме, тұсауын кесер деді ме, әйтеуір баласы үшін бірдеме. Әлде тоқым кағар ма? Жоқ бастаңғы деді ме, – деп аяғын бытпырақтатып жіберем.

	– Кет сандырақтамай! – деп, әжем ұрсып тастайды. Әйтсе де менің сандырағымның бір шындығы бар шыға «жел болмаса шөп басы қимылдамас еді ғой» деп өзіне өзі күбірлеп, сөйлей бастайды. «Түнеугүні Майлыбайдың әйелі балам қаз тұрып жүр деп еді-ау. Айтпақшы, Дәметкеннің немересі қырқынан шыққандай уақыт болған жоқ па. Бірақ ол кеше ғана: «Досымжан бесік жасап бермей жүр, кісі бесігіне салғымыз келмейді», – дегені қайда. Қой, кемпірлер шақыратындай ештеңенің реті жоқ сияқты. Ойбай-ау, е-е, білдім, таптым, таптым. Басқарма ауданға жүреді деген. Соның сылқымы шығар-ау, бастаңғы жасап жатқан. Қой, онда кемпірлерді жинап қайтеді?» Әбден таба алмай мысы құрыған әжем:

	– Әй, көгала, кімнің үйі ол, айтшы қарыспай!.. – деп бір жағы ыза болып, бір жағы күйіне сұрайды.

	– Қаймақ берсең, айтам, – деп, мен бұлдана түсем.

	– Айтпасаң айтпай-ақ қой. Өнесі-ей, жалғыз сиырдың қаймағын кіріп кеп, шығып кеп сұрайтыны. Қысты гүні жерсің...

	– Шіркін-ай, қазір ғой кемпірлер жиналды-ау. Қандай гу-гу әңгіме екен. Ол үй және қой сойса керек, – деп одан сайын қызықтыра түсем.

	Әжем алақ етіп, жеп жіберердей маған қарайды. Ызадан тынысы тарылып, булығып кете жаздайды. «Адам – қартайғанда бір бала» деген рас-ау, менің сөзіме иланып, шынында қапы қалармын деп тысқа ата жөнеледі. Онысы – әлгі мен бықсытқан хабардың анық-танығын көршілерден сұрауға кеткені.

	Әжемнің тағы бір мінезі, әлгі сөздерінен де аңғарып отырған шығарсыңдар, өте қарғысшыл. Қарғыстың неше атасын біледі. Тегінде бұрынғы адамдар күйінген уақытта, тіпті өзінің жалғыз құдайынан бастап жалғыз баласына дейін қарғап-сілейтін болса керек. Осыған қарағанда мұның өзі ауыр тұрмысқа да байланысты-ау деймін. Өйткені қазіргі жастар қарғыс дегенді мүлдем білмейді ғой. Ал кемпірлердің білмейтіні бар ма. Ай, әйтсе де солардың бәрі, ілуде біреуі болмаса, менің әжеме барабар келе алмас. Егер дүние жүзінде нешетүрлі жан түршіктірер қарғысты мүдірмей айтып шығу жарысы болса, шіркін-ай, әжем чемпион атанар еді. Қарғыстарды айтқанда бір бөгелмейді. Кейбір адамдардың сөз арасында жиі қолданатын «сондықтан», «содан соң», «ие», «қойшы», «тегі» деген керексіз қыстырма сөзі секілді.

	Немесе «ол», «сен», «анау», «мынау» дегеннің орнына қолданатын әжемнің өз есімдігі тәрізді.

	Егер осы қарғыстардың мағнасын талдасаң, расында жаман тілектер ғой. Қас адамына, дұшпанына айтылмақ сөздер. Бірақ соған, шынын айтқанда, әжем мән бермейді.

	«Іштен шыққан шұбар жыланның» баласын жек көрер деймісің. Әуелде күйініштен әдеттеніп қалған. Болмайды. Кейде бауыры елжіреп, үһілеп:

	Бақытыңа қарай әкең аман келсе, маңдайың ашылар еді. Май құйрық болар ең онда. Қайдан білейін, әлде сорлы жетімек аталамысың!.. – деп көзіне жас алып, мені бауырына қысып кемсеңдей қалатыны да бap. Ауыр-күрсініп, ұзақ уақыт үнсіз отырады. Ондай кезде менің де жүйкем босап, әжеммен қосыла уайымға беріліп, түсімді өзгерте қоямын. Біраздан соң үй шаруашылығы есіне түсіп кеткен әжем тағы да баж ете қалады:

	– Ойбай-ай, қағынғыр, бұзау қайда, бұзау? Мал келетін уақыт болып қалыпты ғой. Жүгір бар, жүгірмек келгір. Жамырап қоятын болды-ау. Қап!

	Міне, сондықтан да осы әжем менің мына түрімді көрген соң, ұрсады ғой деп, үйге жеткенше зәре-құтым қалмай келеді.

	Мен үйге келген уақытта әжем есік алдындағы көгалда көрші келіншекке басын қаратып отыр екен. «Ойбай-ау, Болтайдың бетіне не қылған!» – деп әлгі келіншек үрейлене баж ете қалмасы бар ма? Ақбурыл сұйық шын жалбыратып әйелдің тізесінен басын жұлып алған әжемнің көзі де бақырайып кетті.

	– Ойбай-ай, көгала-ай! Тағы неменеге соқ болғансың! Әжеме болған істі міңгірлеп тұрып түгел айтып бердім.

	– Қап, енді қайтейін! Көзінің ұшына тимесе игі еді. Бірдеңе шағып алған жоқ па? Маңайында кесіртке болды ма-өй, қағынғыр! – деп, әжем зыр жүгірді. – Ендігәрі ойынға барам деші осыдан. Ойын-сойын дейді де тұрады. Одан да ұйқыңды қандырып алы-е-е-п, жұмысыңа барсаң ғой, мұндайға соқ болар ма ең. Ойынға баруыңның алды-арты осы болсын! – деп ұрсып та жүр. Менде үн жоқ.

	Айраншының арбасына барып, астымызға салған шөптің бір уысын алып келді. Көзімнің алдына әкеп, «Ұшық, ұшық!» деп айналдырып тастады.

	Бірақ оған жазылмады. Ертеңінде шайдың шамасы мен, ыстық картоппен буладым. Жатарда жылы көк бауыр тартып жаттым. Не керек, әжемнің істе деген емінің бірін қалдырған жоқпын.





II тарау




	Қойшылық өмірдегі бір күн. Қорлығайынның науқастануы



	Менің шешем Қорлығайын өте момын адам еді. Әлде ағам әскерге кетіп, тұрмыстың бар ауыртпалығы өз мойнына түскендіктен бе, әйтеуір үй ішінде ашылып сөйлемейтін. Бұйығы. Жаздыгүні үйдегісінен түздегісі кеп.

	Біздің жақта әйел адамдардан қойшы өте сирек кездеседі. Қорлығайын – сол сирек кездесетін қойшының бірі. Және соғыс жылы ер-әйел деп айыратын уақыт па? Әйелдер де ерлерше ауыр жұмыс атқармады ма?

	Қорлығайын кейінгі кезде менің ұрыншақтығымнан қорықты ма, білмеймін, әжемнің ұлықсатымен мені қой басына ертіп әкетті. «Биыл, бәрібір оқуға бара алмайтын болдың, енді менімен бірге қой бағыс», – деді.

	Біздің колхозда төрт кластық бастауыш мектеп қана болды. Бесінші кластан бастап оқушылар аудан орталығына барып, интернатта, таныстарының үйінде тұрып оқитын. Ал мен болсам, көзім жиі-жиі ауыра бергендіктен, оның үстіне біреудің үйіне тұрып оқуға жағдай келмейтіндіктен, бір жыл үзіліс жасауыма тура келді.

	Оқуға бара алмай қалдым-ау деген қаперіме кіріп шығар емес. Әр нәрсе машықтаған кезде екен ғой ұшпаққа ұшатыны. Соғыс жылдары «пәленнің баласы жақсы оқиды екен, зирек екен!» деген сөз ете сирек естіліп кетті. Сондықтан болар, шынымды айтайын, менде оқу үшін аса қынжылғаным жоқ. Қайта жұмыстың түрі өзгергеніне қуандым. Маған үлкен жұмыс жүктелгендей, төбем көкке жетіп, әжептәуір болып қалдым. Өзімнің достарыма:

	– Басқарма маған: «Соғыс болса мынау, Елде ер азаматтар жоғын өзің білесің. Қол ұшын берсең қайтеді. Біз сені қой бақсын деп ұйғарып отырмыз», – деді деп, күн ұзын қисынын келтіріп алған сөзімді таратып кеп жібердім. Балалар шын иланды. Өйткені бұл басқарма айтатын сөзден айнымайтын. Мен осылайша қойшы да болдым. Қой бағу дегеннің өзі оңай да жұмыс көрінбейді. Бұрын сырттай қарағанда жұмыстың ең жеңілі осы шығар-ау деп жобалаушы едік. «Қойды жайып қойы-е-е-п, әнді салып отыра бересің» дейтінбіз. Олай емес екен. Бағудың да бағуы бар көрінеді. Оның неше түрлі құйтұрқысын Қорлығайын бес саусақтай біледі. Аз күн ішінде мен де кәнігі болып алдым.

	Иә, оның бәрін айтып жатпай-ақ қояйын. Менің тағдырыма себепкер болған, Қорлығайын екеуміздің ең соңғы қой баққан күнгі бастан кешкен бір жайды баяндайын.

	Бұл нағыз күзге салым кез еді. Со бір жылғы күз айы әлі есімнен кетпейді. Августың аяқ шеніне дейін күн ыстық болып тұрды.

	Күн шығар-шықпаста қысқа таңда үйірілген сұйық ала бұлт түтеленіп, көк жиекке қарай тым-тырақай қашады. Мөп-мөлдір аспан төріне күн шақырая көтерілген мезгілде аңызақ ыстық жел соғып береді дейсің бе. Ғаламат бір пештің аузынан жалын шығып, дүние жүзіне леп тұрған тәрізді. Ауа тарылып, ми қайнатар апта болады. Жол бойындағы топырақты жалаң аяқ баса қойсаң, нағыз қоламтаны басып алғандай шыжалақтайсың. Ауыл адамдары: «Ай, мына күн бірдеңе шақырып тұр-ау. Байқаңдар, әйтеуір оттарына сақ болыңдар!» – я біріне-бірі үрейлене ескертеді. Зәрі-құттары қалмайды.

	Бұл күні де сондай тынышсыз қапырық күн болатын. Әжем айтатын дәл екінді кезінде фермадағы шалы бар, әйелі бар он шақты адам біз бағатын қойларды түгел қырқып болды. Мына жалын атқан отты күні өзі ыстықтап өлейін деп тұрған қойлар төрт аяғынан буып-сұлатып салып қойған соң, одан бетер қиналды. Оның үстіне тыпырламасын деп, қырқушы адам былқ еткізбей үстіне қонып алып басып отырса, не зорық. Ауыздарын ашып, бастарын салбыратып жіберген, қалың жүні қырқылған тып-тықыр бүйірлері солқ-солқ етіп, ентіге дем алады. Кең албардың ішінде біріне-бірі сығылыса үймелеп, көлеңке іздейді. Кішігірім тоқтылар құнан қойлардың бауырына кіріп кетіп, саялап тұр.

	Барлық қой қырқылып болған соң, Қорлығайын екеуіміз қойларды албардан шығарып, өзенге қарай айдадық. Суға үйір болып алған қойлар бастарын жерге тұқырайта салып топырлай жөнелді. Қоп-қою шаңның арасында, қарлыққан дауыстарымен «бар-бар» егіп, маңырап қояды. Көпір бұзылып қалғандықтан қырқылған қойларды амалсыздан өзеннің арғы бетіне жалдатып өткізуге тура келді.

	Өзен терең болғанымен ені тар. Және кез келген жерінен мал тоғыта беруге болмайды. Жақындауға ыңғайсыз, жарқабақты. Ал күндегі өткізетін жеріміз бүкіл өзен бойындағы ең енді жері еді. Қойларды осы арамен өткіздік. Әшейінде бір-екі қошқарын суға лақтырып барып амалдамаса аяқтарын баспайтын қойлар суға өз беттерімен қойып-қойып кетті. Жыпырлаған бастар өзен бетінде жүзіп барады.

	Өзеннен өткеннен кейін, бөліп алған екі жүзге тарта қойды біз Ащысай базына қарай айдадық. Маңайдағы колхоздың етке тапсыратын қойлары түгел сол араға жиналмақшы екен. Ертеңгі таңнан қалмай тура аудандық заготскотқа айдайтын көрінеді. Ол үшін әр колхоздан адамдар алыныпты. Тегінде Петропавл ет комбинатына дейін апаратындар да солар болса керек. Бүгін Садық басқарма қой басына келіп: «Тез қырқыңдар, сендерді не қара басты. Барлық колхоздың малы жиналыпты, біздікі ғана қалды. Егер таң атқанша жеткізе алмасаңдар, аудан басына өздерің апарасыңдар!» – деп ұрсып кеткен. Асығу керек. Қас қарайғанша жылжи беруге тура келді.

	Фермадан екі-үш шақырым ұзай бере күн райы бірден өзгерді. Жаңа ғана шайдай ашық аспан бетін сұп-сұр күз бұлты басты. Дала сұрқайланып көңілсіз тартты. Лып-лып еткен ыстық жел де жоқ. Ен даланы қара суық күз желі керней жөнелді.

	Тіпті ғажап. Бүгінгі күнге дейін жаз болып жадырап тұрған дала әп-сәтте қабағын түйе қойды. Бүрінен айрылған дала қурайы да безек қағып, бүрсеңдей қалды. Қорлығайын жаяу келе жатыр. Мен салтпын. Астымда қабырғасы ыржыңдаған арық шабдар ат. Аяңға ғана жарайды.

	Бұл ат ала жаздай шөп машинада жүрген. Мұның қасында ылғи бір арамы аттар жегілетін еді. Олар аяқтарын баспай ілбіп жүрсе, шабдар ат пастромке үзілгенше шірене тартып, ақ көбік болатын. Сондықтан әбден титығына жетіпті. Үстіндегі ағаш ерде де құн жоқ. Иі қанбаған сірі қайыстан жасаған бір-ақ айылы бар. Тоқымы да ырым-жырым құрым киіз. Ағашы батпасын деп үстіне екі бүктеп салған әжемнің жабағы күпісі бар.

	– Болтайжан, күн райы бұзылып, кетті-ау. Сен фермаға қайтсаң қайтеді. Әлі ұзай қойғамыз жоқ қой, – деді Қорлығайын қатарласа беріп. Бірақ менің кеткім келмеді.

	Біраздан соң аспанды торлап алған сұр бұлт қоюланып, жауын жауа бастады. Барған сайын үдей түсті.

	Күн батты. ЬІмырт үйіріліп, айнала қаракөлеңке тартты. Осы уақытта жауын құйып кетті. Тасыр-тұсыр етіп, ірі-ірі бұршақтар да пергілей бастады.

	Лездің арасында суға малшындық та қалдық. Менің үстімде Қорлығайын кішірейтіп берген солдат гимнастеркасы. Тізесі ылғи шодырайып тұратын жамаулы шалбар. Аяғымда қонышы брезент, өкшесі қисайған, өмірі крем көрмей ақ жұлық болған көнетоз етік.

	Қорлығайынның да киімі жеңіл болатын. Басындағы орамалын шешіп алып, дамыл-дамыл бетін сүртіп келеді. Астындағы күпіні ки деген соң, аттан түсіп ершікке бүктеп салған күпіні алдым. Өзің кисейші деп ем, болмай маған кигізді. Қыз-қыз қайнап кеттім.

	Қойлардың күні бізден де төмен. Қалың жабағысынан айрылған олар бүрсең қағып, дірілдеп-қалшылдап келеді. Бағанағы өзеннен өткендегі үстерінің суы кеппей тұрып, мына жауын қосылған соң тіпті «келісті».

	Биылғы күз айы тынышсыз болғандықтан қойлар жақсы оттап күйлене де алмаған. Шетінен арық. Олар қайдан ширақ жүрсін. Сүрініп-қабынып әрең келе жатыр. Оның үстіне жел қандай қатты. Бір бүйірден итеріп-итеріп тастайды. Жауын тіпті үдеп кетті. Төпеп тұр. Жер беті телегей-теңіз.. Шылп-шылп басып, әзер жүріп келеміз.

	Қас қарая бастағанда алдымыздан қараңдаған бірдеме көрінді. Жақын келіп те қалыппыз. Аумағы кең тал аралас шілік екен. Қорлығайын екеуіміз екі жақтап жүріп қойды соның ық жағына иірдік. Олар бір-біріне ұйлығыса түсіп, бір уыс бола қалды. Үйіп тастаған домалақ тастарша былқ етпейді. Маңырамайды да. Күйіс те қайырмайды. Өзіміз шеткерірек тұрған бір түп қалың шіліктің шетін сындыра-мындыра отырдық.

	Үстімдегі күпіден су өтіп кетті. Зілдей. Екі иығымды басып, жаншып барады. Тісім-тісіме тимейді. Қорлығайын да дір-дір етеді. Сонда да: «Жаным-ай, бүгін шықпасаң да болатын еді ғой. Тоңдың-ау!» – деп маған жаны ашып қарайды. Мен де оны аяп кеттім. Үстіндегі жұқа шапанның не септігі бар дейсің. Бетіне түскен қою шашынан су сорғалап тұр. Жағы суалған. Өңі қашып көгеріп кеткен.

	Бізбен ере шыққан Ақтөсте де мән жоқ. Отты көздер жасып, мүләйімси қарайды. Бұрын дүрдиіп тұратын денесі кішірейіп, жүні жылмиып қалыпты. Қайқы құйрығы салбырап кеткен, сабалақ-сабалақ. «Қайда бара жатырмыз. Елге қайтсақ қайтеді» дегендей, жаутаңдап қарай береді. Бізден ондай жақсылық нышаны білінбеген соң, әр жерді түрткілеп тіміскіп жүріп, шіліктің арасына кірді. Ол орынды да ұнатпағандай бүкжең-бүкжең етіп екінші жерді тырналап, әрең жайғасты. Қолтығы дірілдеп иіріле түсіп жатты.

	Қорлығайын екеуіміз ұзақ уақыт үнсіз отырдық. Түн тастай қараңғы. Жауын үсті-үстіне сабалап тұр. Бағана келіп отырған кезде шілік аз да болса пана болып еді, енді одан да қалды. Шелектеп құйған қара жауынның астында дәрменсіз отыра бердік. Үстіме су өткені де енді белгісіз. Денемде жан жоқ секілді.

	Өстіп отырып бүгінгі қиындықтарды ертеңгі күндер балаларға айтып берермін-ау деймін. Әрине, аздап қорқыныштау етіп, қосып та жіберуге болады. Мен енді қалай қисынын келтіріп айтса қызықты болады, соны ойлай бастадым.

	Ал Қорлығайынның ойы мүлдем басқа да екен. Ол өзінен отырып, менің ойыма жауап бергендей:

	– Уһ, біздікі ештеңе емес қой. Жауын суы не істер дейсің. Жауып тұрған оқ астында жүрген Ыдырыстардың халін айтсайшы, – деп ауыр күрсінді. Үнсіз жүрсе де арманы ішінде жүреді екен ғой. Қатты егіле ойлады. Бетке сабалаған жауынға жасқанбай қасқая қарап, еңсесін шалқақ ұстап отыр. Әкемді үйден әкеткен, елді күйзелтіп, бала-шаға, қатын-қалашқа дейін ауыр жұмыста ауыр азабын тартқызып, жоқшылыққа душар еткен жауға деген ызбар бар сияқты ажарында.

	Шынымды айтайын осы жерде отырып, әкем бірінші рет есіме түсті. Ол да қатты жауынның астында жүргендей елестеді. Бірақ жаңа Қорлығайын айтқандықтан ба, онда жауып тұрған жауын емес, қып-қызыл оқ секілді. Қолдың саласындай болып зу-зу етеді. Түнеугі Ырыскелдінің айтқаны да көз алдыма келді. Оның айтуына қарағанда, жауып тұрған оқтың біздің солдаттарға айтарлықтай әсері де жоқ сияқты. Қағып тастап алға қарай жылжып барады. «Шіркін-ай, мен де сол соғыстың ішінде жүpep ме едім. Бір аяғым түп орнымен жұлынып, балдаққа сүйеніп, елге келсем. Біздің үй түнеугі Ырыскелдінің тойынан да үлкен той жасар еді-ау. Мен балаларға жеке той жасатар едім. Екі омырауым сап-сары алтын медальдарға толып, қимылдаған сайын сыңғыр-сыңғыр етіп отырса. Тойға жиналғандардың арасында жайғасып алып, соғыстағы ерліктерімді бастан-аяқ айтсам. Жұрт қандай анталар еді. Содан кейін балаларды жиып алып...»

	Менің ойым шорт үзілді. Ақтөс орнынан шәу етіп тура келді. Қорлығайын екеуіміз елең ете қалдық.

	Ақтөс маңқ-маңқ етіп үріп қойдың ар жағына шықты. Шабаланып үріп тұр. Қатты жауын даусын тұншықтырып анық естіртпейді.

	– Қасқыр көріп тұр-ау, – деді Қорлығайын. Жүрегім тас төбеме шықты.

	Бір кезде Ақтөс жүгіріп жанымызға келді. Ұмтыла түciп алға жүгіреді де, қайта бұрылады. Арс-арс етеді де, арамызға тығылып, қыңсылайды.

	Сөлбірейіп тұрған шабдар ат та елең етіп, басын көтеріп алды. Құлағын қайшылап, танауы пыр-пыр етіп, осқыра қарады.

	Біз де үңірейген қараңғылыққа үңілдік. Ештеңе көрінбейді. Жүгіріп қойды айналдық. Қорлығайынның түп етегінен айрылар емеспін. Алдымызға түскен Ақтөс, бізді арқаланып, оқша атылды. Ұзаңқырап барып, жауын арасында ұзақ үрді. Тағы да қасымызға келді. Батпақты ызалана тырналап, қыңсылады.

	Әлден уақытта жақындау жерден бір жат үн естілді. Ішін тарта ұлып тұр. Аздан соң оған тағы бірі қосылды. Екеу болды. Көп ұзамай көбейіп кетті. Әлде менің құлағыма солай естілді ме, әйтеуір енді айналамыз түгел ұлыған сияқты. Итті айтақтайын деп едім, даусым шықпай қойды.

	Және қасқырларды өшіктіріп алатындай көріндім. Қасқырлардың көзі түнде от болып жанып тұрады деуші еді, мен қай жерден көрінеді екен деп аңдып тұрмын. Сөйткенше болмай жап-жасыл бірдеңе анадайдан жылт ете қалды. Ақтөс жаны шығып шабаланып тұр. Жағы сембейді. Енді бір кезде әлгі жап-жасыл түймеде оттар көбейе түсті. Кейбірі жылжымай, бедірейіп тұрып алады. Көзімнің алдына қызылды-жасылды оттар толып кетті. Ышқынып айғай салдым:

	– Һайт, айт!..

	Дауыс адамның өзіне әжептәуір ес болады екен. Бағанағыдай емес, етім үйреніп, қойдың ол шетіне бір, бұл шетіне бір, жан даусым шығып жүгірдім. Қорлығайын да айғайлай бастады. Ақтөс үшеуіміздің даусымыз үш жерден шыққанда, даланы басымызға көтердік. Бүкіл ел көшіп келгендей азан-қазан болды. Оның үстіне мен дауысымды біресе жуандатып, біресе жіңішкерте созып, неше құбылттым...

	Осылайша дүрбелеңмен жүргенде таң қылаң етіп зара бастады. Жауын саябырсыды. Бірақ ақ жауын айналған секілді. Бүркіп тұр. Әжем айтатын сүмбіле басталған болу керек. Түн баласына соққан қара дауыл бәсеңсіді. Бірақ дала сап-салқын. Жер-көк дым тартып тұр. Жазғы таңда шиқ-шиқ етіп ұша бастайтын торғайлардың бірі жоқ. Өліктей солған енсіз-түссіз сұп-сұр дала меңіреу. Бүрінен айрылған қурай, жусан сабағы сәл қалтырайды.

	Қазіргі біздің өңіміз де осы даланың түсі секілді еді.

	Бұл уақытта торуылдап жүрген қасқырлар да ұзады білем. Ақтөс дамылсыз арсылдауын қойды. Тек анда санда түндегісі есіне түсіп елең етеді де, шабына тығып жатқан тұмсығын оқыс жұлып алып, маңқ етіп үреді. Шабаланбайды. Ашу тарқатар ғана секілді.

	Қорлығайын екеуіміз қойларды айдауға кірістік. Ойымыз не де болса алға қарай жылжи беру.

	Мына қырсықты қара. Бір-біріне сығылыса тұрған қойлар айдағанымызды тыңдар емес. Шетінен барып бір-екеуін сыртқа тартып ек, жансыз денедей тырп етпейді. Орта кезіндегі сыз үстінде жатқандарының да орнынан тұрар түрі жоқ. Әбден зықымыз шықты.

	Бір кезде анадайда жатқан кәрі қара қойдың қасына барған Қорлығайын үрейленіп кетті. Мойны ырғайдай болып, басын төмен салып өлімсіреп жатыр. Көзі кілбиген. Анда-санда естілер-естілмес күрк-күрк жөтеледі. Жөтелдің өзі қиындықпен зорға шығады. Қорлығайын екеуіміз орнынан көтеріп ек, аяқтары бүрісіп, тәлтіректеп тұра алмады. Қайтадан жата кетті.

	Қара қой біреу емес, бірнешеу болып шықты. Бәрінің де халі мүшкіл. Төрт аяғынан тік басқандарының да жетісіп тұрғаны шамалы. Іштері қабысқан. Дір-дір етіп суықтан ұшып жығылғалы тұр. Түртіп қалсаң құлай кететін секілді. Енді не істеу керек? Қорлығайын жыларманға келді.

	Біраз үнсіз қиналып тұрды да:

	– Болтайжан, сен елге жет. Басқармаға болған жәйдің бәрін айт. Жүре алмайтын қойларды салып алу үшін жегіп, радуан жіберсін, – деді. Кезерген ерні икемге келмейді. Менің де ерінім жетісіп тұр екен.

	– Жәрәйді, айтамын, – дедім. Қорлығайынның бұл «елге бары» кешегі айтқанынан басқаша екені белгілі. Бүгін менің баруым қажет.

	Енді су күпінің ішінде селбірейіп атқа міне алсамшы. Қорлығайын қолтығымнан демеп еді, оның да әлі құрыпты, көтере алмады. Мен үзенгіге аяғымды салып көтеріле берем де, буынсыз адамдай қираң етіп қылжия кетем. Шабдар атта былқ етер емес. Мейілдерің дегендей сілейіп тұр. Не керек, әйтеуір өлдім-талдым дегенде атқа қондым-ау. Атқа отырысымен Қорлығайынның көзіне көзім түсіп кетіп еді, жылағым кеп кетті. Қорлығайынның көзінен ыршып шыққан моншақ-моншақ жас иегіне дейін домалай келіп, үзіліп түсті. Бұрыла беріп маған көрсетпей көзін сүртті де:

	– Күнім-ай, ауырып қалмасаң жарар еді. Басқармаға айтысымен жылы оранып жатшы. Суық тиіп қалмаса еді, күнім-ай! Қайтейін... – деп тағы да көңілі босап, көзінің аясы жасқа тола қалды. «Шіркін-ай, сол жерде үстімдегі күпіні неге ғана шешіп беріп кетпедім. Алмаймын, өзің ки десе де, неге лақтырып тастап кетпедім екем!» – деп осы күнге дейін өкінем. Бірақ, не керек, сол арада ондай ақыл басыма келген жоқ, Қорлығайынды киімсіз қалдырып, өзім ауылға тарттым. Шабдар ат аяғын қыбыр-қыбыр санап басады. Изең-изең етіп тебініп, ақыры жүргіздім. Бірақ қайбір жүріс дейсің. Әйтеуір көңіл қалдырмау. Әшейінде жұрт аттарды бүлк-бүлк желеді деуші еді ғой. Бұл өйтпейді. Тоңқ-тоңқ желіп берекемді кетірді.

	Ақтөс Қорлығайынның қасында қалды. Мен атқа отырып, елге қарай шыға бергенімде, алдыма түсіп алып жөнеле берген. Қорлығайынның шақырғанына да құлақ аса қойған жоқ-ты. Бірақ мен «қал, Ақтөс, қал!» деп қайта-қайта зекіріп ұрысқан соң, амалсыз қалды. Өзінің үшқалақтық жасағанына ұялғандай, Қорлығайын қасына барып, құйрығын бұлғап, қипаң-қипаң етті.

	Ұзақ жүріп елге де жеттім. Ауыл түсі бұрынғың да көңілсіз, жабырқау. Ең шеттегі саманнан салынған үлкен сиыр базының бір жақ бұрышы ішке қарай oпырайып құлапты. Көше бойы телегей-теңіз.

	Қыбырлаған тірі пәнде көрінбейді. Бейсауат жүре беретін қаңғыбас иттер де жоқ. Жаңбақ-жаңбақ болып сылауы түспеген үй қалмапты. Бәрі де шұбар-шұбар. Кейбірінің сарайлары, мал қоралары құлап жатыр.

	Біздің үйдің де берекесі кеткен. Кіре беріс қораның суы қызыл асықтан келеді. Әжем қарсы жолықты. Өңі қашқан. Бет-аузы салтақ-салтақ батпақ. Балтырын түрініп, көйлегін ышқырланып алыпты. Қолында екі шелек. Үй ішінен сап-сары лай суды шүпілдетіп алып шығып келеді екен, мені көріп қалшиып тұрып қалды.

	– Еһ, тірімісіңдер әйтеуір, Қорлығайын қайда? Жауында қайда болдыңдар? Бұл құдайдың күні бірден қағынды ғой! – деп құдайын қарғай жөнелді.

	Үй іші астан-кестен. Жауын ақпаған жер жоқ. Төсек-орындарды текеметке орап, дәл ортаға үйіп тастапты. Қазандықта су тезек бықсып, жанбай жатыр. Қарлығаш көрінбейді. «Қарлығаш, Қарлығаш» деп едім, бір жерден ақырын ғана күлген даусы естіледі. Сөйтсем, үлкен абдыраның ішінде жатыр екен. Әжем оны қалың киіндіріп, абдыраның ішіне төсек салып, жатқызыпты. Қақпағын сәл көтеріп қойған. Қарлығаштың ойында түк уайым жоқ: өзінің осы жатысын қызық көріп, мәз болып күледі.

	Ауылда бас көтерер адам қалмапты. Бәрі егін басында көрінеді. Басқарма да сонда десті елдегі бірез саран кемпірлер. Мен үйде көп аялдаған жоқпын. Егін басына жүріп кеттім.

	Келесі күні біраз адам Қорлығайынды үйге алып келді. Арбадан көтеріп түсірді. Өң жоқ, сел жоқ қимылсыз жатыр. Жауын сорған өңі қуарған қу шөлмектей. Әдемі, үлкен көздерін ұшы қайырылған ұзын кірпіктері жауып тұр.

	Келгендердің аузынан естідім. Әлі құрып, құлап жатқан жерінен тауып алыпты. Он шақты қой жауынға ұшып өлсе керек. Екеуін-ақ бауыздауға шамасы келіпті.

	Қорлығайын түнге қарай ғана қимылдай бастады. Ұзақ уақытқа дейін түсініксіз бірденелерді сөйлеп, сандырақтап жатты. Әжем:

	– Тер қысып жатыр. Қиналды-ау, айналайын-ай! – аяп отырды.

	Сол құлағаннан Қорлығайын қайтып тұрған жоқ. Төсек тартып жатып алды. Жәй әшейін ыңқыл-сыңқыл ес, кәдімгі ауруға шалдықты.

	Соғыстың бас кезінде елде дәрігер бір қыз болатын. Кейінгі уақытта қайда кеткені белгісіз, үшті-гүйлі жоқ болды. Кейбіреулер аудан орталығына барып, соғысқа сұранып кетіпті деп жүрді. Енді елде қатты ауыра қалған адам болса, тек аудандағы дәрігерлерге ғана барып емделетін болды.

	Бір күні қорапты арбаға пар ат жеккен Ырыскелді біздің үйге келді. Аудан орталығына жиналысқа барады екен. Қорлығайынды қалың киіндіріп, үлкен киізбен қымтап, сондағы ауруханаға ала кетті. Өзі қораптың алдына отырып, қос атты жұлындыра айдап кете барды. Осы кезде үйдің тұсынан құлынды биесін жетектеп өтіп бара жатқан Шәмшуәли деген шал есік алдында тұрған бізге бұрылып:

	– Бәйбіше, Қорлығайынды қайда жібердіңдер? – деді таңырқап. Әжем аудан орталығындағы ауруханаға әкеткенін айтып еді, Шәмшуәли жылтыңдаған қысық көзі одан сайын ойнақшып, мырс етіп күлді де, беті бүлк етпестен:

	– Сүйегін жинап алайын дегенсіңдер ғой. Кәпір еміне бойұсынған сен секілді пайғамбар жасындағы адамға ұдай тағала қалай кәрін төксе де рауа! Илаһи амин! – еп жүре берді.

	– Алла, алла, қойыңыз, молдеке, қыршын жасқа жамандық тілемей. Аузыңыз қалай барады, қалай ғана қиясыз! – деп әжемнің зәресі қалмады. Міне, менің оқудан ұзақ уақыт қол үзіп үзіліс жасауыма себепкер болған да осы молла. Қорлығайын кетісімен көп ұзамай мен соның уысына түстім.





IІІ таpay




	Тағы да әжем және Шәмшуәли молла жайында



	Менің көзім жиі ауыратын болып алды. Және де оң көзім ғана емес, оған екіншісі қосылды. Әжемнің де жасамаған емі қалмады. Біресе жазылып, біресе қайталай берген соң, оның да әбден зықысы шықты.

	Сөз арасында айта кетейін, әжемнің тағы бір қасиеті, қолының емсектігі болатын. Жеңіл-желпі ауруларды өзі-ақ емдей салатыны бар. Оның негізгі емі – ұшықтау. Дәрісі – өзіміз ішіп жүретін кәдімгі су.

	Менің жасымнан тер ұстап ауыратыным бар еді. Ондайда денем құрыстап, көңілім енжарлана қалады. Әжем құп-қу болған өңіме қарап, маңдайыма алақанын басады. Алақаны оның градуснигі секілді.

	– Оһ, етін қызып тұр екен. Ойының осылғыр-ай, тағы да қайда жүріп тер қатырып алдың! – деп төсекке жатқызып қояды. Екеуіміз де күннің батуын асыға күтеміз.

	Күн қызарып бата бергенде-ақ, әдістеніп алған мен тыр жалаңаштанып, жаурынымды әжеме тосып отыра қаламын.

	«Бісміллә!» – деп, әжем мұздай суды аузын толтыра ұрттап алып, омыртқаларым шодырайып-шодырайып тұрған арық арқама бүркеді-ай кеп. Суық судан зәрезап болып қалған мен бүрке бергенде-ақ қайқаң етіп, қабырғам қайысып, құрғаққа шығып қалған шабақ балыққа ұқсап тулаймын. Бірақ әжем оған қарасын ба, үсті-басымды малмаңдай қылып бір-ақ тоқтайды. Су құйған ыдысын «Алас-алас, пәледен қағас» деп басымнан екі-үш рет айналдырып алдыма тосады. Мен «түфә-түфә» деп қайта-қайта түкірем. (Қорлығайын Қарлығашты бесікке саларда, сіріңке тұтатып осылай аластайтын. Тегі, әжемнен үйренген болар деп ойлаймын). Ұшықтап болысымен қалш-қалт етіп, аязды күні суат басынан базға қарай бүрсеңдеп жүгірген көтерем ешкілерше салулы төсекке дірдектеп жүгіремін. Әжем үстімнен көрпе, киім-кешектермен бастырады-ай келіп. Емінің шарты бойынша тоғыз қабат қылып жауып тастайды. Тұншығып кете жаздаймын. Астында жатып ауаны булыға жұтамын. Әлгіндей болмай өз деміммен өзім бусанып, қара суға түсіп терлеймін. Бақайларымның арасына дейін шылқылдайды. Шыдай алмай көрпенің шетін сәл ғана ашып, булық шығарамын. Көзі шалып қалса, әжем баж ете түседі:

	– Шыда, қағынғыр, сені біреу ауыртты ма! Ештеңе етпейді, өлмейсің, – деп қайта қымтап жауып, тұмшалап тастайды.

	Расында да әлгі болар-болмас саңлаудан соққан жел қыстыгүні ашылған есіктен кірген суық сияқты, денені түршіктіріп жібереді. Не де болса шыдап бағамын. Ап-ащы тер көзі-басымды жауып кетеді. Сөйтіп жатып:

	– Әже, тер сұмдық ағып жатыр! – деп көрпенің астынан даусым тұншыға шығып, мақтанып та қоямын.

	– Үндеме. Шықсын, шықсын. Сол тер ғой, бойыңды құрыстырып жүрген, – деп әжемнің де даусы сырттан күңгірлейді.

	Шынында да ертеңіне орнымнан құлантаза жазылып тұра келемін! Түні бойы ағыл-тегіл аққан тер сап-сасық болып төсегімнен мүңкиді. Денем жеп-жеңіл тартып, асқа да зауқым соғады. Әйтсе де көзім бір күннің ішінде кіртиіп, әжептәуір зорығып қаламын.

	Міне, сондықтан да әжем менің ең сенімді дәрігерім.

	Қалай ауырсам да сол емдей алатын секілденіп тұрады.

	Көзім ауырғанда да әжем оп-оңай жазып алады ғой деп үміттенген ем. Жоқ, әлгінде айттым ғой, әжемнің қолынан келмеді.

	Бірақ әжем емдейтін адам тапты.

	Онысы әлгі Шәмшуәли дейтін молла. Бұл өзі бұрын ешкім елемейтін күйкі ғана шал еді. Соғыс басталғаннан кейінгі бірер жылдың ішінде ауылға беделді адам болып алды. Қай үйден өлік шықса, қайда ауыр науқастанып жатқан адам болса, Шәмшуәли содан табылады. Қолдан қолға тимейді. Оның үстіне молланың беделінің көтерілуіне тағы бір жағдай себеп болды: бұдан бір жыл бұрын Садық басқарманың әйелі – Қанипа апай елу бес жасында қайтыс болды. Арада екі-үш ай өтпей жатып Садық басқарма ерінен қара қағаз келген Қапиза деген үлбіреген жас келіншекке үйленді. Бұл Шәмшуәли молланыц ортаншы қызы болатын. Сөйтіп Шәмшуәли басқарманың атасы атанды. Ел арасында оның «Шәмшуәли молла» деген атынан гөрі «басқарманың атасы» деген аты көбірек аталатын болды.

	Молла біздің үйге бұлданыңқырап барып келді.

	– Е, бұл балаңды да ауданға жібермейсің бе. Қазақ емін қайтесің – деп әжемді кінәлапты. Әйтеуір әжем қоярда-қоймай, жалынып-жалпайып алып келді. Ол келісімен әжем көзімнің қалай ауырғанын дәттете бастады:

	– Биыл шөп басында жүргенде жабысты осы ауру. Ырыскелдінің үйіндегі тойдан шығысымен ұйқтамастан шөпшілерге барыпты. Бала емес пе, сол күні айдалада жападан-жалғыз жатып ұйқтап қалса керек. Орнынан тұрған кезде көзі де ісіп шыға келіпті. Көзің жамандық көрмесін содан бері екі көзі бірдей қып-қызыл болады да жүреді. Қазақша емнің бәрін жасадық, бірінің сәті түсіп, шипасы болмай-ақ қойды.

	Әжем сөйлеп отырғанда, моллекеңнің аузы жыбыр-жыбыр етіп құран оқып отырған. Көзін тарс жұмып, біраз мүлгіп отырды да, мені алдына шақырып алды. «Бісміллә» деп көзімді ашып, ішіне тесіле үңілді. Тіктеп қарай алмадым.

	«Түфу-түфу» деп үшкіріп-үшкіріп жіберді. Iшінен шыққан демі жып-жылы екен. Жаным сүйсініп, рақаттанып қалдым. Аздап түкірігі де шашырады. Оны әдейі істеген болуы керек: «Молланың түкірігі де ем ғой», – деп ойлаймын. Сондықтан тағы да үшкірсе екен деп көзімді тоса бердім.

	– Бәйбіше, балаңызға бір айдай дем саламын. Көзге жабысқан пәле жаман көрінеді. Жапан түзде үстінен бір жылы жел өткен екен. Ол жел боп келген аурудың иесі. Балаңызға дәлдеп келмеген болар. Әйтсе де кезіп жүріп кездесіп қалған соң, желпіп өтіпті, – деп, молла шошына сөйледі. Жаным жаһаннамға кетті. Әжем де:

	– Е, моллеке, оқуыңыз күшті адамсыз ғой: Айтқаныңыз көкейге қонып тұр. Өзім де сол шөп басында бірдене кезікті ғой деп ішіме түйіп жүр едім. Енді әуелі бір құдайға, сонан соң өзіңізге тапсырдым. Ыдырысымның түтінін түтетер жалғызы ғой, – деп кемсеңдей қалды.

	– Алла жақсылығын берсе, жабысқан пәлені кетірерміз. Деміміз кәте кетпейтін еді, – деп молла әжеге тесіле қарады. Бұл жолы оның көзі қабаған иттің көзінше қанталап, адамды тесіп жіберердей қадала қалды, – бәйбіше, ешкімге ләм деп ештеңе айтпайсың. Бұл заман бұзылған заман. Бұ күнде өз туысыңа да сеніп болмайды. Бірді-бір аңдыған уақыт. Қаны қарайған біреу менің дем салып жүргенімді естісе, түртіп жіберуден таймайды. Ұқтың ба, бәйбіше!..

	Сөйтіп, Шәмшуәли молла біздің үйге алғашқы кезде күнара келіп жүрді де, соңғы күндері мүлдем жатып алды.

	Әжем қонағасыға аса кең қол болмайтын. Бірақ емшіге құты түсті. Сақадағы қорғасындай ғана қылып алақаныма салып беретін жалғыз сиырдың сүр майы моллекеңнің аузынан қалды.

	Бұған себепші, әрине, менің көзімнің ауруы болса, қала берді әжемнің өте діндарлығы. Бірақ діндар болғанда, әжем шалдар құсап құранды суылдатып аят оқып, шариғат соғып отырмайды. Әйтеуір дін жолына керемет сенеді. Бес уақыт намазын да құр өткізбейді. Жайнамаздың үстінде күбір-күбір етіп, басын шұлғудан жалықпайды. Бірақ бірде-бір рет қатты оқып көрген емес. Әйел адамға дауыстап оқуға болмайды дейді. Ол да рас шығар. Әйтсе де түсінбейтіндігі де бар ма деймін. Өйткені кейде жайнамаздың үстінде отырып, терезеге алақ-бұлақ қарап отырады. Әрі-беріден соң сөйлеп те кетеді. «Мына бір жүрген кімнің мәлігі, Болтай-ай, айдап жіберші», – дейтіні де бар. Ондай кезде аңдып отырған мен:

	– Мәссаған, әже, намазың бұзылып кетті ғой! – деп шексілем қатып күлемін келіп.

	– Кет әрі, қағынғыр, оқып алған жоқпын ба! Әшейін шаршап отырғаным да, – деп әжем жалтара қояды.

	Бір күні моллаға: «Әжем құранды біле ме екен, сұраңызшы», – деп едім, молла:

	– Білу-білмеу шарт емес, балам, әйтеуір құдайға құлшылық қылса болады, – деп, тағы да одан басқа дәлелдер келтіріп, әжемді қорғаштады. – Бұрынғы уақытта «Ақ қойдың кәлдесі, қара қойдың кәлдесі, мен құдайдың пендесі» – деп біреу намаз оқиды екен. Ол да сауап. Тіпті тағы бір адам жайнамаздың үстіне «тымағым, таяғым» деп құлай беріпті. Әне, сол ниеті де жарап жатыр. Бәрі сауап.

	Осыны естіген әжем, кейінгі кезде жайнамаздың үстінде бұрынғыдан да жиі отыратын болды. Бірақ өте жылдам оқиды.

	Біздің үйге келгелі Шәмшуәли тынышсызданып жүрді. Кеш болса-ақ басын тұқырайтып алып, аузы жыбыр-жыбыр етіп құран оқиды да отырады.

	– Апыр-ай, – деді бірде зәремізді алып, – мазамды Егіріп жүргені.

	– Ол не? – дестік біз үрейленіп. Көп уақытқа дейін ештеңе демей жүрді де, бір күні айтты:

	– Кеше түн ортасында далаға шығып едім, алай-дүлей боран соғып тұр екен. Түтеген ақ боранның ішінде бір қап-қара мысық маған қарсы қарап тапжылмай тұрып алды. Оқуымды оқып мен де жақындай бердім. Ол 12 бүлк етпей оқып отыр. Бір кезде дәті шыдамай зу етіп бір-ақ атылды. Сонау көрші үйінің мұржасына шығып, тағы да қарсы қарап отырды. Әлден уақытта барып жетіліп, көзден ғайып болды.

	– Ол не болды екен! – деп әжем екеуіміз және бір-екі көрші әйелдер бар, көзіміз шарасынан шықты.

	– Аурудың иесі ол, – деді молла. – Олар да біздің оқуымызды оқыған. Егер бізден сабағы асып кетсе, жеңіп кетуі де ықтимал. Менің емдеп жүргенімді біліп айналдырып жүр ғой о кәпір.

	– Алла, өзің жар бола гөр, – деп әжемнің мүлде зәресі ұшып, қатты қорықты. – Моллеке, енді қалай болады? Қайтсек бұл баланың көзін аман алып қаламыз?

	Шәмшуәли қабағы түксиіп, жауап бермей үнсіз ойланып қалды. Әлден уақытта есіне бір ой сап ете түскендей, басын оқыс кекжең еткізіп көтеріп алды да, қатты жөткірініп:

	– Бәйбіше, – деді, – бұл баланың ауруының иесі бір кетсе, қара қойдың сүйегімен қағып-көшірумен кетеді. Егер шығынсынбасаңыз, еш жерінде мені жоқ көмірді қара қой табыңыз.

	– Моллеке-ау, құдай тағала оған сағатын салса, шығынсынып қайтейін. Еш жерден де іздемеймін, меңсіз қара қой өзімізде бар. Сойыңыз да, көшіріңіз.

	Біздің, үйде бір лақты ешкі, бір-екі қой болатын. Сол күннің кешіне молла құнан қойды алып ұрды да, бір-екі сүйегімен көзімді аластап, қазандықтағы отқа өртеп берді. Оның күлін де жан баспайтын жерге төгу керек екендігін ескертіп, бүкіл етін қапқа салып, терісі дейін қалдырмай тік көтере алып кетті. Ауру адам оның жанашыр туысқаны да ол еттен жеуге болмайды екен.

	– Алыңыз, алыңыз, моллеке! Болтайымның жолына мал да, жан да садаға! – деп әжем де ләм деместен қала берді.

	Содан соң Шәмшуәли тағы да жиырма шақты күн көзіме дем салып, көрші ауылда қайтыс болған бір кемпірге құран шығаруға кетті.

	Көзім сәл жазылыңқырағандай болып еді. Ұзамай тағы да ауырды. Бұрынғысынан да жаман ауырды. Жарыққа қарай алмай етпетімнен түсіп жатып алдым. Осының артынша:

	«Ыдырыстың баласының көзі иелі көрінеді. Былтыр далада соғып кетіпті» – деп ауыл арасы күңк-күңк әңгіме ете бастады. Бірақ Шәмшуәли дем салуын тоқтатқан жоқ.

	Бір күні біздің үйге Ырыскелді келіп еді, әшейінде күжірейіп мығым отыратын әлгі Шәмшуәли мыштай болды. Бізге қаға берісте көзін қысып, «ем салып жүргенімді айтпа» дегендей ыммен ескертіп қойды. Ырыскелді мал-бастың амандығынан соң, менің көзімнің ауруын сұрай бастап еді, Шәмшуәли одан сайын бір уыс болып, қипаңдады да қалды. Ақыры «бір жерде шаруам бар еді» дегенді сылтау етіп, жылысып шыға беріп еді:

	– Шәке, бір минутқа бөгелмейсіз бе. Шаруам бар еді сізде, – деп Ырыскелді жолын бөгеді.

	Шәмшуәли кебісін бір киіп, бір шешіп:

	– О не шаруа, үйге келмеймісің. Жеңгең де сені келгелі шақыра алмай жатыр. Айыптымыз, айып бізден, – деп майда тілге басты.

	– Е, Шәке, оған қысылмай-ақ қойыңыздар. Бұйырған дәм болса іше жатармыз. Әңгіме онда емес. Кеше сізді кеңсеге шақырта бір баланы жіберіп едім. Сіз ауырып жатыр деп қайтып келді. Енді жазылған көрінесіз, бүгін келіп кетсеңіз қайтеді.

	– Ой, қарағым-ай, қайбір денсаулықтың жақсылығынан жүр дейсің. Әйтеуір кеудемізде жанымыз болған соң, сүйретіліп жүргеніміз де. Жаңа ғана осы үйдің амандығын сұрап, Ыдырыстан хат-хабар бар ма, біліп шығайын деп келіп едім. Дос-жар адамдар ғой, – деп молла жылысып шыға берді. – Ал Ырыскелді қарағым ертең кел біздің үйге, сыбағаңды жеп кет, осы шақырғаным, ұмытпа, кел ертең.

	– Жоқ, ақсақал, қазір сыбаға жеп жүретін уақыт емес, әуелі сізбен кеңседе сөйлесейік, содан соң барармын, – деп Ырыскелді суық жүзбен қала берді.

	– Бұл шал неғып жүр мұнда? – деп Шәмшуәли шығысымен бізден сұрап еді, дүниеде сыр сақтап, біреуден бірдеңені жасыру дегенді білмейтін, көңілінде бүкпесі жоқ ақ көңіл әжем салдырлап, шындықты ақтара салды:

	– Қолының емсектігі бар адам ғой. Мына Болтайжанның көзі анада сіздің үйден шығысымен ауырып, иелі боп алған жоқ па. Соған дем салып жүр, – деді.

	– Е-е, бәсе, өзім де біліп едім. Ауырып жүрмін дегені бекер болды ғой. Бәсе!

	– Еһ, оның саған не керегі бар еді? – деп әжем ежіктей бастады.

	– Ай, көккөз апа-ай. Не керегі болушы еді, колхоз жұмысына адам жетіспей жатқанын білмейсіз бе. Бұл қатарлы ақсақалдардың бәрі жұмыс істеп жүр, тек осы шал ғана қол қусырып үйінде отырған.

	– Оны қайтейін деп едің. Бір шал жүрсін-дағы. Өзі молла. Өзі ана Садықтың атасы ғой. Оны білуші ме eң? Еркелейді де.

	– Еркелетермін оны. Садықтың келіншегі: «Онда қандай жұмысы бар, соқтықпасын әкеме», – деп оны сыртынан қорғаштайтын көрінеді. Соншама ол кімнен әулие болыпты,

	– деп Ырыскелді мұрты тікірейіп тістене түсті.

	– Ондайларың болса, өздерің білесіңдер. Маған баламның көзін емдеп берсе болғаны. Одан басқа ештеңенің керегі жоқ, – деп әжем де әңгіменің бетін өзгертіп жіберді.

	Ал Ырыскелді менің көзімнің ауруын естіген соң:

	– О, бұл чепуха! – деп көңілімді бір көтеріп тастады.

	– Соғыста өзіміз көзі ағып түскендердің талайын көрдік. Оқ көзін түп орнымен опырайтып жұлып кеткендердің өзін дәрігерлер қатарға қосты ғой.

	– Жаным-ау, ол да адам бола ма екен?! – деп әжем таңдана қарады.

	– Еһ, адам болғаны несі. Ол түгілі бір көз садақа деп, талай адам өзі сұранып соғысқа да қайтадан кіріп жүрді. Ал еліне қайта қалса, тап өзінің көзіндей көз салып береді.

	– О, қойшы! Кәдімгі көретін көз бе?

	– Көретін көз қайдан болсын. Шыныдан салады.

	– Бәсе... Иә, айтқандай, түнеугүні ауданнан келген өкілдің көзі сондай деп еді-ау. А-ай, адамның өз көзіне қайдан жетсін. Өзіңе қарап бедірейе қалғанда өңменіңнен өтіп кете жаздайды екен. Е-еһ, басқа салған соң адам баласы көнеді де! – деп әжем күрсініп қойды.

	– Шешей, – деді Ырыскелді, – көп ұзамай көретін көз де салады. Кәдімгі иттің көзі бар ғой, шеше...

	– Тек!

	– Соны салады екен. Рас, шешей. Бір өтірігі жоқ.

	– Астағыпыралла! Естімеген елде көп. Шығар, шығар.

	– Ал, енді, – деді ЬІрыскелді кетерінде, – мына Болтайды аудандағы дәрігерлерге жіберіңіз олар оп-оңай жазады. Ана Шәмшуәлиге қарап қайтесіңдер. «Азған елге арамза молла» демекші оның қолынан не келер дейсің?

	Мен түні бойы Ырыскелді айтып кеткен, иттің көзі туралы ойлап шықтым: «Шіркін-ай, мына ауырып жүрген көзімді алып тастап, орнына соны салғызар ма едім. Қап-қараңғы қоралардың ішінде тығылмақ ойнағанда ол қандай жақсы көреді. Иттің көзі тіпті айсыз түнде жерде жатқан бүтін бидайды көре алады дейтін еді ғой. Ол көз болса, шіркін, маған шамның не керегі бар».

	Арада екі-үш ай өтпей-ақ армандап жүретін дәрігерлердің де алдын көрдім.





IV тарау




	Қайран, ана! Әжем дәрігерлерден неге түңілді?



	Арада екі-үш ай өтпей-ақ армандап жүретін дәрігерлердің де алдын көрдім. «Тфу!» – десең түкірік жерге түспейтін ақпанның қақаған аязды үскірігі. Күн жиекке көтеріле бере екі жерден құлақтанып, шаңытады да тұрады. Бетті жалап тұрған бір ғаламат күн. Желге қарсы жүрсең тұншықтырып жібере жаздайды.

	Осындай күндердің бірінде әжем екеуіміз жолға шықтық. Аудан орталығына бармақшымыз. Біреулерден жабар алған ек: «Қорлығайын күннен-күнге төмендеп барады. Алып кетпесе болмас. Аурухана суық», – деп аудан орталығында тұратын бір танымал адамдар сәлем айтып жіберіпті. Түнеукүні Ырыскелдінің сөзі ой салды білем:

	«Әйтеуір баратын болған соң, сені де қарата келейін», – деп әжем мені қасына ертіп алды. Қарлығашты көршінің үйінде қалдырдық та жүріп кеттік.

	Артының қалдайшасы жоқ жадағай шанада келеміз. Жеккен өгізіміз баяғы өздеріне таныс Бәйгешолақ. Басқармадан осы өгізді сұрап ал деп әжемді үгіттеген едім. Әжем қоярда-қоймай, тартып алғандай ғып алып келді.

	– Балам соғыста жүр. Келінім болса ауырып жатыр, колхоз жұмысында жүріп ауруға шалдыққаны өздеріне мәлім. Қайткенде Бәйгешолақты бересіңдер! – деп лаң салыпты.

	– Шеше-ау, осы күні кімнің төрт құбылысы түгел дейсіз. Білеміз жағдайыңызды. Қорлығайыңды өзіміз-ақ барып алып келер едік. Болмай жатыр ғой. Ал енді өзіміз барамын деп талап қылған екенсіз, Бәйгешолақтан басқа өгіздердің бірін алсаңыз қайтеді. Сол байғұс әбден титығына жетіп болды, – деп қоңы таймаған қайдағы бір жалқау, шабан өгіздерді санай бастапты басқарма. Ақыры:

	– Енді алам десеңіз алыңыз, шеше. Сіз болған соң ғана беріп отырмын, – деп амалсыз көніпті.

	Бәйгешолақ шынында арықтап қалған екен. Жаздыгүнгі елгезектік жоқ. Аяғын есеппен басып, баяу ғана жүpiп келеді. Біздің жақтың ауылдарының бір-бірінен қашық отыратынын қайтерсің. 30-40 шақырым жерде бір ауыл. Ай, жеткізбейді-ақ. Қалың қар жамылған елсіз-күнсіз мидай дала аппақ болып көсіліп жатыр. Бетінде қылтиған қурайлардың бастарынан бөтен қыбыр еткен тіршілік жоқ.

	Әшейінде ауылдың дәл түбіне келіп, тышқаншыл жүретін қырдың бұлаң құйрық қызыл түлкісі де көз ұшырамайды. Тегі, шытынаған қызылшұнақ аяз олардың да тұмсығын қарып, сайлы, талды жерлердегі ықтасындарға қуған болуы керек. Шана ысып тастаған жолмен темір табан шақыр-шұқыр етіп кешке дейін өнімсіз жылжыды. Анда-санда шанадан түсіп, жаяу жүріп, жылынып аламыз.

	Аудан орталығына жеткенше күн де неше құбылды. Сырғыма жаяу борасын болып тұрады да, лезде ұйтқып көтеріледі. Май боран емес, аяз аралас суық боран. Қиыршықты бетіңе сабалаған ызғырық жел ашық жеріңді қарып өтеді.

	Еріксіз қымтанасың. Әлден уақытта боран қайтадан толастайды. Әлгінде ғана жал-жал болып жолға түскен оқап лезде аяз сорып, сықырлай қалады.

	Біз жолда бір қонып, келесі күні түс ауа аудан орталығына жеттік.

	Бұл менің ауданға тұңғыш рет келуім. Осында барамыз дегенде көзімді емдетемін деп қуанған жоқпын, ауданды көремін деп қуанған едім. Жақындай бергенде-ақ жыртық тұлыптың қалың жағасынан басымды шығарып алғам. Қарап келем.

	– Әже, аудан орталығы осы ма? – дедім біраздан соң көңілім толмай. Менің ойымда бұл керемет қала сияқтанып елестеуші еді. Сөйтсем, біздің «Жаңа жолдан» көп айырмашылығы жоқ. Тек қаңқайған он шақты үй болмаса, тұрғын үйлерінің көпшілігінің шатыры жоқ. Жайпақ төбелі жатаған үйлер. Көшесінде де сапырылысып жүріп жатқан халық көрінбейді. Мұнда да біздегідей өгізді, аттылы шаналар жүр. Ауруханасы кіре берістегі көшенің шет жағында екен.

	Тәрізі аудан үйлерінің ең үлкені болар. Қоңыр қаңылтыр шатырлы еңселі тас үй. Әйнектері де дағарадай-дағарадай, көзіммен өлшеп жібердім. Біздің үйдің сыртқы есігінен тап екі, үш есе үлкен. Бірақ көпшілігінің тең жартысын кірпішпен бітеп, сылап тастапты. Тегі, бұл терезе шыныларының тапшылығының зардабы болса керек.

	Түсетін үйіміз бұдан әрменірек болғандықтан, жолда ауруханаға кіре кетпекші болдық.

	Өгізді сыртқа байлай салып, әжемнің соңын ала ішке ендім. Әжемнің түрі адам күлерлік. Үстінде бірнеше қабатта киген шапан. Ең сыртында түйе жүн шекпен. Белін кендір арқанмен шарта буған. Басында қалың шәлі. Мойнынан айқастыра байлап, ұшын арқасына келтіре түйген. Көнетоздау бас орамалды жиішкерек етіп бүктеп, маңдайы мен милығына келтіре тастай ғып таңып тастаған. Аяғында төрт елі етіп табандаған қайқы бас келепандай пима. Өзі төртбақ адам, қазір дәл бір домаланған күбі секілденген де қалған.

	Менің киімім одан гөрі жөпшенділеу. Тек әжем тігіп берген тері шалбарымнан ғана именем. Жүргенде ауы қаудыр-қаудыр етіп мазаңды алады. Кең залда қазақ, орысы бар біраз адам отыр екен, әжем:

	– Бастығы қайда? – деп, әй-түйге қарамай алдындағы бір есікке қарай ұмтылды.

	– Шеше-ау, бізден-кейін кіресіз, біз де күтіп отырмыз. Кезекке тұрыңыз, – деп біреулер жөн айтып еді, әжем керек те қылған жоқ. «Кезек» дегенді қайдан білсін. Ол түгілі әжем айтатын «осы заманның баласы» мен түсінбейтінмін ол кезде.

	– Ой, қарағым, кейін кіргені несі. Келінімнің қалын білейін. Жолдан қажып келдім, – деп аяғының қарын да қақпастан сақыр-сұқыр басып есікті ашты. Кептетіліп ішке әзер енді. Мен де ендім ішке. Әжем «біреу-міреу қағып кетер ала жүр» деген соң, шанада қалдырмай иығына асып алған тұлыбым бар. Жеңін салақтатып, қобырата көтеріп бірге алып кірдім.

	– Іздрасти, аман! – деп даладағы үскірікті бір қора ғып ала енген бізге іштегілер үрпиісе қарады. Ішінде бірде-бір қазақ жоқ екен. Көнетоздау ақ халат киген дәрігерлер орысшалай жөнелді. Бірақ оған құлақ асатын әжем қайда? Үйдегі ащы даусымен орысша-қазақшаны араластырып, долбарлап соғып жатыр.

	– Мен колхоз – «Жаңа жол». Жол блохай, Осында келінім-қызымке болной. Сол қайда? Давай, үйге алып кетуге келдім. Мынау соның баласы-бараншігі. Көзі ауырады. Бұл да болнай. Бұны да қаратайын деп едім.

	Іштегілері жалпы нобайына түсінгенмен, ең керекті жерлерін анық ұға алмай, бір-біріне жалтақ-жұлтақ қарасты.

	«Мына кемпірден тегін құтыла алмаспыз», – дегендей, енді көп қарсылық білдірмей, әжемнің ырқына көніп, бастарын изесті.

	– Сейчас, сейчас, казр, – деді шала қазақшалап. Әжемнің өжеттігіне осы жерде бір сүйсіндім-ау. Тіпті бұлай сөйлей алады деп ойламаушы едім. Қайран қалдым. Ай, орыс арасында болса орысшаға қазір-ақ cyдай болып кеткелі тұр. Біз құсап ұялып, жасқанып тұрмайды. Бәрімен де өзінің көрші-қолаңдарымен сөйлескендей еркін көсіліп кетеді.

	«Казр» дегендегісі тілмаш шақыртқан екен. Ақ халатты бір қазақтың әйелі келді. Әжем тағы да сөйлей жөнелді:

	– Тәуір-тиышсың ба, қарағым. Мыналарың дым түсінетін емес... Бұларыңа айтшы, өзің бір үлкен бастығы боларсың.

	– Айтайын, айтайын. Мен мұнда сестра болып істеймін. Ана кісі бастығы, – деп көзілдірігі бар, дөң мұрын біреуді иегімен нұсқады...

	Қорлығайынмен залда жолықтық. Үстінде кең қоңыр халаты бар. Бізге қарай ілби басып келді. «Амансыңдар ма? Ауыл-аймақ аман ба? Қарлығаш аман ба?» – деп естілер-естілмес күбірледі. Сөйлесуге де әлі жоқ. Денесінде іліп алар ет қалмапты. Қу сүйек. Қолының тамырлары білеуленіп, тарамыстанып кеткен. Жалаңаш балтырының күр сіңірлері ғана қалған. Анадайдан бойы бұрынғысынан да сұңғақтанған тәрізді болып көрінді. Адам жүдегенде түр де қалмайды екен ғой. Көздерінің түбі көгеріп, ішке қарай шүңірейген. Күлгенде шұңқырая қалатын әдемі беті суалып, ерні кезерген. Маңдайының да қыртыстары көбейе түскен сияқты. Халаттың ашық жағасынан төс сүйектері шодырайып көрініп тұр.

	Ыдырыстан еш хабар естілмей ме? – деп, әлден уақыттан кейін әжеме көзі жасаурай қарады. Әжем ауыр күрсініп, басын шайқады. Екеуі де көздеріне жас алды.

	Аурухананың іші азынап тұр. Жаққандары қамыс, тезек. Дағарадай-дағарадай бөлмелерге шөмитіп жаққан отын жұғын бола ма. Бір жылуды бір жылуға қоспай тартып кететін көрінеді. Зал іші тіпті суық. Әйнектерге тұрған қырау бес елі. Ызғар шашады. Бәрі де coғыс зардабын айтып ұлып тұр.

	Ауруларға дәрі-дәрмектің өзі жеткіліксіз көрінеді. Керекті дәрінің бірі болса бірі жоқ деп дәрігерлер құдайдың зарын қылады дейді. Қорлығайынның екі өкпесіне бірдей суық тиген деп тауыпты. Айнаға түсіруге облыс орталығына апармақшы болған екен, мына қақаған суық айда ұзақ жолды көтере алмайтын болған соң осында қалдырыпты. Айтыстарына қарағанда Қорлығайынның ауруханада жатқанынан пайда аз көрінеді. Қажет дәрілері табылмаған соң, суық бөлмеде бүрісіп жатқаннан гөрі, жаз шыққанша үйде бағып, жер жібіп, күн жылына келе облыс орталығына – дәрігерлердің де, емдеу мүмкіншілігінің де көп жеріне жеткізу керек деп мұндағы дәрігерлер, жанашыр таныстар ақыл берді.

	Екі-үш күн жатқаннан кейін Қорлығайынды тұлыпқа орап алып қайттық.

	Жатқан үйіміз өзімізді аса ауырламағанмен өгіздің шөбін қиынсынатын түрі байқалды.

	Мен дәрігерге көзімді бір-ақ рет көрсеттім де, қайтып жоламай қойдым. Қабағымды айналдырып ап-ащы көк бірдеңемен үйкеледі. «Бұл – трахома деген жаман ауру. Өте жұқпалы, өршімелі ауру. Тез арада емдемесе, соқыр боласын», – деп өзімді жаман қорқытты. Көңілге қарамайтындарын қайтерсің. Оның үстіне «Оқуға әзір барма, басқа балаларға жұқтырасың. Өз алдына жеке орамалын болсын. Тамақ ішкен ыдыс-аяғыңды да мұқият жуғызып отыр. Ауруханаға күніне екі келіп отыратын бол», – деп шұбырта жөнелді. «Дұрыс айтасын! – деп ішімнен кекетіп жүре бердім. – Енді мені тауып аларсың!»

	Трахомасы қандай ауру деп біреулерден сұрап ек, орысшаға жетіктеу бір жігіт қазақша оны «қарыққан» дейді деп долбарлап түсіндірді.

	– Қарыққаны несі-ей, бұл сандырықтаған немелердің. Қайдағы қарлыққанды айтады. Осы жасыма дейін бірінші естуім. Батыр-ау, о заман да, бұ заман жаздыгүні көз қарыға ма екен! – деп әжем ашуланып қалды. – Қазағымның еміне қайдан жетсін, шіркін. Жеке орамалың болсын деп айтты дедің бе-ай көгала! Елде-күнде жоқ нәрсені шығарар бұлар. Баяғыдан бері қазақ бір сулыққа ғана сүртіп аман келе жатыр ғой. Енді бас-басына жеке орамалың болсын дегендері не сұмдық. Жайнамаз болар ма ол. Қой, бұлардың емінен дым шықпас. Түнеугі Шәмшуәлидің сөзі ып-рас. Өзім де біліп ем.

	«Осы әжемнің біраз сауаты бар. Айтқанының бәрі көңілге қона кетеді», – деген ойға келдім. Өйткені артынан естідік. Аурухананың ең үлкен дәрігері – дөн мұрынның фамилиясы Уманский екен. Өзі бір есуастау неме көрінеді. Көшеде жападан-жалғыз кетіп бара жатып, қолын ерсілі-қарсылы сілтеп, өзімен-өзі күбір-күбір сөйлесіп жүреді дейді. Анада дәрі құямын деп бір қыздың көзін шығарып жіберіпті. Біреудің ішіндегі баласын қарнын жарып аламын деп, өлтіріп алыпты. Өзі шпион емес пе екен деп, біраз уақыт қамауда ұстап, тексеріп те көріпті. «Ай, бәсе, түріне қарағанда тегін адам емес сияқты еді. Көзілдірік киісі жаман ғой, тегі түбінде бір кәкір бар шығар». Міне, жұрттың алып қашпа сөзін естігеннен кейінгі дәрігер туралы ойым осындай болды.

	Мен көзімді емдесе де, былшығын шығарам деп, қылшығын шығарып алар деп, ауданнан кеткенше асығуымның бір себебі де осы еді. Оның үстіне мұндағы оқу балалар да көзімді қызықтырып бітті. Алакөбеден тұрып алып мектепке қарай ағылып кетіп бара жатқандары. Ішінде өзіммен бірге оқыған Садықтың, Шәлтіктің балалары да бар.

	Оқи алмай қалғаныма ішім удай ашыды.

	Ауруханадан келгеннен кейін Қорлығайын мүлдем төсек тартып жатып алды. Алғашқы кезде әжемнің сүймелдеуімен тысқа өзі тұрып шығып келуші еді, көктем шыға одан да қалды. Қоңыр шытпен тыстаған үлкен мамық жастықтың үстінде аппақ жүдеу өңі ерекше қуарып күн ұзақ үнсіз, сұлық жатады. Бір ғажабы, әсте ыңқылдаған емес. Тек анда-санда тамсанып жұтынады да, көзі жаудырап әжеме қарайды. Әжем сусын береді.

	Қорлығайын сусыннан бөтен дым сызбайды. Зауқы соқпаса да, ауданнан келіп-кеткен дәрігер берген дәрілерді өзін-өзі зорлап ішуші еді, енді ол да таусылып қалды.

	Соңғы кезде әжемнің айтысына қарағанда, тіпті төмендеп кетті. Содан бері бұрын сендіріп тастайтын сығырайма май шам пештің кенересінде ұзақ таңға өлусіреп жанады да тұрады. Үйдің жарық түспеген қара көлеңке жақ бұрышында әжемнің тер сіңген ауыр құрақ көрпесінің астында мойным қылтиып, әлгі сығырайманың кішкене ұшынан жыланның сүп-сүйір тіліндей басталып жоғары қарай шұбатыла теңселген қара күйе түтіннің қабырғадағы түс киізге түскен көлеңкесіне қарап жатып, ұйқтап кететін ем.

	Бір күні мен ұзақ уақытқа дейін ұйқтай алмадым. Күн бата келген Шәмшуәли молла жайнамаздың үстінде тізерлей шұлғып, намазын ұзақ оқып алды да, дәл төрде өзі қолын қусырып, тұқырайған қалпы әлденені күткен адамдай үнсіз отырды да қойды. Есікті баяу ашып, аяғының үшімен басып, еппен кіріп-шығып жатқан көрші үйдің кемпірлері Қорлығайынның қасындағы әжеммен ақырын күбір етіп сөйлеседі де, аз отырып шығып кетеді. Бар естігенім:

	– Сырқат қалай? Алла шүкіршілігін бергей, әйтеуір!

	– Қазір тиыш. Бағанағы әзірде қысылғанына қарағанда, зәреміз қалмап еді. Алла деп отырмыз. Қайдам... – дегеннен бөтен әшейінде әңгімеқұмар әжем ештеме демейді.

	Түн ортасы кезінде Шәмшуәли төрдегі төсеніш үстінде жатқан жастыққа киімшең қалпында шынтақтап, мәсілі аяғын бауырына жинап, бүктүсе қисайды. Бұл кезде көршілердің келуі де тоқталды.

	Молланың анда-санда жыбыр ете түскен мәсісіне ұзақ уақыт қарап жатып, көзім жаңа ғана ілініп барады екен, тап терезе түбінен шыққан Ақтөстің даусы ұйқымды бөліп жіберді. Ол бір-екі рет маңқ етіп алды да, жан түршігерлік бір сорақы үнге басты. Ұлып тұр. Ішін тарта уілдей созып, демі бітерде өне бойыңды шымырлатқандай зарлы бір үнмен аяқтайды. Селк етіп, жастықтан басын жұлып алған молла:

	– Астапыралла, астапыралла! Илаһим басыңа келсін, өз қарабасыңды жұт! – деп күбір ете қалды да, әлдебір құранды оқи жөнелді. Жаным одан сайын түршігіп кетті.

	Аздан соң Ақтөс тағы да әлгі әніне басты. Бұл жолы алғашқысынан да зарлы естілді. Даладағы өкпек желмен ірге уілдеп, жылағандай болады. Әшейінде біреуі үрсе, бәрі қосыла бөрігетін ауыл иттерінің ешбірі дыбыстамайды. Тым-тырыс. Тек Ақтөс қана жұртта жалғыз қалғандай күңіреніп тұр. Шәмшуәли:

	– Ойпыр-ай, мына жағың қарысқырдың даусы қандай жаман еді. Жақсылыққа көріне көр. Өзі көкке қарап ұлып тұр ма екен, жерге қарап тұр ма? Не де болса, бәйбіше, өзін осы маңнан қуыңызшы, – деді де, тағы да құранын шұбырта жөнелді.

	Әжем тысқа шығысымен қаңқ ете қалған Ақтөстің үні өшті.

	Таяқ жеген Ақтөсті аярымды да, жоқ әлгі қылығы үшін жазғырарымды да білмедім. Молланың жаңағы айтқан сөзі мені мазалай берді: «Жерге қарап ұлып тұр ма, көкке қарап ұлып тұр ма?». О не дегені! Тегі, иттің тұрысында да айырмашылық болғаны ғой. Ақтөс бұрын да ұли бермеуші ме еді. Бірақ онда әжем: «Біздің үйге бақыт тілеп тұр», – дейтіні қайда?

	Түсініксіз осы сұрақтарды білгім келді. Бірақ кімнен сұрарсың. Қасымда жатса, ақырын ғана түртіп сұрар ем, ал қазір ауру Қорлығайынның басында тапжылмай отырған әжемді қалай мазаламақпын.

	Менің кішкентай кезімдегілерім есіме түсті. Ол уақытта сұраған нәрселерімнің бәріне әжем жауап беретін. Ақыры сұрағымның шегі болмай кеткен соң: «Жәрәйді енді, қалғанын ертең айтармын, ұйқта енді», – деп көрпемді қымтай бүркеп, ұйқыға берілетін.

	Әжемнің ұйқы кезіндегі дағдылы пысылы естілген уақытта көрпенің астынан ақырын жылысып шығып, ағам (әкемді осылай атайтынмын) мен Қорлығайынның қасына барып, қалғанын солардан сұрайтын едім. Бірақ олардан мардымды жауап болмайтын. Неге екенін білмеймін, маған ең керегі, тіпті сол жауап та емес, өзімді билеп алып баратын бір белгісіз күшке еріп, аяғым солай қарай сүйрейді де тұрады. Соны сезе қалатын Қорлығайын мен ағам:

	«Келе ғой, бірақ көп жатпа, әжең ұрсады», – деп өздерінің арасына ала қоятын. Кейбір кештерде кезек иіскеп, кезек сүйген екеуінің бауырында жатып ұйқыға кетуші едім.

	Осылайша өткендегілерді ойлап жатып, қалай ұйқтап кеткенімді де білмей қалдым.

	Бір кезде шошып ояндым. Таң атып қалған екен. Үй іші азан-қазан шу. Өкіріп-бақырған әйелдер даусы. Әжем екі бүйірін таянып алып дауыс қылып отыр. Бағана Қорлығайын жатқан жерді ақ шымылдықпен қоршап тастапты. Бір сұмдықты ішім сезе қойды. Көзімнен жас ытқып кетті.

	Орнымнан жылап тұра келіп, әжемнің алдына бар құшақтай құладым. Әжемнің дауыс қылып отырып айтқан сөзі сай-сүйегіңнен өтеді.

	– Бір ауыз қатты сөзге келмеген, туған қызымдай болған жаным-а-ай! Қылшылдаған жап-жас күнінде қыршыныңнан қиылдың а-ау-у-у! Екі күшігің артыңда жетім қалып, қараңғыға ғұмырлық кетіп барасың-ау! Тым құрмаса Ыдырыс та үйде жо-о-оқ, ол да қазір қандай күйде жүр екен-а-ай. Айқай дүние-ай, қыршын жасым-ай, мәңгілікке кеттің бе, шынымен суық топырақ жамылғаның ба, құлыным-ай! Ой, қайран, күнім-ай, адамның бекзаты еді-ау, айқай дүние-ай, қу маңдайға симадың-ау-ау! – деп екі жағына егіле теңселіп, көзінің жасын көл қылып зарлайды.

	Үй ішінде жыламаған пенде жоқ. Шәмшуәли молла ғана анда-санда:

	– Жыламаңыз, бәйбіше, жылағанмен бола ма. Ажал деген кәрі-жасқа қарамайды. Құдай ісіне қарсылық етпеу керек, жарамайды. Аллатағалаға да жақсы адам қажет. Иеміздің салғанына көну керек, бәйбіше, – деп басу айтып қояды.

	Сол күні кешке Қорлығайынның мәйіті суық қабырға апаш-құпаш жерленді де, қайран ана осылайша көз жұмды. Оның киіп жүретін киімдерін сүйекке түскендер түк қалдырмай бөлісіп алды.

	Бәрінен де молла алған ұзын жібек орамалға қызғанышпен қараймын. Ұзындығы екі құлаш сары жібек орамалдың екі басында кестелеп тіккен әдемі сурет бар. Бір жақ басында сыртында бес жұлдызы бар танктің суреті. Аузынан қызыл жалын оқ борап, фашистерді жусатып қырып келеді. Ал екінші жақ басында сары алтындай қайқалған егін, ортасында комбайнның суреті. Теңіз үстінде жүзіп келе жатқан кеме секілді. Бұл кестені Қорлығайын қолы бос кезінде шам алдында отырып алып, ұзақ уақыт тігетін. Ақыры бітірген күні орамалды жуып, төр алдындағы үлкен ескі айнаға іліп қойды. Келесі күндердің бірінде Қорлығайын оны қайтадан алды да, әдемілеп бүктеп үлкен абдыраның бұрышына салды.

	– Неге алып қойдың, үйдің сәнін келтірмей ме қайта, өзің жақсы кестелеген екенсің, тұра берсін, – деп әжем қолқалап еді. Қорлығайын:

	– Апа-ау, қайда кетер дейсіз, ертең Ыдырыстың тойында шығарам ғой. Жұрт сол күні қолын сүртсін, – деп ақырын ғана езу тартып жымиды. Әкем үйге келіп отырғандай біртүрлі қуанып, бетіне қан жүгіргендей болды.

	Міне, бүгін әжем сүйекке түскендерге беретін Қорлыайынның киімдерін абдырадан алып моллаға көрсетіп жатқанда, осы орамал да бірге шыға келді. Көзі шалып, қалған молла:

	– Е, мына бір орамал Қорлығайынның өзіне бұйырған екен, аяғын байлайық, – деп жеке алып қойды. Өзі жылап-сықтап, бауыры езіліп есі шығып отырған әжем қарсылық еткен жоқ.

	Ақыры сол орамал молланың үлесіне тиді. Аяғын байлаған орамал қашанда моллаға тиесілі екен ғой.

	Жиылған шалдар қара қойдың етін де дым қалды май жеп алды. «Өліктің асын тойдың асындай жеу керек» деп табаққа қарғаша үймеледі.

	Тамақ соңынан шалдар тістерін шұқи отырып Қорлығайын жайында біраз әңгіме қозғады да, артынан шариғат айтысып кетті. Қорлығайын туралы молланың бар айта беретіні мынау:

	– Қорлығайынды ауданға бекер апарды. Дәрімен жазылған адамды осы жасымда көрген емен. Егер үйде күтіп, біраз дем салса, әлі де жарық дүние көре тұратын ба еді, қайтетін еді.

	Сол күннен бастап дәрігерлер ауруды өлім аузына итере салатын адамдар сияқты болып көрінді. Ал бұрын да дәрігерлерді аса ұната қоймайтын әжем Қорлығайынның өлімінен соң, дәрігер десе аза бойы қаза боп, дірілдеп тұратын болды. «Шәмшуәлидің сөзінің жаны бар. Қорлығайынды ауданға әкеткенде қара басып үндемей қалғанымды айтсайшы», – деп әжем көп уақытқа дейін өкініп жүрді.





V тарау




	Ырыскелді мен Шәмшуәли. Жиылыстың қаулысы. Бір түнде өртенген үй



	Ырыскелді соғыстан келгеннен кейін көп ұзамай басқарманың көмекшісі болып сайланған.

	Содан бері колхоз жұмысы қарға адым болса да бұрынғысынан гөрі ілгері басқан секілді. Бәрінен бұрын тәртіп түзеліп қалды.

	Өзінде құстың ұйқысындай ұйқы жоқ. Алакөбеден тұрып алып бүкіл ауылды аяғынан тік тұрғызады. Ayылдағы жұмыс істейтін бала-шаға мен жас келіншектерді қуырдақтай қуырып бір араға иіреді де, командамен сапқа тұрғызады. Тұрғызады да:

	– Ертеңгі күні сендер де ел қорғауға барасыңдар. Сондықтан үйрене беріңдер, – деп ауылды екі-үш рет айналдыра жүгіртеді. Өзі алдына түсіп алып, ор қоянша орғиды. Ең соңымызда бақылап Қайкен жүреді. Ырыскелді басқарманың көмекшісі болған күннің ертеңінде-ақ, ешкім сайламаса да, ол да Ырыскелдінің көмекшісі болып алған. Ырыскелді не істе десе соны істейді. Бәрінен де көресіні содан көрдік. «Солдаттар осылай да осылай болу керек» деп өзі армия қатарында болып келгеннен жаман ойына келгенін істейді. Қайтесің, командирді тыңдау керек. Кейбір келіншектер:

	– Қойшы, қайдағыны бастамай. Ер-азаматтардың қан кешіп жүргені де жетер, біз онда барып не жетістірер дейсің, – деп Ырыскелдіге қарсылық білдірсе:

	– Сендер дымды түсінбейсіңдер. Өмірде ештеңе көрмей көрбала болып өскенсіңдер. Украинаның сендер сияқты қыздары еркектен бетер соғысады. Сөзді қойыңдар, бәрі де Отан үшін, ел үшін, – деп Ырыскелді өзінің майдан даласында көріп келген неше бір ғаламаттарын айтып ауыздарына құм құяды.

	Әйтсе де көпшілік жеңбей қоя ма, ауылды айналып жүгірудің өмірі төрт-бес күннен аспады. Аяқсыз қалды. Бірақ жұмыс істеу бір мезгілде аяқталады.

	Әсіресе колхоз жиналысы уақытымен басталатын болды. Бұрынғыдай ырғалып-жырғалу жоқ. Жұрт бір кісідей жинала қояды.

	Бірақ мұндай әдетке үйренбеген жалқауларға Ырыскелдінің бұл қатаңдығы аса ұнай қойған жоқ. Тал түске кейін ұйқтайтын кейбір сабаздар:

	– Ата-бұтасында билік қолына тиіп көрмеген Ырыскелді не қыларын білмей әншейін ойына келгенін істейді, «қой көрмеген қуалап өлтіредінің» кері ғой, – деп кекетсе, енді қайсыбірі:

	– Елдегілерді де әскер деп ойлай ма екен. Дүние өртеніп бара жатқандай, жұртты сағатпен жүргізгісі келеді, – деп күңкілдеседі.

	Әйтсе де көпшілік Ырыскелдінің жағында.

	– Ой көсегең көгергір Ырыскелді, жалқауларды осылай бір жөнге салшы. Бәсе, көргеннің аты көрген ғой. Мұның тізгін ұстауы Садықтан бөлегірек, – деп отыра қалған жерде мақтай жөнеледі. – Садықтан гөрі көзі ашық қой. Қанша дегенмен жастың аты жас-ау!

	Ел арасындағы өсекке қарағанда мұндай мадақтаулар, әрине, Ырыскелді үшін теріс болмағанмен, Садық үшін қолайлы бола бермеді. Шала ғана хат танитын қараңғылау Садық Ырыскелдінің бұлайша алдына түсіп, өзінше жұмыс жүргізіп, өзінше ел басқара бастағанын атпай, талай жерде оның бетін қағып отырмақшы да болды. Бірақ тура көзіне айтып, бетіне басуға өз айтқаннан әсте қайтпайтын бірмінезді Ырыскелдінің алдында батылы да жетпей, іштей тынып жүрсе керек. Ішке байланған осы бір шемен жүріп-жүріп келіп бір күні тарс етіп жарылды. Оған себепкер болған тағы да әлгі Шәмшуәли атасы.

	Жаз айының бір тымық кеші еді. Көшенің бас жағынан шаң-шұң айғай, біреулердің балағаттап ұрысқан дауыстары жұрттың бәрін елең еткізді. Ұрыс шықты дегенше жинала қалуға жаман үйренген әйелдер мен балалар солай қарай жүгірісті. Салып отырып мен де жеттім.

	Шәмшуәли молланың аранының қасына жұрт шоғырлана қалыпты. Үлкен көк арбаға артылған шөптің жартысы түсірілген, жартысы түсірілмеген. Маңайы шашылған шөп. Енді бір пар өгіз жегілген радуанға екі адам аран ішіндегі шөпті артып жатыр. Ортада Ырыскелді, Шәмшуәли, Қапиза. Мен келгенде шаңқылдап сөйлеп жатқан басқарманың әйелі Қапиза екен.

	– Осы колхозда сен бе басқарма, әлде Садық па?! Хан сыртынан жұдырық деп сырттай билеп, басынуың жетеді енді. Жуас түйе жүндеуге жақсы. Үндемеген сайын құтырып кеттің ғой, семірейін деген екенсің, түлейін деген екенсің, – деп Ырыскелдіге тап-тап береді.

	– Қойыңызшы, сіздің бұл жерге килігетін орныңыз жоқ, бұл үй шаруасы емес, колхоз шаруасы, – деп Ырыскелді сырт айналса да, Қапиза алдына шығып кес-кестеп:

	– Еһ, колхоз шаруасы болса, оған алдымен жауап беретін сен бе, Садық па! Көзіңді ашып қара! Төріне көрі жуық шал мен кемпірде жұмысың болмасын. Оларды ешкім даладан тауып алған жоқ. Олар да колхоз адамы, – деп долданып жылап жіберді. – Сен мұны әдейі істеп отырсың. Садықтың беделін түсіру үшін істеп отырсың. Бұдан артық басыну бола ма!

	Ырыскелді үн-түнсіз, сұп-сұр боп көзін алмай қарады да тұрды: Қапиза өзіне тіке қадалған өткір көзден тайсалып:

	«Қазір сені тәубана келтірмесем, осы шөпті қолыңнан әкеп түсіріп беретіндей етпесем, Қапиза атым құрысын!» – деп тұлданып, кеңсеге қарай кетті. Шәмшуәли ләм деместен, қабаған иттерше көзі қанталап, Ырыскелдіге тесірейе бір қарады да, үйіне еніп кетті.

	Жалмұқан мен Қайкен жымың-жымың етіп, радуанға шөпті тау теңіз ғып артып, бастырықты салып жатып:

	– Міне, осылай болса керек еді, – деп қояды. Айнала жинала қалған әйелдер де бірін-бірі түртіп:

	– Бәсе, тіпті тым басынып кетіп еді. Соншама кімнен әулие еді. Басқарманың атасы болса, өзіне! – сыбыр-сыбыр етеді.

	Істің мәні мынадай екен. Колхозшылар орталықтан шөп шауып оны базға тасып болғаннан кейін, қалған шөпті әр колхоз мүшесіне қылдай етіп бөлетін. Ал Шәмшуәли болса, әлі орталыққа шөп тасылмай жатып, әйелі Қаткен екеуі өз қолдары билеп, колхоздың екі пар өгізімен даладағы шөпті үйіне таси бастапты. Колхоз жұмысына саусағының ұшын да тигізбейтін Шәмшуәлидің бұл қылығы Ырыскелдінің зығырын қайнатса керек. Қазір үйілген шөптің бәрін колхоз базына қайта тасытқызып жатқанының да себебі сол екен. Бригадир Шәлтік Ырыскелдінің бұл ісіне риза болмай:

	– Қой, мұның ұяттау болар. Бір адам үшін колхоздың ырысы кеміп қалар деймісің. Қазақшылық деген қайда. Сәкеңнен ұялсаңшы, – деп қарсылық білдіртті:

	– Шәлтік, сен өз жұмысыңды біл. Мұндай жатып ішерлерді әшкерелеуге батылың жетпейді екен, ара түсіп желікпе! – деп, Ырыскелді оның бетін қайырып тастапты.

	Қайкен тау-теңіз ғып артылған арбаны колхоз базына қарай бұра бергенде, кеңсе жақтан бір бала осылай қарай ұшып келеді. Қайкен өгіздердің басын тежеп, Ырыскелдіге қарап еді ол:

	– Тарта бер, өзім жауабын беремін, – деді.

	Жаңағы келе жатқан бала Аплаш екен, екі иінінен дем алып ентігіп, әрең сөйлейді.

	– Басқарма сізге табан аузында, тез жетсін деп жіберді.

	Жүріңіз, ұрсып жатыр.

	«Еһе, енді бір қызық болатын болды» деп Ырыскелдінің соңынан ұрлана басып кеңсеге біз де жеттік. Әйелдер мұнда келуге ұялып: «Сендер барыңдар, басқарма дейді екен, естіңдер», – деп бала біткенді еліктіріп жіберді.

	Ырыскелді кеңсенің табалдырығын аттап кіре берісінен есіктің саңылауына таласып біз үйме-жүйме болдық. Садық басқарма қалың қабағы түксиіп, қап-қара боп түнеріп отыр екен, Ырыскелді бөлме ішіне кірер-кірместен айғайлай түрегелді:

	– Бұл не басынғандық! Бұ неғылған ұятсыздық! Шыдай-шыдай болдым. Жетті енді талтаңдауың. Сен менің атамды емес, мені жерлегің келіп отыр. Құдайға шүкір, сенсіз де елді басқарып келдім. Әлі де басқарамын. Өз асыраған текешігім, басыма секіріп отырсың. Енді секірте алмаймын. Бұл елді, енді не сен басқарасың, енді басқарамын.

	Мінезі шапшаң Ырыскелді де енді бетінен ала түседі деп тұр едік, бірақ ол үйтпеді. Әлі де тұлданып, күйеуімен қосыла айғайлап отырған Қапизаға мысқылдай қарап күлді де, сабырмен жайлап сөйлей бастады:

	– Сәке, елді сіз басқарсаңыз да, мен басқарсам да, колхоз мүлкін талан-таражға салуға ешқайсымыздың қақымыз жоқ шығар?!

	– Кім талан-таражға салып отыр. Менің атам екі-үш арба шөп алғанға дүние ортайып қалады деп отырмысың. Ол кісі алса маған тиесі шөпті алып отыр. Және ол кісіні даладан тауып алған жоқсың, ол да колхоз мүшесі, – деп әйеліне қарап қойды.

	– Колхоз мүшесі болса, ел аралап молдалық құрып жүргенше, колхозға себін тигізсін!

	– Сенің онда жұмысың болмасын. Молдалық құрамын десе еркі, ұждан бостандығын білмеуші ме едің.

	– Халықтың мал-мүлкін алдап алсын, өлім-жітімге себепші болсын деген ешбір бостандықты естігенім жоқ.

	– Әй, қалай-қалай сөйлейсің?

	– Мынау әбден құтырайын деген екені – деп Садық пен Қапиза ұшып-ұшып тұрды.

	– Құтырайын-құтырмайын, дармоедтерге жол бере алмаймын! – деп Ырыскелді теріс айналып, есікке беттеді.

	– Қап, мынаны қайтейін!

	– Әй, әй! – деп ана екеуі тас-талқан боп қала берді...

	Осыдан кейін басқарма Садық пен Ырыскелдінің арасы алшақтай берді. Басқарманың атарға оғы болма іштей тұтанып жүрді. Қапиза болса әйелдердің басы қосыла қалған жерде, отыра қалып Ырыскелдіні сыртынан «мықтайды».

	Осыдан кейін шамасы екі-үш ай өткен соң білем, күні кешке қарай колхоз жиналысы болды.

	Ел орынға отыра сығырайма шамды жағып, әжем, Қарлығаш үшеуіміз дөңгелек столды айнала қоршап, буы бұрқыраған сүт кеспені алдымызға жаңа қоя беріп ек, маңайдағы ит атаулыны улыған-шулыған қылып Қайкен кіріп келді. Табалдырықтан аттар-аттамаста:

	– Қане, жүріңдер, басқарма жиналысқа шақырып жатыр, ауданнан өкіл келіпті, бір важный вопрос бар, – деп апшымызды қуыра кірді.

	Қашанда еліре келетін Қайкенді жақтырмайтын бұл жолы да: «Еһ, не боп қалды!» – деп бетінен түсіп еді, «важный вопрос» дегенін естігенде елеңдеп, көзі бақырайып кетті. Соғыс уақытында неше бір суық хабарды тосыннан естіп, жүректері шайлығып қалған ауыл адамдары жаңа хабар ести бастаса-ақ үрейлене кететін әдетке айналған.

	– Уажнай бопрос деймісің-ай, көгала! Тағы не сұмдық боп қалды. Апыр-ай, жүрегі құрғыр бүгіндей өзі-өзінен алып-ұшып атша тулап жүр еді, жақсылыққа көрінгей! – деп әжемнің зәре-құты қалмады.

	– Болтай, кәне тұр. Тамақты қайтып кеп ішерсің. Сенің баруың абезательно! – деп Қайкен дігірлеп тұр. Осыны құлағы шалып қалған әжем де, әлде неден секем алып:

	Немене, Болтай бармаса жиналыс өтпей қала ма?! Өзі де көзінен басыр боп шыға алмай отыр, бара бер! Болтай бармайды, – деп зекіп тастады. Әкемнің адуын мінезін білетін Қайкен құр айғайдан ештеме шықпайтынын біліп, сөз қайырып таласқан жоқ. Менің қасыма келіп бір тізерлеп отырды да, құлағыма сыбырлады:

	– Болтай, сенің қайткен күнде келуің керек. Ырыскелді ағай әдейі тапсырды. Келмей қалсаң, өкпелеме!

	– Әй, әй, не деп үгіттеп жатырсың. Тағы да ойын шығар, барайын деп жүргендерің. Қағынбай, кете ғой енді, менен бірдеңе көрейін демесең! – деп, әжем Қайкенді қуып шықты. – О, несі, ей, өзі ауырып отырған баланы еліктіргені! Қайкен шығып кеткен соң тамақ батсайшы. «Апырай, жиналыс не болды екен бұл?.. Мені осыншама неге керек қылды?» – деген ой кеспемді ішіп болғанша ойымнан кетпей қойды. Оның үстіне бала болсақ та колхоз мүшесі болған соң, жиналысқа қатысып, үлкендермен де терезең тең екендігін көрсеткің келіп тұрады.

	Мен әжемді үгіттей бастадым. «Барсам қайтеді. Колхоз мүшесі болған соң ұят қой. Әскер семьясымыз деп көмек алғанда сондаймыз, ал жиналыс десе ақ безер көк безер, аза бойымыз қаза боп, үйден шықпауымыз дұрыс емес», – деп әжемнің шымбайына бата сөйледім.

	– Е, бармақ түгіл қағынып кет. Онда менің жұмысым қанша. Жазығым – ана сығырайған дімкәс көзіңді желге тигізіп, одан сайын жыртитып аласың дегенім бе?! Бар, бар. Маған десең, ұшып кет! – деп, әжем өзіме бас салды.

	Расында да, шамға тура қарай алмай, бетімнен басып отырғаныма бірнеше күн болған. Көзімнен қолымды айырмаймын. Жас парлайды да отырады. Әйтсе де бармай қалуға дәтім шыдамады, тұрып киіне бастадым. Оның үстіне енді шыға берем дегенде, әйнек дүрс-дүрс қағылып тағы да Қайкеннің даусы шықты.

	– Басқарма ұрсып жатыр. Тұр, тез!

	– Елеуреме-ай, көкала, өзі де барғалы жатыр, – деп әжем бетімді шымқап орап, есіктен шығарып салды.

	Жиналыс колхоз клубында өтеді екен, солай қарай аяңдадым.

	Колхоз клубы соғыстан бұрын салынған шағын ғана, тақтай шатырлы саман үй болатын. Ауыл жастарының бас-аяғы түгел кезінде бұл есігінен төріне дейін нешетүрлі портрет, ұран, суреттермен безендірілген кірсең шыққысыз клуб еді, қазір ол күйінен айрылған. Бұрынғы суреттер сарғайып, кейбірі жыртылып көне тарта бастаған. Бұрынғы орындықтарда да сиық жоқ. Сыры өшіп, сирақтары, шалқаймалары зақымданған өңкей жаралы, мүгедек орындықтар. Көптен жөндеу көрмегендіктен іші әсте жылынбайды. Пеші қанша жақса да міз бақпайтын бір тас бүйрек.

	Бүгін де іші азынаған суық. Бір-екі әйел екі жақ босағадағы пешке шілікті көмейлете тығып жағып отыр. Сахна үстіндегі ұзын столға әр жеріне алақандай-алақандай болып сия төгілген шүберек жабылған. Пияласы мұқият сүртілген екі-үш ондық шам қатар түзеп жарқыpaп тұр.

	Жиналған қарттар тас түйін боп киініп алған. Шымқана түсіп күбір-күбір әңгіме шертісіп отыр. Тек шешелерімен ере келген кішкентай балалар ғана араларында жүгіріп, шуласып жүр.

	Көп ұзамай жиналыс та басталды. Жиналысты ашқан Ырыскелді. Бір ғажабы, жиналыста Садық басқарма жоқ.

	Клуб іші қанша суық болса да, гимнастеркамен ғана шыққан жалаңбас Ырыскелді аузынан будақ-будақ бұрқырап, зал ішіндегілерді бір тәртіпке келтіріп алды.

	– Кәнекей, ақсақалдар, қыстың масағы қалған бастарыңыздағы тымақтарыңызды шешіп отырыңыздар. Жиналысты сыйлайық.

	Шалдар жапа-тармағай қауқиған-қауқиған тымақтарын шешіп, ішіндегі тақияларын киіп алды.

	– Тағы да балаларыңызды әкелгенсіздер ме?!

	– Енді қайтейік. Кімге қалдырайық, – деген әр жерден қарсылықтар естілген соң:

	– Жарайды енді. Бірақ тырс еткен дыбыс шығушы болмасын, – деп ЬІрыскелді жиналысты алып баратын бір бастық, бір хатшы сайлады. Бастық Ырыскелді болды да, хатшы жазуы жақсы Рахат болды. Стол басына ауданнан келген өкіл шығып отырды. Түнеукүні келіп кеткен бір көзі шыны, 35–40-тар шамасындағы райкомның қызметкері.

	Жиналыстағы қаралатын мәселе біреу-ақ болып шықты. Ол Қарақанов Шәмшуәли молла жайында екен. Ауданнан келген өкіл соғыстың барысы туралы, тылдағы қажырлы еңбек жайлы, біраз сөз сөйлеп, ескі мен жаңаның арасындағы тартыс жайында ұзақ тоқталды.

	Тек Ырыскелдінің сөзінен кейін ғана отырғандар сергіп, жиналыс қызды.

	– ...Қане, айтыңыздаршы, қайсымыздың төрт құбыламыз түгел, бас-аяғымыз бүтін. Денемізде оқ жыртпаған, қорғасын теспеген жер жоқ. Елдің халі де өздеріңе белгілі. Ана отырған Гүлжамал, Сапия сияқты жаңа қосылған қосағынан айрылған бүлдіршіндей жас аз ба?! Ана Әмина, Қайныш апайлардай жиырма жыл отасқан жолдасынан айырылып, қызыл қарын жас баламен қалғандар аз ба?! Алақанына салып, маңдайынан шертпей өсірген бар сүйенері, көрер қызығы жалғызынан қара қағаз келіп аңыраған аналардың халі кімнің жанын ауыртып, кімнің жүрегін жараламайды.

	Осы тұста залдағылар сыңсып жылап кетті. Келіншектер мен кемпірлер шәлілерінің шетімен көздерін сүртіп, «Ah, шіркін, құлыным-ай!» «Аһ, арысым-ай!» – дегенде жүректері қарс айырылады.

	– Бұл бүкіл елімізге жаппай келген үлкен алапат, қалың өрт. Кеше майдан даласында болып, көргенімізді ауызбен айтып болмайды. Украина елінің еңбектеген баласынан, еңкейген кәрісіне дейін қолына қару алып, аш-жалаңаш, ыстыққа күйіп, суыққа тонып, қан кешіп жүр. Оларда біздің үйлердей жылы үй түгілі баспана жоқ. Қайда окоп, қайда тоғай – оларға мекен. Қар жамылып, мұз жастанып өмір сүреді. Қай жағынан өлім келерін білмейтін жандар. Сонда да жауға өліспей беріспек емес.

	– Иә, шынында да біздің күніміз жұмақ қой. Үйде отырып алып шалқақтаймыз-ау! Даладағылардың күйін айтсайшы, уу-уһ! десіп жатыр отырғандар.

	– Рас, – деді Ырыскелді, – елдегілер де қол қусырып қарап отырған жоқпыз. Егер тыныштық уақыт болса ана сексенге келген Жүсіп ақсақалдар, беліне түскен сақалынан су ағып, түнде ұйқы, күндіз күлкі көрмей жұмыс соңынан салпақтап жүрер ме еді. Қалың бөстекті астына төрт бүктеп, әңгіме шертіп қана отырмас па еді. Мына отырған Қайкен, Рахат, Болтайларға осы жиналысқа келіп, үлкендермен қатарласып отырудың керегі болар ма еді. Жаз болса шөп, егін соңында, қыс болса мал соңында дірдектеп жүрмей, оқуларын оқып, ойындарын ойнап асыр салатын кездері емес пе.

	– Е, е, бұлар бір бақытсыз боп туа салған пақырлар ғой! – деп орта кезден бір кемпір ауыр күрсінді.

	– Тек бақыттарына қарай әкелері аман келсін де. Бәрі ұмыт болады, иншалла, – деп, Жүсіп қарт та сақалын салалап қойды.

	– Егер сендер үйде қол қусырып отырсаңдар, ана соғыста оқ астында жүрген балаларыңның, күйеулеріңнің, әкелеріңнің халі не болмақшы. Олар күніне бір жапырақ нан, бір түйір ет жесе де сендерді есіне алады: «Елім аман, жұртым тыныш болса екен», – деп жауға бұрынғыдан да көрін төгеді. Әттең осыны бәріміз бірдей түсініп отырмыз ба? Жоқ.

	Ырыскелді әскери жалпақ белдігін түзеп, қатты жөткірініп, қабағын түйе түсіп біреумен белдесуге шығатын адамдай дайындалып алды. Ақ құба өңі бұрынғыдан да қуарып, қою, қысқа қияқ мұрты бұрынғыдан да тікірейе түскен сияқты.

	Бүгінгі күні бәріміздің бас қосып жиналып отырғанымыз Шәмшуәли молланың мәселесі жайында. Жасыратыны жоқ, міне, Шәмшуәлидің өз көзі отыр, мен совет солдатымын, жауды аяған жаралы деген, бетің бар, жүзін бар деп келгірсімеймін, турасын айтамын, Шәмшуәли – іштен шыққан жау!

	– ЬІстағыпралла!

	– Қой, қой, олай деме! – десіп, бірер адам Шәмшуәлиге жасқана қарасып қойды.

	– Айтсын, айтсын. Ырыскелді, айта бер! – деп, Жүсіп ақсақал гүж ете қалып еді, балалар да оның сөзін арқаланып, басшымыз Қайкен болып ду ете қалдық:

	– Айтыңыз, Ырыскелді ағай, дұрыс айтасыз.

	– Кеше ғана, соғыс алдында, «жасым алпыстан асты, балаларым тұрғанда не уайым бар» деп колхоздан алмағанды алып, ішпегенді ішіп жүретін момын ғана шал еді, – деді Ырыскелді. – Бүгінде, көзі ашық жастар майданға кетіп, қараңғы адамдар ғана қалған соң, ескі кәсібіне қайта кірісіп отыр. Қайда ауру, қайда жаназа, бүгжең-бүгжең сонда жүреді. Ел еңбек етсе, ол у егеді. Кешегі Тұяқ шалдың қолтығына шыққан жараға тотияйын мен алмас араластырып жағып өлтірген сен емессің бе?!

	Залдағылар қозғалып, Шәмшуәлиге тіксіне қарады.

	– Ыдырыстың әйелі Қорлығайынның жаназасында отырып, совет дәрігерлерін балағаттап, Қорлығайынды солар өлтірді дейтін көрінеді. Қазір енді баласына ем салып жүр. Өтірік болса айтсын, әне баланың өзі отыр.

	Өне бойым қалтырап, дір ете қалдым. Жұрт күнде көріп жүрсе де, тап қазір көктен түсе қалғаннан жаман бұрылып тұрып бәрі маған қарады. Әшейінде жұрттың қарағанын елемейтін мен де осы жерде ыңғайсызданып, қылмыс жасап қойғаннан жаман ұялып, төмен қарадым. Апыр-ай, қазір сөйле десе не деймін? Мен енді, өзімше сөзге дайындала бастадым.

	Ырыскелді сөзінің аяғын былай бітірді:

	– Қазір, Шәмшуәлиден бай адам жоқ. Бәрі арам жолмен жинаған мал. Бір өзінде үш құлынды бие, төрт бұзаулы сиыр, жиырма шақты қой, ешкі бар. Қайдан келді? Колхозда бір де еңбек күні жоқ, бәрі белгілі. Жұрт «жұтқан жұтамас» деп, малдың сүмесімен күн көріп, майдан үшін еңбек етіп жүрсе, оның бар пиғылы – баю.

	– Е, алсам еңбегіме алдым, халқым, жұртым берді. Тартып алыппын ба, колхозыңнан алыппын ба? – деп Шәм-шуәли міңгір ете қалды.

	– Менің ұсынысым сол, мына өкіл айтып кеткендей, осындай тар уақытта жау жағадан алғанда, бөрі етектен алады дегендей, іштен шалып жүрген ескіні уағыздаушы, арамтамақ Шәмшуәлиді колхоздан шығару керек.

	Жұрт селт ете қалды.

	– Ойпыр-ай, өйтпесе де болатын еді ғой.

	– Дін ұстаймын деушілерге ерік дейтіні қайда? – деушілер де болып жатыр.

	Бірақ Ырыскелдіні қолдайтындар көбейіп кетті. Бәрінен де біздің Қайкеңнің сөзі күшті болды. Мірдің оғындай сақ-сақ сөйлеп тұр. Балалар бір-бірімізге қарасып жымың-жымың етіп, мерейіміз үстем болып, өзіміз сөйлегеннен жаман көтеріліп отырмыз. Тіпті сөзді қайдан тауып сөйлетінін білмейсің, біреу үйретіп қойғандай:

	– Сыртқы жаудан ішкі жау жаман. Бұл айтпай келеді, білдірмей құртады. Өзінің жұмысқа шықпағанымен қоймай, Шәмшуәли молла талай жұмыс адамын үйінен шығармай матап қойған жоқ па. Бұдан артық жаулық бар ма?

	– Тықылдауын, мына қаршадай көгаланың. Жасыңа жетсең қандай қанішер болар екенсің. Ақыр заманның баласы! – деп Жәміш деген Шәмшуәлидің бөлесі, тасша қара кемпірдің зығыры қайнап, тістеніп отыр.

	Бірақ оған қарайтын Қақаң ба:

	– Мен де Ырыскелді ағайдың сөзіне қосыламын, мүшеліктен шығару керек! – деп бір-ақ тоқтады.

	Жиналыстың беті жаманға айналып бара жатқанын сезген Шәмшуәли бір кезде сөз алып орнынан тұрды.

	– Жұртым-ау, – деп бастады ол сөзін, – көзге шыққан сүйелдей мені осынша ортаға алып, үлкенің бар, кішің бар жазғырып жатқандарың қалай? Соншама мен не жаздым, нем жақпай қалды? Жұмысқа шықпады дейді Ырыскелді. Қарағым-ау, ауырып, төсек тартып өлі мен тірінің арасында ұзақ жаттым. Бертін аздап айыға бастаған соң, көңілім көтерілсін деп қалтақтап көрші-қолаңға кіріп шығып жүрмін. Егер Ырыскелді үйден шықпа десе, бұдан былай шықпайық. Ал енді, Ырыскелді қарағым, сен өзің, жасыратыны жоқ, Садықпен айтысып, Садықпен тартысады екенсің, «бөрі ашуын тырнадан алады» деп, мені шырылдатпа. Екі ортада шыбын өледінің кебін кимейін. Оны табалағың келеді екен, басқаша табала.

	– Әй, Шәмшуәли, сөзді олай бұрма. Одан да өзің не істеп жүрсің? Соны неге айтпайсың, – деп Жүсіп ақсақал орнынан тұрып айғай салды.

	Шәмшуәли не дерін білмей күмілжіп, сөзінің аяғын қысқа доғарды:

	– Енді не айтайын. Жұмыс істемедің деп, колхоздың шаруасына шыға алмағанымды бетіме салық қыла ма, ЬІрыскелді. Сен жалаңбұт жүргенде біз осы колхозды өз қолымызбен құрғанбыз. Мына Жүсіп айтсын, қандай еңбек сіңірген екенбіз, ал бүгінде бір шіріген жұмыртқа секілді тастағың келеді, оған мына отырған қарттар көне қойса игі етті.

	– Көнбейтін ештеңесі жоқ, – деді орнынан сөйлеп тұра келген Жүсіп ақсақал. – Әй Шәмшуәли, сен қашанғы бүркене бересің. Кеше колхозды қолымызбен тұрғыздық дейсің. Оны біз өлгеннен кейін айт. Біздің көзіміз тірісінде сен алдай алмайсың.

	Жүсіп қартты былай сөйлейді деп ойламаған Шәмшуәлидің көзі жыпылық атып, өтірік ыржиып күлді. Бірақ аузы күлгенмен көзі тышқанның көзінше жылтыңдап, «мына пәледен» қалай құтылудың амалын іздестірді.

	– Өй, Жүсеке, қойсаңызшы қалжыңды, балалар шын айтып тұр деп ойлап қалар, – деп қипаң-қипаң етті.

	– Неғылған қалжың. Бұл қалжынның орны емес. Сен Садықтың атасы болған соң, біз тек қана қалжыңдайды деп ойлайтын шығарсың. Біз шындықты да бүкпесіз айта аламыз. Төріңнен көрің жуық, енді бір мезгіл алу да керек емес пе. Дін жолымен жүргің келеді екен, жайнамазыңның үстінде алла деп қана отырмайсың ба. Баяғыда дәрі атаулы шошқаның майынан жасалады деп, доқтыр берген дәріні бүкіл елге ішкізбей қойып ең, әлі де алысып келесің. Жетпеді ме енді. Балалар қан майданда қан кешіп жүргенде, үйде шалжиып жатып, өлік аңдып жүргенше, өзің өлсейші. Еңбек етпей жүріп, үйінде бас көтерер адамы жоқ жесір әйелге бөліп қойған шөпті тасып алуға қалай шімірікпедің, қалай жүзің шыдады десейші. Енді сол үшін ЬІрыскелдіні кіналап, осындай кезде ел ұстап отырған екі азаматтың арасына от салғанша, өлсейші, – деп, Жүсіп орнына келіп отырды да, ашуын тарқатайын дегендей шақшасын қағып, бір алақан насыбайды ерніне тастап жіберді.

	Жұрт екі ұдай боп сөйлей бастады. Басқармаға жағынып асты-үстіне түсіп жүретін Шәлтік бригадир, молданың бөлесі шырылдап араға түсті, бірақ мардымды ештеңе айта алмады. Не айтсын?

	Жиналыс ұзаққа созылды. Алдында бұйығып-бұйығып үнсіз отырған шалдар, белдеріндегі кіселерін ағытып тастап сөйлегенде, айтпаңыз, тіпті клубтың іші жылынып кеткендей болды.

	Ақыры түн жарымда, әупірім деп әрең тарқадық. Шәмшуәли колхоздан аласталынды. Клуб табалдырығын аттай бере Ырыскелдіні мықтап бір қарғағаннан басқа Шәмшуәли ештеңе бітіре алмады:

	– Қысастық қияметке кетпес. Илаһим алдына келсін! Арада бір ай өткен жоқ, Шәмшуәлидің тілегі «қабыл» болды.

	Қыстың бір түні еді. Күндіз дала бұрқасын болып, ара-тұра боран соғып, кешке қарай ғана сәл толастап, жаяу боранға айналған. Аяз болмағанмен, ызғырық жел бар.

	Түн ортасы ауған кез. Нағыз шырт ұйқыда жатқанбыз. Терезе шынысы сынып кетердей тасыр-тұсыр қағылды да, «өрт, өрт!» деген үрейлі дауыс бірге шықты. Ұйқымыз шайдай ашылып, әжем екеуіміз атып-атып тұрдық. Пеш үстіндегі кептіріп қойған пимамды алас-күлес киіп алып, далаға ұштым. Әжем көйлегінің жеңін де дұрыс кие алмай, үстіне іле салған күйі «алла, аллалаһ» сүрініп-қабынып, жалаң аяқ шықты. Қарлығаш зәресі ұшып, шырылдап қала берді.

	Сыртқы есікті ашып жібергенімде, көзім алды қып-қызыл жалын. Аспан алаулап көшенің орта кезінде үй жанып жатыр. Біздің үй аман екен. Үйге қайтадан кіріп, киініп алдым да, өрт шыққан үйге қарай жүгірдім.

	Бұл кезде ауыл үйлерінің бәрі де хабарланса керек. Үй-үйден қолдарына айыр, күрек алған адамда шығып:

	– Апыр-ай, кімнің үйі болды екен.

	– Тұяқ байғұстың үйі болмаса игі етті?

	– Жоқ, одан әрірек, мынау Жалмұқан үйінің тұсы.

	– Неғып от жіберіп алды екен?

	– Мынау тегін өрт емес, дәу де болса шөп, не отын күйіп жатыр, – деп дабырласып, көше-көшемен шұбыр келеді.

	Жанып жатқан Ырыскелдінің үйі болып шықты. Ырыскелдінің үйі екі бөлмелі шағын үй еді. Бірақ мал қорасын еттігі, ауыз қорасы адам айтқысыз кең болатын. Көң қырдан үйіп қораға жапсарлай салған ат шаптырым араны бар-ды. Ол аранның ішіне биылғы жылы үйілген шөп те қисапсыз көп еді. Үлкен бір мая болатын.

	Қазір сол үйді де, қора-жайды да, шөпті де жалын орап алған.

	Аспанға шыққан қызыл жалын неше құбылып, сан түрленеді. Биікке тік шапшып, бір сәт ауаны жалап тұрып алады да сылқ етіп құлап, лезде ұмар-жұмар болады. Жалын жалынды қуып, ойнақтап, асыр салып ұйтқиды. Төбе сырғауылы сытыр-сытыр ортасына түсіп, қабырға жағалауына салған құмбасар қыртысқа майша жанып жатыр. Үңірейген әйнек, есіктерден үрленген желге жалын ерекпи шалқып, үй ішіндегінің бәрін жалмап, енді ештеңе таба алмағандай, сыртқа сумаң-сумаң етеді. Маңына адам жолап болар емес. Көш жермен бет шарпиды, биік мая үйіп қойған от тәрізді. Шөп арасын қуалай кіріп алған от су жыланша ирелеңдеп, бүкіл маяны түк қалдырмай қалпынша өртеп алып, күлін бір-ақ ұшыратын секілді. Ауыл адамдары тайлы-тұяғына дейін жиналса керек. Үйді айнала қоршап алған. Парторг Қалкен пен Садық басқарма түтігіп кеткен.

	– Қар лақтырыңдар, қар лақтырыңдар шөптің үстіне.

	– Бәрібір енді үй кетті. Маяны қармен бастырыңдар. От маңайдағы үйлерге ұшпасын! – деп жандары шығып тұр. Шынында да от ұша бастады. Ұзын-ұзын шөптер отқа балқыған сым секілді аспанға ұшып, көрші үйге жете беріп сөнеді. Кісі бойы түскен шыңылтыр қарды жұрт кісідей-кісідей ғып ойып алып шөпке лақтыра бастады. Қарап тұрған бір жан жоқ. Арпалыс. От пен адам арасындағы арпалыс.

	Бұл арпалыс таң атып, күн шыққанда бір-ақ тоқтады. Адам отты жеңді. Жеңілген от алғашқыдай шапшып, шалқымай, мүләйімсіп, үйдің, қораның бұрыш-бұрышында, шөптің қап-қара күлінің астында ғана бықсып жатыр. Үйді ораған енді жалын емес, қою қара түтін.

	Кісілер бірін-бірін жаңа аңғара бастады. Жаңа ғана тілге келді. ЬІрыскелдіні қоршап алған адамдар:

	– Бала-шағаң аман ба?

	– Адам аман болса, қалғаны бастан-құлақ садақа.

	– Енді үйге жүр. Күйген жерлеріңді кәрәсінде, қаздың майын жақ, – десіп жатыр.

	Ырыскелдіні адам танып болар емес. Беттен сау тамтық жоқ. От шарпыған. Қас, кірпік, мұрты сап-сары боп күйіп, бырысып қалған. Тек қана көзі жылт-жылт етеді. Қардың үстінде теңкиіп-теңкиіп отқа үйтілген бір сиыр, үш-төрт қой жатыр. Қойдың біреуі ғана шалажансар. Қалғаны өлген. Ал қорадағы басқа малдан сүйек те жоқ. Оларды шығаруға үлгіре алмаса керек. Шөп жанып асына түсіп, қуыстағы мал астында қалған. Ырыскелдінің қорасы кең, жылы болған соң колхоздың жиырма шақты көтерем қотыр қойлары сонда тұратын. Жүндері алапес-алапес боп түскен жалаң жерлеріне креолин жаққан мойындары ырғайдай арық қойларға Ырыскелдінің шелектеп су тасып беріп жүргенін талай көріп ем. Бірақ, не керек, «жоғалған пышақтың сабы алтын», үйге кетіп бара жатып өз құлағыммен естідім:

	– Ештеңе жоқ, қотыр-мотыр дегенді сылтауратып жиыр-

	ма шақты қойды өз қорасында әдейі жемдеп ұстаған жоқ па. Басқарма екеуі әмпей-жұмпай болып өкілдердің аузын алып-алып, бүгінде отқа өздері «өртеп» жіберіп отыр. Олардың саясаты белгілі, – деп бір кемпір күңкілдеп бара жатты.

	– Түнеукүні өзінің әкесіндей аруақты адам Шәмшуәлиді сақалды басымен жер-жебіріне жетіп нахақтан күйдіріп еді. Аруақ жібере ме, аруақтың киесі атып ұрған жоқ па?! – деп Жәміш те табалап барады.

	Бірақ көпшілік Ырыскелдіге деген аяушылық сезімдерін білдіріп, бұл келген апатқа әркімнің-ақ арқасы қайысты.

	– Ер азаматқа келген бұл бір шығасы ғой?

	– Тек әңгімесі ғана жаман демесең. Дос бар, дұшпан бар, кім қалай түсінеді.

	– Иә, бәрінен де соны айт, бұл өртті әркім әр саққа жүгіртер аман болса, – десіп әр адам әртүрлі жорамал айтып кетті.

	Расында да, өрттің аяғы тыныштықпен тынған жоқ. Аудан орталығынан екі адам келіп, ұзақ уақыт тексеріс жасады. Ырыскелдінің басы дауға қалып, ақыры көпшілік барымен көмектесіп, орталықтың малының орнын жауып, іс тынды.

	Бірақ өрт қалай шықты, оны кім салды? Ол жөнінде еш дерек болмады. Тек бірер жылдан соң ғана естідік.





VI тарау




	Трахомотоз емханасында. Сергей Иванович деген кім? Мен неге суық торғайша бүрісіп қорықтым



	Қырық бесінші жылы соғыс аяқталып жұрт мәре-сәре болып, ел қайтадан бұрынғы қалпына келе бастады. Соғыстан адамдары қайтып келіп, талай үй мәз-майрам қуанышқа кенеліп, масайрап жатты. Бірақ менің әкем келмеді. Ел соғыс бітіп, көңілдері көтеріліп, шаруашылығы түзеле бастағанмен, мәдениет жағы бірден қалпына келе алмады. Ал ол жағынан ежелден-ақ көтеремдеу болатын біздің ел соғыс жылдары тіпті күшті тұралай қалды да, соңғы жылдарға дейін етек-жеңін жинай алмай таз қалпынан көп уақыт айықпады.

	Тек бір-екі жыл өткен соң ғана әртүрлі жаңалықтың суыртпағын көзіміз көре бастады. Бұрынғы ескі жылдық мектептің қасынан жаңа жеті жылдық мектеп үйі салынды.

	Жаңа клубтың іргесі көтерілді. Басқарма кеңсесі, колхоз қоралары, астық қоймалары түзеліп, қалды.

	Осы кезде ақ халат киген дәрігерлер де үй-үйді аралай бастады.

	Аудан орталығынан бір топ дәрігерлер елді аралауға шығыпты. Соғыс аяқталатын жылдың басында Садық басқарма орнынан түсіп, Ырыскелді басқарма боп сайланған. Ырыскелді ағай кеңсесінің бір жағын дәрігерлерге босатып беріп, елдегі ауру-сырқауларды қарауға жағдай тудырды. Елдегі ыңқыл-сыңқылы барлар тегіс қаралды. Бірсыпыра адамдар аудан орталығына барып емделмекші болды.

	Ондай тізімге алдымен іліккен мен едім. Бұрын ешкімнің айтқанына құлақ аспай келген әжем бұл жолы бетімнен қақпады:

	– Барсаң бара ғой, кім біледі, сағаты түсіп дәрімен жазылып кетер ме екенсің, – деп үміттене отырып, ұлықсат берді.

	Басқарма ат жектіріп ауданға жіберді. Егер ауруханаға жата қалсаң, атты қайтарып жіберерсің деп, қасыма Қайкенді қосып берді.

	Бірақ мен мұнда да тұрақтай алмадым. «Бізде көз ауруын емдейтін маман дәрігер жоқ, облыс орталығындағы ауруханаға баруың керек», – деп аудандағы дәрігерлер қолыма жолдама қағаз жазып берді. Енді қалаға қалай жалғыз барамын деп уайымдап ем, өзіміздің Қақаң тағы да қол ұшын берді:

	– Еһ, сені жалғыз жіберер деймісің. Атты біреуге тапсырып қалдырармыз. Сені мен-ақ апарып келейін.

	Сөйтіп Қайкен екеуіміз кісі таситын үлкен автобусқа отырып алып, келесі күн Көкшетауға да жетіп келдік.

	«Трахомотоз» емханасы «Бұқпа тау» деп аталатын тақия тәріздес биік дөңестің бауырына салынған аппақ шағаладай биік үй екен. Біраз тамашалап қарап алған соң, Қайкен екеуіміз ішке ендік.

	Ұзынша келген саңғыраған кең залдың іші толған ауру адамдар. Біз де аудан дәрігерлері берген қағазымызды бір шикі сары қызға көрсетіп, тізімге жазылдық та, кезек күтіп отырдық.

	Аурулардан естимін: «Бұл емханада Сергей Иванович Трапезников деген қарт дәрігер бар. Білімді адам. Алдына келген кісі жазылмай шыққан емес», – деп әңгіме етеді. Бұрынғыдай емес, аурухананың есігінің алдында отырып, мен де үміттенейін дедім. Ішім жылып, біртүрлі қуана берем.

	Ақыры кезегім келіп, дәрігердің де алдын көрдім. Үстіне аппақ халат киген, мол денелі, бурыл шоқша сақалды адамның алдында отырмын. Бұл – тыстағы аурулар аузының суы құрып мақтаған Сергей Ивановичтің қолы епті екен.

	Жасаурап тұрған көзден жеркенбейтінін қайтерсің, үстіңгі қабағымды айналдырып жіберіп қарады да, қабағын түйіп, басын шайқады:

	– Ай-яй, яй! Осы уақытқа дейін қайда жүргенсің. Неге дәрігерге көрінбегенсің. Қай ауданнан келдің, – деп қолына қалам алып жаза бастады.

	Мен аудандағы дәрігерлерге, Садық, Ырыскелді ағайларға ұят келер, әжемнің кінәлі екенін қайдан білсін, соларды кіналар деп, қай жерден келгенімді айтпай, күмілжи бердім. Әскер семьясы екендігімді, облыс орталығына келіп қарануға қаражат болмағанын айтып, жалтардым.

	– Жәрәйді, бүгіннен бастап ауруханаға жатасың. Келесі сәрсенбіде көзіне операция жасаймыз, – деп, есік жақтағы қол жуғышқа беттеді.

	«Операция!» Жүрегім зырқ ете қалды. Көзім бұлдырап, жып-жылы жас парлай жөнелді. Мықтағанда ащы дәрімен ғана емдер деп ойлаған едім. Тіпті сол ащы дәрінің өзін қиынсынып отырғанмын. Енді «операция» деген сөзді естігенде төбемнен жай түскендей болды. Аздан соң «мүмкін жай емдеуге болар» деген талмаураған соңғы үмітпен дәрігерге қарап жаутаң қақтым.

	Мүләйімси қалған менің жүзімнен «әлі де қалай болар екен» деген сұрауды түсіне қалған дәрігер қолын кіршіксіз аппақ сүлгімен сүртіп жатып:

	– Иә, операция жасау керек. Және тез арада, – деді. Енді не істесем екен?.. Ауруханаға жату үшін беретін жолдама қағаз да жазылды. Стол үстінде жатқан сол қағазды алуға батылым жетер емес. Қолым жақындай бере дірілдеп қоя берді. «Операцияға жолдай көрмеңіз!» – дей жаздадым да тоқталдым. Олайша жалынудың тап осы арадағы қажетсіздігі өзіме де сезіліп тұр. Тіпті ерсі көрініп кетті. Әйтсе де қалай айтып қалғанымды білмеймін:

	– Жоқ, операция жасатпаймын! – деп қолымдағы қағазды стол үстіне қайта тастай салып, бөлмеден ата шықтым.

	– Балақай, бала... – деген дәрігердің сөзіне де құлақ асқам жоқ. Өзімнің қара басыма жасаған залалды ісімді салмақтамастан, далаға зып беріп бір-ақ шықтым. Күтіп отырған Қайкен де алдымнан жүгіре шықты:

	– Иә, не болды? Емдейтін болды ма? Мен мойным салбырап, үндемедім.

	– Ой, айтсаншы! Әлде ауруханаға алмаймыз деді ме? Ауылдан келгеніңді айтпадың ба? Әскер семьясымын деп түсіндірсең етті. Жүр мен-ақ айтайын, – деп қолымнан жетектей жөнелді.

	– Еһ, бос орын жоқ шығар. Әйтпесе әскер семьясысың ба, елден келдің бе – оған қараушы ма еді, – деп залда отырғандардың бірі қосыла кетті.

	Мен енді қайтып кіргім келмей, тыртысып ем, Қайкен еркіме қоймай дырылдата сүйреп, әкетіп барады.

	– Тұра тұр, – дедім бөгеп. – Алмаймыз деген жоқ, операция жасаймыз деді.

	– Операция?! – деді Қайкен де көзі шарасынан шығып.

	Ол алғашқы қарқынынан басылып, не істерін білмей дағдарып қалды. Аздан сон ойланып тұрып:

	– Е, онсыз жазылмайды десе, жасату керек. Несі бар, – деп тағы да есікке қарай итермеледі.

	– Жоқ, жасатпаймын!

	– Жасатпағанда екі көзіңнен басыр болып жүрмекшісің бе? – Ондай тәлкекті қой! Давай, қалады екенсің – қал, қалмайды екенсің – сені қайтадан ауылға алып барар жәйім жоқ. Жалғыз қаласың!

	Бұл кезде екінші қолымнан бір сестра да айрылмай ұстап алған:

	– Жүр, балақай, мұның не қылғаның. Өзің қыздан да әйеншек, қорқақ екенсің ғой – деп қайрайды ол...

	Сөйтіп, амалсыздың күнінен ауруханаға түстім. Өмірімде тұңғыш рет түсуім.

	Әлекедей жаланған бір шаштаразы жаңа қойған әп-әдемі шашымды жұнттай қылып сыпырып тастады. Жапырақ-жапырақ болып еденге түсіп жатқан аздаған түбінің қайызғағы бар жаңа қойған шашымды көргенде ішім удай ашыды. Қатты қынжылдым. Онымен қойған жоқ, сестралар шомылатын орынға алып келді. «Кеше ғана шомылғанмын» дегеніме де құлақ аспады, шешіндіре бастады. Олардың көзінше сәл қымсынып екі аяғымды қайшыландырып қиқаңдап қалып ем, оған да қарамады. Тыр жалаңаш денеме сабынды көпірте жағып еріксіз жуындырды.

	Шомылып шыққан соң, өзімнің бұрыңғы киімдеріммен мәңгілік қоштасқандай болдым. Маған атамның көйлегіндей кең көйлек пен дамбал әкеп кигізді. Үстіме жеңі салақтаған көк бомазиден тігілген шапан, аяғыма арты мыжырылған үлкен сандал берді. Шапанымның жеңіл қайырып алып, сестраның соңынан ілестім.

	Кең залмен келе жатырмыз. Оң жақ қалтарыста жиегі еменмен көмкерілген, шамасы менің бойымнан екі үлкен жарқыраған айна тұр екен. Сандалымды тарпылдата басып, алдына келдім. Шіркін, тамаша келісіппін. Екі иығым сөлбірейіп, басым жұп-жұмыр тоқпақтай, өңім сүзектен тұрғандай қуарып, адам танығысыз боп қалыппын. Мына қолқылдаған киімнің ішінен мойным піспенің сабынша қылқияды. Дәл тасбақа секілдімін.

	Аз көз үйреніскен соң «шіркін, қалай ұнасып тұрсың» деп өзіме-өзім ыржалақтап күлдім. Бет пердем одан бетер бұзылып, құбылып кетті.

	– Әй, балақай, не ғып тұрсың, жүр, – деген сестраның даусынан селк ете қалып, айнадағы өзіммен «қоштасып», ақырын жылжып, алға беттедім. Бағанағыдай емес, келбетімді көріп алғандықтан ба, шын ауру адамдардай көңілім әлденеге түйткілденіп, жабырқау, сылбыр басып келемін. Үйді ойлап жүйкем босап, жылағым кеп кетті.

	Мені он кісілік бөлмеге алып келді. Есік жақта жатқан біреулер, «тағы кім келді» дегендей бастарын самарқау көтерісіп қарады. Ал төрдегі біреулері тіпті көңіл аударған жоқ.

	– Міне, мына орынға жатасың, – деп сестра әйнек алдындағы аппақ простыня жапқан тап-таза мұнтаздай төсекті көрсетті де шығып кетті.

	Мен еппен басып, төсектің шетіне жасқана отырдым. Аз уақыт демімді ішімнен қылғына алып, жатқандарға ұрлана қараймын. Көпшілігі өзіммен тетелес балалар. Бірі өз қолымен өзі ойнап, бірі сіріңкенің шиін қатарластырып қойып, үнсіз жатыр. Тек ана бір төрде жатқан екеу мен менімен қатарлас төсектегі ғана сәл ересектеу. Мен осы көршіме қарап ұзақ отырдым. Ол менің келгенімді сезбегендей шалқасынан түскен бойы қимылсыз жата берді. Алғашқыда ұйқтап жатыр ма деп ойлап ем. Жоқ, кірпігі қимылдайды. Көзі саңылауланып ашық жатқан сияқты. Осы жігіттен көзімді алмай отырғанымда, басыма неше-бір жаман ойлар келді. Мына жатқандардың бәрі де осы бөлменің өз тұрғындары да, мен ғана бөтен адам секілденіп, жатырқап отырмын. Әлден уақыттан соң әлгі көрші жігіт жөтелді. Жөтелін басайын дегендей іргеге қарай оқыс аунап түсті. Сонда болмады, күрк-күрк жөтеле берді. Тіпті болмаған соң мазасызданып орнынан тұра келді. Мылқау адамдай маған қарсы қараған күйі аз отырды. Амандасайын деп ақтала беріп бөгелдім. Ол кірпігін жыпылықтата жиі қағып, үнсіз отыр. Байқаймын кілбиген жанарсыз көзін, қалың қабағы басып, одан сайын сығырайта түскен. Ұзын кірпіктері қисық-қисық жығылып, көзінің алдын жауып тұр.

	Мен енді ғана түсіндім. Ол соқыр екен. Тамыры білеулене бастаған көсеудей арық қолын созып, төсектің бас жағында тұрған кішкентай тумбочкеге апарды. Үстінде бір қобди шылым мен сіріңке жатқан-ды. Ол тумбочкеге мойын да бұрған жоқ. Қолымен сыйпалап іздеп, шылымды тауып алды. Сіріңкені де сипалап отырып қолына алды. Шылымның басын баппен үгіп босатты да, сіріңке қобдиын ашып, ішінен бір талын шығарды. Күкірт жағын саусағының басымен байқап алды да, шағып, шылымын тұтатты. Қомағайлана аузын толтыра сорып, үнсіз ұзақ отырды. Менің бет әлпетіме сығалай қарап, әр қимылымды бақылап отырған секілді.

	Өне бойым мұздап кетті. Ақырын басып, бөлмеден жылысып шықтым. Мұндайда өзіңнің танысынның болмағаны да қиын екен. Кіммен сөйлесіп жұбаныш табарымды білмей, залдың түкпір жағындағы қабырғаға ілінген суреттерге қарай аяңдадым. Қабырға толы жылтыр суреттердің барлығы да неше түрлі кездің суреті екен. Бәрі де бажырая қалыпты.

	Неше түрлі болғанда бота көз, күлім көз, қарақат көз деп атайтын әдемі көздер емес. Не болмаса қысық көз, шегір көз, бадырақ көз, шүңірек көз дейтін нашар көздерге де жатпайды. Бұлар өңкей бір ауру көздер. Бірі ақия қараса, бірі шарасынан шығып төгілгелі тұрған мөлдір су сияқты жанарсыз дімкәс көздер. Бетін аппақ шөл басып кеткен, не айналасы жұдырықтай болып іскен, сығырайған көздер де бар. Көзі ағып түсіп, өңменіңнен өтіп кеткендей болып орны опырайып тұрғандарын көргенде жаным түршікті.

	Әйтсе де менің ауруыммен ауырған көздерді іздестірдім. Қарап тұрсам, осы суреттердің көбі трахома ауруына арналған көрінеді. Қатты шошыдым: «Трахома – нағыз жұқпалы ауру», «Трахома – ең қауіпті көз ауруы», – «Трахомамен ауырған адам тез емделмесе, екі көзінен бірдей басыр болады» деген жазуларды оқығанда ciлейіп тұрып қалыппын.

	Тіпті сенерімді, я сенбесімді білмедім. Тап осы аурудан соқыр болып қалармын деген күдік кәперіме келмеуші еді. Ал мына жазуларды оқығанда, өзімнің су қараңғы соқыр боп қалмай тұрып осында келгеніме іштей қуандым да.

	Ай, әйтсе де, ертеңгі болар операция есіме түсіп кеткенде, бүкіл денем шымыр-шымыр етеді. Әшейінде әйеншек басым, ертең не болмақшымын.

	Осыны ойлап уайымдап тұрғанымда, құлағыма сестралардың даусы келді. Әр бөлменің есігін ашып:

	– Тұрыңдар, тамақ ішіңдер, – деп хабарлап жүр.

	Әлгіндей болмай тып-тыныш тұрған залдың ішін ылғи көз аурулар басты да кетті.

	Көпшіліктің соңын ала асханаға мен де келдім. Ойпыр-ай, сұмдықтың атасын жаңа көрдім. Екі қатар етіп қойған ұзын столдың жанына жайғасқандарға қарасам, бәрі де көзімен әлек жандар екен. Бұрын көшеде жүргенде бірен-саран ғана соқырларды көрсең (оның өзі соғыс мүгедектері), қазір сыңсып отыр. Бәрі де алдына қойған тамақтарына тұқырая қарап, шүйіле қалыпты. Біреулері көзін қолымен басып, басын шайқап. «Ой, шаншып барады, ой, ой!» деп қан қақсап отырса, енді кейбірі қып-қызыл болып қанталаған көзінен парлап аққан жасын дамылдамыл сүртіп, қолын айырмайды. Оларды көрісімен менің көзім де жасаурап, жаси қалды. Тіпті тіктеп қараудан қалдым.

	Рас, ұзақ жатқандықтан аурухана өміріне еті өліп жаттығып алған ба, әлде жазылып шығатын күндері тақалған ба, арасында жылмаң қағып, жайдары жүргендері де бар.

	– Бүгін тамақтарыңыз кешегіден де дәмді екен. Тағы бір тарелка құйғызып жіберіңізші, – деп өз үйінде отырғандай өктем сөйлейді.

	Мен екі әйелдің ортасындағы бос орынға келіп отырдым. Қарным ашқан сияқты еді. Бірақ ас батпады. Жай уақытта дым қалдырмай соғып алатын асхананың дәмді тағамдары алдымда толып тұр. Кірпиязданып әрқайсысының шетінен там-тұмдап таттым. Әлден уақыттан соң жағымда отырған келіншек босаған ыдысын столдың ортасына қарай сырғытып қойды да:

	– Қашан түстің мұнда, балақай? – деп маған қарады. Жүрегім тас төбеме шығып, шошып кеттім: әйелдің көзі ақшаң ете қалды. Ана-мына қыли емес, өмірімде бұрын-соңды көрмеген керемет шапыраштың өзі екен. Екі көзінің қарашығы да мұрынға қарай төне жақындап тез жауап бер дегендей ішіп-жеп барады. Сасқанымнан:

	– Бү-бү-гін, – деппін, өмірі кекештеніп көрмеген мен даусым зорға шығып, тұтығып.

	– Ә-ә, бүгін де. Қандай аурумен ауырып ең? – деп, келіншек көзінің қарашығын бұрып әкетті. Бұл жолы оның сұраулы жүзі менен бұрылмағанмен екі көзі мүлдем айдалаға тесіліп, қитарлана қойды. Өзі басқа жаққа қарап кеткен соң, көзсіз маңдайға жауап беру де ретсіз екен, үнсіз дағдарып қалдым. Келіншек те қайтып сұрамады.

	– У-уһ. Қайдам, шырағым. Әйтеуір келіп қалдық. Сағаты түсіп шипасы болса жарар еді, – деп өз басының уайымын айтып кетті. – Тек дәрігерлердің қолының жеңілдігін бергей, у-уһ. Қайдам!

	Түні бойы кірпік ілмей, ұзақ таңды көзіммен атырдым. Таң жаңа сызат бере бастағанда-ақ, өне бойым қалтырап, қорқыныш билеп алды. Өйткені бұл сәрсенбі күн – операция күні болатын. «Шіркін-ай келесі сәрсенбіге қалса жақсы болар еді» деп тілеп те жатырмын.

	Бірақ тілегім босқа кетті. Таңертеңгі тамақтан соң операция басталды. Сестралар зыр жүгіріп жүр.

	– Ақанов, – деп келіп, менің қасымда жатқан соқыр жігітті жетектеп әкетті. Мен сияқты ол да қатты үрейленіп жатса керек. Төсек үстінен сылбыр түсті де, аяғына сандалын әрең ілді. Екі тізесі дір-дір етіп, ырқын алып тұр. Ауыр күрсініп, операция залына беттеді.

	«Қап, бекер түскен екенмін мұнда» деп өкіндім. «Мүмкін мені бүгін шақырмас. Немесе операциясыз-ақ емдейміз дер...» Осы сияқты шым-шытырық ойлар мазалап, төсек үстінде бір уыс болып бүрісіп, суық торғайша қалтыpaп жатырмын.

	Осы жұрт менің арманым пәлендей түгендей деп, жоқ-ты армандайды ғой. Ал мен тап осы жерде «шіркін-ай, мені операциясыз-ақ емдесе, дүниеде арманым болмас еді» деймін.

	Әшейінде мізбақпайтын керенау, жалқау уақыттың осындайда зымырап өтетінін қайтерсің. Әлгіндей болмай жаңағы Ақановты сестра жетектеп қайта алып кірді. Су қараңғы соқыр болса да, бұрын пысық кіріп-шығып жүретін ол қазір мең-зең болып аяғын тәлтіректеп басады. Зәрем ұшты: Екі беті күптей боп ісіп кеткен. Бұрын кілбиіп тұратын көз көрінбейді, тек болар-болмас сызат қана бар. Айналасы күлт-күлт етеді.

	Сестра менің көршімді жайғастырып жатқызды да, маған бұрылды.

	Мен көзімді басқа жаққа бұрып әкеттім. Бірақ онымен қашып құтыла алмайтыным белгілі ғой.

	– Кәне, Идрисов, енді сенің кезегің, – дегенді естігенде не болдың десеңші. Бүкіл ет пен терімнің арасынан бәсең ине жүріп өткендей, түршігіп кеттім.

	Үстімнен төне қараған сестра алғашқыда күліп тұрған тәрізді еді.

	Жоқ, жирене қарап, «қазір көрсетемін саған!» деп тұрғандай көрінді.

	Иығым бұрынғыдан бетер салбырап, залға шықтым. Ілби басып операция залының алдындағы шағын бөлмеге де ендім. Сестра үстіме халат, басыма аппақ тақияша кигізді. Тіпті аяғыма да ақтан тіккен рабайсыздау шөлке кигізіп, балтырымнан қысып байлап тастады. Енді құтылудың реті жоқ екенін сезген соң «ой, осы мен несіне қорқамын. Үлкен де, кіші де жасатып жатқан операциядан қашуым жасықтық емес пе... егер фашистердің қолына түссем қайтер едім. Жауап бермесем, олар екі көзімді бірдей ойып алар еді. Соған да шыдар ем ғой. Ал мынау деген немене... Қой, түк те қорқатыны жоқ» деп өтірік жымиып, әлдебір жорыққа сақадай сай адамдай жайнаң қағып, операция бөлмесіне кіріп кеттім. Расында да бойыма бір жігер пайда болды.

	Менің осы түрім іштегілерге де ұнап кетті білем.

	– Ой, міне жігіт! – деп, көңілімді бір көтеріп тастады. Мен одан сайын жігерленіп операция столының қасына қаздаңдай басып тоқтадым. Екінші стол үстінде тағы біреуге операция жасап жатыр. Кешеден бері маған уайым болған жағдайдың мына іштегілерге түкте әсері жоқ сияқты. Ешқайсысының жүзінен титімдеп үрейдің нышаны сезілмейді.

	Әй, қанша батылданып, тістеніп баққанмен, столға шалқамнан түсіп жатқаннан кейін-ақ, бойымды қорқыныш билей бастады. Оның үстіне мына қырсықты қара дәл көзімнің үстіне төндіре әкеп үлкен электр шамын қоя бергенде, әлгінде көрген көрші столдағы адам өкіріп жібермесі бар ма. Өзі әйел екен. Алғашқыда даусын тия қойып, демін тісінің арасынан сыздықтап шығарып, ысылдап көріп еді. Тегі жанына батып кетті білем, ойбайлап жіберді. Ол ол ма, үйді басына көтеріп, бауыздалып жатқан адамдай кісі шошынарлық сорақы үн шығарғаны. Қырылдайды, шыңғырады.

	Өне бойым мұздап кетті. Орнымнан қалай тұрғанымды білмеймін. Биік столдан домалай түсіп, бөлмеден оқша атылып шықтым.

	Артынан білдім, жаңағы бақырған әйел жоғарыда айтып кеткен шапыраш әйел екен.

	Бөлмеден шыққан бетімде қайда барарымды білмей дағдарып тұрып қалдым. Әттең, үстімде өз киімім болғанда үйге тартып-ақ беретін ем. Тым құрмаса «операция жасатпаймын» деп тірі пендеге айта алмай да тұрмын. Өйткені соңымнан ере шыққан ешкім жоқ. Ал қайтадан «операция бөлмесіне» кіріп айтып кетудің қисынын таппадым. Тым құрмаса «қайткенде операция жасатасың, жасатпай жібермейміз» деп біреу-міреу мені қорқытып, зекіп ұрысса ғой. Мен де қыңырайып бағар едім. Тіпті соны сылтау етіп үйге де кетер ем.

	Бірақ, амал не, олай болмады. Тағы да сылбыр басып бөлмеге ендім. Келгелі тіс жарып сөйлеспеген аурулар жапа тармағай тұс-тұстан шуласып, бас салды:

	– Еһ, мұның не?

	– Ой, саған операция жасамаған ба, немене?

	– Әй, сен қашып келгеннен саумысың.

	– Рас, осында бір кәкір бар. Жасатпай келмесе не қылсын. Біріне де ләм деп жауап қатпадым. Етпелей құлаған күйім құлағымды тас бекітіп алдым да, жата бердім. Бұдан әрі бөлмедегілер де мазаламады. Тек түскі ас кезінде ғана.

	– Жүр, тамақ ішпейсің бе? – деп қасыма келгендері болды. Мен тағы да жауап қатпастан қала бердім. Операция жасатпай келіп тамаққа баруға жүзім шыдамады. Шынында ұят емес пе...

	Ендігі бар күткенім, «ауруханадан шық!» деген сестралардың бұйрығы болды. Бірақ олай етудің орнына «жүр, тамағыңды іш» деп, бұрын көрмеген бір бөтен сестра екі рет келіп кетті. Оған да тіл қатпадым.

	Осымен енді тынған болар деп жатырмын. Жоқ, мына қызықты қара, еңгезердей болып Сергей Ивановичтің өзі келді. Жерге еніп кете жаздадым. Бетіне қарауға дәтім шыдамай, басым салбырап, сілейіп тұрып қалдым. Қалай ұрысса да көтермекшімін. Тіпті «жасықсың, ынжықшың, нашарсың, қорқақсың», – не керек, дүниедегі сол сияқты әлсіздікті баяндайтын шаншу сөздермен қалай түйресе де, аузымды ашпауға бекіндім. Расында енді тәжкелесетін не бетім бар.

	Бірақ Сергей Иванович бүкіл қауіпті ойды быт-шыт қылды. Бып-биязы қолымен басымды бір сипап өткен; кейін-ақ ішім жылып жүре берді.



	– Балақай, сенің операция жасатпағаның қалай? Дұрыс болмаған екен, ә?!. – деп сөзді жылы бастады.

	Сергей Ивановичтің қолы қандай жұмсақ болса, даусы да сондай жұмсақ, биязы екен. Баппен ақырын сөйлеп отыр.

	Мен не деп жауап берерімді білмей, төмен шұқшиып, басымды көтерместен тұқырайдым да қалдым.

	Бірақ Сергей Иванович өз сұрағына жауап ала-алмадым-ау деп кәперіне де кіріп шықпаған адамдай, алғашқы қалпында сөйлеп, әңгімені енді басқаға аударды.

	– Сенің фамилияң Идрисов қой, жаңылмасам? – деді.

	Бұл жолы үнсіз ғана басымды изедім.

	– Әкең қайда қазір, кім боп істейді? – деді. Енді: жауап бермеудің орны қалған жоқ.

	– Әкем әскерге кеткен, хабарсыз, – дедім.

	– Шешең бар ма? – деді тағы да.

	Күлімжіңкірей отырып ол сұраққа да жауап бердім:

	– Туған шешем қайтыс болған, қазір әжем ғана бap.

	Сергей Иванович өз-өзінен қысылып, мұндай ауыр жағдайды неге есіне салдым, дегендей, өңі бұзылып, ыңғайсызданып қалды. Не дерін білмей, орнынан ақырын тұрды да, терезеге барып, көшеге қарап үнсіз тұрып қалды. Әлден уақытта барып қайта келді де, басымнан сипап, жаңағы сұрақтың бәрін есінен шығарғандай жымиып күлді.

	– Мүмкін сен операциядан қорқатын шығарсың?.. Қой, бірақ сендей жігіт қорқушы ма еді. Титімдей балаларға дейін жасатып жатқан операциядан сенің қорқуың мүмкін емес, – деп өз сұрағына өзі жауап берді.

	Мен «қорқамын» деп айтуға ұялып, үндемедім.

	Сергей Иванович енді менің жүзіме ойлана қадалып отырды да:

	– Сенің ауруыңды елемеуге болмайды. Егер осы жеңіл кезінде емдемесе, екі көзіңнен мүлдем басыр болып қаласың. Және бұл басқа адамға да өте жұқпалы ауру, сондықтан ойлануың керек, – деді. Мен әлі үнсіз отырмын. – Егер шын қорқатын болсаң, келесі сәрсенбі күні операцияны өзім жасаймын.

	– Өзім дейсіз бе?.. – Мүлдем асқынған су қараңғы өздер болмаса, кішігірім ауруларды емдеуге қолы тимейтін Сергей Ивановичтің мына сөзіне қалай иланарымды білмей, қайран қалып, бетіне қарадым.

	– Иә, өзім. Бар енді тамағыңды іш. Келістік қой, – деп жымия қарады да, басымнан тағы бір сипап шығып кетті.

	– Қандай тамаша! – Төсек үстінде есім шыға қуанып, төбемнен шаншыла аунап алдым да, асханаға сандалымды тарпылдата жүгірдім.

	Бөлмедегілердің таңертеңгі айтқандары әшейін жәй сөз екен. Кешкі тамақтан оралғаннан кейінгілерін естісеңдер ғой. Ылғи бір қулар көрінеді. Әсіресе есік жақ түкпірде жатқан ересек жігіт, ай қияңқы болар. Тілі де шалдуар екен. Оның үстіне сілейе тойып, қатты көңілденген болуы керек. Тілін екі ұртына айналдыра жүгіртіп, аузын кере қарыс созып, тісінің арасына тұрып қалған етті жұп-жуан бармағымен дамылсыз шұқылап отырды да:

	– Иә, сонымен, балақан, үйтіп-бүйтіп жаның қалды ма әйтеуір, – деп, қыңыр сөзді тұтатып беріп еді, қалғандары маздата жөнелді:

	– Әйтеуір апасына аман баратын болды ғой.

	– Өзінің жаны ардақты неме екен.

	Біреудің әлпештеген қисық ауыз еркесі ғой, тегі. Хаһ-ха-ха!

	– Әй, жігіттер, сендерге не болды. Ұят емес пе бұларың. Басқа ермек таппадыңдар ма, өзі үрейленіп жатқан балаға ақыл айта ма десе, мазақ қылғандарың не?! Келіңдер, менімен ойнаңдар онда, – деп, қасымда жатқан Ақановым орнынан ұшып тұрды. Бұрын міңгірлеп, күмілжіп қана сөйлейтін оның бұл жолғы даусы ащы, өктем шықты. Әумесерлердің аузына құм құйылып, отырған орындарында қалшиып-қалшиып, үнсіз қалды.

	Мен ішімнен «солай ма екен!» – деп масаттана қарадым.

	Ақыры денем түршігіп жүретін ауыр сынақтан өттім. Осындағы адамдардан ұялдым ба, немесе Сергей Ивановичтен қысылдым ба, операция жасаттым. Операцияны Сергей Ивановичтің өзі жасады. Содан кейін арқам иіп, құлыншақтай ойнап кеттім. Тіпті операция деген түк емес секілді көрінеді. Күнде шахмат, дойбы, домно ойнау, бір мезгіл тысқа шығып волейбол ойнау әдетіме айналды. Аурухана өз үйімдей болып кетті.

	Біздің палатадағы соқыр жігіттің аты Жұман екен. Оның жүзі де түнеугідей сынық емес. Қып-қызыл нарттай. Бұрын күні де түн, түні де түн болып атыратын ол «бұлдырап сәуле көріне бастады» деп күнде бір қуанып қояды.

	Асханада алғашқы күні кездесетін шапыраш әйелдің де өңі жылы. Атысып тұратын көзінің қарашығы түзеле бастаған...

	Август айының бір тымық күні еді. Түскі астан кейін бүкіл аурулар бір сағаттық ұйқы құшағында жатыр. Аурухана іші тым-тырыс. Дала қаншама ыстық болса да, мұнда сап-салқын.

	Бір баламен ұрланып дойбы ойнап отырғанбыз. Бір кезде терезе алдына гүр етіп машина тоқтағандай болды (терезе аула жаққа қарап тұратын). Біз елең етіп әйнекке ұмтылдық.

	Бір жарым тонналық жүк машинасының қасында екі үш адам сырт киімдерінің шаңын қағып жатыр.

	– Дәу де болса осылар елден келген адамдар, – деді Жұман. Сол-ақ екен, палатадағылар ұйқтамай жатса керек, бәрі де ұшып-ұшып тұрып, терезеге жүгірісті. Анықтап қарасам, бұл келгендер өзімнің әжем мен Ырыскелді ағай.

	– Оһо! Әжем келді! – деп алас-күлес киініп, тысқа қарай ата жөнелдім.

	Әжемді көргісі келіп, палатадағылардың бәрі де есікке лап қойды. Ұзын залды дүбірлете жүгіріп, «келді, келділеп», аттан салып аурухананың тәртібін бұзып, далаға шұбыра шықтық. Асыққанда әдеті емес пе, аяғымдағы сандалым ұшып кетіп, жүгіріп келе жатқан екпініммен ұзап барып қайта бұрылдым. Біреу қуып келе жатқандай, башпайыма ілігер-ілікпесте қайтадан тарттым. Сөйтіп, бәрінен соң жеттім.

	Келе әжемді құшақтап аймалап жатырмын. Басқа балалар состиып-состиып қоршап тұра қалды.

	– Ой, жаным сол. Жалғызым сол. Тәубә-тәубә, – деп әжем көзіне жас алып, маңдайымнан, бетімнен, кез келген жерімнен шопылдатып сүйіп жатыр. – Кәне, кәне, опратсиә жасатқан көзіңді көрсетші. Ой, айналып кетейін, әлгі Трапез ғой емдеген!

	Бұларға не болып қалды дегендей біздің артымыздан Сергей Иванович пен екі-үш сестра жүгіріп шықты. Демалыс уақытында тәртіп бұзғандықтан қаймығып, балалар ауруханаға қарай жылыса бастады. Мен де әжемнен құшағымды жазып:

	– Әже, әне, мені емдеген Сергей Иванович деген дәрігер, – дедім.

	Сергей Ивановичке жалт қараған әжем оған қарсы жүрді. Бізге ұрсуға оқтала берген Сергей Ивановичтің сөзін бөліп жіберді.

	– Здрасти, аман, ой балам, келші-келші, – деп, әжем өзін өкшелеп қалған қарт дәрігердің қолын алды да, басын еріксіз төмен басып, маңдайынан сүйіп-сүйіп алды.

	Сергей Иванович қызараңдап, қысылып қалды. Тек Ырыскелді ағай қарт әженің кім екенін түсіндірген соң барып, қарқылдап тұрып күлді. Әжем айырылар емес, рахметті үсті-үстіне жаудырып жатыр.

	– Ой, көсегең көгергір, Трапез балам! Балаларыңның игілігін көр. Екі дүниеде маңдайыңнан бақыт арылмасын! Жортқанда жолың, жолдасың қыдыр болсын! Құдай тағала шатастырып осы Болтайымның басыр болып қалуына көрне көзге өзім кінәлі болдым ғой, – деп Ырыскелді басқармаға қарап қойды. Басқарма «солай ма екен» дегендей езу тартты. – Көзім ашылмаған сорлы басым, әлгі көгермегір Шәмшуәлиге қаратам деп, сорым қайнап қала жаздаған жоқ па.

	Сергей Иванович түсінбесе де сөздің сыңайын аңғарып, жымың-жымың етеді.

	– Енді қазір қалай, мына Болтай жанымның көзі мүлдем айықты ма? – деп әжем сұрап еді, біз жамыраса шулап, орысшаға аудардық.

	– А-а, енді он шақты күннен соң, ауруханадан мүлдем шығаруға болады, – деп күлімсіреді Сергей Иванович.

	– Не дейді? Айықты дей ме? – деп әжем бізге жалтақ-жалтақ қарады, – Жәрәйді, жәрәйді, рахмет, балам, рахмет! Енді өлсем арманым жоқ. Жүрегім жаңа орнына түсті ғой. «Көзін шел басып кетіпті» дегеннен бері, күдер үзіп едім. Ой лағнат жауғыр моллалар, өздеріңнің көздеріңді шел бассын! Солардың өздері екен ғой, айлы-күннің аманында алжастырып, көзімізге шел болып жүрген, шел боп кеткірлер!





VII тарау




	Елге оралу. Ырыскелдіше әңгімеге жамау қосып тыңдаушылардың аузын аштыруым жайлы. Саламат па, мектебім?!



	Көзім құлантаза жазылып, бір күндей болмай елге де келдім. Бұрын үйден қырық қадам ұзап көрмегендікі ме, ауылды қатты сағынып, жеткенше асықтым. Қан майданда төрт-бес жыл жүріп оралған солдат та мендей сағынбас-ау деп ойлаймын.

	Үйге келісімен тағатым таусылып, бүкіл ауыл үйінің бас-басына кіріп шыққым келіп, жүрегім алып-ұшып, қашан достарымды көріп операция жасатқанымды айтқанша шыдамым жетпеді. Бірақ, не керек, о күні үйден қарыс қадам шыға алмадым. Біздің үйге мен емес, әкем әскерден келгеннен жаман ауыл адамдары үйді басып кетті. Әжемде ес жоқ. Құлынымның көзінің жазылған тойына деп бір құнан қойды жарқыратып тастады.

	– Ана жылы әлгі Шәмшуәли итке де Болтайдың көзін қақтырып бір қойдың етін тік көтере бере салғамын. Енді несін аяйын! – деп бар тамағын дастарханға төгіп жүр.

	Көрші-қолаң, бала-шаға мені қоршап алды.

	– Кәне, қарағым, көзіңді көрсетші.

	– Операцияны қай жеріңе жасады?

	– Әй, өзі бұрынғыдан үлкейіп, әдеміленіп кетіпті, былай қара!

	– Батыр-ау, өзінің тіккен орны да білінбейді ғой, – десіп кейбірі таңдана қараса, енді бірі:

	– Ой, тұра тұршы. Бәрінен бұрын операция қалай болады екен, соны айтшы, – дейді.

	– Иә, соны айтшы, қарғам. Соқыр шек дей ме, маған да операция жасайтын боп қойып еді, ауыра ма екен өзі. Зәре жоқ, әйтеуір, – деп Қалия деген кемпір операцияның жайын сұрап жатыр.

	Мен әскерден келген күні балаларды жиып ап, әңгіме айтқан Ырыскелдіше орындыққа қонжиып алып, өтірікшыны аралас соқтым келіп. Өйткені бұл кезде өзім тұстас балалар да көбейіп, жиналып қалып еді. Солардың алдында өзімнің қайсарлығымды көрсеткім келді.

	– Ой, операция дегенді пенденің басына бермесін! – деп қабағымды шытып, дәл қазір операция жасататын адамдай қамыға қалдым.

	– Е-е, адам басқа түскесін көнеді де, – деп қойды Қалия шешей. Басқаларында үн жоқ, ауыздары ашылып, тыңдап қалыпты.

	– Операция жасайтын жер – иненің жасуындай сәуле түспейтін қап-қараңғы бөлме, – дедім қорқыныштырақ етіп. – Табалдырығынан аттай беруім мұң екен, басым айналып, көзім түбі суырып, не болғанымды білмеймін, столдың үстінде жатқанымды бір-ақ сездім.

	– Қолды байлап тастайтын шығар-ау?

	– Тұра тұршы-ай араласпай. Байламағанда ербеңдетіп еркіңе қояр деймісің.

	– Иә, сонсоң.

	– Жоқ, менің қолымды бос қойды, – дедім ерлігімді осы жерде бір көрсетіп қалайын деп. – Менен бұрын операция жасатқан әйелдерді байлап, матап тастапты. Мен шыдаймын деген соң, қолымды байламады. Шыдадым да. Дыбыс шығарған жоқпын.

	– Әне, естідің бе, – деп бір кемпір кішкентай баласын бүйірінен түртіп қалды, – сен болсаң, мөңіреп қоя берер ең. Өкіл салдырғанның өзінде қандай байбалам саласың!

	– Не де болса тырп етпей жатырмын. Бір кезде дәл үстіме шаңырақтай қалпағы бар жарқыраған электр шамын әкеп төндіріп қойды. Еңгезердей Сергей Иванович деген адам, аузы-басын таңып тастаған, операция жасауға кірісті.

	– Орыс па ол Иванішің? – деді Қалия шешей.

	– Е, орысы не, қазағы не. Орыс болса жеп қоя ма екен, – деп Шәрипә шешей мысқылдай жөнеліп еді, балалар да ду күліп, ертең сізді де орыстар жарады десіп, келекелей жөнелді.

	– Әйт, әйтсе де қазақ жасағаны жақсы ғой, – деп күмілжіп қалды Қалия шешей.

	Осы жерде бір реті келе қалғанын пайдаланып, Сергей Ивановичті мақтай жөнелдім. Шын көңілмен мақтадым:

	– Шіркін адам деп соны айт. Туған әкеңнен бірде бір кем емес. Көзі су қараңғы адамдарды құлантаза жазып, қатарға қосып жатыр. Орыс, қазақ деп айырмайды.

	– Е, жақсыда жаттық бар ма!..

	– Шіркін орыстардың да жақсысы көп қой!..

	– Үйбай-ау, өзіміздің Трәпімнің Жәгоры қай қазағыңнан кем. Сөйлегенде өзіңді жаңылдырмай ма. Адамгершілігі қандай...

	– Ойпырым-о-о-ой! Бір сөйлесеңдер араның ұясындай дуылдап кететін әдеттерің-ау. Айтсын да Болтай әңгімесін, – деп отырғандар бірі-бірін қақпақылдап, әрең тоқтады. – Иә, сонсоң?

	– Сергей Иванович мақтадай жұмсақ алақанымен маңдайымнан сипап жымиды да, қасындағы сестраға:

	«Спирт» деді.

	– О несі, спирт бере ме екен?

	– Жоқ, бетке жағады. 90 градустық спирт екен, бетімді дуылдата жөнелді.

	– Пой-пой-пой-ой! 90 деймісің, батыр-ау! Ол күйдірмегенде, не күйдірсін, – деп Алаш таңдайын тақ еткізді.

	– Содан соң Сергей Иванович қабағымды айналдырып жіберіп «шприц» деді. Сендерге өтірік маған шын, сестра инесінің жуандығы тап мынандай шприц берді, – деп ортан қолымды көрсеттім.

	– Ойбай-ай!

	– Әй, ана жылы ауданнан мал дәрігері келіп сиырларды егіп еді ғой. Сондағы шприцтен де жуан ба, – деп балалар жағы таңырқасып, қайталап сұрады.

	– Тап мынадай деп тұрмын ғой, – деп тағы да ортан қолымды көрсеттім.

	Бірақ Рахаты құрғырдың:

	– Әй, сен де тым асырып жібердің. Тап ондай емес шығар, – деп түйткілдене қалғаны бар емес пе.

	– Енді тап ондай болмағанмен пима табандайтын қайқы тебен қайда, содан жуан болмаса, жіңішке емес, – деп мен де аса төмендей қоймадым.

	– Ойпыр-ай, ол да жарап жатыр-ау!

	Сөйтіп, шприц жайлы таласты доғарып, әңгімені әрі қарай жалғадым.

	– Бір кезде әлгі шприцті қабағымның жұмсақ етіне кірш еткізді.

	– Үйбай-ай!

	– Енді қайтейін!

	– Түһ, жаным-ай, – деп кемпірлер әлгі шприцті өздерінің денесіне сұғып алғандай қайқан ете қалды.

	– Шприцпен дәріні жіберіп жатыр, жіберіп жатыр. Кемінде бір литр дәрі кеткен шығар. Әлден уақытта барып инені суырып алып, қабағымның астын бір нәрсемен ысқылап-ысқылап жіберді де: «Қайшы» деді, сестра қайшы берді. Мына қабақтың астында балықтың уылдырығы секілденіп бөрткен артық ет болады екен, Сергей Иванович қайшыны ала салып сол етті бырт-бырт қия бастады.

	– Қарғам-ай, соның бәрін біліп жаттың ба?

	– Білгені несі, түгел көріп жатырмын. Көзіңді жұмуға болмайды.

	– Әлгі бір ұйқтататын дәрі беріп өлтіріп тастайды екен, артынан тірілтіп алады екен дейтіндері қайда?

	О кездегі елдің түсінігінше, әйтеуір аты операция болса-ақ наркоз береді деп ойлайтын. Трохома ауруы үшін наркоз берілмейтінін қайдан білсін. Бірақ мен операциямды жеңілдетіп алмайын деп:

	– Жоқ, мен өзім шыдаймын деген соң, ұйқтатпады, – дей салдым.

	– Түһ, өз жаныңды өзің қинап, қарашы, баламысың деген-ау.

	– Ойбай, апа, наркоз берген адамның ғұмыры қысқарады дейді, – деп балалар жағы да естігендерін түсіндіріп жатыр.

	– Жәрәйді енді, не де болса кемтар боп қалмай, жазылып қайттың. Өз көзің өзіңе олжа болған жоқ па!

	– Е-е, несін айтасың.

	– Орыс баласы, атасы басқа демесең, өнерлі ғой. Білмейтіні бар ма!

	– Шіркін, әлгі дохтордың аты кім дедің, Серги дедің бе, адамым-ақ екен ғой, – десіп кемпірлер Трапезниковке сырттан рахмет жаудырып жатыр.

	Сонымен шын оқиғаға біраз үрейлі жамау қосып, бітірдім-ау. Бірақ артынан аңғардым. Мұным әншейін балалық екен.

	Операция жасатпақшы болып жүрген Қалия шешейдің бұл әңгімені естіп алғаннан кейінгі халін көрсең. Үрей жоқ. Кейінгі күндері біздің үйдің есігін босатпайтын болып алды. Мен бір дәрігерден жаман:

	– «Болтайжан-ау, енді қайтем?» – Операция жасар алдында тамақ ішу керек пе, ішпеу керек пе?», «Операцияны көрмес үшін көзімді орамалмен таңдырып алсам қайтеді?», «Егер ұйқтатып таста десем, дәрімен ұйқтата ма?» – деген сұрақтармен әбден мазамды кетірді.

	– Әже, мен түнеугүні балаларға әдейі қорқынышты етіп өтірік айтқам. Әйтпесе титтей ауырмайды. Тіпті қалай жасағанын байқамай қаласыз, – деп ақыры әрең құтылғаным бар.

	Осы біздің үйде жасалған менің көзімнің жазылу тойы үстінде Шәмшуәли молла туралы жаңа хабар естіп, ойпырмай, керемет таң қалдым. Әжем жағасын ұстады.

	Алғашқыда көпшілік арасынан байқамаппыз, жиналғандардың ішінде Шәмшуәлидің әйелі Қаткен де отыр екен.

	Алқа-қотан отырған әйелдердің ортасына жайған кең дастарханға үлкен шарамен қып-қызыл бауырсақты төгіп жатып, әжемнің көзі шарасынан шықты.

	– Өй, сен қайдан жүрсін, сепкрайға көшіп кетті деп жүргендері қайда? – деп жаңа ғана көзі түскен Қаткенге жақтырмай қарады.

	Сол сол-ақ екен, отырған әйелдер тұс-тұстан шулап қоя берді.

	– Ойбой-ау, бәйбіше, сіз естіген жоқ па едіңіз?

	– Ойбой, мұның қызығы бар.

	– Өй, тұра тұр, оны Қаткеннің өзі айтсын. Өзі тамаша ғып айтады.

	Қаткен тартынған жоқ. Сөйлегенде сампылдап, өз сөзіне өзі рақаттанып отыратын адам еді. Иегін оқыс бір көтеріп, кимешегін түзеп алды да сөйлей жөнелді:

	– Көккөз апа-ау, осы жасыма келгенше мен не көрмеді дейсіз. Құдай Шәушуәлидің де күнәсіне ортақтастырып қойған жоқ па. Мен де өзіңіз секілденген ақкөңіл сенгіш адаммын ғой. Соңғы Ырыскелдінің үйі өртенгенге дейін бес жыл отасқан Шәмшуәлидің кім екенін білмеппін ғой.

	– Иә, иә, сол жерін айтшы.

	– Апырмай, қара ниет-ай, – деп отырғандар бұрын талай рет естісе де, тыңдауға құмартып шыдамсызданып отыр.

	– Сол күні күн де бұрқасын, суық болды ғой, – деді Қаткен өткен күнді есіне алып. – Ауруым ұстап, төсектен тұра алмай жатып алып ем, Шәмшуәли бұрқылдап, ұрсып, зекіп құлағымның етін жеді. Сонсоң ілініп-салынып орнымнан тұрдым да, кешкі асын пісіріп беріп, қайтадан жатып қалдым. Содан, не керек, түн ортасы ауа көзім ілігіп кеткен екен, бір нәрсе салдыр-гүлдір ете қалған соң, орнымнан шошып ояндым. Қасымда Шәмшуәли жоқ. «А-ай, бүгім-ай!» деп ауыз бөлмеге ата шықтым. Есікті ашып жібергенімде, кәрәсін исі мүңк ете қалды. «Не боп қалды, не боп қалды, сорлы мен ғой. Осынша үрейленгендей не болды. Мына бір легенді төгіп алдым» деген Шәмшуәлидің даусы шықты. Жалма-жан қазандықтың ернеуінде тұрған шамды алып жаға беріп ем, қалай мұрттай ұшқанымды білмеймін, табалдырыққа ұшып түстім. Шәмшуәли жақпа деп баж ете қалды да, өзімді лақша дырылдатып, төсек үстіне әкеп тастай берді.

	– Ой, лағнат-ай!

	– Өзі, алас-күлес ауызғы бөлмеде, шалпылдатып жуынып жатыр. Аллаға аян, дым түсінсем бұйырмасын. Бір кезде жұлынып шешінді де мұп-мұздай боп қасыма құлай кетті. Қанша жуынса да денесінен кәрәсін исі кетпепті. Өзі қалш-қалш, дір-дір етеді. Сөйткенше болмады, әлдекім әйнекті гүрс-гүрс еткізіп қақты да: «Өрт, өрт, шығыңдар!» – деп айғай салды. Әлгі-әлгі ме, жүрегім одан сайын алып ұшып орнымнан тұра беріп едім, Шәмшуәли тағы да бас салып: «Жат, қайда барасың. Өртенген үй өртене берсін!» – деп мытып жіберді. Аллаға аян, сонда барып жүрегім әлденеден секем ала қойды. Ертеңінде-ақ сездім. Шәмшуәлидің шекпені қалпынша кәрәсін. Ауыз үйде тұратын қаңылтыр сауытта бір ұрттам кәрәсін қалмапты. Оның үстіне жанған үй Ырыскелдінің үйі деген соң-ақ, ай, осы сенен келмесе игі еді деп, Шәмшуәлиден тамақ үстінде көзімді алмаймын. Бірақ бас салып сұрауға батылым жетпейді. Колхоздан шыққаннан бері бірдеңе айтуға өз-өзімнен қаймығып, қорқып жүретінмін.

	Ақыры, не керек, жақындағы қалаларға малды сатып, екі бие, екі буаз сиырды алып, бір күннің ішінде артынып-тартынып көштік те кеттік. Жүкті түнде артып қойған Шәмшуәли ала кебеде: «Ал кеттік, Қаткен!» – деп таңертең ел-жұртпен қоштасып кетемін деп тірескені ме қараған жоқ, шанаға төмпештеп ұрып мінгізді. Аллаға аян. Ырыскелдінің үйінің қасынан өте беріп, анық көзім жетті, қап-қара күлі шығып жатқан Ырыскелдінің жұртына қарап, Шәмшуәли мырс етіп күлді де: «Бәлем, сазайыңды тартқызған шығармын. Бұдан соң аяғыңды байқап-байқап басарсың!» – деді тістеніп.

	– Ойбай-ау, сонда неге шанадан домалап түсіп қалмадың, Шәмшуәлидей бай табылмай қалады деп ойладың ба? – деп әжем зығыры қайнап, бас салып Қаткенге ұрса жөнелді.

	– Көккөз апау, қайтесіз қара басқан соң. Аллаға аян өзім де со кәпірден құтылғанша құр сүлдерім жүрген жоқ па. Ақыры Сепкрайда бір келіншектің көзін алмаспен емдеймін деп шығарып алып, сотталып кетіп, көзім ашылды ғой.

	– Кетсін лағнат, мүрдем кетсін!

	– Ой, жолыңа жуа біткір Шәмшуәли!

	– Құдай енді моллаға күнімізді салмасын, – десіп жатыр қарттар.

	Бірінші сентябрь. Күн ұясынан шығып, дала оянды. Колхоз үйлері де ұйқысынан тұрды. Ауыл шетінде ынырана басып, мал өріске қарай бет бұрды. Жапырағын әлі түгел ұшыра қоймаған тоғай бауырындағы астық теңізінің үстінде комбайндар жүзіп, машиналар лек-легімен ағыла бастады.

	Ауылдың батыс жағындағы қалың ақ балтыр қайыңның ортасына салынған, жаңа мектеп үш аппақ шағаладай болып сонадайдан көз тартады. Күннің бар сәулесі соған ерекше құйылып тұрған секілді.

	Мойнына ал қызыл галстук таққан, ақ көйлекті бір бала солай қарай ұшып келеді. Жүгіреді, секіреді, қолындағы сөмкесін көкке атып, қақпақылдап келеді. Қуанышында шек жоқ. Жүгірген бойда мектепке де жетті. Есікті айқара ашып, кең залмен жүгіріп келеді. Есігінде VI класс деген жазуы бар бөлмеге еніп келіп: «Сәлемет пе, балалар!» деп айғай салды. Саңғыраған кең бөлме «сәлемет пе!» деп жаңғырыға қайталады. Бала сөмкесін ең алдыңғы партаның ішіне сала берді де: «Жоқ, сенің бойың басқаларынан үлкен, жасың да үлкен», – деп өз-өзінен күлді де, соңғы партаға отырды.

	Ол класс ішінде тағаттай алмады, мектепке келетін балаларды асыға күтіп, тысқа қарай жүгірді.

	Бұл баланың кім екенін біліп отырған шығарсыңдар. Бұл – мен – Болтай! «Осыншама неге қуандың», – дерсің, оқушым.

	Мен құсап үш жыл оқудан қол үзбек түгіл, үш күн мектебіңе келмей гөр, қалай сағынар екенсің, қалай зерігер екенсің.





	Оглавление

	I тарау

	II тарау

	IІІ таpay

	IV тарау

	V тарау

	VI тарау

	VII тарау





