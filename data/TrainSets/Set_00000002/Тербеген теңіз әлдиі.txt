	Есенгелді Сүйінов

	Тебеген теңіз әлдиі



	Эссе, көсемсөз, сұхбаттар





	Есімі республикаға танымал қаламгер, ақын Есенгелді Сүйінов «Тербеген теңіз əлдиі» атты жаңа кітабында халқымыздың мақтан тұтар аяулы азаматтары, ардақтылары жайында, солардың ұлтымызға, қоғам өміріне ықпалы тиген өнегелі өмірлері, ғибратты ғұмырлары туралы толғана сыр шертеді.

	Қарымды қаламгердің бұл туындысы оқырмандарды Отанды сүюге, туған жерді қадірлеуге жəне асыл қазынамыз – əдебиет пен өнердің киесін ұғынуға тəрбиелейді. Сондай-ақ автор елім деп туған тұлғалардың аузынан шыққан жылы лебіздерді жұрттың санасына сіңіруге ұмтылып, олардың жан дүниесін, рухани болмыс-бітімін, биік мұраттарға жету жолындағы қайтпас қайсарлығын, мұқалмас жігерін көркем тілмен суреттейді.





Бірінші бөлім


	Тұлғалар тағылымы





ҚАЗАҚТЫҢ СОҢҒЫ ХАНЫ


	Кенесары Қасымов туралы жаңа деректер Астаналық мұрағатта бар



	Кенесары! Сегіз əріптен тұратын осы есім еліміз тəуелсіздік алғанға дейінгі ұзақ уақыт бойы тұмшаланып, көмескіленіп келді. Мектептегі тарих пəнінен ұққанымыз бойынша, сұлтан – бейбіт жатқан елді қан жоса қылып қырған қатыгез бұзақы, өкіметке бағынбаған, жол торыған қарақшы. Жоғары сыныпта оқып, ес білген шақта көзқарақты шалдардан сұрастырсақ, бəрі керісінше секілді. Кеңес өкіметінің ақ дегені алғыс, қара дегені қарғыс болып, орталықтың үстемдік етіп тұруының салдары шығар, жаңағы кісілер Кенесары туралы ашық айтуға қорқатын. «Қарағым, жассың ғой, қазбалап сұрап қайтесің? Уақыт осылай тұра бермес, заман өзгерер, шындықтың беті ашылар» деуші еді.

	Кітаптарда Кенесары реакцияшыл, феодалдық тəртіпті орнатып, хандық дəуірді қалпына келтіруді аңсап өтті, сол үшін шайқасты дегенде неше түрлі ойлар мазалайтын. Аттай он жыл бойы ақ патшаның отарлау саясатына қаймықпай қарсы шығып, аттан түспей, қолындағы қаруын тастамай, қалың қол бастаған жаужүрек жанның қалай жаман болуы мүмкін? Тарихты бұрмалап көрсету асылымызды туған халқынан алыстатып жіберді, жұртшылық, əсіресе, жастар жағы жалған түсінікпен жүрді. Қызыл империяның жымысқы саясатына көнбей, шындықты шырылдап айтқан тарихшы Ермұқан Бекмаханов қырқыншы жылдары жазықсыз сотталып, түрмеге отырғызылды.

	Алайда тарихқа ешкім əмір жүргізбейді, шындықты бүркеп, жасыру мүмкін емес. Ол ерте ме, кеш пе, бəрібір ашылады. Еліміз тəуелсіздік туын желбіреткеннен кейін Кенесары саяси тұтқыннан босап, халқымен қайта қауышты. Қазақтың соңғы ханының есімі Көкшетау аймағындағы Бурабай ауданының Александров кентіне берілді. Ол қазір Кенесары ауылы деп аталады. Баспалардан хан Кене туралы біраз кітаптар жарық көрді.

	Кенесары 1802 жылы Көкшетау жерінде туыпты. Ол туғанда сап-сары екен. Содан Шоқай би «Мынау кене секілді кішкентай ғой» деп нəрестенің есімін Кенесары деп атапты деген аңыз айтылады.

	Орта жүздің тыныс-тіршілігінде, саяси сахнасында ғасыр бойы билік құрған əулетте көзін ашып, оң мен солын таныған Кенесары жас кезінен батылдығымен, алғырлығымен көзге түседі. Атасы Абылай ханның ерліктерін үлгі тұтып, ақтық демі біткенше керемет қастерлеп өткен. Кейбір білгіштер оны атаққұмар, даңқ іздегіш деп те айыптаған. Шын мəнісінде олай емес. Ол үш жүздің басын қосып, қазақ мемлекетінің негізін қалаған Абылайдың ісін одан əрі жалғастырып, халқының еркін өмір сүруін өмір бақи армандады. Сол ізгі арманын орындау үшін етігімен су кешіп, ауыздықпен су ішіп, егеулі найза қолға алып, еңку-еңку жер шалып, қасарысқан жауының қанды көбігін ағызып, арыстандай айбатты, жолбарыстай қайратты қалпымен тайсалмай шайқасты.

	«Орыстар неге бізге жер сыйлайды, ол жерлер онсыз да бізге тиісті ғой... Қазір күн сайын біздің жерлерімізді тартып ала отырып, ол жерлерге бекіністер салып, сонысымен халықты өте қиын жағдайға жеткізуде. Бұл тек біздің болашағымыз үшін ғана емес, сонымен бірге бүгінгі өмір сүруімізге қауіпті» дейді Кенесары. Соңғы хан бірден қарсылық көрсетпей, əуелі бейбіт келіссөз жүргізіп, дипломатиялық жолды пайдаланады. ХІХ ғасырдың 30-ыншы жылдарының екінші жартысынан бастап Орынбор, Батыс-Сібір генерал-губернаторларына түрлі пікірлер келтірілген хаттар жазып, асқынып бара жатқан жағдайды ушықтырмай, екі жаққа тиімді уағдаластыққа қол жеткізу қажеттілігін атап көрсетеді.

	Кенесарының сондай жазған хаттарының бірі Астана қалалық мемлекеттік мұрағатында (Қор №430, 2-тізімдеме, 8-іс) сақтаулы тұр. Қалалық мұрағат қызметкерлері оны Ресейдегі Омбы қаласынан əкеліпті. 1841 жылғы 7 маусымда орыс тіліне аударылып жазылған хаттың көшірмесінен сол кездің тыныс-тіршілігі сезіледі. Кенесары мен Құшақ Қасымовтардың Орынбор шекаралық комиссиясының төрағасы генерал-майор Генске жазған хатында Сібір ведомствосының əскери отрядтарының жазалау жорықтары жайында баяндалады:

	«Ұлы император тақсырдың қол астына адал қарауға ант қабылдаған бабаларымыздың, Абылай ханның үлгісі бойынша құдайға сиынып, халқымыздың тыныштығына алаңдамай, біз Есіл-Нұраны жағалай көшіп-қонып жүрдік, бірақ кенеттен төбемізден жай түскендей болды.

	1825 жылы Қарқаралы приказында заседатель болып бекітілген сұлтан Амантай Бөкеев əлдебір қастықпен жəне ешқандай себепсіз сол приказдың бастығы Иван Семенович Карбышевті бізге айдап салды. Карбышев 300 орыспен жəне 100 қырғызбен бірге Қарақисақ руының қазағы Абалақтың жол көрсетуімен сұлтан Саржан Қасымовтың ауылдарын, алтай, тоқы, тияш бөлімшелерін талқандап, сансыз көп мал мен мүлікті тонап əкетті, 64 адамды өлтірді. Қалғандары əзер қашып құтылды.

	1827 жылы Көкшетаудан Минграу майордың бастауымен шыққан 200 адамдық команда Теріс-Аққандағы Əлике мен Шұбыртпалы ауылдарына тиісіп, 58 адамды өлтірді, есепсіз мүлікті тартып алды.

	1830 жылы Қараөткелден бір сотниктің басқаруымен шыққан 100 адамдық команда 600 қазақпен жəне сұлтан Күңгір-Құлжа Хұдаймендиевпен бірге аталған ауылдардың адамдарын алдап əкеліп, 120 адамды өлтірді, ал қалғандары қашып құтылды.

	1831 жылы Көкшетаудан подполковник Алексей Максимовичтің бастауымен шыққан 500 адамдық команда Сарысу өзенінің жағасында екінші рет Саржан сұлтанның ауылдарын, Алтай, Тоқа, Қарақисақ, Алшын, Жағалбайлы руларының бөлімшелерін тонап, 450 адамды өлтірді, Саржанның бір баласын алып кетті.

	1832 жылы Көкшетау приказынан Петр Николаевич Кулаковтың басқаруымен шыққан 250 адамдық команда сұлтандар Есенгелді мен Құшақ Қасымовтарды ұстап, оларды өздерімен бірге ала жүріп, Ұсыновтарды, Тұрыевтерді, Жанайдаровтарды тонап, 60 адамды өлтірді.

	Ақырында, кінəсіз ығыстыруға, өлтіруге, талап-тонауға шыдай алмай, əлдекімдердің алдында өзімізді кінəлі деп сезінбей, жоғарыда айтылған қудалаулар туралы үкімет тарапына жеткізетін ешкім болмағандықтан, өзімізді өзіміз құтқару үшін біз Қаратауға кетуге мəжбүр болдық. Сонда бірнеше жыл тұрдық. Кейін қарай көшкенде қайтадан бақытсыздыққа ұшырадық.

	1836 жылы Білеуті-Сарысу қойнауында қыста Ақтаудан Тентек майордың басқаруымен шыққан 400 адамдық команда алшындарды, тоқа, жағалбайлыларды талап, 250 адамды өлтірді.

	1837 жылы Көкшетау приказынан Иван Семенович Карбышев бастаған 400 адамдық команда Язы Яновтың жол көрсетуімен Əлікіндерді, Алтабаевтарды, Қалқамановтарды, Төртұловтарды тонап, 350 адамды, соның ішінде Аманқару биді өлтірді.

	Сол жылы Ақтаудан Тентек майордың басқаруымен шыққан 500 адамдық команда Ұлытауға дейін біздің соңымыздан қалмай, өкшелей қуып, ештеңе жасай алмай, кейін қайтты.

	1838 жылы Қараөткелден шыққан 300 адамдық команда сұлтан Күңгір-Құлжа Хұдаймендиевпен, бір қазақ майорымен жəне 100 қазақпен бірге Айырқұм-Аққұмдағы Жыланшық бойында Құшақ Қасымов пен Сайдалы бидің ауылдарын талапайлап, 21 қызды, 8 əйелді, 25 еркекті өлтірді, 80 адам тұтқынға алынды».

	Астана қалалық мемлекеттік мұрағатында отырып, ертедегі орыс əріптерімен əшекейленіп жазылған хатты, мұның үстіне оның көшірмесін оқып шығу оңайға түскен жоқ. Сөйтсе де ерінбей, жалықпай, зейін қоя оқып шықтық. Сонда патша өкіметінің əскерлері бейбіт өмір сүріп жатқан қазақтарға қырғидай тиіп, жазықсыз жандарды қойша қыра берген ғой. Сайын дала төсінде көшіп-қонып жүрген халқымыздың еркіндігіне қол сұғып, алаңсыз тірлігіне қауіп төндірген.

	Хатты одан əрі оқысаң, бейкүнə қазақтарды орыс басқыншылары, оған қоса соларға жағынған, шен-шекпенге құныққан сұлтандардың нөкерлері тонай берген, өлтіре берген, ұлдарын құл, қыздарын күң еткен. Жерімізге аш бөрідей тиіп, даламызды қан сасытқан жоңғар шапқыншылығынан кем емес. Жазықсыз өлген қандастарымызды аяйсың, жаның ашиды. Басқыншылардың қатыгездігіне ызаң келеді, бəрінен де өз халқын қыруға қатысқан қазақтың сұлтандарына қаның қайнайды, қарақан басының қамы үшін елін аямаған атқамінерлердің мейірімсіздігіне таңданасың.

	«Осының бəрі сұлтан Амантай Бөкеевтің жала жауып, ғайбаттауымен жасалды. Енді, мəртебелім, сізге сібірліктердің бізге қандай қаһарлық жасағаны, олардың бізді жазықсыз қудалағаны, осындай жағымсыздықты бастан кешіргесін өзіміз қашып құтылуға мəжбүр болғанымыз белгілі болсын. Осы арқылы сібірліктерге бағынбайтындай көрініп, оларды өзімізге бұрынғыдан да қарсы қойып, қаруландырып алдық. Мен өзіме ешқандай руларды шақырған жоқпын. Далаға ылғи шыққан сібірліктер өз ведомствосының адамдарын да, дала қазақтарын да тонап, өлтірді. Осыдан келіп мен, Кенесары Қасымов Сібір линиясына қарсы қаруланды деген ұғым тарап кетті. Ақырында олардың тарапынан ешқандай əділеттілік таба алмай, мен ұлы тақсырдан қорғаныш, пана жəне баспана іздеу, басымнан кешкен барлық ауыртпалықтарымды орынборлық бастықтарға жеткізу үшін Орынбор линиясына қоныс аудардым».

	Елінің қамын ойлап, жүрегі ауырған Кенесары Орынбор шекаралық комиссиясының төрағасы генерал-майор Генске жолдаған хатының соңында осылай ашына жазады. Одан халқына жаны ашитын, жұртының ертеңіне алаңдайтын сұңғыла саясатшының ізгі ниеті байқалады. Осындай маңызды, тарихи құжатты Қазақстанға əкелген, біздің танысып, оны оқырмандар назарына ұсынуымызға мүмкіндік туғызған Астана қалалық мемлекеттік мұрағат қызметкерлеріне шынайы алғысымызды айтқымыз келеді.

	Атақты сұлтанның талаптарына патша өкіметі құлақ аспайды. Қазақтың шұрайлы жерлері күшпен басып, иеленіп алынғанына оның жаны ауырды, ата қонысын қайтарып алуға тырысты. Амалы қалмаған ол жұртын басқыншыларға қарсы күреске бастады. Ежелгі тəуелсіздікті қалпына келтіреміз, дербес қазақ мемлекетін құрамыз деді. Басты мұраты осы болды. Сол үшін белін бекем байлап, басын бəйгеге тікті. Қайнаған ашу-ыза, ұлттық намыс оны алға жетеледі.

	Əйгілі сұлтан бастаған бас көтеру шын мəнісінде ұлтазаттық көтеріліс болды. Белгілі тарихшы Ермұқан Бекмаханов атап көрсеткеніндей, «Кенесарының саяси санасының қалыптасуында үлкен рөл атқарған оқиға Кенесарының өзі жəне оның отбасының отарлық езгіні өз бастарынан кешіруі екендігі даусыз нəрсе».

	Өкінішке қарай, Кенесарының басын тасқа да ұрып, тауға да ұрып, елін азат етемін деген ниеті жүзеге аспады. Мұздай қаруланған, ажал оғын себелеген зеңбіректері бар, күші басым патша əскерлерімен 10 жыл бойы айқасқан сұлтанның Жетісу жаққа қарай шегініп, қырғыздармен тіл табысып, көмек сұраймын, бірлесіп жауға қарсы шайқасамыз деген үміті ақталмады. Шешуші шақта қазақтардың өздері сатқындық жасап, соңғы хан қырғыз манаптарының қолынан қаза тапты. Егер ауызбірлік болғанда Кенесары жеңілмейтін еді. Осы сөзді Көкшетауда болған Кенесары ханның 200 жылдық тойында Қазақстан Президенті Нұрсұлтан Назарбаев атап өтті:

	«Мен ылғи татулық, бірлік туралы айтамын. Алдымен қазақтардың ауызбірлігі қажет. Ауызбірлік, ынтымақ болса, алынбайтын қамал жоқ. Тарихты танып, зерделеу керек. Мұхтар Əуезов айтқандай: «Ер – ел тарихының белгісі». Кенесары жайлы тарлан тарихшы Ермұқан Бекмаханов ештеңені бүркемелемей, ашық көрсетуге ұмтылғанда 25 жылға сотталып кетті. ХІХ ғасырдың 30-жылдарында ержүрек батыр бастаған қалың қол Ақмоланы қоршап алған. Басқаларға ескерткіш қойсақ қайтеді дегенде мен алдымен Кенесарыға орнату қажет дедім. Мамыр айында Астанада оған арналып ескерткіш қойылды. Кенесары сұңғыла саясатшы, ірі мəмілегер, дарынды қолбасшы болды».

	Елбасымыз 2002 жылдың қыркүйек айында, төңірек сары алтындай түске малынған сары ала, жомарт күзде «Көкшетау» мəдениет сарайында тойдың ашылу салтанатында осындай ұлағатты да парасатты ойларын ортаға салды.

	Салтанатта Кенесарының шөбересі, профессор Нəпуса Кенесарина сөз алғаны есімізде. «Қазақтың соңғы ханы. Қазақтың тұңғыш Президенті. Осының арасында жанды байланыс бар. Кенесары атамыз елінің тəуелсіздігі, халқының бостандығы үшін күресті. Құрметті Нұрсұлтан Əбішұлы, Сіз Кенесары ханның идеяларын жүзеге асырып, оның істерін жалғастырып жатырсыз. Сізді Кенесары ханның заңды мұрагері деп санаймыз» деді ол кісі.

	Бұл сөздерді тыңдап отырған жұртшылық толқып кетті. Кенесарының арманы орындалды дегеніміз осы емес пе – тəуелсіз ел болдық, Қазақстанды əлем танып отыр. Бұған қайтіп тебіренбессің?!





БОСТАНДЫҚТЫҢ ЖАРШЫСЫ – ЕР МАХАМБЕТ


	Ақын поэзиясына жаңаша көзқарас



	Еліміздің егемендігі, тəуелсіздігі қазақ ойын мүлдем тың арнаға бұрып жіберді. Бұған дейінгі бүкіл сөзіміз жаңаша түзілді. Барлық оқиғаға, ұғымға, болмысқа мүлдем жаңа көзқарас орнықты. Махамбет поэзиясына біз енді басқаша қарап, бетімізді жүз сексен градусқа түзедік. Бала кезден жаттап өскен, тақпақтап айтқан «Ереуіл атқа ер салмай» енді өзгеше мəнге ие болды. Махамбеттану ғылымы тіпті жаңадан ашылып жатқандай əсер қалдырады. Мектеп оқушысына баяғыда ол ат үстіндегі ақын ретінде таныс болса, ендігі жерде ол алдымен ұлт-азаттық күрескері болып елестейтін болды. Шаруалар көтерілісінің басшысы, Жəңгір ханның қас жауы, Баймағамбет сұлтанның бітіспес дұшпаны кенет заман ағымында одан да қаһарлы, елдің тағдырындағы арыстан жүректі бостандық қаһарманы болып, ат ойнатып шыға келді. Біздің түсінігіміздегі Махамбет Жəңгір хан мен Баймағамбет сұлтанға ғана қарсы атылып қоймапты, ол патшалық Ресейдің, орыс империясының отаршылдық тепкісінде қалған елдің азаттығы үшін арпалысқан ер болып қайта қалыптасып отыр. Ол солай болу керек те еді. Қарапайым халықтың көз алдындағы Махамбет расында да сондайлық қаһарман еді. Бірақ тар заман бізге оны айтқызбады. Енді заманымыз туғанда, алтынымызды қоқыс арасынан аршып алып, жарқыратып кең əлемге шығарып отырмыз. Махамбеттің аңсаған арманы енді жүзеге асты.

	Алайда, талай жылдар бойы Махамбетті елдің бостандығы жолында жан қиған, егеулі найза қолға ұстаған күрескер батыр деп біліп тұрып, аузымызды аша алмай келгеніміз қанша өкінішті болса да, өтті. Оған біз, ұрпақтар айыпты емеспіз, аузымызға құм құйып тастады ғой. Бала кезімізден есімізде қалғаны – мектеп оқулықтарынан бастап, ғылыми əдебиеттерде де Махамбет ақынды ғана білдік. Ел бостандығы туралы түк жақ ашпадық. Бар білгеніміз – Махамбет пен Исатай Жəңгір ханмен ұстасты. Кедей мен бай болып төбелесті. Батыр Исатайдың аты көмескі қалды да, ақын Махамбеттің есімі қайда да алдымен аталып жүрді. Махаң ақындығы үшін мадақталатындай еді.

	Егер Исатайдың қасында ақын Махамбет болмай, жай бір батыр Махамбет болса, қалай болар еді. Махамбет аты онда жер жарар ма еді. Ақын Махамбет болғандықтан, Исатай-Махамбет көтерілісі ұмытылмай ел есінде қалды-ау. Махамбеттің өр жырлары көтерілістің даңқын мəңгілік қалдырды! Тарихта бұған дейін де талай көтерілістер өтті, жойқын соғыстар өтті. Исатай, Махамбеттей талай қол бастаған ерлер өтті. Солардың ішінде Исатай-Махамбет көтерілісіндей ешбірі кейінгіге кеңінен дүбірлеп естілген жоқ.

	Махамбеттің жауынгер жырлары көтерілістің өзіндей лапылдап, дауылдай жапырып, сол күндердің картинасын сол қалпында күні бүгінгі бізге жеткізді. Содан бері талай уақыт өтсе де, Махамбеттің күресті күндерінің суретін біздер айна қатесіз көз алдымызға елестете аламыз. Құдірет деген осы!

	Махамбеттің батырлығы басым ба, ақындығы басым ба деген сұрақ күлкілі болар еді. Махаң мен ақын болайын деп құлшынбаған болуы керек. Мен батыр болайын деп те бір мезет ойына алмаса керек. Ол кезде оны ойласып жататын да уақыт болмағаны белгілі. Ерді ел туғызады дейді. Ақынды табиғи дарыны туғызады. Бірақ табиғи дарынын баптап жүрген Махаң болып па. Ел басына күн туғанда, ол оған керек болды. Отаршылдықтың құлдығында отырған елге ер керек еді. Ел Исатай мен Махамбетті тудырды. Махамбеттің дарынын қоса тудырды. Елге сөз сөйлеу керек болғанда, ол жан алқымда сөйлеп кетті. Елді бостандық жолына көтеру қажет болғанда, жалынды үн, елді елітетін, ертетін кезең керек болғанда, оның тілі мен ділі қатар сөйлеп кетті. Исатай да сөзге асқан шешен болған деседі, бірақ ол өзінен өткен ділмар Махамбетке тосқауыл болмаған. Махамбет көтеріліс үшін ақын болды. Өйтпесе, оның көтеріліске дейін ақындықты өнер тұтқаны еш жерде айтылмайды.

	Махамбет өзіне дейінгі қазақтың өңшең марқасқа, ел дегенде еңіреп туған əрі батыр, əрі ақын Қазтуған, Асан Қайғы, Доспамбет пен Шалгез, Жиембет пен Марғасқа, Ақтамберді мен Тəтіғара, Үмбетей мен Бұқар жырауларды жатқа білгендігі болар, қыннан суырған қылыштай қажет кезінде сөз қаруын жұмсай білген. Махамбеттің əрбір сөзі мірдің оғындай, тіліп түсер өткір болатыны да сондықтан. Жоғарыда аты аталған ақындар өз өлең-толғауларында тек Отан қорғау, азаттық күресін ғана жырлаған. Жай жырламаған, шайқас үстінде найзадай кезенген. Осы жырларда олардың өлмес рухы қалды. Ол рух біздерге жетті. Ол рух Махамбетке де жеткен. Бұлардың ұраншылдық рухы ұқсас болып келетіні сол. Айтар сөз лықсып келіп қалғанда, Махамбет ойланып жатпаған, қорамсаққа қол салып жіберіп, жауына табанда атқан.

	Ұраншылдық – Махамбет поэзиясының берік діңгегі. Бірақ ол жадағай ұраншылдық емес, асқан патриоттық, елді жанындай сүйген сезімнің, құрсауда жатқан ел мен жер қамының, сорлаған елді оятудың, көтерудің жанайқайы. Халық көтерілмесе, Исатай-Махамбет халықты көтермесе, Махамбет дейтін ақын болуы мүмкін бе дейсің. Көтеріліс тудырған ақын дейтініміз де сондықтан болса керек. Тарихта, əрлі-бергі кезеңдерде қаласаң да, қаламасаң да болмай қоймайтын оқиғалар, тумай қоймайтын тұлғалар болады. Солардың сүбелісінің бірі – Исатай-Махамбет көтерілісі екені сөзсіз. Ол халық кегінің қорлануынан, патша отары болған елдің қасіретінен өршіді. Ресей империясының езгісі болмаса, көтеріліс те болмас еді. Исатай да, Махамбет те тумас еді. Ол өз алдына, Махамбеттей көтеріліс ақыны тумас еді. Махамбетке дейінгілерді тізбелесек, Қазтуған, Ақтамберді тағдыры да дəл осылай емес пе. Одан бергіде Кенесары бастаған көтеріліс ше. Осы отаршылдық қорлық жетпесе, ол қорлықтың əуресі, қайғысы, мұңы халықтың сай-сүйегінен өтпесе, ғасырлар бойы елдің жүйкесін тоздырмаса, ақылынан адастырмаса, Ахмет Байтұрсынов шығар ма еді. Оны да тарих алып келді. Ахмет те өзінің жеке басын ұмытып, бүтіндей халқын азат етуге бар өмірін арнады. Осы арада Махамбет пен Ахметтің тағдыры бірдей. Олай болатыны – екеуінің де тағдыры елдің тағдыры болып кетуінде.

	Махамбеттей, Ахметтей тұлғаларды ел тағдыры туғызады. Ол бірі Өтемістің, бірі Байтұрсынның баласы деп, ен тағып айтуға болмайтындай, əуелден құдай жаратқанда, оны Алла-тағаланың өзі қазақ дейтін елдің тағдырына жіберген дейтіндей, заман баласы. Мұндай жағдай – дүниедегі қазақтай тағдырлы қай халықтың да тарихында кездесетін оқиға. Жанашыр Алла өзінен тараған үрім-бұтағының бірін қалайша мəңгілік зар илетіп қойсын. Аңтарылып отырған, қауқары əлсіз дүйім жұртты аузына қаратуға бойын түзеп, ойын бекітуге Махамбеттің батырлығынан гөрі ақындығы бағалы болар еді. Батыр – бір оқтық. Ақын мың атсаң да өлмейді. Əне, Исатай батыр бір оққа байланып кете барды. Оның жырын жырлап, бастаған ісін жоқтап Махамбет қалды. Көтеріліс басылғаннан кейін де Махамбеттің ызалы, уытты жырларында оның өлмейтін рухы сақталды. Махамбеттің өкінішке толы толғау, өлеңдері зеңбірек доптарынан да қаһарлы дүңкілдеп, жер жарып жатты.



	Еділді көріп еңсеген,

	Жайықты көріп жемсеген,

	Таудағы тарлан шұбар біз едік.

	Исатайдың барында,

	Қара қазан, сары бала

	Қамы үшін қылыш сермедік.

	Шабытымыз келгенде,

	Ерегіскен дұшпанды

	Шетінен сүйреп жеп едік.

	Баста дəурен тұрғанда,

	Біздер дағы, Байеке,

	Оза көшіп, кең жайлап,

	Еркіннен еркін жатқан ел едік.



	Немесе:



	Еділ үшін егестік,

	Жайық үшін жандастық,

	Қиғаш үшін қырылдық,

	Тептер үшін тебістік.

	Теңдікті, малды бермедік,

	Теңдіксіз малға көнбедік.

	Со секілді асқан қайраттан

	Ойлашы, кəне, не таптық?!



	Немесе:



	Ханның кірген ақ орда,

	Бұзуын ойлап кеңестік.

	Аламанға жел бердік,

	Аса жұртты меңгердік.

	Қара қазақ баласын,

	Хан ұлына теңгердік.



	Осы үзінділерден де Махамбеттің ой-арманы айқын аңғарылады. Былай қарағанда, ол хан-сұлтандарға, қазақтың өзінің ішіндегі əкімдерге қарсы шығып, кедейдің кегін алып бермекшідей. Ал, байыппен үңілсең, оның ар жағында, бүкіл қазақты иықтан басып, тырп еткізбей отырған империяның сұсына түк дəрмен көрсете алмай, өзінің қара халқын отаршылдармен бірге қанап, езіп, патша билігімен сыбайласып кеткен хан-сұлтандарға айбары сезіледі. Халқым деген ханы болмаса, ханым деген емеурін қайдан болсын. Екі бірдей езгіге түскен халықтың кегі Махамбеттің жүрегін тілгілейді. Сондықтан да бостандықтың ұраншысы ер Махамбет өлеңін, ақындығын ел қорғаны болуға аянбай, ер қаруы етіп сілтейді.



	Еділді көріп еңсеген,

	Жайықты көріп жемсеген,

	Таудағы тарлан шұбар біз едік, –



	дейтіні осы себептен.



	Еділ үшін егестік,

	Жайық үшін жандастық, –



	деп тұрғаны да сол. Ол жерлер қазақтың еркін жатқан жері болса, өкінішке батып несі бар? Егесетін несі бар, жандасарлық несі бар? Өз жерінде отырып, өз жерім деп еркінси алмай отыр, қызығын басқа біреулер көруде. Олар – Жəңгір мен Баймағамбет сұлтан емес, қызығын көріп отырған. Хан мен сұлтандар да шарасыздан ол жерлерге иелік жасай алмай қалған. Елге берер еді, одан тартып алып, патша қазынасына түсіріп қойған ол жерлерді. Патша өкіметі, патшалық империя – бұл жерлердің ендігі иесі. Осындай теңсіздікке халық шыдай, шыдай, тіпті шектен шыққан соң, төзімдері таусылған соң, көтерілді. Шүйгін шабындықтары мен оты мол, суы мол жайылымдарын, қысқы, жазғы қоныстарын патша алып қойды. Қара қазақ қайда паналайды? Исатай бастап, Махамбет қостап, халықтың көтерілісіне дем жасады. Бұл көтеріліс ақындықпен айналыспаған Махамбетті ақын етіп, ат үстінде, шабуыл өтінде өлең сөзінің құдіретімен де елді соңынан ертуге мəжбүр етті. Сонда не үшін?

	«Ереуіл атқа ер салмайды» бүкіл қазақ баласы жатқа біледі. Егеулі найза қолға алмай, Еңку-еңку жер шалмай, Қоңыр салқын төске алмай, Тебінгі терге шірімей, Терлігі майдай ерімей... Тағы да, тағы, осылай... Ерлердің ісі бітер ме?! – дегенде, ақын ерлердің ісінің көптігін соншалықты тергейді. Ерлердің ісі соншалықты неге қиын-қыспақты, ер төсектен безінетіндей, ашаршылық, шөл, түн қатып жүріп, түс қашатын, тебінгіні теріс тағынатындай азапты болмақшы? Осыған ақын неге шақырады?

	Махамбет əп дегенде елді көтерілістің мəніне, қолға алған ұлы істің өліспей беріспейтін мəселесіне аударады. Ол айтар ойын біржола төгіп тастамайды. Біртіндеп айтады. Əуелі ерлерді жаңағыдай қайрап алады. Ер болып ерлік жасаудың жолдарын ұғындырады. Барлық қиындыққа төзгенде, түн қатып жүріп, түс қашуды бастан өткергенде мақсатты тілекке жетуге болатынын ескертеді.

	«Орай да борай қар жауса» дейтін жырында қалай дейді:



	Орай да борай қар жауса,

	Қалыңға боран борар ма?!

	Қаптай соққан боранда

	Қаптама киген тоңар ма?!

	Туырлығы жоқ тұл үйде,

	Ту байласаң тұрар ма?!

	Ту түбінен тұлпар жығылса,

	Шаппаған нəмəрт оңар ма?!

	Қарындастың қамы үшін,

	Қатын менен бала үшін,

	Қайырылмай кеткен жігіттің

	Өзін кəпір алғанын

	Талақ деп айтсаң болар ма?!

	Асқар, асқар, асқар тау,

	Асқар таудың со бүркіт

	Ылдидың аңын шалар ма?!

	Асқар таудың басына

	Лашын, сұңқар жүн төксе,

	Далада қалған сүйек деп,

	Шеніне қарға жолар ма?!



	Осында ақын көтерілісшілердің мақсат-тілегін жап-жақсы жеткізіп тұрған жоқ па? Нені меңзеп тұрғанын да жұрты түсінеді. Халқына қайырылмай кеткен жігітті бəрібір кəпір алады. Халқыңмен бірге бол. Кəпірі кім? Империя емес пе? Халқынан кеткендер талақ деуге сыяды екен. Махамбеттер хан мен сұлтанға қарсы шыққанда, империяның қол шоқпары болып, халқынан бөлек кеткендігін олардың бетіне басты ғой. Хан мен сұлтандарға ел балалары тағдыры далада қалған сүйектей елестеуі əбден мүмкін.

	Тегінде, Исатай-Махамбет бастаған көтерілісті, империяға қарсы бағытталған, отаршылдыққа қарсы соғыс деуге бұрындары қорқып, үркіп келдік. Шын мəнінде ол осындай соғыс болды ғой. Халық соғысты. Көтерілді. Империяның жер-жердегі қол шоқпарларымен қақтығысып, оларды жуасытып алмай, патшаның құралды қалың əскеріне төтеп беру мүмкін емес, əрине. Мұны Махамбеттер де ұққан. Содан да Махамбеттер алдымен жергілікті озбырлардың ордасын шайқалтуды көздеді. Оны Махамбеттің бүкіл поэзиясынан аңғаруға болады.

	Осы арада айта кетерлік бір жайт: Махамбеттің жырлары баспаға басылып жеткен жоқ, ел аузынан келіп жетті. Демек, жырлары түгелдей ауыздан-ауызға өтіп, кейінгілер жаттап алған, есте сақтаған күйінде жетті. Оның барлық поэзиясы тұтастай жетті деуге əсте болмайды. Соның өзінде, жеткендерінің өзі өзгерместен, Махамбет жырлаған үлгіде түсті ме деген сұрақ туады. Махамбет өзіміздің хан-сұлтандарға шүйіле береді, соларға қарсы соғысын жариялайды, ордасын талқандамақ болады. Исатай – басшы, ол – қосшы. Махамбет, ақын да ақыл иесі Махамбет өздерінің кімге қарсы шығып отырғанын білсе керек. Жəңгірді, Баймағамбетті жеңгенмен, олардың орнына патшаның тағы бір қалаулылары келіп отыратынын сезбеуі мүмкін емес. Махаңдардың түпкі мақсаты – елді қорлықтан азат ету, кіріптарлықтан құтылу. Хандармен жай егес үшін жанжалдасудың ақымақтығын білсе керек. Халық та ақымақ емес. Патша қысымын олар бəрібір көріп, төзіп отыр. Жер-суын тартып алса, патша тартып алды. Оған Жəңгірдің де əлі келмейтінін біледі. Тобыр білмесе, Махамбет біледі. Меніңше, Махамбеттің поэзиясы жазбаша сақталған болса, ақын басқаша да айтқан болар еді. Жəңгір мен Баймағамбетке шүйіле бермей, патшаға да көз алартқанын ашық айтса керек-ті. Немесе Махамбет керемет, нəзік дипломат, қауіпті сезгіш. Патшаға қаһарын қатты төге алмай, төгейін десе сескеніп, қанша дегенмен ақ патшадан қаймығады ғой, кегін көзінің алдында жүрген патша қол шоқпарларынан қайтарғысы келіп, осыларға соққан сойылым аналарға да тисін деп, белін бекем буды ма? Немесе, Махамбеттің поэзиясын табыс етуші – халық, кеңес дəуірі кезінде ол бұрмаланып өңделді ме. Солай шығар деп ойлаймын. Махамбеттерді пролетариаттан шыққан жарлыжақыбай кейпіне айналдырған болуы мүмкін. Хан мен сұлтан – байлар табы. Бай мен кедей қылып көрсету социализм заманында бағдар болды. Орыс империясына қарсы болды деген пікір жүрмеген болуы керек. Кенесары көтерілісін де кертартпа, хандықты көксеу деп келдік қой. Исатай-Махамбет көтерілісіне жаңа көзқарас орнап жатқанын білеміз. Оған қосыламыз. Алайда, Махамбет өлеңдерінің бізге жеткен нұсқасы жөнінде де тексеру керек болады. Сөз жоқ, ол өңделіп жетті, қысқартылып, шаруалар көтерілісі деп келген жалған көзқарас тұрғысында жетті. Маған солай болады да тұрады, əйтеуір.

	Əйтпесе, Махамбеттің кез келген өлеңі дұшпанға қарсылыққа үндейді.



	Беркініп садақ асынбай,

	Біріндеп жауды қашырмай,

	Білтеліге доп салмай,

	Қорамсаққа қол салмай,

	Қозы жауырын оқ алмай,

	Атқан оғы жоғалмай,

	Балдағы алтын құрыш болат,

	Балдағынан қанға боялмай,

	Қасарысқан қарындасқа

	Қанды көбік жұтқызбай,

	Халыққа тентек атанбай,

	Үйде жатқан жігітке

	Төбеден тегін атақ болар ма?!



	Бұл – «Беркініп садақ асынбай» атты өлеңі. Оқысақ – алдымызда қалың жау тұрады. Ол қандай жау? Жəңгір мен Баймағамбет пе? Бір қазақ бір қазаққа жау көрінеді. Бірін-бірі құртып, жою үшін қорамсаққа қол салып, қозы жауырын оқ алып, білтеліге доп салып, балдақты қанға бояп, бірге туған қарындасқа қанды көбік жұтқызуымыз керек. Бірақ, сөйте тұра, халыққа тентек атану жараспайды. Осылайша қимылға көшпесек, құр бекер үйде жатып, жақсы атақ ала алмаймыз. Махамбет ашығын айта алмай тұрған секілді. Жау дейді. Ол жау кім? Қазақ па? Қазақ болса неге жауласамыз? Манағы, бастапқыда келтірген мысалымыз: Еділ үшін егестік, Жайық үшін жандастық, Тептер үшін тебістік, Қиғаш үшін қырқыстық дейтін Махамбет, ол жерде тура ашығын айтқан. Жерімізді жау алды, сол үшін қырқыстық, жандастық деді. Бұл тұстағы жауы түсінікті. Ол – отаршыл империя. Мынау өлеңіндегі жау – əйтеуір жау. Мен бұл арада Махамбетті кінəлап отырған жоқпын. Махамбет – бостандығымыздың күрес бейнесі ғой. Махаңның өзі айтқандай, Еділ үшін егестік, Жайық үшін жандастық емес пе. Менің айтпағым – Махамбет шығармаларының бізге толық сақталып жетпегендігі. Менің қолымда ол былай еді дейтін уəж жоқ, бұл менің интуициям. Алайда, Махамбет шаруалар көтерілісінің идеологі болсын, мейлі, халқының орыс империясына қарсы көтерілуі кезеңінің бір көсемі болсын, бəрібір, ол – қазақ халқының бостандық күресі тарихына мəңгі енген батыр əрі жауынгер ақын. Ұлы тұлға.

	Десек те, шаруалар көтерілісі тұрғысынан қарасақ, оның Жəңгір ханға, сұлтандарға наразылығы, солармен егескені ақталар еді. Онда ол қарама-қарсы екі топтың бірінің кейіпкері болып шығады. Марксизм айтқандай, таптық күрестің – езілген тап жағындағы өкілі болады. Марксизм ілімі үшін бұл керек факті. Олай болса, Махамбеттің де құндылығы төмендер еді. Оның бізге жеткен поэзиясының маңызы да сол тұрғыда бағаланар еді. Махамбет жөнінде онда жаңсақ пікір туындап, оны біржақты көрсетіп, көзқарас та бұрынғыша қалар еді.

	Бірақ Махамбет өлеңдерін оқыған сайын, оның түпкі ойларына бойлап енген сайын, Махаңның таптық еместігін, оның көксегені Отанының азаттығы екенін аңғаруға болады. Оның Еділ үшін егесіп, Жайық үшін жандасып жүргені де осы арманнан шығатынын сезбей тұра алмайсың.

	Тарихшылар Махамбетті көтерілістің бір басшысы ретінде атайды, өлеңінен гөрі қолмен атқарған істеріне көңіл бөледі. Ұлт-азаттық қозғалысының бір басшысы болғаны – оның азаматтық ерлігі. Филологтер Махамбетті ақын қатарына қосады. Оның өлеңдерін талдап, мазмұнын ашып, содан кейін көтерілістің бір басшысы да болғанын алға тартады. Ал жалпы қазақ халқы үшін Махамбет алдымен несімен қадірлі десек, қай қасиетіне тоқталар едік? Меніңше, оның ақындығын ешкім тартып ала алмайды, ол – оның бойға біткен дарыны. Кез келген ақында ондай дарын бар. Соның бəрі халық қозғалысына көсем болған жоқ, болу міндетті де емес. Əр ақынның өз көзқарасы бар. Бірақ ол халықтан шығып кетпейді, халықтан кетсе, ол халықтың ақыны деп есептелмейді. Халық қозғалысына, оның тағдырына бүтіндей араласқан, сол жолда шейіт болған Махамбет ақын бірен-саран ғана. Біреу ғана. Онан кейін Ахмет Байтұрсынов туды. Екеуін де жоғарыда айтқанымыздай, халықтың қилы тағдыры тудырды.

	Олардың жеке басының өмірі болған жоқ. Халық үшін дүниеге келді де, халқының бақыты жолында шейіт кетті.

	Дүниеде халықтың ұлт-азаттық күресіне бүтіндей ғұмырын арнаған адамдарды арыс десең де, батыр десең де сыяды. Көсем десең де болады. Халық үшін осындай перзенттерден артық ешкім жоқ. Махамбет те осындай ұлы перзент. Ақындығымен қоса!





БАБАЛАР РУХЫ ӨШПЕЙДІ


	Ерлікке тағзым



	Мəдениет ауылы əдемі жерге орналасқан. Жанжағын жап-жасыл тоғай, ормандар қоршап жатыр. Ауыз су проблема емес, тұрғындар қажет болса қолмен жер қазып, су көзін тауып, құдық жасап алады. Шөбі шүйгін, мал жайылса тыңайып, қоң жинап алады. Ағаштың ішінде жидек, шие, бүлдірген, қарақат өседі. Бала кезімізде апаларымызбен бірге жидек теруге баратынбыз. Мектепте оқып жүргенде іргедегі Құлшымбай тауының төбесіне шығып, шашылып жатқан тастарды, ойдым-ойдым шұңқырларды көретінбіз. Жаугершілік заманында қаза тапқан сарбаздар сонда жерленген деген сөздерді үлкендер жағы айтушы еді. Сол сөз ақыры шындыққа айналды.

	Құлшымбай тауының басында ерлігімен есімі елге ұран болған Ұлы жүздің Шапырашты Қарасай батыры жəне онымен 50 жыл дос болып, қазақ жерін бірге қорғап өткен Орта жүздің Арғын Ағынтай батыры жерленген. Ұлу жылы Қарасай батыр соңғы рет жекпе-жекке 66 жасында шығыпты.

	«Талай батырларды көріп ем, өзім де кеудемді ешкімге бермеген жан едім, бірақ Қарасайдай көзсіз ерді көрмеппін», – депті батырдың замандас қолбасшыларының бірі.

	Екі қалмақтың тайшысын кепілдікке түсіріп, Есім ханның алдына тізерлеп отырғызып: «Тақсыр хан, енді қазақ ханының бетіне қараған, қазақ жеріне көзін алартқан жаудың бəрі осылай тізерлейтін болады», – депті ұлы батыр. Қарасай батыр мен Ағынтай батырдың арадан қыл өтпес достығы, жан алып, жан беріп жатқанда да айырылмауы, біріне-бірі сақшы болып жүруі, досының басын өзінен жоғары бағалағаны ұзақ жылға созылған соғыстан екеуінің де сау-саламат оралуына себепші болады.

	Қарасай батырдың дүниеге келген егіз ұлдары Еркін мен Төркін 1671 жылы 23 жастарында бір күнде мерт болғанда «Өліп көрген жоқпын, одан басқаның бəрін көрдім десем, əлі көрмегенім көп екен ғой» деп, өзі де бел балаларының қырқына жетпей қайтыс болған екен. Батырдың сол қос боздағы осы жерге жерленген.

	Қарасай-Ағынтай батырлардың мемориалдық кешені 1999 жылы салынды. Құрылыс жұмыстарын Жаужүрек Əділхан басқаратын «Тигрохауд» фирмасы жүргізген. Жоба иесі – сəулетшілер Бек Ибраев, Сəдуақас Ағытаев.

	Қос батырдың кесенесі алыстан менмұндалап, көзге шалынады. Кесене басында Сəмиддин қажы Недуллаев отбасымен тұрып, директорлық міндетті атқарады. Біз барғанда ол Көкшетауға жұмыс бабымен кетіпті. Түркістандағы қазақтүрік университетінде сырттай оқитын Нұрлан Кенжебаев директордың орынбасары ретінде жылы шыраймен қарсы алып, ізеттілік көрсетті.

	Қос батыр жерленген Құлшымбай тауына қарай жаз айында апта сайын 100 шақты кісі келеді екен. Қысқа таман халық саны азайып, аптасына 20–30 адам ат басын тірейтін көрінеді.

	Мемлекет есебіндегі қасиетті орынды қадірлеп, əспеттеп ұстауға жергілікті билік органдары барынша назар аударуға тиіс. Елімізді жаудан қызғыштай қорғаған Қарасай мен Ағынтай батырлардың есімдерін біз ешқашан ұмытпауымыз керек. Қос батырдың ерліктері – өскелең ұрпаққа өшпес үлгі.





ЫБЫРАЙ НЕДЕН ҚАЙТЫС БОЛДЫ


	Болжам



	«Орынбор листогы» газетінің 1889 жылғы 30 шілде күнгі санында жарияланған мақалада: «Торғай облысының Қостанай қаласында үстіміздегі жылдың шілде айының 17-сі күні ұзаққа созылған ауыр науқастан (өкпе ауруы) кейін 52 жасында Торғай облысы халық училищесінің тұңғыш инспекторы Ыбырай Алтынсарин дүние салды. Бұл облыс үшін жəне қырғыз даласындағы орыс ісі үшін өте ауыр қаза» делінген. Осы сөздерді оқығанда бəрі тайға таңба басқандай анық секілді. «Кел, балалар, оқылық» деп жалпақ қазақ даласына жар алып, елді өнер-білім алуға шақырған ұлы ағартушы өкпе ауруынан ұзақ азап шегіп, көз жұмған. Бірақ соңғы кездері Ыбырайдың өлімі туралы басқаша болжамдар айтылып жүр. Біреулер «Жеп отырған нанымыздан айырды» деп татар молдалары у беріп өлтіріпті» дейді. У берсе, Алтынсарин көп сырқаттанбай дүние салар еді ғой.

	Екіншілері, басында қараңғы халқын сауаттандыру үшін орыс графикасының негізін сақтай отырып, қазақ тілінде əліппе жасап, орыс-қазақ мектептерін ашқан ұлағатты ұстаз патша өкіметінің жүргізген озбыр саясатына шыдамай, кейін қарсылық білдірген, сол үшін билік басындағылар тыңшылары арқылы айықпас дертке шалдықтыратын дəріні оған білдіртпей ішкізген дейді. Содан өкпесі езіліп, тыныстауы қиындап, өмірмен қоштасыпты-мыс.

	Бірде көнекөз қариялармен сырласып отырғанда Ыбырай туралы сөз қозғалып, оның қалай қайтыс болғаны төңірегінде тың деректер келтірілді. Соған сенсек оқиға былай болған.

	...1889 жылғы шілде айының басында Ыбырай Қостанайдан пар ат жегілген пəуескемен ел аралауға шыққан. Қасында атқосшы жігіт бар. Торғайға бет алған тұста Мұқыр деген жерде кідірген. Қоңыраулатқан сəйгүлікті пəуескеден түсіп жатқан Алтынсаринді көрген кісілер төбелері көкке жеткендей қуанып, сол жаққа қарай шұбырсын кеп. Жайлауда отырған Төлеген байдың ауылы екен. Орыстармен жақсы қарым-қатынаста жүрген соң ба, əйтеуір «туыспыз ғой» деп бай Ыбырайды сыйлаған түр танытатын. Бұл жолы кедейлер

	«Бай ақымызды бермей қойды» деп шағым айтты. Онсыз да жақтыра қоймайтын Төлегенді Ыбырай халық алдында ұялтып, жарлылардың маңдай терімен тапқан табысын малмен бергізген. «Жұрт алдында абыройымды айрандай төгіп, масқара қылды. Бəлем, тұра тұр» деп іштей кіжініп, тоңмойын атқамінер қалған.

	Ауылдан ұзай бергенде:

	– Ыбырай аға, бір топ салт аттылар соңымыздан келе жатыр. Жүрістері суыт, əне, көріп тұрсыз ба? – деп атқосшысы айқай сап, мылтығын ыңғайлай бастады.

	– Атпа, маған ешкім тиіспейді, – дейді Ыбырай жайбарақат.

	– Кімдер екенін қайдан білеміз, қамсыз қалмайық.

	– Қорықпа, жай жүрген біреулер шығар.

	Екеуара сөйлесіп тұрғанда жүздері суық, қолдарына сойыл ұстаған жиырма шақты еңгезердей жігіттер сау етіп келеді. Əй-шайға қарамай, жөн сұраспай, екеуін бірден соққының астына алады. Дəу де болса, Төлеген байдың жұмсап жіберген бұзақылары болса керек. Естерінен танғанша аяусыз ұрып-соғып кетеді. Сол жерден өтіп бара жатқан үш жолаушының біреуі Ыбырайды танып, өзгелерді көмекке шақырып, ауыздарына су тамызып, екі-үш күн үйлерінде күтіп, Қостанайға жеткізеді. Сол жатқаннан Ыбырай ұзақ жатып, ауыр соққыдан оңалмаған деседі. Қазан университетінің медицина факультетін бітірген білікті дəрігер деп Мұхамеджан Қарабаевты шақыртып көрсеткен екен, ол атақты ағартушының енді жазылмайтынына көзі жетіп, қатты қапаланыпты.

	Қазақтың тұңғыш ағартушысы осылай азаппен 48 жасында дүниеден өтіпті. Ал «Орынбор листогы» газетіндегі «52 жасында қайтыс болды» деген сөздер қате секілді. Неге десеңіз, Ыбырайдың күллі өмірбаян деректерінде оның 1841 жылы туып, 1889 жылы қайтыс болғаны анық жазылған.

	Ыбырайдың дүниеден өткені туралы осындай болжамдар айтылады. Бұлардың қайсысы рас, қайсысы өтірік екені белгісіз. Бірақ «Жел тұрмаса шөптің басы қимылдамайды» деген де бар.





ШОҚАН ҚАЙ ЖЕРДЕ ТУДЫ


	Дерек



	Құсмұрын төңірегі пүліштей түрленген. Ағаштар жапырақ жайып, аспаннан күн нұрын шашады. Бұл жерде қазақтың біртуар ғалымы Шоқан Уəлиханов туған. Бəріміз кішкентай кезімізден естіп, мектеп қабырғасында жүргеннен-ақ ғұлама туралы оқып, оның ағып өткен жұлдыздай қып-қысқа келте өмірінде үлкен шаруа тындырып, артына өшпес мұра қалдырғанына таңданып, сүйсінетінбіз. Небəрі отыз жыл ғұмыр кешіп, бəріне үлгеру шынайы таланттың ғана қолынан келеді. Оның өмірі мен қызметі – халқына қалтқысыз қызмет етудің жарқын үлгісі.

	Бұдан он шақты жыл бұрын республика көлемінде Шоқанның Құсмұрында туғанына күмəн келтірушілер де табылған. Бұлардың пайымдауынша, ғалым Сарыкөл ауданының Күнтимес ауылында дүниеге келген. Еркіндік кезінде кім не айтса да өз еркінде, ықтиярында ғой. Алайда «Шоқан Шыңғысұлы Уəлихановтың өмірі мен қызметі» деген кітабында жазылған Əлкей Марғұланның пікірі мынадай: «Шоқан Уəлиханов (дұрыс есімі – Мұхаммед-Қанапия, ал Шоқан – анасының еркелетіп қойған аты) 1835 жылы қараша айында Құсмұрын бекінісінде туған. Бұл деректің растығын КСРО Сыртқы істер министрлігінің архивіндегі Шоқан Уəлихановтың қызметі жөніндегі формулалық тізім дəлелдейді. Нақ осы дерек басқа ресми документтерде де кездеседі».

	Əлкей Марғұлан өзі қайтыс болғаннан кейін Шоқанның туған жері туралы пікірталас болады деп ойламаған шығар. Кезінде қисынсыз айтылған жорамал салдарынан Шоқан Уəлихановтың туғанына 160 жыл толу мерекесі айтарлықтай дəрежеде өтпеді. Ол əуелі ғалымның кіндік қаны тамған Əулиекөл ауданының Бірлік ауылында, содан соң Сарыкөл ауданының Күнтимес ауылында аталып өткен. Алғашында өзіміз болғанбыз. Сол мерейтойда Шоқанға қатысты көптеген тың деректер келтірілген, ақсақалдар қызықты деректер айтқан.

	Біз «Шоқан Құсмұрында туған» деп тағы да өткенді қопарып, бəрін жаңғыртқымыз келмейді. Тарих бұлтартпастай айқындап берген дүниеге орынсыз дауласып, ақ тер, көк тер боп қайтеміз? Мақсатымыз – ғалым шыр етіп дүниеге келген жерге барып, оның рухына тағзым ету, сондағы халықпен жүздесіп, əңгімелесу еді.

	Құсмұрын қырқасында орналасқан Бірлік ауылының келбеті көрген кісіні ə дегеннен баурап алады. Жан-жағы ағаш, іші де жасыл желекке малынған. Мөп-мөлдір бұлақ суы сылдырлап ағып жатыр. Басбұлақ, Ортабұлақ, Кішібұлақ осы жердің сəнін келтіріп тұр. Біз Ортабұлақ басында болдық.

	Алақаныңмен суын ішсең, дəмі бал татитындай.

	– Өткен жылдан бері орта мектеп мұғалімдері мен оқушылары Ортабұлақты күтімге алды. Бұлақтың үш көзі бар екен, соны тазартып, жан-жағына тас төгіп, құм шашты, баспалдақ жасады, – дейді жергілікті тұрғындар. – Осы жерде Құсмұрын бекінісі болған. Тас қабырғаларды бала кезімізде көргенбіз, ертеде мал қорасы ретінде пайдаланыпты. Жағасында қазылған орлар жататын, аумағы 5–6 метр. Кейін бекітіліп тасталды. Үлкендердің айтуынша, мешіт жұмыс істеген, қираған орнында тастар шашылып жататын.

	Ортабұлақтан əрі Қарағаш жері басталады. Онда да бұлақ бар. Маңайдағы жер аттары да қызық – Шиелі, Кеңтарал, Ақарал, Шеңгелді, Көксиыр. Осылай тізбектеліп кете береді. Баяғыда ольха деген ағаш өсіпті, қазақшаға аударғанда қандыағаш көрінеді.

	– Жуандығына құшағың жетпейтін. Соғыс кезінде отынға кесіп, құртты, – деп күрсінеді ақсақалдар.

	Ана жылдары географтар мен ботаниктер Құсмұрын атырабын зерттеп, осыдан шыққанына миллион жыл болған папоротник жапырағын тауып алыпты. Іргедегі көмір өндіріп жатқан кеніш əлмисақтан Ханжатқан деп аталса, Кеңес өкіметінен қаймыққан соң Кенжатқан боп өзгертілген. Жанындағы шағын көлдің балшығы емге пайдалы екен. Мұның бəрін текке тəпіштеп айтып отырған жоқпыз. Себебі Шоқан туған атыраптың ойы мен қыры, өсімдіктер дүниесі өткен дəуірден сыр шертеді.

	– Мына Дүзбай ауылының ар жағында Құмдыағаш деген жер бар. Сондағы мешітке Шыңғыс сұлтан Марал ишанның үлкен баласы Қалқайды алдыртып, жаңа туған нəрестенің атын Мұхаммед-Қанапия деп қойыпты.

	– Атақты жазушы Сəбит Мұқанов ауылымызға 1961, 1963, 1965 жылдары келіп, көнекөз қариялармен жүздесіпті. Сол кезде Сəбең Шоқан туралы деректер жинап жүрген болуы керек.

	– Балалық шағымызда 1841 жылы шыққан күміс тиындарды, түрлі крестерді тауып алатынбыз, Шамасы бекіністі күзеткен əскерлерден қалған ғой.

	Ауыл тұрғындары осылай дейді.

	Орта мектеп ішінен ғалымға арналған шағын мұражай ұйымдастырылған. Мұражайда Əнуар Ипмағанбетовтің аударуымен 1980 жылы «Жазушы» баспасынан шыққан Шоқан Уəлихановтың таңдамалысы, бес томдық шығармалар жинағы, «Шоқан жəне өнер» кітабы, суреттер мен түрлі құжаттар қойылған. Көнекөз қариялардың əңгімесін тыңдап, мектептегі мұражайды көріп, бұрынғы Құсмұрын бекінісінің орнындағы қазіргі ауылды аралап шықтық. Алған əсеріміз мол, көкейге түйген сырымыз көп. Бала Шоқан, дана Шоқан туған жер күллі елге ыстық. Оның əрбір тасы, əрбір ағашы небір құпияларға толы. Болашақта ғұламаның кіндік қаны тамған ауылды, соның төңірегін мемориалдық кешенге айналдырса, ескерткіш орнатса, туристер баратын, жұртшылық ағылып келіп жататын қасиетті орын ретінде пайдаланса қандай жақсы. Əйтпесе Ресейде Пушкин сəйгүлікпен қоңыраулата өткен жерлердің өзіне ескерткіштер қойылды ғой.

	Тоқсан ауыз сөздің тобықтай түйіні: Шоқан барша қазаққа, күллі елге ортақ. Ұлтымыздың тұңғыш ғалымын мақтаныш етумен қатар оның есімін қастерлеу, туған жерін қадірлеу – бəріміздің азаматтық парызымыз.





АБАЙ – БАС АҚЫНЫМЫЗ




	Қазақ жерін, туған халқын Абайдан артық ешкім сүймеген шығар. Əйтпесе «Қалың елім, қазағым, қайран жұртым» деп жырлап, қараңғылық құшағында, патша өкіметінің езгісінде отырған халқына жаны ашып, өзегі өртенер ме еді? Ақтық сəтіне шейін таланттарды тауып, тəрбиелеп, қолдап, қорғансыздарға асқар таудай пана боп, дүлей күштерге бой бермей, «мыңмен жалғыз өзі алысып» өтті. Кең сахарада адалдықтың, адамгершіліктің жарқын үлгісі, əділдік пен жақсылықтың жаршысы болды.

	Абайдың өлеңдері – нағыз тұнып тұрған поэзия. Əр жолдарын оқыған сайын лəззат алып, рақаттанасың, қалың ойларға берілесің. «Өлең – сөздің патшасы, сөз сарасы», «Интернатта оқып жүр», «Желсіз түнде жарық ай», «Қыс» жəне басқа да толып жатқан жырлары шебер тілмен жазылған.



	Əсемпаз болма əрнеге,

	Өнерпаз болсаң арқалан.

	Сен де – бір кірпіш дүниеге,

	Кетігін тап та, бар, қалан.



	Осы бір шумақтың өзі Абайдың шынайы дарын иесі, терең философ екенін дəлелдейді. Ақынның əсем əндерін айтсаңшы, жүрегіңді елжіретіп, жаныңды баурап алады.

	«Көзімнің қарасы» əнін əлі күнге шейін үлкен-кіші жиынтойларда сүйсіне шырқайды. Қарттар жағы көңілдері босап, жастық шағын еске алып, көздеріне жас алады. Əн құдіреті деген осы.

	Ахмет Байтұрсынов айтқандай, «Қазақтың бас ақыны – Абай Құнанбаев. Онан асқан бұрынғы-соңғы заманда қазақ – баласында біз білетін ақын болған жоқ». Шынында да Абай – бəріміз үшін бас ақын, кемеңгер, данышпан, пайғамбар, ойшыл, талантты сазгер, жазушы, аудармашы...

	Осылай деп атақтарын соза беруге болады. Ең маңыздысы, ол – халқымыздың аяулы да ардақты перзенті, ұлтымыздың мақтанышы.

	Еліміз Абайды əспеттеп, қадірлейді. Астанада ұзын көшеге ақын есімі берілген, оның атында қала да, аудан да, ауыл да бар. Есімін алған адамдар да аз емес. Осыдан кейін «Өлді деуге бола ма, ойлаңдаршы, өлмейтұғын артына сөз қалдырған» деп өзі жырлағандай, ақын шығармаларының өміршеңдігін айқын аңғарғандайсың.

	Иə, дана Абай, ақын Абай қашанда арамызда. Күллі əлемге əйгілі болып, ұлтымыздың мерей-мəртебесін көтеріп жүрген ардақтымыздың есімі ғасырлар бойы өшпей, жарқырай бермек.





ҰЛТ ҚАМҚОРЫ БОЛҒАН ТҰЛҒА


	Мұхамеджан Сералин туралы толғаныс



	Қазақ өркениетінің өз тамырына нəр жия бастаған шақ – XX ғасыр. Сонау Абай, Шоқан, Ыбырайдан тараған өркен, себілген дəн өсіп-өніп, ендігі жерден басын қылтитып, жарық күнге көзін ашқан кезең болып табылады. Əрине, қазақ даласы мүлдем қараңғыда көміліп келген еді деуге болмайды, ұрық түспеген тақыршаққа ол желмен ұшып келді ме деу де жаңсақтық болар еді. Əл-Фараби, Өтейбойдақ, Рашиди, Жалайыри сияқты ғалымдарымыз барын білеміз. Басқа да оқығандарымыз болды. Бірақ олардың қай-қайсысы да атақ-даңққа жат жұртта жүріп жетті. Кіндік кесіп туған жері қазақ жері болғанымен, еңбек еткен, тарихи шығармаларын тудырған ортасы өркениеттің қаулап тұрған ғажайып мекендері болатын. Бір кездерде ғылымы, білімі гүл жайнаған өңіріміз тағылық соғыстардың салдарынан өзінің келбетінен айырылғаны, құлданушы империялардың езгісінде қалып, барымыздан жұрдай болғанымыз жадымызда ғана қалған. Ол замандарды енді басымызға бермесін. Инкілердің, басқа да қазір көне атауы ғана қалған халықтардың бұрын қандайлық өркениетті бастаулары болғанын бүгінде бəріміз білеміз. Қазақ халқы да осылай көмескі қалып қояр ма еді, егер елдікті сақтаймын деп егескен ерлері болмаса! Сол ерлердің қатарында Мұхамеджан Сералин де болды.

	«Біздің заманымыз – жазу заманы», – деп Ахмет Байтұрсынов айтпақшы, Мұхамеджан Сералин де осындай заманның кейіпкері болды. Алайда мұндай заманды олардың ешқайсысы да еркімен таңдап алған жоқ. Олар осы заманның ішінде туды. Сералинге дейін де қазақ халқының басынан талай замандар өткені белгілі. Əрбір заманның өзінің атқарып кеткен істері, қалдырып кеткен мұралары болды.

	Заман өзінің эволюциясымен дамыды. Адамзат ұрпағы жасап келе жатқан дəуірлер бəрі бірдей төрт аяғын тең басқан жоқ. Ойлы-қырлы, ойқылы-шойқылы, боранды-тұманды, жаңбырлы-суықты, жалаңаш-жайдақ, бірде аш, бірде тоқ, бірде зорлық, бірде қорлық – адамзаттың тартқан тағдыры осындай алуан түрлі болып келді. Азияның меңіреу түкпірі атанған қазақ өлкесіндегі тұрмыс-жағдай тіпті аянышты болды. Мұны, алайда, Алланың құдіретінен деуге əсте болмайтын еді. Алла, соншалықты, қазақ пендесіне айрықша мейірімсіздік көрсетіп пе? Басқа халықтар жақсылықты жұмақ əлемде өмір сүріп, біз дегенде табиғаттың сауыры тартылып қалып па? Қалай дегенде де маңдайымызға біткен құбылыс осы болғаны рас, оны енді қазбалап жатқаннан май шықпайды. Жағаласқан жау да теңдік бермегені рас шығар. Онымен қоймай, тектілерімізді тепкілеп, бектерімізді бөктеріп, күлім көзімізді күң қылып, жақсы ұлдарымызды құл қылып қойған жоқ па?! Еңіреген елді осыдан азат етуге бостандық туын көтерген қайран ерлердің шапса қылышы өтпей, атса оғы жетпей, айқайласа үні шықпай, жортса тұлпарының тұяғы алынып қалып жатқан шақтардың талайы өтті. Екі басты самұрық құстың мысын басуға адуынды Абылайдың да қайласы келмеді. Құрсанған ақ сауытты, айбатты Кенесары мен Наурызбайдың да шамасы жетпеді. Абай да күңіренуден аса алмады. Шоқан да аһ ұрып өтті. Исатай мен Махамбет те найзасын орыстың зеңбірегіне қадай алмады. Тағдыр да «Мен сендерді əлі талай сынаймын, құтылудың жолын өзің тап» деп таптап берді. Енді не қайран табарын білмей дағдарған елдің жиырмасыншы ғасырға еніп тұрған кезі еді. Осындай алмағайып кезеңде көктен Айса, жерден Мəди шықты дегендей, қазақтың қара аспаны шарт айырылып, ел елеңдеген құбылыс пайда болды. Ол – Ахмет Байтұрсынов, Міржақып Дулатов, Əлихан Бөкейхановтар құбылысы болатын. Ол – нақтылап айтсақ, қазақтың ел жағдайын көңілімен түсініп, көзімен көріп, жүрегімен ұққан, оқыған аз-мұз зиялыларының бастаған істері еді. Солардың қатарында Мұхамеджан Сералин де бар еді.

	Мұхамеджан Сералин қазақтан шыққан тұңғыш редакторлардың бірі болды. Егер біз қазақ тіліндегі алғашқы газеттерді сөз етсек, алдымен, «Түркістан уəлаятының газетін» ауызға алар едік. Ол Түркістан генерал-губернаторлығының орталығы Ташкент қаласында 1870 жылдың 28 сəуірінен бастап шығып тұрды. Бірақ ол өз алдына жеке басылым емес, орыс тілінде шығатын «Туркестанские ведомости» газетіне қосымша ретінде айына төрт рет, екі саны өзбекше, екі саны қазақша шығарылатын газет ішіндегі газет еді. Бұған дейін қазақтың өз баспасөзі болыпты дегенді естіген жоқпыз. XIX ғасырдың екінші жартысында Ташкент, Орынбор, Омбы, Орал, Астрахан сияқты ірі қалаларда патша өкіметінің жергілікті əкімшілік орындарының жеке ресми органдары ретінде жергілікті ұлт тіліндегі алғашқы газеттер дүниеге келгені мəлім. Бұл кезеңде қазақ елі, жері түгелдей патшалық Ресейдің құзырына қарап үлгерген. Патша бұл газеттерді ашқанда қазаққа жарық сəуле əкеле қояйын, көздерін ашайын деп ойламаған. Қазақтың қамына, олардың талап-тілегін өтеуге, əлеуметтік-шаруашылық, мəдени-ағарту мақсатына жасамаған. Патша өкіметінің отарлау саясатын онан сайын күшейте түсу үшін, оның бұйрық-жарлықтарын елге тезірек əрі түсінікті етіп жеткізіп тұру үшін шығарған.

	Бұдан кейінгі екінші бір басылым – «Дала уəлаятының газеті» жаңадан құрылған Омбы генерал-губернаторының органы ретінде Омбы қаласында 1888 жылдың 1 қаңтарынан бастап 1902 жылдың 12 сəуіріне дейін жарық көріп тұрды. Бұл да – газет ішіндегі газет. Газеттің редакторлары ретінде əр кезде И.Козлов, К.Михайлов, Г.Абаза қол қойып отырған. Басылымның қазақшасын үзбей редакциялаған – генерал-губернатор канцеляриясының аға тілмашы Е.Абылайханов пен Д.Сұлтанғазин.

	1869 жылы 2 қаңтарда Орынбор жəне Сібір ведомствосына қарайтын аймақ қайта құрылып, Торғай облысы делініп атала бастады. Ал 1879 жылы орталығы Орынбор қаласында облыстық басқарманың газет столы құрылып, оның ресми органы шыға бастады. Осы орысша газетке қосымша ретінде 1895 жылдан бастап қазақ тілінде 15 жылдай «Торғай» газеті шығып тұрды.

	Бұл үш газет те өкіметтік органдар еді. Үшеуінде де қазақша қосымшалар өкімет атынан ресми шығып тұрды. Осыдан басқа қазақ халқы ешқандай газетті білмеді. Өз ана тілінде дербес баспасөзі болмады. Мұның өзі халықтың сана-сезімінің шектелуіне, қараңғылық түнегінде ұзақ уақыт қалып қоюына себепкер болды. Оқыған-тоқығаны бар жұрттар дүниедегі барлық оқиғаны оқып-біліп отырғанда, біздің халық құлаққа ұрған танадай тым-тырыс жүрді. Газет оқи аларлық сауаттары да жетіп жатпады.

	Алғашқы қазақ тіліндегі ресми газеттер (қосымшалар) алдына саяси мақсат қойған жоқ. Халыққа əдет-ғұрып, салтдəстүр, əдеби нұсқаларды насихаттады. Саяси күрес майданы ол кезде санада да жоқ еді. Қарапайым жұртшылықта оны түсінерліктей хал болмады. Халық мал бағуды, жан күйттеуді ғана білді. Отар елдің тірлігіне жұрт бас ұрып, үйреніп алған-ды.

	Осы хал бірінші орыс революциясына дейін сақталып келді. Елді оятуға тірлік жасаған ерлер де осы кезден бастап батыл қимылдарға көшті. 1905–1907 жылдардағы оқиғалар Қазақстанда да үлкен көрініс беріп, көпшіліктің саяси санасын шыңдаған алғашқы мектеп болды. Орыстың жұмысшышаруалары патша самодержавиесіне қарсы күреске шығып жатқанда, қазақ жұмысшылары да одан қалыспады. Теміржол стансаларында істейтін қазақтар патша өкіметінің озбырлығына наразылық білдіріп, ереуілдерге шықты. Жұмыс күнін қысқартуды, экономикалық жағдайларын жақсартуды талап етті. Жаппай жұмысқа шықпау шараларын ұйымдастырды. Қазақстандықтар Бүкілресейлік стачкаға қатысты.

	Қазақтың тұңғыш тəуелсіз баспасөзінің алғашқы қарлығаштары да осы кезеңде пайда болғанын тарихтан білеміз. Оның алғашқысы Троицк қаласында 1907 жылы 2 ақпанда жарық көрген. Ол – «Қазақ газеті» деп аталды. Бұл газет патша өкіметінің отарлау саясатына қарсы күрес жариялай келді. Сондықтан да патша өкіметі газетті бірінші нөмірінен бастап мүлде жапты. Екінші бір тəуелсіз газетіміз «Серке» еді. Оның да тумай жатып желкесі қиылды. Газет шыққаннан кейін (газет Петербургте шығарылған болатын) бірер күннен соң полиция келіп, барлық санын жинап алып, құлыптап кеткен. Газеттің ұсталуының себебі – үкіметке қарсы үгіт, Міржақып Дулатовтың еркін ойлы материалдарының шығуы екен. Патша өкіметі 1907 жылдың 4 қаңтарынан 27 сəуіріне дейін Орынбор қаласында шығып тұрған большевиктік «Орал» газетінің де өмір сүруін тоқтатқан. Газет қала ішіндегі қазақ жұмысшылары арасында революциялық идеяны таратып, оларды қарулы күреске дайындағаны үшін жойылды.

	1911 жылы Орда қаласында басылып, кейін Оралға көшіріліп, 1913 жылға дейін 18 нөмірі шығып үлгерген прогресшіл-демократтық бағыттағы «Қазақстан» газеті де біздің жадымызда. Басылымның редакторы Елеусін Бұйрин еді.

	Мұхамеджан Сералиннің «Айқап» журналына дейінгі қазақ баспасөзінің тарихы осындайлық, шолақ қайырылады. Бұл, 1870 жылдан 1911 жылға шекті аралық, қырық жыл мерзім, қанша дегенмен аз уақыт та емес. Адам ғұмырымен есептегенде де, отызында орда жықпаған қырығында қамал ала алмайды дейтін өлшемге сыйғызсақ, сəбидің алғашқы талпынысын жасаған қазақ баспасөзіміз отызында ордасын жығып, қырығында қамалын да алды деуге болар еді. Орда жыққаны – ысқырығы жер жарардай танылған газеттеріміз өсіп шықты. Саны жағынан бір қолдың бес саусағына да жетпейтін басылымдарымыздың үні əр тұстан болса да естіліп, ел құлағына шалынды. Алдымен ол үн газеттің ішіндегі газет аталып, генерал-губернаторлық орыс газетінің ішінен шыққанымен де, өзін əйгілей алды. Оны біздің генералгубернатордың тілмашы, писары, құзырындағы қызметкері болып істеп жүрген азын-аулақ оқыған адамдарымыздың өз халқына деген махаббаты, ұлы жүректері, патриоттығы алып өтті. Патша өкіметінің төбесінен төніп тексеріп, цензуралап отырғанына да қарамастан, олар жол тапты. Халыққа патша бұйрығын, патша тəртібін түсіндірген болып, олардың да көңіліне жағып, бірақ негізгі қызметін халықтың, өз қазағының көкірегін ағартуға жұмсады. «Түркістан уəлаятының газеті», «Дала уəлаятының газеті», «Торғай» газеттерінің қазақтарға еткен еңбегі ұшан-теңіз. Бұл қызмет – газетті газет етіп шығарып отырған азаматтарымыздың қызметі болатын. Бұл азамат-қайраткерлеріміздің есімдерін қазір, кейінгі, бүгінгі ұрпақтар тарихта алтын əріптермен жазып отырмыз. Қазақ журналистикасы тарихында олар ерекше ыстық сезіммен, ықыласпен оқылады. Біздің болашақ журналист кадрларымыз жастайынан оларды оқып үйренуде. Революциялық дүмпу кезеңінде (1905–1907 ж.) халықтың көзін ашуға аса мұқтаждықтан туған журналистикамыздың тарихы өз алдына тақырып.

	Мұхамеджан Сералиннің «Айқап» журналы қазақ журналистикасының жаңа бетін ашты. Мұны қазақ рухани дүниесінің мүлдем жаңа сатысы деуге болады. Мəдениеттің, өркениеттің дамуының түбегейлі сапалы бұрылысы деп бағаласақ, артық айтқандық болмас еді. Əдебиетсіз, журналистикасыз қалыпты ел болмайды. Əдебиет ауыз əдебиеті үлгісінде жазусыз, сызусыз да болып жатуы мүмкін. Жазба əдебиеттің орнын ауыз əдебиеті атқарып та ұласады. Ал журналистикасы жоқ ел – шежіресі хатталмаған, оқиғалары əр жерде шашылып қалып жатқан, жазылмаған соң ұмытылып қалатын əңгімедей, зердесіз ел. Петр патша неге шет елден үйреніп газет шығаруға кірісті?

	Газетсіз ел – құлаққа ұрған танадай су қараңғы. Сырт түгіл, өзіміздің ішімізде, елімізде не болып, не қойып жатқанын білмеген халық қалай дамыр еді, ойланып көріңізші. Мешеулікке ұшырағанымыз да газетіміздің жоқтығынан емес пе еді. Оны азды-көпті орыс оқуын оқыған ұлдарымыз жақсы түсінді. Бізге, халқымызға ең бірінші керек зат – баспасөз екенін ұқты. Орыстың өзі бұл қажеттілікті Петр патша кезінде əзер жүзеге асырса, қазақ оны жиырмасыншы ғасырды басында қолға алып жатты. Бірақ оған қазақ кенжелеп қалыпты-ау деп империяның жаны ауырғандықтан емес, көкірегіне ой түскен қазақ ұлдарының тірлігі себеп болды. Солардың бірі – Мұхамеджан Сералин еді. Қазақ халқының рухани өмірінде, сөйтіп, Сералиннің əлеуметтік орны келіп шығады.

	Ғалым Бейсенбай Кенжебаевтың зерттеуінше, патшаның əкімшілік орындарынан көп уақыт сұранып жүріп, рұқсат алып, Сералин 1911 жылдың қаңтарынан бастап «Айқап» журналын шығара бастайды. Журнал 1915 жылдың тамызына дейін Троицк қаласында шығып тұрады.

	«Біздің мақсатымыз – журнал шығарып, пайда табу емес, бəлки, жұрт үшін бір қызмет болсын деген. Менің қолға алған мəселем: 1) Егін шаруасына қолайлы жерлерде қала салуды халыққа, шамадан келгенше түсіндіру. 2) Елдің партия болып таласқандығынан халыққа қанша залал келетіндігін... һəм қалай еткенде, партия жоғалуға мүмкін, сол жағын қарастыру. 3) Оқу һəм оқыту жағына қалайша өзгерістер жасау керек, сол жағын қарастыру. 4) Əйел, қыздарымыздың кемшілікте тұрғандығын халыққа ескерту» деп жазады Сералин. («Айқап», 1911 ж. 12-сан.)

	Сералин журналистік арнаулы мамандық алмаса да, өзінің өмірден жиған рухани білімімен, заманға берік көзқарасымен, ұлттың шаруасын жіті білуімен, ұлтыма қалайша пайдамды тигіземін, оны алға алып шығамын, көзін ашамын, қайтіп жұрт қатарлы ел етемін деген жан толқынысымен іске кіріскен. Білім, білік дегенде оның бойындағы табиғи дарын, ерекше сұңғылалық, зеректігі, дүниетанымының ерте қалыптасуы негіз болған еді. Үлкен əкесі Тұрсынбай да, өз əкесі Серəлі де заманында серілік құрған ақындар қатарында болыпты. Серəлі Еруəліұлы – Қазақ ақындары антологиясына енген «Бес ғасыр жырлайды» кітабында бар ақын. Оның атақты «Сұлуағаш» өлеңі – отаршылдыққа қарсы жазылған, ауыздан-ауызға тарап, күні бүгінге жеткен тамаша шығарма. Б.Кенжебаевтың айтуынша, Серəлінің əкесі – Тұрсынбай, ал Еруəлі, сірə, Тұрсынбайдың əкесі болуы мүмкін. Бұл арада əлі де зерттей түсу қажеттей. Серəлі алғашқы бетте бірер жыл молданың алдын көрсе керек. Серəлінің төрт-бес жасарында əкесі қайтыс болады да, шешесімен бірге Троицкідегі нағашыларының қолына келіп оқиды, кейін орыс мектебіне түседі. Оқып жүргенде тұрмыс қиыншылығын көп көреді. Арыстан деген байдың Қостанайдағы орыс-қазақ мектебінде оқитын балаларына Мұхамеджан күтуші болып күнін көреді. Бос уақытында ерікті тыңдаушы болып, сол мектепте сабаққа қатысады. Ильиных деген оқытушының көмегімен осы мектепке кіріп, оны 1891 жылы өте жақсыға бітіріп шығады. Орынбордағы мұғалімдер даярлайтын училищеге түспек болып емтихан тапсырады. Сынақтан өткенімен, оқуға ақшасы болмай, тұрмыс жағдайы көтермей, амалсыздан ауылға келеді. Елде бірнеше жыл мұғалім болып, қазақ балаларын орысша, қазақша бірдей оқытады. Оның білім мектебі осы ғана. Сол кездердегі зиялыларымыздың бітірген университеттері орта білімнен аспаған. Ахмет Байтұрсынов бұған қарағанда мұғалімдер семинариясын түгендеді ғой. Сералинде ол да жоқ. Бірақ арыстарымыз аз білімнің өзін көпке балап, аздығын өмірден толықтырыпты. Сералин 1897–1898 жылдары Троицкі қаласына қайта келіп, сондағы жүн жуатын зауытқа сұрыптаушы болып қызметке орналасады.

	Осында жұмыс істеп жүріп, Троицкі кітапханасындағы бүкіл орыс классикалық əдебиетін оқып тауысады, онымен қоймай, қазақтың халық əдебиетін оқып, зерттеп, өзі де өлең жазады. Көп ізденушіліктің нəтижесінде қазақ, татар, парсы, орыс тілдерін жетік біліп шығады. Сералиннің алғашқы күрделі шығармалары – 1903 жылы Орынборда басылып шыққан «Гүлкашима» қиссасы, 1903 жылы жазылып, 1907 жылы Троицкіде басылып шыққан «Топжарған» поэмасы.

	1905 жылдары Сералин Иван Федорович Голованов басқарған Қостанай большевиктерінің жасырын жұмысына қатысады. Бұл жөнінде Қостанай большевиктерінің жұмысына қатысқан журналист С.Ужгиннің естелігінде айтылады. Өзінің біліміне таяныш тапқысы келгендіктен бе, əйтеуір осы қатерлі істен тартынбады, дейді. Сералин большевиктердің үндеулерін қазақ тіліне аударып, қолжазба түрінде қазақ халқы арасында таратқанын айтады. Сералиннің кандидатурасы Бірінші дума депутаттығына ұсынылады. Бірақ оған жала жабылып, кандидатурасы алынып тасталыпты. Сералиннің əдеби-шығармашылық, саяси-əлеуметтік жұмыстарға араласуға осындай даярлық, бастаулары болыпты. Сералин заманында зиялылардың негізгі екі тобы болғаны мəлім. Олардың бірі – діни оқудың ыңғайында тəрбиеленген панисламизм жағындағылар болса, екіншісі – Мұхамеджан Сералин тəрізді, азды-көпті болса да қоғам даму заңдарын түсініп, халықты өнер-білімге шақырып, елдің мешеулігін оқу-ғылымсыз қалғандықтан деп білетін, сондықтан да халықты надандық құрсауынан алып шығу жолында күрескен оқығандар тобынан еді. Халық тұрмысын экономикалық жағынан, мəдениет жағынан көтергісі келіп, олар барлық қажыр-қайратын жұмсады. Өз ықтиярларымен осындай қиын да қатерлі жолды таңдап алды. Оның жолы – орыс мəдениетінен үйрену деп есептеді. Бірінші топтағыларды ұлтшыл оқығандар деген атауға лайықтасақ, екінші топтағылар демократ-ағартушылар қатарына жататын еді.

	Қазақ халқы саяси-экономикалық жағынан неліктен артта қалды дегенде, демократ-ағартушылар оның басты себебін халықтың ғасырлар бойы көшпелілікпен өмір өткізіп келе жатқанынан көрді. Шоқан да, Ыбырай да осы мəселелерге назарын аударған. Өмірдің осылай сызылғанын олар білген. Бірақ арнайы өкімет алдына мəселе етіп олар қоймаған. Оны алғаш жүзеге асырған, яғни баспасөз ашып, осы арқылы сөз еткен – Сералин, оның «Айқап» журналы болды.

	«Мен терең ойшыл болмасам да, ойыма келген бірнеше пікірімді көпшілік алдына салғым келеді. Мал шаруашылығы мен егін кəсібін біріктіріп, жарым көшпелі, жарым отырықшы болып, күн көретін заманымыз өтті. Енді қайтып келмейді. Ол заманды сағынбасақ, һəм қумасақ керек. Мұнан былай күн көруіміз үшін ең алдымен қала болып отыруымыз тиіс. Қала жұртының істейтін кəсібін істеу керек» деп жазды Сералин 1911 жылы «Айқаптың» 6-санында.

	«Айқап» журналының өзі сол кездегі қазақ қоғамы үшін ерекше құбылыс болғанын айта кетуіміз жөн. Қазақтың əлеуметтік теңсіздік мəселесі Абайдың да көкірегін қарс айрылдырған. Ал оған дейінгі, одан кейінгі тұлғалардың да қайғы-мұңы болған. Бірақ олардың қай-қайсысы да өмірдің жаратылысына іштері қара қазандай қайнап, наразы болып өткенімен, өз қасіретіне өзі бөгіп, жан дүниесі жаралы қалпында кеткен. Жалғыз қаздың үні шықпаспен өткен. Байтақ далаға дауыстары жетпеген. Шың басынан шығып айқай салса да, айқайы аяғының астына ғана естілген. Алысқа, байтақ қазаққа үнін қайтіп естірте аларын білмеген. Міне, осының қайласын жаңа интеллигенция тапты. Халықтың үні, тілі, құлағы боларлық ортақ баспасөз шығару арқылы айтар ойын, мақсатын бүкіл сары далаға асыруға болатынын озық өнегелі орыстардан үйренді. Міне, осынау үннің тірегі «Айқап», оның шығарушысы да, редакторы да Сералин болды. Орыстың озық ойлы зиялыларымен пікірлес, істес, үзеңгілес бола жүріп, Сералин олардан осынау ұлы өнерді де жете игеріп кетті. Бұған дейін оның орыс баспасөз тəжірибесіне аса зер салып, көңіліне қондырған қадамдары журналды ұйымдастыру, өндіріс ретінде дамыту, жазу-сызу жұмыстарынан да байқалды. Сералиннің ой, қабылдау, тарату жүйесі қалыптасқан, сараптап, талдау, жинақтау, кемшілік пен жетістікті қорыта білу, алдағыны болжамдау, оқиғаны алдын ала көре білу қабілеті бір редактордың басына сыйып жатты. Ол осы журналды жасаушыларды, тілші, журналистерін, хабаршыларын таба білді, төңірегіне топтастыра білді.

	Ресейдің провинциалды шағын қаласы – Троицкі ол кезде бүкіл Батыс пен Шығыстың сауда жолында тұрған əрі орта дəрежелі діни, басқа да оқу орындары, қолөнер училищелері бар, орыс шіркеулері, бірнеше мұсылман мешіттері бар діни де, мəдени де орталық еді. Бұл қалада негізінен орыс, татар, қазақтар тұрды. Татар көпесі Яушевтің сауда орындары, дүкендері, кəсіпорындары орналасты. Даланың түкпір-түкпірінен қазақтар отар-отар қой, ірі қара табындарын əкеліп, сатып, пайдаларын шығаратын. Медреселерде қазақ шəкірттері білім алатын. Орыс мектептері де қазақ балаларын ішінара қабылдайтын. Қазақстанның шекарасында тұрған қала қазақтардың сауда, мəдени, экономикалық орталығы болуы оның географиялық орналасқан жағдайымен де байланысты еді. Ол орыс пен қазақтың қаласы еді. «Айқап» журналының редакциясы осы қалада орналасуы қазақ мəдениетіне айрықша əсер етті. Бұл қала Сұлтанмахмұт Торайғыровтың, Бейімбет Майлиннің де еңбек еткен қаласы еді. «Айқап» өз маңына қазақтың жаңа өсіп келе жатқан талантты жастарын топтастырды.

	Сералиннің редакторлық қызметі, міне, осы қалада басталды. Ол өзінің істі жетік білуі арқасында журнал жұмысын жүйелі түрде құра білді. Журналда бет толтыру үшін жүрдім-бардым, көр-жер басылған жоқ. Ермек үшін де ештеңе жарияланған жоқ. Əуел бастан берік мақсат – ел мүддесін көздей, ел үшін бірдеме жасаймыз ба деген ниетпен кіріскен Сералин, оның тобы журналды халықты соңынан ертетін, болашақ дүниеге бастайтын, елдің басылған санасын көтеретін рухани күшке айналдыруға тырысты.

	Троицкі Қазақстан мен Ресейдің шекара сызығында тұрған қала болғандықтан, Сералинге жəне оның журналына саяси-экономикалық, əлеуметтік мешеулік көзбен көріп, қолмен ұстағандай түсінікті əрі айқын болатын. Бір жағынан, орыс іші, екінші жағынан, қазақ тұрмысы, бейнеті, бір-біріне əсер-ықпалы, қарым-қатынасы, екі жақты қанау, отарлық езгі, қараңғылық, оның үстіне басқа сұрқай дала өмірі, қазақ күнкөрісі, оқу-білім, надандық жайлаған жабайылық жағдай көз алдарында. Қазақтың діни оқымыстылары мен жаңа өмір сахнасына шығып жатқан бірлі-жарымды орысша оқыған зиялылар, олардың ой-түйсіктері, халыққа айтар сөздері, ықпал-əсерлері Сералинге анық-тын. Келіспейтіндері де көп, келісетін көзқарасы да жоқ емес. Елді бір қараға іліктіру үшін осылардың күш-білігін бір арнаға тоқайластыру жайы Сералинді де ойлантып, белсенді қимылға алып шықты. Ол тұстағы оқығандарды қайткенде де осындай сауалдар мазалаған, ұмтылдырған – ой-пікірдің эволюциялық дамуы болатын. Сералинді де халықты ояту үшін журнал шығаруға алып келген идея осы еді. Қазақтың сол заманғы қай оқығанын алсаңыз да, ойланбағаны жоқ. Олар қандай пиғыл, қандай жолды таңдаса да, қателессе де, өз сөлінде бөгіп, өзінің дұрыс деп таныған жөнімен шықты. Өмір оларды кейін талай тексерулерден өткізді, соның нəтижесінде бірі таңдаған жолынан тайқып кетіп, өзге сүрлеуге түсті, бірі одан да тегіс жолға бұрылды. Бірақ сонда да, олар өз таным, ойларымен қалды. Қалайда олар халқына қарсы жолға түскен жоқ, түскен күнде де халқым үшін таңдауым деп түсті.

	Сералин де өз бағдарына адалдықпен кетті. Оның алдында ірі-ірі əлеуметтік мəселелер тұрды. Жалғыз өзі бұл мəселелерді, əрине, халқына талдап жеткізіп бере алмас еді. Баспасөздің де мақсаты бүкіл халықтық мінберге жарағанда жүзеге асатынын ол білді. Сералин – жалғыз адам, ал баспасөз жалпының мінбері. Оның дауысы əр қазаққа жетуі үшін оның журналы халықтың мінберіне айналуы керек. Сондықтан да Сералин өз журналына қалам ұстаған, сөз білетін барлық қалам иесін топтастырды.

	Ол кездері күйіп тұрған мəселелер – жер дауы, отырықшылық жайы, əйелдер, оқу, білім, ауыл мектебі халдері еді. Ұлт мəселесі еді. Журнал беттерінде Сералин ұлтшыл оқығандар, демократ-ағартушылар демей, аузында сөзі, көкірегінде пікір-ойы бар зиялылардың бəрін тартты.

	Қазақ жері 1869 жылғы жаңа низам бойынша мемлекет қарамағына көшірілген еді. Патша өкіметі 1904 жылы 6 маусымда ауыл-село халқын жəне егінші мещандарды еркімен қоныс аудару туралы тағы бір Заң шығарған. Қазақ еңбекшілерінің жерлерін тартып алу онан сайын күшейіп кеткен. Патша бұл жерлерден жаңадан қоныс аударушыларға арналған жер қорын жасады. Қазақтар бұған қарсылық білдірді. Сералин қазақ даласына қоныс аударушылардың (переселендердің) тасқынын тоқтатуға болмайтынын түсінді, ол – патшалық империяның жымысқы саясатымен шешіліп қойылған мəселе. Оған қарсы тұруға күш жоқ, сондықтан да оған көнуге мəжбүрсің, əйтпесе қандай шараң бар. Сондықтан да болып қалған іске бекем болу керек, орыс мұжығына босқа өшігуден пайда жоқ, онан да əрі қарай өлмес тіршілігімізді жасау керектігін айтады. Қайта, орыс шаруаларымен бірге жерді жақсы пайдалануға үгіттейді, олардың жерді еме білетініне сүйсінеді, шаруаның əдісін солардан үйренуге шақырады. Жарғыда жан басына берілетін 10–15 десятина жерді дұрыс пайдаланып, қала, қыстақ салып, орнығуға шақырады. Бірақ бұған кейін қазақтың А.Байтұрсыновпен пікірлес оқығандары қарсы шығады. Олардың ойынша, олай болған күнде қазақ өзінің жерінен мүлдем айырылып қалады. Бұл пікірдің де жөні бар еді. Алайда біз бұл мəселені кім-кім жақсы көтерді дегенге тоқталмаймыз. Осындай пікірталас болуы – жалпы, оңды құбылыс. Ол кездегі қайраткерлеріміздің бұл – ізденіс жолы болғаны анық. Ашық майданда осылайша шайқаспаса, ой тоқырап қалар еді, қоғамымыз рухтық даму жағынан кешеулеп қалар еді. Осындай келелі мəселелерді ортаға алып шығу да ол кезде ойшылдарымыздың үлкен кемел ақыл иесі болып қалғанын көрсететін еді. Қазақ баспасөзінің даму эволюциясын көрсететін бір құбылыс та осы кезеңдерде көрініс тапқан еді десек, соның мысалы да осы журнал болатын. Оның басында оқыған, тоқығаны бар эрудициялы журналист тұрғандықтан да, алғашқы басылымымыз өзінің елдегі пікірді ұйымдастыратын, халық ойының алдында жүретін баспасөз қызметін атқара алды. Баспасөз ұжымдық үгітші, ұжымдық насихатшы болумен қатар, ұжымдық ұйымдастырушы болғаны да аса қажет еді. Осы қасиеті, нақты атап айтқанда, елдің ақылойы қалыптаспай жатқан сол тұстарда аса қажет еді.

	Сөйтіп, ол өзі шығарып отырған журналын елді ел болуға үгіттеуге, ел болуға бастайтын бастауларды насихаттауға қызмет еткізіп қана қоймай, қалай ел болуды да үйретті. Халықты отырықшыландыру сияқты үлкен мəселені бірді-екілі оқығандар шешіп бере алмайтынын Сералин жақсы түсінгендіктен, бұл шаруаны көпшілік болып ойласуды, ақылдасуды ұсынды. Баяғыда бастарына күн туған кезде қазақ Қытайдың қол астына өтуі тиіс пе еді, Ресей империясына өтуі керек пе еді деген сұрақ туғанда, Əбілқайыр хан оны қол астындағы халық көсемдерімен бірлесіп, ақылдаса шешкен жөн деген қадаулы пікір айтқан-ды. Сералин осы əңгімені елдің есіне салады, біз де өстейік, қабырғамызбен кеңесейік, бүкілқазақтық басқосу жасалық дейді. «Заманымызға қарай амалды біз өзіміз істемесек, заман бізді не қылсын. Бізді аяқ астына салып өте шығады» деп жазды ол «Айқапта».

	Қашанда оның халық ісінің алдында бас болып жүргені, халықтың ойлауға шамасы келмегенді, оқығандығын білдіріп, өзі тындырып жүретіні, озық ойлылығы, нағыз халық журналисі, редакторы екені осындай мінездерінен танылды. Редактор ол заманда халық қайраткері, оның саяси жетекшісі дəрежесінде көрінді. Редактор, журнал басшысы ретінде қайткенде де өзіне артылған халық жүгін адал көтерді. Заманының ақыл-иелерінің аса көрнектілерінің бірі, ол, халқын кедей, бай деп бөлмей, бірдей ардақтап, қазағына өзі тұрпаттас замандастарынша еңбек сіңірді. Өз журналын əуел бастан жүйелі жолға қойып, кездейсоқ ой-пікірлерден сақтап, тек ел мүддесін қорғайтын, оның еңсесін көтеретін, ұлттық сезімін жоғалтпауына əсер ететін, надандықтан сақтандыратын, тарихи жадын ұмыттырмайтын, тірлікке, бірлікке шақыратын, ойы бүтін, сапалы басылым ете білді. «Айқаптың» сөзіне жұртшылық құлақ асты, сенді, ілтипатқа алды. Журналды халық іздеп, күтіп отыратын болды. Бірінен-бірі алып оқыды.

	Журнал нендей мəселе көтерсе де, оны барынша аяғына дейін түпқазық етіп ұстап отырды. Оған жұртшылықтың ықыласы ауғаны соншалық, көбіне осындай мəселелердің басы-қасында жүретін оқығандардың өзі, мысалы, халықтың отырықшылығы туралы мəселе «Айқапта» көтерілген соң екі топқа жарылды. Демократ-ағартушылардың тобы Сералинді қолдаса, жаңа аренаға көтерілген зиялылар тобы оған қарсы платформада болды. Бұлардың арасында тек жер мəселесі ғана емес, оқу-ағарту, дін, басқа да əлеуметтік мəселелер жөнінде көп уақытқа созылған айтыс басталды. Кейін бұл айтыстар «Қазақ» газетінде ұласты. Алайда баспасөз осынысымен де құнды. Ұлт мəселелері, əлеуметтік мəселелер жөніндегі айтыстар – қай ел интеллигенциясы да бас тарта алмайтын пікірталастардың бірі. Бола да береді. Оны ұсынып отыратын – уақыттың өзі. Айтыстан қашуға болмайды. Ұлы журналист Сералин оны жақсы түсінген. Елдің қамы үшін іштегі қайнаған ойды сыртқа шығармайынша, көптің талқысына оны салып, пісірмейінше практикалық іс-қимыл тумайды. Өмір өзі толғатып, сыртқа шыққан баланы ыстықсуыққа салып, шынықтырып, жақсысы қайсы, жаманы қайсы – неге сынап алмасқа. Мəселе – бірінің жеңіліп, бірінің жеңуінде емес, мəселе қайнауында, пісуінде. Осы тұрғыдан алғанда, Сералиннің журналы А.Байтұрсыновтың газетімен бітіспес айтыс жүргізді деген – жөнсіз ағаттық болып табылар еді. Саяси айтыс, пікір ұйымдастыруының өзі Сералиннің шебер редактор, қазақтың саяси аренасында пайда болған жаңа тұлға екенін көрсетпей ме? Ол – қазақтың саяси ой-пікірінің дұрыс қалыптасуына ықпалын тигізген қайраткер. Əр тұлға өзінің қайраткерлігін түрлі қырынан танытады. Бір тұлғалар кəдімгідей революциялық іс-қимылдарымен белгілі. Ал Сералин болса, редакторлық ұйымдастырушылығымен, журналымен, онда басылған озық ойларымен көш бастаушы бола білді.

	«Айқаптың» алғашқы санындағы «Қызмет иесі мырзаларға» деген мақалада: «Журналымызға «Айқап» деп есім бердік... Біздің қазақтың «Əй, қап» демейтін қай ісі бар!

	«Қап!» дегізген, қапияда өткен істеріміз көп болған соң журналымыз өкінішімізге лайық «Айқап» болды», – деп жазады. Оның 1915 жылға дейін, жабылғанша шыққан нөмірлерін қарап отырсақ, сол кездің жоғары сапалы басылымы болғаны беп-белгілі. Сералин атамыздың жоғары білімді кəсіби журналистен еш кемдігі білінбейді. Əр материалдың мазмұны мен тақырыбы алдын ала ойластырылған. Бірінші бетіне елдің ішкі өмірінде болған жаңалықтар, ресми хабарлар, екінші, үшінші беттерінде «Ашық хат» деген айдармен оқырмандар хаттарын жариялайды. Жер туралы, съез, сайлау туралы, т.б. материалдар тақырыптар бойынша 4–6-беттерде орналасқан. «Фельетон», «Хабарлар» тəрізді материалдар журналдың орта тұсында орын алады. Шет ел жаңалықтары, көңіл айтулар мен басқармадан ескертулерді, жаңа кітап туралы пікірлерді журналдың соңғы беттерінен оқуға болады. Тұрақты айдарларының болуы да ұқыптылықты танытып тұрады. Журналдың безендірілуі де көз тартарлық. Журнал Қазақстанның əр түкпірлерінен хабарлар, материалдар жариялап, бүкіл қазақты қамтыған басылым болғанын тағы паш еткен. Оның Шымкент, Зайсан, Торғай, Қарқаралы, Қызылжар, Көкшетау, Астрахан губерниясынан, Бөкей Ордасынан, Ақтөбеден, Семейден, Тараздан, Қостанайдан тілшілері хат жолдап тұрған.

	Журналдың хатшысы болып 1911–1912 жылдары Əкірам Ғалимов, 1913–1914 жылдары Сұлтанмахмұт Торайғыров істеді. Қызметкер, тілші, автор болып Жиханша Сейдалин, Спандияр Көбеев, Сəкен Сейфуллин, Бейімбет Майлин, Сəбит Дөнентаев, Бақытжан Қаралдин, Молдағали Жолдыбаев, Бекмырза Бекжанов, Нұралдин Айтмұқамбетов, Есенғали Хасболатов, т.б. қатысқан.

	Империяның тонаушылық саясатының ең ұшынған кезеңінде жарық көрген «Айқап» патшаның озбырлық мəселелерін тереңнен жазды. Журнал 1912 жылы 31-санында патша өкіметінің басқару-əкімшілік істері жөніндегі отаршылдық саясатын сынаған мақала жариялады. Онда 1867–1868 жылдардағы Ережелерді патша өкіметінің тек үстем тап өкілдері кеңесімен шығарғанын, комиссия мүшелері – болыс, билер өз пайдаларына ғана көшкенін, оны тек марқұм Шоқан Уəлихановтың əшкерелеп, Дала генерал-губернаторына хат жазғаны, қазақ үшін сайланған халық судьяларының керек екенін мəлімдегені айтылды. «Бөкей ордалықтары» деген корреспонденцияда (1911 жыл, №4) бұрынғы үй басына берілетін 700 десятина жер қазір 20 десятинаға түсті, енді біз жарлы болмағанда, кім жарлы болады, бүйте берсе, мұнан да жарлы болармыз деп жазды. Сералин патшаның отарлау саясатын айнытпай тап басып танып, оны жұртқа түсінікті тілмен жеткізеді. Олай түсіндіруге де білгірлік керек. Өкіметтің қырғыз-қайсақтарды отырықшы етуге құлшынысы – халыққа жаны аши қалғандары, байғұстарды бас-басына үй салып беріп, өнер үйретейін немесе көші-қон азабынан құтқарайын дегені емес, қайта, оларға 10–15 десятина жер кесіп беріп, ала алмағандарының есебінен өкіметтің жерін кеңейтпек, орыс қоныс аударып келушілеріне қор жасамақ ниеті дейді. Осындай батыл пікір айтады. Мұндай ерлік Мұхамеджан сияқты табанды редактордың ғана қолынан келеді. Ол саналылық, ержүректілік көрсетіп отыр. Бұл тақырыптағы Бақытжан Қаратаевтың корреспонденциясында айтылатын Шідерті болысы елінің отырықшы болып жер алулары туралы жазғаны: «Қара шекпендер қырық тоғыз қала салдырып алды. Қара шекпендерге ең жақсы бірінші дəрежелі жерлер кетті. Жеті руға ең жаман жерлер қалды» деген пікір де өткір. 1911 жылғы 3-санда жарық көрген Бекмырза Бекжановтың «Қазақтың қазіргі халі» деген мақаласында артта қалуымыздың басты себебі феодалдық қоғам, ұлттық томаға-тұйықтық, көшіп-қонумен жүріп, көрші елдердің өнегесінен үлгі алмай қалғанымыз деп көрсетілген. Осы мақаламен аттас келесі бір материалда озық елдер қатарына қосылу үшін фабрика, зауыттар салып, өнеркəсіпті өркендету туралы сөз болады. Мұның бəрі сол кезең үшін саяси-əлеуметтік мəні зор мəселелер болатын. Осының бəрін халық алдына қойып, жаза білу де шын мəніндегі ерлік істер еді. Қазақ журналистикасының ержеткендігінің белгісі еді.

	Сералин оқу, білім, елді ағарту, əйелдердің қоғамдағы орны т.б. мəселелер жөнінде «Айқапта» көптеген мақала, материалдар бастырды. Соның қай-қайсысын да ол елдің қайғы-мұңын, аса қажеттерін жүрегінен өткізіп, көз алдына келтіріп, қарлығаштың қанатымен су құйғанындай қайырым жасауға əзір қалпымен жариялады. Дағдарып отырған елге ең зəру мəселелерін шешіп беруге қолынан келген көмегін мейлінше аямады. Езілген, қор болған елге қайтіп көмегім тиеді дегенде, оған өзінің бойындағы дарынын, талантын, ұйымдастырушылық қабілетін қосты. Ел үшін баспасөз ашу, онда ел мүддесін жанын салып қорғау, елдің жүрегіне жеткізу, патша өкіметіне де сөзін өткізу қажеттігін ол терең түсінді. 1912 жылғы «Айқаптың» 10-санындағы бас мақалада ол барлық қазақ жерінде тəртіпті бір мектеп жоқ деп күйінді. Балаларды қыста оқыту керектігін ұсынады. «Бір ауыл бірлік қылып, оңаша бір үйді мектеп қылып, жаңа тəртіппен оқытатын бір мұғалім ұстап, октябрь числосынан майға дейін оқытса, бұрынғы бес-алты жыл оқытқанды оқиды» деген пікір таратады. Осыдан соң кешікпей қазақ даласында қыстаққа айналған жерлерде балалар қыстыгүні оқытылатын болған. Сералин балаларды орысша оқытуға шақырды. Келешектен үмітіміз болса, осылай етейік деді.

	«Тіпті үстімізден қарап тұрған Россия болғандықтан, орыс тілін білу біздерге қарыз деп айтсақ, кінəлі болмаспыз» деп оны міндеттендіре түсіндірді. Бұл сол кездердегі қазақ интеллигенциясының алдыңғы қатарларының пікірімен бірдей. Сөйтіп, Сералин қазақ халқына баспасөз арқылы қызмет етті. Қазақ халқының саяси аренаға шығуын көздеп, өз тағдырын өзі шешуіне қатысуын талап етіп, съезд шақырып, оның қаулысын мемлекеттік думаға ұсынуға əрекет етті. Өз журналында қазақ халқын отырықшы болуға үндеп, ғылым мен өнердің өркендеуіне оның аса пайдалы екенін дəлелдеді. Оның қарсыластары да көп болды. Бірақ ол ешкімнен қаймықпастан, табандылықпен өз позициясын ілгері апарды. Қазақ зиялыларының біразы оның ықпалында болды. Осыған қарағанда ол өз заманының озық ойлы беделді өкілдерінің бірі болғаны белгілі. Қазіргі, бұрынғы зерттеушілердің көзқарасында оның қателескен, біржақты кеткен тұстары да жеткілікті болған. Əрине, белгілі тұлғалар жөнінде заманына қарай түрліше көзқарастар бола береді. Кеңес өкіметі, мысалы, кімдерді жақсы көрді? Кеңестік көзқарас тарапынан келсек, қазақтың оқымыстыларынан іліп алары жоқ болып шығады. Енді, тəуелсіздік дəуірімізде ол заманның керексіз етіп қоқысқа шығарып тастаған арыстарымызды іздеп тауып, қайта бағалап жатырмыз емес пе? Кеңестік дəуірде де Сералин еңбегі, оның шығармалары əжептəуір көлеңкеленді. Бірақ оның халқының алдындағы істеген қызметін ешкім сызып тастай алмады. Қателік кімнен өтпеген, жұмыс істемеген адам ғана қателеспейді. Тар заманда жанын халқы үшін пида еткен ерлер қателессе де түзу жолда қателесті. Сералин де солай. Бірақ оның ешкім сызып тастай алмайтын еңбегі – қазақ үшін «Айқапты» дүниеге əкелуі. Қазақтың тұңғыш журналына редактор болуы. Оның шығарушысы да өзі болуы. Оның өзі журналының бірінші санында жазғанындай, «Журнал шығарудағы мақсат – атақ шығару, білім сату емес, халыққа қызмет ету болды» деп ағынан жарылғандай, осындай адам еді.

	Редактор Мұхамеджан Сералиннің журналистикада қалдырған қолтаңбасы өшпестей, оны қазақ журналистикасының атасы деуге болады.

	Сералин «Айқап» журналы жабылған соң, Троицкіде орыс тілінде шығатын «Степь» газетінде біраз уақыт істейді. 1918 жылы большевиктер партиясына кіріп, саяси-əлеуметтік жұмысқа белсене араласады. Осы жылы революциялық комитетте жəне жер бөлімінде жұмыс істейді. Өлкелік ревкомның атынан 1919 жылы шыға бастаған өлкелік «Ұшқын» (кейін «Еңбекші қазақ» деп аталады) газетінің шығарушылар алқасына мүше болады. 1920–1921 жылдары Қостанайға келіп, губерниялық партия комитетінде жауапты қызмет атқарады. 1921–1925 жылдары Қостанайдың «Ауыл» газетінің редакторы болады. Сонымен қатар губерниялық партия комитетінің үгіт-насихат бөлімін басқарады.

	1926–1928 жылдары Сералин паралич ауруына ұшырап, өз ауылында болады. Осы кезде Ақсор деген жерде сəулетті село орнаттырып, онда мектеп, клуб, монша салдырады. Су қоймасын жасатып, ағаш, жеміс ектіреді. Сөйтіп, жаңа ауыл мəдениетінің үлгісін көрсетуге тырысады. Оның сол кездегі елдегі тірлігінің жəдігерлерінің əлі күнге дейін сүлдері жер бетінде байқалады. 1928 жылы денсаулығым түзелді ме деп көңілі көтеріліп, қайтадан Қостанайға келгенінде, Өлкелік партия комитеті оны «Еңбекші қазақ» газетіне ауыстырмақшы болады. Бірақ денсаулығы бұрынғыдан да нашарлап кетіп, төсек тартып жатып қалады. Осы ауру оны жер қойнына алып тынады. Ол 1929 жылы мамыр айында қайтыс болған.

	Қазақ тілінде тұңғыш рет «Айқап» журналын шығарған, оның редакторы болған, халқына баспасөз арқылы шексіз қызмет еткен, бүгінгі республика баспасөзінің – «Егемен Қазақстанның» да негізін қаласқан, «Ауыл» газетінің де шығарушысы-редакторы болған Мұхамеджан атамыздың жөні осындай. Қазақтың сол кезде там-тұмдап құрала бастаған зиялыларына «Айқап» қазақша ойлауды, ойлағанын қазақша жазуды үйреткен еді. Газет-журнал шығару қазақ оқығандарының да қолынан келетін іс екенін Сералин жеке басының өнегесімен дəлелдеген еді. Қазақтың тұңғыш редакторы, міне, осындай болған еді.

	Тұңғыш редактордың бай тəжірибесі Кеңес өкіметі тұсында молынан пайдаланылды. Жаңа тəртіпті Сералин де қуана қарсы алғанға ұқсайды. Өйткені ол аңсаған біраз идеялар жүзеге асырылатын болды. Əлеуметтік мəселелер шешілетін болды. Қазақ халқы біраз құқықтарға ие болып жатты. Əсіресе, 1917 жылғы ақпан революциясы оның ойынан шықты. Қазан революциясынан кейін оны өкіметтік істерге араластырды. Қостанай уезінде Кеңес өкіметінің алғашқы жылдарында 150 мыңдай қазақ тұрған. Осынша халыққа большевиктік партия мен кеңестің саясатын жеткізу қажеттігі туды. Газет ашу мəселесі күн тəртібіне қойылды. Бірақ бұл ой сол кездегі саяси-экономикалық ахуалға байланысты кешіге берді. Себебі Қостанай уезі Челябі губернаторлығына қарап тұрған-ды. Яғни Ресей иелігі. 1920 жылы уезд Қазақ Автономиясы қарамағына түпкілікті енді. Алайда газет шығару мəселесі созыла түсті. Дегенмен, оның да күні туды. Бұл жауапты жұмысқа жергілікті халық тұрмысын жақсы білетін, бұдан бұрын да баспасөзде жұмыс істеген, қазақтың тұңғыш кəсіби журналисі Мұхамеджан Сералин шақырылды. Оның тəжірибесі дер кезінде пайдаланылды. Сералин дереу іске кірісіп, Челябідегі татар басылымдарын шығарып тұрған баспаханамен байланысын орнатып, орнықтырады. Оқыған қазақ жастарын газет ісіне тартады. Сөйтіп, 1922 жылы 25 маусымда Челябіде «Ауыл» газетінің алғашқы саны басылып шығады. Сералин осы газетте жұмыс істеуге Бейімбет Майлинді шақырады. Қаламының қарымы бар Əбдірахман Мұстафинді газетке тартады. «Айқаптағы» кезіндей, Сералин мұнда да өзінің қолға алған ісіне беріктігін, асқан жауапкершілігін газет жұмысына азық етеді. Қазақ үшін жаңа дəуірдің басталғанын шын көңілімен сезініп, халқына тағы бір адал қызметін арнайды. Сералин болмаса, «Ауыл» қайтіп шығар еді? Қазақ баспасөзінің бағына Қостанайға Сералинді құдайдың өзі жіберсе керек. Қазақ журналистикасы аталарының бірі болған Сералин «Ауылды» да қолға алып, гүл жайнатып жібереді. Не бір істің көріктенуі қас шебердің қолынан өтуіне байланысты ғой. Журналист кадрлары жоқ елде қазақ баспасөзінің ұстасы жұмыс істесе, көптің маңдайына жазыла бермейтін сəттілік əрі бақыт емес пе? Бүгінгі «Қостанай таңының» əкесі «Ауылдың» сəбиінен қаз тұрып, аяқ алып кетуі Сералиннің мінсіз қолынан шыққандығынан болатын.

	«Заманым келіп еді, білімімді, қолдан келген қызметімді ел үшін аянбай жұмсайтын кезең туып еді. Бірақ, не қыласың, науқас айналдырды, басым айналады, көзім қарауытады, дəрмен жоқ. Төсекте жатсам да төңіректегі еңбекшілерге бас-көз болып, əлі де шамам келгенше қызмет етудемін» деген екен ол, өмірінің соңғы кезінде, ауырып жатқанында. Орыстың ұлы ойшылы Белинский айтқан, журнал ішінде тудым, журнал ішінде өстім, журнал ішінде өлсем арманым жоқ деген сөзді Сералин де айтып өлсе керек. Өйткені бұл адамның бүкіл өмірі журнал, газетпен өтті. Құдай тағала əуелден оның тағдырына журнал мен газетті бұйыртып жазып қойса керек. Тек бір ғана мақсатпен дүниеге келіп, сол мақсатын орындап, уһ деп демін алып, ана жаққа рақаттанған сезіммен кете баратын адамдар болады. Ол да жер бетіндегі адамдық борышын, маңдайға жазған тағдырын өтеп кетті. Оның тағдырына журналист, редактор болуды жазғанды. Болды! Өткерді! Өтті! Кетті! Артындағы елі оған риза болып, алғысын айтты. Редакторлық оның кəсібі де, таланты да, өмірінің мəні де болды. Редакторлық институт қазақта қабылданбай, қалыптаспай тұрғанда оның қызметіне айналды. Ол қазақ халқы үшін редактор болды. Редакторлық қызмет барын еліне танытты. Ол қандай болуы керектігін ұқтырып, үйретті. Халықтық баспасөздің журналисі, редакторы дегеннің не екенін көрсетіп кетті. Патша цензурасының қылышы астында тұрып, ханның қаһарынан қаймықпаған қас батырдай, өзінің дегенін іске асырды. Бірақ батырға да жан керек екенін ол да ұқты. Заманына қарай амалы деп, кейде цензураға да көнуіне тура келді. Мысалы, Троицкідегі большевиктік Сырмолотовтың бірінші империалистік соғыстың сырын ашатын мақаласын баспақ болғанда, цензор Кучин Сералинді шақырып алып, қатты сілкілеген: «Сондай мақаланы теруге жіберуге батылың қалай барды? Сені жер аударса, Сібірде орын табылмайды дейсің бе?» Осыдан соң Сералин амалсыздан күнəсінен тазаруға мəжбүр болған. Осы сияқты жағдайлар оның құлашын кең серметпеген. Бірақ ол көбіне цензураның өзін ретін тауып айналып кетіп отырған. Сералинде ұшан-теңіз ұйымдастырушылық қабілет болды. Ол зор практикалық білімінің арқасында газет-журнал жұмысын сол кездің өзінде тап-тұйнақтай жүргізе білгендігі зерттеулерден, «Айқаптың», «Ауылдың» тігінділерінен белгілі. Баспаханалық базаның, құрал-жабдықтардың жеткіліксіз, тіпті қат кезінде, жоқтан бар жасап, орасан зор байланыстарының, абырой-беделінің арқасында ойлаған мақсатқа жеткен. Сералиннен үйренуіміз керектігі осыдан. Редактор болудың тек газет, журналыңның бетін толтыру еместігін Сералин бізге көрсетіп беріп отыр. Редактор – зор қоғамдық қайраткер. Ол – бүкіл рухани дүниеге əсер ететін күш. Сералиннің журналы – халық майданының айдынына шыққан кеме. Ол кеменің түзу жүруі редакторына байланысты. Кеме теңізде не бітіріп жүреді? Жай жүріс пе? Жоқ, ол – ел рухының кемесі! Жай жүрмейді, айдында жүріп, қалың елге қарайды, ел жақсы тұра ма екен, не тілектері бар екен, арман-мұңы қандай екен, оларды қайғы-мұңнан алып шығу үшін не істеу керек? Осылай халықтың мұң-зарына құлақ түреді. Сералин де журналын осы мақсатта ашқан. Ол осы жағынан – саясаткер, қайраткер! Ел мұңы үшін жаралған адамның саясатпен айналыспасқа, қайраткер болмасқа хақы жоқ. Кеңес өкіметі баспасөзді қолбалаға айналдырып, өз мақсатына жұмсайтын құлы етіп алды. Баспасөз саясаттың құлақ кесті пендесі болды. Оның өз дауысы, үні болмады. Редактор – партияның қара құлы, басылым – қара құлдың қара шоқпары. Жоғарыдан қара құлға тапсырма беріледі. Қара шоқпарын қалай ойнатарын ол жақсы біледі. Ал бұдан гөрі нəзік теңеу: редактор – дирижер, басылым – оркестр, партия – тапсырма беруші. Қай музыканы ойнатуды иесі біледі, дирижер оны тамылжытып оркестріне орындатып береді. Құйқылжытып күй, төгілтіп əн салып берер. Хормен де сорғалатар. Бірақ үй иесінен асып кете алмайды, иесінсіз жұмған ауыздарын ашуына болмайды, əйтпесе, бірдемені бүлдіріп алуы əбден мүмкін.

	Біз тəуелсіз басылымбыз дейтіндер де жеткілікті. Бірақ осы заманда кімдер тəуелсіз басылым болар жайты бар. Ақшаң көп болса, біраз тəуелділіктен құтыларсың. Сонда да тəуелсізбін деп аузыңды толтыра алмайсың. Азуын Айға білеген екінші жарты шардағы керемет газет-журналдарың да бəрібір біреуге тəуелді! Капиталыңды оңды-солды жұмсауға өз еркің білер, шамаң жетер. Бірақ бүгінгі дүниеде мəселе ақшаға тіреліп тағы да тұрған жоқ. Саясат деген көкең бар! Бəсеке деген тəтең бар! Кімнің саясаты артса – билік те соның қолында. Кімнің күйтін күйттесең – соның сойылын соғасың. Сералин феномені бізге не мұра, ақыл қалдырды? Ол қандай жағдайда да еліңнің жоғын жоқтауға, мұңын мұңдауға өзіңді арнай білуге ой айтып кетті. Біздер үшін осыдан артық міндет, борыш жоқ көрінеді. Қазақ баласының қазақ елінен басқа нендей мүддесі болу керек! Газетіңді елің үшін шығар, ақылыңды халқыңа айт, оның соңында жүрме, алдында жүр! Шалыс басып бара жатса, түзеп жібер. Еліңді сүйсең, оның патшасын да сүй! Өйткені ел оны ұнатып, сайлап қойды, сен де оны сайладың, сендің!

	Сонау Қарабалық жеріндегі Ескі Өрнек деп аталатын ауыл түбінде оймақтай жарқыраған Серəлі көлі бар. Қыр басында Мұхамеджан Сералиннің бейіті жатыр. Осында қазақтың екі бірдей ақыны – əкелі-балалы Серəлі мен Мұхамеджан мəңгі ұйқыда тыныс тапқан. Мұхамеджан атамыз қайтарында киіз құрымға орап бір сандық кітаптарын, қолжазбаларын жер астына көмдірген екен. Жетпісінші жылдары сол маңды трактормен талай қаздырып, таба алмапты. Көмген орны өзі отырған қыстаудың іші болса керек. Көз көрген адамдар да болыпты. Бірақ тап басып ешкім көрсете алмаған. Алдымен, Мұхаңның үйінің орнын табу керек қой, оны ел ұмытқан. Ашаршылық, қиын-қыстау күндерде адам баласы бас сауғалап əр тарапқа кетті емес пе, мынау Мұхаңның үйі тұрған жер еді дейтін адам табылмаған ғой. Осы күнге дейін қандай қойма сақтала қояр дейсің, əлдеқашан шіріп кеткен де болар. Дегенмен, сандықтың көмілгені анық.

	Қостанайда Сералин атында көше бар. Ескі Өрнекте мектеп бар.

	Ең бастысы – қазақтың тұңғыш журналы «Айқапты», Қостанайдың тұңғыш қазақ газеті «Ауылды» шығарған, қазақтың тұңғыш журналист-редакторы, қазақ журналистерінің ұлы аталарының бірі Мұхаң – өзіміздің қазақтың қанынан жаралған Мұхамеджан Сералин жайында қолымызда деректер, жадымызда естеліктер бар. Оның есімін қадірлеп, жасампаз істерін жалғастырушы біздер бармыз!





ЗИЯЛЫЛАРДЫҢ ПІКІРТАЛАС МІНБЕРІ




	Мұхамеджан Сералин десе қазақ журналистері ішкен асын жерге қояды. Мұхаңа басын иеді.

	Өйткені ол – шынайы қазақ басылымының не екенін еліне тұңғыш көрсетіп, халқының ой-санасын ашқан, елін мəдениетке сүйреген алғашқы кəсіби журналист, редактор. «Айқап» журналы – Мұхаңның басты еңбегі, оның атын даңққа бөлеген, қаламгердің көркем шығармасы іспетті бірегей туынды.

	Қазақ журналистикасының тарихында «Айқапқа» дейін де қазақша басылымдар болды. Мысалы, «Түркістан уəлаятының газеті» 1870 жылдан бастау алады. Одан кейінгі басылымдар – «Дала» уəлаятының газеті» жəне «Торғай» газеті. Алайда бұл басылымдар дербес, өз алдына бөлек шығып көрген жоқ. Бұлар – газет ішіндегі газет секілді, яғни патша өкіметінің ресми орысша шығып тұрған басылымдарының қосымшасы ретінде жарық көрді. Былайша, өкіметтік органдардың газеті ішіндегі газеті болды. Бұл қосымша газеттерді жергілікті халық тілінде шығаруға патша өкіметі өзінше мүдделі болды: өзінің саясатын, жарлықтарын, сөзін қалың елге, қазақтарға жеткізуге ниеттенді. 1905–1907 жылдардағы орыс буржуазиялық демократиялық революциясы кезінде еркін баспасөзге сəл-пəл бостандық тигендей шақта, қазақтар да өз газеттерін шығара бастады. «Серке», «Қазақ газеті» сияқты басылымдар қазақ тілінде жарық көргенімен, олардың ғұмыры тым қысқа болды, бірер саны шығып, жабылып қалды. Өкіметтен рұқсат алып, өз бетінше шыққан тұңғыш басылым – Сералиннің «Айқап» журналы еді. Ол 1911–1915 жылдары шығып тұрды.

	Тумысынан халықтың жағында болып, елінің ауыр тұрмыс-халін, мəдениетінің төмендігін, қараңғылығын көріп өскен Мұхамеджан тəрізді озық ойлы азаматтар ғана осындай елдік іске баратын еді. Əкесі Серəлі Еруəліұлы сияқты Мұхамеджан да ақындықты мұрат етті. Зеректігімен татар, орыс, парсы тілдерін жақсы білді. «Рүстем-Зорабы» дастанын парсы тілінен еркін аударғаны, орыс газеттерінде тілші болып істегені, татар мектебінен де білім алғаны оған дəлел. Серəлі ақынның отаршылдыққа қарсы шығарған өлеңдері оған қатты əсер еткені байқалады. Орыс революционерлерімен қарым-қатынаста болуы саяси сауатының тез жетілуіне ықпал жасаған. Бəрінен бұрын оның Ахмет Байтұрсыновпен, Міржақып Дулатовпен, Сұлтанмахмұт Торайғыровпен əдеби, рухани байланыста болуы, пікірлестігі өмірлік ұстанымының қалыптасуына негіз болған. Мұхамеджан да – қазақтың бір арысы. Тегінде арыстар бірін-бірі таба, табыса білген, біріне-бірі түрткі, қозғаушы күш бола алған. Мұхамеджанның «Айқабынан» Ахаңның да, Жахаңның да, Əлиханның да, көптеген Алаш азулыларының да шығармаларының, саяси көзқарастарының табылатыны соның айғағы.

	«Айқап» нағыз халықтық басылым болғаны соның белгісі. Айбарын айға білеген Ахаң – Ахмет Байтұрсыновтың өзі қазақ көгіне Мұхамеджанның «Айқабын» баспалдақ етіп көтерілді деуге болады. Қазақ ісін арыстар осылайша бастап, бірін-бірісі сүйеу, тірек етті. Мұхамеджан арыстың тарихтағы орны да осында. Қазақ өмірінің мешеулеп қалғанын көрген Мұхаңның «Əй, қап!» деп санын соғып, өкіне отырып, іс бастағаны орнықты жұмыс болды.

	«Айқаптың» тəжірибесі «Қазаққа» үлгі болған еді. «Айқаптың» бетінде қазақ өмірінің күрделі мəселелері көтерілді. Қазақ шаруасын құрудың, көшпелі тірліктен отырықшылыққа көшудің, оқып білім алудың, əйел теңдігінің, жалпы мəдениет дамуының түбегейлі жайлары талқыланды, талданды. Өмір сүрген соң жайбарақат отырмаудың, адам болып түзелудің, жұрт қатарлы ел болудың қилы əңгімелері шертілді. Орыс қол астында отырған бағынышты халықтың көңілін аулап, күйін кеулеп, көкірегіне жаңа сезім орнатуға, ойының көкжиегін кеңітуге, бұл да болса сеп болған еді. Əлемдегі оқиғалар, жер жүзі халықтарының өзгеше тірлігі жөнінде хабардар еткен басылым қазаққа түрліше ой салуға жараған. Басқалар осылай етіп жатқанда біз неге тырбанбаймыз, ұйықтай береміз бе, оған жол болсын, біз де тірілейік деген қиял «Айқапты» оқыған əр қазақтың құлағына жетіп жатты. 1911 жылы «Айқап» пайда болса, 1913 жылы «Қазақ» газеті өмірге келді. «Қазақ» болса, бүкіл қазақ жұртының бостандық күресінің штабына айналды. «Қазақ» «Айқаптан» ой алып, өсіп шықты деуге болатыны сондықтан. Біздің Ахаң, Жахаң, Əлекең сияқты арыстарымыздың ойын жаулап алған бостандық идеясының, қазақ тірлігін өзгертудің саяси мəні алдымен «Айқаптың» бетінен парақталып шықты деуіміздің қисыны да осыдан.

	«Айқап» пен «Қазақ» арасында да идеялық күрес болды. Түйінді мəселелерде кереғар келіп қалып жүрді. Мəселен, жер мəселесі, отырықшылық, съезд ашу мəселелерінде пікірлері тоқайласпады. Бірақ бұған қарап, бұл екі басылымды біріне-бірі қарама-қарсы болып еді деуге болмайды. Екеуі де қазақ болашағына қызмет етті. Қазақ зиялыларының пікірталас мінберіне жарады. Ойшылдар ірілігін қалай болғанда да осы маңдайымызға біткен екі басылым бетінде көрсетті. Екеуі де қазақ өмірін өзгерткісі келді, жаңартуды көкседі. Екеуінің де көздегені бір мақсат еді. Екеуінің де арада екі жыл салып, бірінен соң бірі дүниеге келуі табиғи еді.

	«Əй, қап!» деп шырылдай туған «Айқап» өзімен іле-шала «Қазағын» əкелді. Егер «Айқап» болмаса, «Қазақ» та айтарын бірден айта алмас еді. Сондықтан да «Қазақты» жауынгер күреске дайындаған «Айқап» еді деп батыл айта аламыз.

	«Айқапта» материалдарын жариялай жүріп, Ахаңдар газетшіліктің құпия сырларын, тəжірибелерін үйренгені сөзсіз. Мұхамеджан мен Ахмет замандас, құрдас, пікірлес, бірін-бірі жете білген, қадірлес адамдар. Бірі Орынборда, бірі Троицкіде тұрып, қазақ елі үшін қайталанбас жұмыс істеді. Екеуі де төңірегіне қазақтың жақсы ойлы азаматтарын жиып, топтастырды. Қазақ зиялыларының ішінде осы екі басылым айналасында көрінбегендері тым аз. Ақын да, жазушы да, қоғам қайраткерлері де, қазақтың бостандық күресінің отжалынында шарпылып, елінің азаттығы жолында жанып кеткендер де «Айқап» пен «Қазақтан» шықты. Еңіреген ерлеріміздің қай-қайсысының ғұмырбаянын оқысаңыздар да, осы жайға тап боласыз.

	Қазақ журналистерінің атасы Мұхамеджан Сералиннің «Айқабы» əлі күнге сөнбейтін жарық жұлдыздай қазақ баспасөзі көгінде жарқырап көрінеді. Одан алар өнеге мол. Тіпті, біздің жас журналистеріміз халық үшін баспасөзді қалай пайдалана білуі керек, қалам құдіретін қалай көрсетуге болады, қарапайым мақаланы қалай жазу керек дегенге келсек те, Мұхаң көз алдымызда тұру керек сияқты. Баспасөздің мəн-мағынасы мен қоғамда атқаратын маңызын Мұхамеджан атамыз бізге көрсетіп, ұқтырып кетті. Қаламыңды көрінген бостиянға жұмсамай, елдің қарымына жұмсауды Мұхаңдардан үйренуіміз қажет. Қазақ журналистикасының атасы бізге осыны міндет етіп кетті.

	Академик сыншы Бейсенбай Кенжебаев былай деп пікірін білдіреді: «Айқап... жалпы алғанда, демократтық-ағартушылық бағытта болды, қазақ тарихында прогресшіл рөл атқарды: халықтың оянуына, саясат, шаруашылық, мəдениет жақтан өсуіне біраз əсер етті.

	Мұхамеджан Сералин «Айқап» арқылы, өз шығармалары арқылы қазақ халқының Абай мен Ыбырай негізін салған жаңа əдебиетінің XX ғасыр басында өркендей түсуіне атсалысты.

	Сонымен, Мұхамеджан Сералин қазақ халқының ХХ ғасыр басындағы əрі көрнекті қоғам қайраткері, əрі көрнектіжурналист-ақыны болды».

	Біз істейтін не қалды деуге болмайды. Аталарымыз бəрін де тындырып кетті десек, өмір осымен тоқтап қалмас па еді. Əр заманның өз міндеті, шешілмеген мəселелері бар емес пе? Біздің де алдымызда бітпеген, қолға алынбаған, кезек күтіп тұрған ауқымды істер жеткілікті екенін «Айқапқа» қарап бағалай алсақ, кəні! Осынау өтпелі кезеңдегі біз атқарар істер қаншама. Басын ұстасаң, аяғы ұстатпайды, аяғынан ұстасаң, басы ұстатпайды. Осы арада Мұхаң-Мұхамеджан Сералиндей адамдар, олардың күш-қайраты керек. Бір Мұхамеджанның тындырғанын мыңның еңбегіне бағалауға болады.

	Адамзат тарихына үңілсек, халық үшін күрескерлердің қайсысы да ауыр азап кешіп, қайғылы өмір сүреді екен. Мұхамеджан Сералин де ондайды басынан кешкен. Талай қудаланды. Шеттелді. Бірақ ол 1929 жылғы зұлматқа жетпей өмірден озды. Ахаңдар сияқты ол да осы жылдың қуғынсүргініне ілігетін еді. Алайда ол жолғы тартпаған азабын артында қалған отбасы, туған-туысқандары тартты. Əйелі, бала-шағасы түгелімен айдауға кетіп, Арал теңізінің Барсакелмесіне жіберілді.

	Мұхамеджан Сералиннің артында жоқтаушылары қалды. Қазақ журналистикасы, қазақ елі оны мəңгі есінде сақтайды. Оған біз кəміл сенімдіміз. Қазақ əдебиетінің де ол – орны бөлек өкілі. Мұхаңның шығармалары, «Гүлкəшима», «Топжарған» поэмалары – ел тарихынан сыр шертетін асыл мұралар.. Алайда Мұхаңның ел алдындағы өлмес еңбегі – «Айқап» журналы. Қазақ баспасөзінің көшбасшысы – «Айқап».





СƏУЛЕ ШАШҚАН КҮНДЕЙ БОП


	28 қаңтар – Ахмет Байтұрсыновтың туған күні



	Қазақтың тарихында есімдері алтын əріптермен жазылған ардақты азаматтарымыз аз емес. Солардың қатарында Ахмет Байтұрсынов та бар. Ол ес біліп, есейгеннен бастап озбырлыққа, əділетсіздікке қарсы күресті. Халқының нашар тұрмысы, сауатсыздығы, үстем тап өкілдерінің жүгенсіздігі зерек баланы мұңайтып, уайымға салдырады.



	Оқ тиіп, он үшімде, ой түсіріп,

	Бітпейтін жүрегімде бар бір жарам, –



	деуі де сондықтан шығар.

	Торғайдың шалқар даласында, айнадай жалтыраған Ақкөлдің жағасында дүниеге келген қазақтың қара домалақ баласы білмекке құштар, өмірге ғашық болып өсті. Ауылдағы көзі ашық кісілерден өз бетімен хат жазуды үйреніп, Торғай шаһарындағы екі сыныптық орыс-қазақ училищесінде оқиды, кейін Орынбордағы мұғалімдік мектепте білімін жетілдіреді. Оны бітірген соң Ақтөбе, Қостанай, Қарқаралы өңірінде мұғалім болады. Ахаң Əулиекөлде де тұрып, ұстаздық еткен. «Мұғалім көлі» атауы содан қалған дейді көнекөз қариялар. Байтұрсыновтың Қостанайдың Абай көшесіндегі тұрған үйі табылып отыр. Енді соны мемлекет қарауына алып, іші-сыртын жөндеп, мұражайға айналдыру керек.

	Ұзақ жылдар бойы коммунистік империяның солақай саясаты салдарынан тұмшаланып, жасырылып келген Ахаң есімі бетбұрыс кезеңінен кейін арамызға қайтып оралды. Халқымыз айтқандай, күнді қанша көлегейлесең де сəулесі жан-жаққа тарап, жарқырай береді. Сол секілді, бетке ұстар асылымыз жайында Кеңес өкіметі үстемдік еткен жылдардың өзінде ел арасында қызықты əңгімелер айтылатын, еңбектері, соның ішінде өлеңдері астыртын басылып, қолданқолға өтетін. Үлкендер жағы жатқа айтатын.

	Ахмет Байтұрсынов талантты ақын, жалынды публицист, дарынды ғалым, көрнекті мемлекет жəне қоғам қайраткері болды. Ол қазақ тілін дамытуға зор үлес қосты. Ана тілімізді жібектей желбіретіп, кілемдей түрлендіріп, керемет байытты, оған жаңа рең берді.

	Ахаңның өлеңдері терең ойларға, сазды сырларға толы. Оның əр өлеңі оқырманды бейжай қалдырмайды. Мысалға мына бір өлең шумағын оқып көрелікші:



	Тəн көмілер, көмілмес еткен ісім,

	Мен емес – ойлайтындар бір күнгісін.

	Жұрт ұқпаса – ұқпасын, жабықпаймын,

	Ел – бір күншіл, менікі ертеңгі үшін.



	Ақынның осы өлең жолдарынан ертеңге деген сенімділік байқалады. Ол келешекпен сырласып, бүгінгі істеріне мойымай, қайраттылық танытады.

	Ахаң домбыра, скрипка тартыпты, пианинода ойнап, суретке түсірумен əуестеніпті. Жас кезінде күреске қатысып, палуан атанған. Жүректі елжіретер тамаша əндер шығарған композитор екен. Нағыз сегіз қырлы, бір сырлы жан. Еліміздің бостандығы мен теңдігін аңсап, бүкіл саналы ғұмырын халқына қалтқысыз қызмет етуге арнаған аяулы адамның өмірі – жас ұрпақ үшін шынайы үлгі-өнеге.





ХАЛҚЫМЫЗДЫҢ ТҰҢҒЫШ ДƏРІГЕРІ


	Мұхамеджан Қарабаев туралы не білесіз?



	Біз Введен ауылының түбіндегі ескі зираттан осында 1928 жылы жерленген қазақтың тұңғыш кəсіби дəрігері Мұхамдежан Қарабаевтың қабірін іздедік.

	Бұл қорымды адам аяқ алып жүргісіз қалың жыныс басып кеткен. Біз кезінде қабірдің орнын білетін, Мұхаңды өз қолымен қойған, жүзге тақап көз жұмған Кəрім атадан біраз жайларды естіп, қанық болғанбыз. Оның айтуынша, белгітасы əлдеқашан құрып біткен. Мұхамеджанның бауыры Дəулеттің есімі жазылған бір белгі бар, соны тапсаңдар, оның ар жағында аталарың жатыр деген. Айтқанындай солай болып шықты. Бір сағаттан артық уақыт аралап жүріп, ит тұмсығы өтпейтін қалың бұталардың ішінен таптық.

	Ол кісі қайтқалы да жетпіс тоғыз жыл болыпты. Осы кезге дейін оған ізет көрсете барған қоғамдық орын өкілдері болмапты. Ал ол қандай құрметке де лайық еді. Мұхамеджанды халқымыз білмейді емес, біледі. Кеңес өкіметі тұсында да арагідік жазылып, мəселе көтеріліп тұрды. Бірақ одан нəтиже шыға қоймаған. Меңдіқарадағы санаторийге тұңғыш дəрігердің есімі берілген. Мұхамеджан жайында марқұм Марат Сисекенов деген алматылық дəрігер шағын кітап жазған. Мұхамеджанның туған жері – Введен ауылында оған көше аты берілді. Осымен тамам.

	Мұхаң қандай адам еді? Шынында да, бұл кісіні біз, қазақтар ғана біліп, қалың орыс-орманның одан хабары аздау болып келгенінен бе, қостанайлықтар оны есіне ала бермейді. Көп жылдар Ленин атында болып келген облыстық аурухананың бүгінгі даңқы жер жарады. Осы аурухананың тұңғыш дəрігері Қарабаев болған еді. Оны біреу біледі, біреу білмейді. 1888 жылдың бас кезінде Қазан университетінің медицина факультетін бітіргеннен кейін Мұхамеджан Қостанайға келіп, қалалық қызметке орналасады. Сол кезде əлденеше мыңдаған халқы бар Қостанай қаласында не бары төрт орындық кішкентай ғана емхана болған. Басқа жерде емдеу орны болмағандықтан, бұл жерге Қостанайдан ғана емес, бүкіл Николаев уезінің халқы қаптап келіп қаралатын.

	Ол тұңғыш қазақ дəрігері ғана емес, Қостанай өңіріндегі бірден-бір жоғары білімді дəрігер еді. Қостанай қаласының алғашқы тұрғындарының да бірі болған. Осы оқиғаның өзі оған аса құрмет, ізетпен қарауды орайлап тұр ғой. Ендеше Мұхамеджан Қарабаевқа Қостанай қаласынан көрнекті бір көшенің атын берген жөн.

	М.Қарабаевтың өмір деректері қызықты да тəлімді. Ол елді жаяу аралап, қызмет көрсеткен. Түрлі қауіпті жұқпалы ауруларды емдеп жазған. Республикалық мұражайда Қарабаевтың өз қолымен толтырған, дəрігерлік диагноз қойған қағаздары сақтаулы. Ол кезінде Якутияда алапес ауруы тарағанда үкіметтің шақыруымен қауіпті аймаққа аттанып, сол жақта үш-төрт жылдай кідіріп қалады, солтүстіктің науқастанған халқының денсаулығын түзеуге атсалысады. Оның есімі сол жақта үлкен құрметке бөленеді. Сонда жүргенде якут əйеліне үйленіп, одан туған екі баласы – Есіман мен Тамараны еліне ала келеді. Қостанай облысында, Алматыда бүгінде немерелері, жиендері мен шөберелері өмір сүруде. Мұхамеджанның туған келіні бала-шағаларымен Введенде тұрады.

	Кеңес өкіметі орнағанда жан аямай қызмет атқарып, денсаулық сақтау саласында өле-өлгенше қызмет етті. Оған республикада тұңғыш рет дербес зейнетақы тағайындалды. Ол ақтық демі біткенше халықты емдеумен шұғылданды. Боровской кентінде Мұхаң қызмет атқарған емхана ғимараты əлі күнге сақтаулы. Оның тұрған үйі де бар.

	Введендегілер Қарабаев қабірінің қай жерде екенін біле қоймайды. Мұның жөні де бар. Көп жылдар бойы оның бейіті кірпіш зауытындағы Тобыл өзенінің жарқабағындағы ескі қорымда деп есептеліп келді. Оған ескерткіш те орнатылды. Бір жылдары зауытқа кірпіш жаятын алаң керек болып, оған жер таңдалғанда əлгі қорым жатқан орын лайық деген шешім шығарылады. Кеңес өкіметінің кезі. Мұнда ата-бабаларымыз жатыр дегенге жергілікті басшылар құлақ аспай қояды. Тіпті басқа қайран қалмаған соң ауыл ақсақалы Кəрім Дəулетов қулыққа басып, бұл жерде Мұхамеджан Қарабаев жатыр деген шағыммен аудан, облысқа барып, сөзін əрең өткізген. Жартылай қопарылып қалған қорымдағы жұмыс тоқталған. Қабірге белгі қойылды.

	Енді бір жылдары Тобыл өзенінің жарқабағы құлай-құлай келіп, Қарабаевтың бейітін өзенге ағызып жіберуге шақ қалды. Тағы да Кəрім Дəулетов дабыл қағып, бейітті табиғат апатынан сақтаудың басқадай амалы болмай, оны өзге қорымға көшіруге тура келген. Содан Қарабаевтың мүрдесі жаңа бір зиратқа жеткізілген болатын. Алайда бұл көшірілген сүйек Мұхамеджандікі емес, əкесі Қарабайдікі болатын. Ал Мұхамеджанның нақты жерленген жері ұзақ жылдан адам аяғы баспаған Бəжбендегі ескі зиратта еді.

	Мұхамеджан – бүкіл қазақ халқына қызмет еткен, ел тарихында қолтаңбасын қалдырған азамат. Алдымен басын көркейту керек. Қорым Меңдіқараның Буденный кентіне барар жолда, Тобылдың оң жағында орналасқан. Көп жылдардан бері мұнда адам қойылмағандықтан жол бітеліп, шөп, шілік, бұта басып кеткен. Асфальттан қорымға дейінгі жолды əйтеуір көлік жүретіндей дұрыстап, табан ізі көрінетіндей етсе жетіп жатыр. Қорым ішін де тазартып, Қарабаевтың бейітіне дейін аршылуы керек. Жолға көрсеткіш қойса да артық емес. Халықтың даңқты перзентінің құрметіне ел болып үлес қосу – бəріміздің парызымыз. Меңдіқара санаторийінде Мұхаңа мұражай ашу реті де қарастырылуда екен. Оны сол сапарда бізбен бірге болған Қайырбек Аюпов ыждағатты түрде қолға алыпты. Мұхаң үшін тірлік қылып, жүгіріп жүргендердің бірі – осы азамат. Қалқаман Жақып та облыстық мұрағаттан Мұхаңа байланысты құжаттарды іздестіріп тауып, оларды газеттерде жариялап, игілікті жұмыс атқарып келеді.

	Мұхамеджан 1889 жылы Ыбырай Алтынсарин ауырып қалды дегенде айлап қасында отырып емдеген. Ол жөнінде Алтынсарин достарының естелік хаттарында айтылады. Ыбырай атамыз осы Мұхамеджаннан үміттеніп, оны Троицкіге оқуға алдыртқан. Қазанда кітабын бастырарда Ыбекең Мұхамеджанды корректор етті. Алтынсарин халықтың оқу-білім алуына қандай адал қызмет етсе, Мұхамеджан Қарабаев та халықтың денсаулығын сақтау ісіне соншалықты жанын салған. Оның еңбегі ұшан-теңіз. Ал осындай адамды біз құндай алмай келеміз.

	Мұхаң Ырғызда да дəрігер болып жұмыс істеген. Сол Ырғызда қазақтың тұңғыш дəрігерінің есімі аса құрметпен аталады екен. Мұхамеджанның мұражайы бар екен. Онда Алаш ардақтысына қатысты құнды-құнды құжаттар жиналыпты. Саха (Якутия) елінде де атам заманғы қызметі үшін халық Қарабаевты есінде сақтап қалыпты. Ана бір жылдары Қалаубек Тұрсынқұлов сол жаққа Қазақстан жазушыларын бастап барғанда Мұхамеджанның Якутиядағы қызметі жөнінде тебірене жазады. Жазушы «Поляр шеңберінің ар жағында» атты қалың кітабында якуттардың Мұхаңды қалай бағалайтынын тамашалап əңгімелейді. Басқа жұрт басына көтерген атақты дəрігеріміз өз мекенінде, Отанында қадірсіз болуы қалай?

	Басқаның жөні бір бөлек, Мұхамеджан Қарабаевтың жөні бір бөлек. Ол жай адам емес. Екі ғасыр бойы жұрт есінен кетпей келе жатқан асыл бейне емес пе?!

	Введен деген атау бізге сонша құнды ма? Бұл жер – алдымен Мұхамеджан Қарабаевтың Отаны. Карабайка деп аталатын өзен иірімі де бар. Қасына переселендердің ауылы 1911 жылы орын теуіпті. Осы жерде бертінге дейін əспеттелген революционер Летунов та туыпты. Көп жылдар оның есімімен кеңшар аталды. Бізге тағы бір қадірлі адам-қазақ алаш жастарының бірінші жетекшісі, Орынбордағы алғашқы халық-ағарту институтының директоры болған, Ахаң мен Жақаңның сенімді серігі Мұхтар Бабақайұлы Мұрзин де осы жерде дүниеге келген. Ол Мұхамеджан Қарабаевтың күйеу баласы болатын. 1945 жылы Шымкентте түрмеде өлтірілді. Қандай аяулы адам болған десеңізші. Біздің айтайын дегеніміз, Введеннің атын өзгертіп, оны Мұхамеджан Қарабаевтың есімімен атаған жөн. Немесе Қарабай ауылыақ болсын.





КӨРКЕМСӨЗ ШЕБЕРІ




	Қазақтың асыл перзенті, көркемсөз шебері Бейімбет Майлин есіміне өзіміз бала жасымыздан қанықпыз. Оның əртүрлі жанрдағы шығармаларын

	қызыға оқып, арман-қиялға бой ұратынбыз. Басқаға қайдам, бізге бəрінен бұрын «Шұғаның белгісі» əңгімесі ұнайтын. Ондағы Шұға мен Əбдірахманның мөлдір махаббаты, нəзік сезімі, аянышты тағдыры қатты толқытып еді. Осындай татымды туындыларымен адамдарды ізгілікке, мейірімділік пен жақсылыққа үндеген, туған халқын жанындай сүйіп, соның мұңын мұңдап, жоғын жоқтап өткен Би-ағаңның өзгелерден орны бөлек.

	Бейімбет дегенде, оның суретін көргенде көз алдымызда баладай аңқылдақ, даладай кеңпейілді, жайсаң жанның бейнесі тұрады. Кезінде сөзін тыңдап, көзін көрген кісілердің пікірі де осыны аңғартады. Сондайда «Япыр-ай, ешкімге зияны жоқ, керісінше елім деп еңіреп, халқым деп қабырғасы қайысқан адал адамды ақылға сыйыспайтын жаламен ұстап алып, зəбір көрсетуі қалай? Қазақтың бетке ұстар нарқасқасын көзі қиып, кімдер атты екен?» деген ой келеді. Баспасөз бетінде жарияланған атақты жазушының соңғы суретін көргенде жаның ашиды, бар пəлені үйіп-төгіп, періштедей таза, пəк азаматты кінəлі етіп, ұстап берген қара ниетті қаскөйлерге қаның қайнайды.

	1994 жылғы тамыз айының ортасында Бейімбет Майлиннің туғанына 100 жыл толу мерейтойы Қостанай жерінде кеңінен аталып өтті. Үлкен той шеруі облыс орталығынан бастау алып, сонда басқалармен қатар арқалы ақын Ғафу Қайырбеков Би-ағаңның ел алдындағы сіңірген еңбегін, шығармаларының қоғам өмірінде əлі күнге шейін елеулі орын алатындығын атап көрсеткен еді-ау.

	– Бүгін өте қуанышты күн, осы күнге жеткеніме разымын, – деп жүрекжарды сөздерін білдірген Гүлнəр Бейімбетқызы.

	Содан кейін жан толқырлық, жүрек тебірентерлік сəт басталған. Оралып қойылған аппақ шымылдық сыпырылып түсіп, ескерткіш жарқ ете қалды. Бейне бір қара бұлт арасынан күн жарқырап шыға келгендей əсер етті. Мəрмəр тастың үстінде қолына кітап ұстап, иығына шапан жамылған, шашын шалқасынан қайырып, қалың ой құшағына берілген Бейімбеттің жартылай бейнеленген қола мүсіні қойылған. Жергілікті мүсіншілердің қолымен жасалған ескерткіштің сəтті шыққанын атап өткен жөн.

	Талантты қаламгердің 1923 жылдың 1 қыркүйегінде Қостанайда шыға бастаған «Ауыл» газетінің жауапты хатшысы болып еңбек еткені көпке жақсы мəлім. Бүгінгі облыстық «Қостанай таңы» газеті – соның заңды мұрагері. Осы газет редакциясы ғимаратының алдында Би-ағаңа арналған ескерткіш тақта қозғалмай əлі тұр.

	Келесі күні той жазушының туған жері – Таран ауданының Ақтөбе ауылында одан əрі жалғасты. Көркемсөз шеберінің табан ізі тиген мекенге сонау Алматыдан қазақтың кілең жақсы-жайсаңдары келіп, Би-ағаң жайлы небір жылы сөздер айтып еді. «Ақтық сəтінде жендеттердің жан ауыртар былапыт сөздерін тыңдап көз жұмды-ау қайран боздақ. Өз атына айтылған мына пікірлерді естігенде қалай қуанар еді» деп қиялға берілесің.

	Сол күні түске қарай аспан түнеріп, жаңбыр шелектеп құйсын кеп. Табиғат шіркін де қапияда жазықсыз мерт болған перзентін осы мерейтойда жоқтап, егіле жылап, қаскөйлерге лағынет айтып, еске алып жатқандай. «Бейімбет, айналайын, адал да аңқау мінезіңді пайдаланып, қызғаншақ, сұғанақ көздер сені жендеттерге ұстап беріп, өзіңнен құтылмақ болды. Бірақ ол жауыздар қателесті. Сені өлтіргенмен, артыңда қалған бай мұраңды құрта алмады. Сен қашанда елдің есіндесің, асыл перзентім!» деп толғанып тұрғандай. Түстен кейін күн шайдай ашылып, баяғы жайма-шуақ қалпына түсті.

	Бұл – өмірде бір-ақ рет болатын, қайта айналып келмейтін сəт. Уақыт дегенің көзді ашып-жұмғанша тез өтеді емес пе?! Сол кезді енді еске алып, сағынамыз. Сарғайған газет парақтарынан іздейміз. Қамшының сабындай келте өмірде Би-ағаңдай асылдарды қадірлеп, қастерлеп өтсек, бəрімізге абырой ғой. Сол қастерлеудің белгісі ретінде мына өлең жолдары туып еді:



	Жанына жақсылықты серік еткен,

	Тұратын өне бойы тектіліктен.

	Тағдырдың тауқыметін шексе дағы,

	Шыдаған, қайран ақын берік неткен.



	Өр тұлға, қараймын да таң қаламын,

	Перзенті ерке Тобыл, паң даланың.

	Қияға көзді тігіп қыран сынды,

	Соқпақ жол болды – сенің таңдағаның.



	Сен десем көңіл толқып тербеледі,

	Шабытым саған келіп еркеледі.

	Сен десем көз алдыма көрікті ауыл,

	Кілемдей жазиралы жер келеді.



	Өзің деп жыр пырағы шұрқырайды,

	Талантты бағалайды ел ұдайы.

	Қапаста запа шегіп, көз жұмсаң да,

	Есімің жұлдыз болып жарқырайды.



	Шуаққа бөлеп жүрер бар маңайын,

	Мейірімді азаматым, ақ маңдайлым.

	«Елім» деп əрқашанда елжіреген,

	Би-аға, бір өзіңнен айналайын.





	СЫРАҒАҢДЫ САҒЫНАМЫН



	Таулар алыстаған сайын, биіктігі біліне түседі. Осы қанатты сөздерді шынайы таланттарға да қатысты айтуға болатын секілді. Қазақтың көрнекті ақыны Сырбай Мəуленовтің көз жұмғанына да жиырма төрт жылдай болып қалыпты. Арғымақтай зулаған жылдар бедерінде ақын арамызда жүрмесе де, оның тұлғасы асқақ тартып барады, биіктеп барады. Бұрын ортамызда ақ жарқын қалпымен күліп-ойнап, əзіл-қалжың айтып, төңірегіндегілерін серпілтіп тастайтын Сырағаңның қадірін біле бердік пе деген де ой келеді.

	Кеңес өкіметі дəуірлеп тұрған шақта Сырбай Мəуленов Қостанайға келуге онша құштар бола қоймапты. Сол кездегі обкомның бірінші хатшысы А.Бородин қазақтың зиялы өкілдерін, ақын-жазушыларын елемеген, менсінбеген. Ақын жаны қашанда нəзік қой, облыс басшысының өзін көзге ілмейтінін сезген де. Содан жиырма жылдай туған жеріне ат ізін салмапты.

	Қостанайда Нариман базарындағы зиратта əкесі жерленген, туыстары мен жора-жолдастарының көбі осында тұрады. Облыстық «Қостанай таңы» газетінде бөлім меңгерушісі, редактордың орынбасары қызметін атқарып, арман қуып Алматыға кеткен. Бал дəурен балалығы, жастық шағы өткен өңірін, жалаң аяқ жүгірген құмды да жазиралы сағымға оранған даласын, қыздың ұп-ұзын бұрымындай мөлдір өзендерін, əсіресе толқынды Тобылын, сүмбіл тал, тоғайларын, көкірек кере дем алатын ауасын сағынбады дейсің бе? Əрине, сағынды, түсінде де көрген шығар. Ет жүрегі елжіреп, лүпілдеп, жеткенше тағат таппай, аңсары ауды. Бірақ өзге емес, өз елінің басшысы мұны керек қылмаса, ілтипат білдірмесе, ақын деп танымаса, жалпылдап, құлдық ұрып, басын иіп несі бар? «Елге келіңіз, жұрт іздеп жатыр» деп шақырса бір сəрі, желкілдеп, желігіп несіне барады? Рас, елдегілер «Неге келмейсің, күтеміз» деп сəлем айтып, іздеп жататын.

	Сырағаң сол кезде көбіне оңтүстікке қарай, əсіресе Қызылорда облысына жиі баратын. Қалың қазақтар орналасқан аймақ жұртшылығы ақынды көкке көтеріп қарсы алатын, өлеңдерін оқып, жатқа айтатын. Кішісі де, үлкені де астыүстіне түсіп, бəйек болатын. Ұлы Отан соғысының сұрапыл жылдарында қан майданда өлім мен өмір арасында жүріп, тірліктің ащы-тұщысын татқан адамға бұдан артық қандай құрмет керек? Көпшілік арасында «Сырбай Қызылорда облысында туыпты» деген сөздің тарап кеткені де содан шығар. Алайда ардақты ағамыз туған жері кіп-кішкентай Торғай екенін, сөйтсе де өзінің барлық елге ортақ ақын екенін мақтанышпен мəлімдейтін.

	Жиырма жыл! Осыншама ұзақ уақыт! Араға жиырма жылды салып, Сырбай Мəуленов Қостанайға келді. Бұл 1987 жылдың 20 қаңтары еді. Жай келмепті, жиені Бименді Досжанов қайтыс болып, көңіл айтуға əдейілеп ат басын тірепті. Өлеңдерін газет-журналдардан, кітаптардан оқитын ақынмен алғаш рет көзбе-көз тілдесіп, таныстық. Еңгезердей денелі, даусы гүрілдеп шығады.

	Сол жылы жазға қарай Сырағаң берген уəдесінде тұрып, Қостанайға тағы келді. Əуежай басында тайлы-таяғымызбен топтанып қарсы алдық. Таран ауданындағы Вачасов атындағы кеңшардың директоры Сапар Ерғалиев туысы екен. «Соған барамын, сендер де кешікпей келіңдер, бірге болайық» деді. Үлкен кісінің тілегін аяқсыз қалдыру қайда, түстен кейін жаңа көлікпен солай қарай тарттық.

	Сапар ағамыздың қуанышында шек жоқ. Күйлі семіртілген жылқысын сойдырып, есік алдына киіз үйді тіктіріп тастаған. Ауданның, жақын маңдағы жақсы-жайсаңдарды, басшыларды шақырып, үлкен қонақасы берді. Қонағына дайындаған жылы-жұмсағын аузына тосып, қас-қабағына қарап бəйек болады. Бұл замандас, қатарлас, туыс адамдардың ұзақ жылдардан кейін туған жер төсінде шұрқыраса табысып, сағына кездесіп, бір-бірінің мауқын басып тағатсыз күткен дидарласуы екен. Өзара білдірген өкпе-наз, бұлқан-талқан боп, зіл тастау байқалмайды. Сыйластық, адамгершілік, адалдық сезіледі.

	Сырағаң арақ-шарапты аузына татып алмайды, бірақ өзі ішкен кісі секілді өзгелерді желіктіріп, əңгімені қыздырып отырады.

	Түн ортасы. Ел аяғы басылған. Ақынды ортаға алып, киіз үй ішінде тынығып жатырмыз. Түндік ашулы, аспаннан жұлдыздар жымыңдайды. Шегірткелер шырылдап, масалар ызыңдайды. Сырағаң сыр сандығын ашып тастап, əңгіме тиегін ағытты. Бірде Жангелдин туралы, біресе Қасым, Сəбит жайлы, əдебиет төңірегінде айтады. Тыңдай бергің келеді. Ұққан, түйсігі бар жанға соның өзі дəріс екен-ау.

	Содан соң Сырбай ағамыз Қостанайға араға бірер жыл салып оралды. Жақсы жанның өзіне магниттей тартып тұратын қасиеті, бауырмалдығы қандай десейші. Бойында титтей арамдық жоқ, елгезек, қарапайым, кішіпейіл. Сағынып қалыппыз, құшақтасып, қауқылдасып амандастық. «Қабағың салыңқы, көңіл күйің шамалы, бірдеңеге ренжідің бе?» деп сұрап қояды менен. Ақыннан мұндай сауал күтпеген соң, сасқалақтап: «Ештеңеге ренжіген жоқпын, қайта сіздің келгеніңізге қуанып жатырмыз» деп ақталдым. Осыдан былай Сырағаңмен талай рет кездесіп, сырлас болдық. Алматыға барғанда үйіне апарып, Күлжамал апайдың қолынан дəм таттырған. Елдің жайын, жолдастарын сұрап, туған жеріне бүйрегі бұрып тұратын.

	Содан соң Сырағаң Қостанайға бірнеше рет келді. Ылғи əуежайда қуана қарсы алып, шығарып салып жүрдік. Атағы дүрілдеген ақын болса да, кеудесін көтеріп, дандайсып, тəкаппарлық танытқанын байқаған жоқпыз. Үлкенмен де, кішімен де шүйіркелесіп сөйлесіп кететін. Амангелді Иманов, Омар Шипин, Нұрхан Ахметбеков, Қасым Тоғызақов, Мұхтар Əуезов, Ғабит Мүсірепов... басқа да атақты кісілер туралы қызықты əңгімелер айтады. Өлеңдерін жатқа оқиды, соғыс туралы сыр шертеді. «Газетте жүріп ақын болдыңыз. Журналистік жұмыс ақындықтан айырады дейді, бұған не дейсіз?» деп сұрасақ, ол: «Бəріміз де газет арқылы елге танылдық. Журналистік қызмет маған ешқандай кедергі келтірген жоқ. Қайта бұл менің ой-өрісімді кеңейтіп, адамдардың мінез-құлқын білуге, тілімді ұштап, байытуға көмектесті», – деп жауап берді. Өзі еңбек еткен «Большевиктік жол», келген кездегі «Коммунизм таңы» газеті туралы мақтау сөзді аямайды. «Бір газетте істеп жүргенде бастықтарды жамандап мақала, фельетон жазсақ, аз уақыттан кейін олар орнынан алынатын, не жауапқа тартылатын. Ауылға тілші келді десе, бəрі зыр жүгіретін. Бұл талай дарындардың бағын ашқан газет қой. Сералин мен Биағаң құрған қарашаңырақтың киесі мені ақын қылған», – деп тебіреніп еді.

	1992 жылдың тамыз айында Сырбай Мəуленов 70 жасқа толып, мерейтойын атап өту үшін əуелі сол кездегі Торғай облысына ат басын тіреді. Денсаулығы дімкəстанып, емделіп жүргендіктен, дəрігерлер Қостанай облысына бармауға кеңес беріпті. «Онда да ел-жұрт күтіп отыр, іргеге жақындап, кетіп қалғаным ұят емес пе? Қалайда баруым керек» деп ақын бой бермей, Қамысты ауданының «Бестау» кеңшарына келді.

	Облыс басшылары, жұртшылық қуана қарсы алып, қошемет көрсетті. Ауылдан 10–15 шақырым жерде атажұртында, жазық жайлауда бірнеше киіз үйлер тігілді. Түн ортасына қарай сол жерден кеңшар орталығына қонақ үйге қонуға бара жатқанда шөп тиеген тіркемелі тракторға Сырағаң мен Күлжамал апай мінген «Волга» соқтығысып, екеуі де ауыр жарақат алды. Өткен жағымсыз жайды еске түсіріп, бəрін қопарғымыз келмейді. Бірақ соның зардабы шығар, ақын ерте көз жұмды. Бəлкім, сол жолы Қостанайға келмей, Торғайдан қайтса, əлі ортамызда жүрер ме еді, кім білсін...

	70 жылдық мерейтойына байланысты шараларға қатысу үшін «Бестауға» барғанымызда, Сырағаң бастаған топ дастарқан басына енді ғана отырған екен. Бізді көріп, «Келгендерің қандай жақсы болды» деп есі-дерті қалмай балаша қуанған, «үлкен табаққа келіңдер» деп, қасынан орын берген. Бұл дегеніңіз аға мен іні арасындағы кіршіксіз мөлдір құрмет, таза көңіл, ыстық ықылас қой. Сырағаңмен сырласу, дəмдес болу, соңынан еру, сапарлас болу қандай ғанибет десеңізші.

	Осы сəттерді еске алып, мен бүгін тебіренемін, жұмыс кабинетімде отырып толқимын, Сырағаңдай үлкен кісілермен сөйлесіп, қатар жүріп, араласудың өзі абырой екен ғой. Ол жанындағы кісілердің қас-қабағына қарап, көңіл күйін сұрап, жиын-тойларда бізді жас демей қасына отырғызып, өзгелердің алдында көкке көтере мақтап жататын. Бұған өзіміз риза болып, мерейіміз өсіп қалатын.

	«Жақсы аты қалған ер өлмейді» дейді көне түрік данышпаны С.Сараи. Сол айтқандай, Сырбай Мəуленов арамыздан кетсе де, жақсы аты өшкен жоқ, соңында сыршыл өлеңдері, мол мұрасы қалды. Қостанайда ақын атында орта мектеп бар, көшеге де есімі берілді. Сырағаңның екінші өмірі осылайша жалғасып жатыр.

	Жайдары мінезді, кеңпейілді, бауырмал Сырағаңмен бірге жүрген күндер естен кетер емес. «Халің қалай?» деп қауқылдаса амандасып, құшақтайтын, соңынан ертіп, əңгіме шертетін аяулы ағаны мұңайған сəттерде іздеймін, кəдімгідей сағынамын. Иə, Сырағаңның орны басқалардан бөлек, тұлғасы өзгелерден ірі екен-ау.





ЖҰМБАҚТАСТАЙ ЖҰМБАҚ ЖАН




	Біз Көкшетау қаласының қақ ортасындағы Мəлік Ғабдуллин атындағы №3 орта мектептің 10-сыныбында оқимыз. 1975 жылдың қыс айы.

	Арқа қысының сықырлаған аязды бір күні облыстық кітапханада «Ақын Еркеш Ибраһиммен кездесу болады» деген хабарды естісімен бір топ бала солай қарай бет алдық. Көкше өңірінде Еркештің даңқы дүрілдеп тұрған. Өлеңдерін бастауыш сыныптан бастап оқып жүретінбіз. Ептеп өлең жазатынымыз тағы бар. Сондықтан ақынды көргенше асықтық. Кездесу оқу залында өтті. Біраз адам жиналған. Кешті бүгінде республикаға танымал жазушы Төлеген Қажыбаев жүргізіп отырды. Еркешті бірінші көруім, сұңғақ бойлы, денелі кісі екен. Өлеңдерін оқыды, даусы қатты естіледі. Қара торы өңінен мейірім шуағы төгіліп тұр. Тыңдаушысын бірден баурап алады.

	Кеш одан əрі жалғасты. Сұрақтар қойылып, жауаптар берілуде. Бір сəтте мен «Ақын болу үшін не істеу керек?» деп сұрақ қойдым. Еркеш «Ақын болу үшін ең алдымен өлеңге сұлу қыздай ғашық болу керек. Өлең жазу екінің бірінің қолынан келе бермейді. Бұл – Құдайдың берген бағы. Басқа қонған бақты аялап, күте білген жөн» деп жауап берді. Арада санаулы күндер өтісімен облыстық газетте Еркеш Ибраһимнің бір топ өлеңдері жарық көрді. Ішінде менің қойған сұрағыма жауап ретінде жазылған өлеңі бар. Сондағы «Ақын болу – жүректерді тұтқындау, Ақын болу – бұдан басқа түк қылмау» деген жыр жолдары əлі күнге дейін жадымда сақталып қалыпты. Бұрын сырттай білетін атақты адаммен алғаш рет осылайша бетпе-бет жүздескен едім. Содан былай Еркешті іштей жақын тартып, аға тұтып жүрдім. Əрі ол кісінің əйелі – Ақыл Шыңғожақызы бізге орыс əдебиетінен сабақ беретін. Сабағы əрқашан тартымды, қызықты өтеді. Сүйіп оқитын пəніміз. Өстіп жүріп бір күні Ерекеңмен көшеде кездесіп қалдым. Бұл жер аяғы кеңіген мамыр айы еді. Амандық-саулықтан кейін ағамыз мекенжайын айтып, үйіне шақырды. Жүрегім алып-ұшып, айтқан уақытта ақын табалдырығын аттадым, пəтерде өзі жалғыз. «Шай ішейік» деп ас үйге бастады. Əңгімелесіп отырмыз.

	– Бір айдан соң мектепті бітіресің. Қайда бармақ ойың бар? – деп сұрады Ерекең.

	– КазГУ-ге, журфакқа барғым келеді, – деймін мен.

	– Əке-шешең жоқ сүйенетін, онда оқуға түсу қиын болар. Оданда Қарағандыдағы университетке барсаң қайтеді, сонда филфак бар. Ректоры Евней Букетов деген менің жолдасым, досым. Соған айтып, оқуға түсуге көмектесейін. Талантың болса, филфакты бітірсең де ақын боласың. Өзіміздің Ғабең де агрономдық оқуды бітіріп, атақты жазушы болып жүр ғой, – деп ақылын айтты. Бірақ өкінішке қарай, мен ағаның сөзін тыңдаған жоқпын. «Өзім білемге» салынып, Алматыдан тауым шағылып қайтты. Сол жылы күзде ақын Қарағандыға көшіп кетіп, арақатынасымыз үзіліп қалды.

	Алайда, Еркеш Ибраһимнің өлеңдерін, кітаптарын іздеп жүріп оқитынмын. Ол сол кездегі «Социалистік Қазақстан» газетінің Қарағанды облысындағы меншікті тілшісі боп қызмет атқарып, көптеген проблемалық материалдар жазды. Ақын ретінде Қарағанды көміршілері, Теміртау металлургтері туралы шабыттана жырлады. Замандастары арасында өндіріс тақырыбына еркін қалам сілтеген одан артық ақын жоқ секілді. Бұған дейін Көкшетаудың сұлу табиғатын, Біржан сал, Үкілі Ыбырай, Ақан сері секілді таланттарын елге паш еткен, Сəкеннен кейін кербез Көкшені жырға қосып, атын шығарған Еркеш болды десек қателеспейміз. Еркеш кеткен соң Көкшетау да жетімсіреп қалғандай болды.

	...Иə, мəңгілік ештеңе жоқ. Адам – дүниеге келген қонақ іспеттес. Бүгін бар, ертең жоқ. Қамшының сабындай келте өмірде аға, іні болып, сыйласып өткенге не жетсін. Еркеш ағаның орта мектепті бітіретін кезде жағдайымды түсініп, қамқорлық жасауға ұмтылуы парасаттылығын, мейірімділігін, кеңпейілді мінезін көрсетеді. Оның жақсылығын көрген жандар аз емес. Бəлкім, ақын сөзін тыңдасақ, өміріміз басқаша болар ма еді, кім білсін. Есейсек те сондай бір ауыз жылы сөзге, қамқорлыққа зəру екенімізді несіне жасырамыз. Тұлғасы Оқжетпестей маңғаз да биік, жан дүниесі Жұмбақтастай жұмбақ, көңілі Айнакөлдей мөлдір де таза осы бір абзал ағаның жарқын бейнесі қашанда менің көз алдымда...





ҚЫРАН-ҒҰМЫР


	Көрнекті қоғам қайраткері, сыншы Сағат Əшімбаевтың мерейтойынан кейінгі ой



	Түсі игіден түңілме» деп халқымыз айтқандай, Сағат Əшімбаевтың жылы жүзін бір көргеннен-ақ жақын тартып қалдым. Сəкеңді сырттай білсек, енді Телевизия жəне радиохабарларын тарату жөніндегі мемлекеттік комитеттің төрағасы болып тағайындалуына байланысты онымен көзбе-көз кездесіп, таныстық. Бұрын «Лениншіл жас» газеті редакторының орынбасары боп жұмыс істеп жүргенде талай өрімтал жастардың алғашқы туындыларына жақсы пікір білдіріп, қолынан келгенше қамқорлық жасағанын естіп, кəдімгідей сүйсінгенбіз.

	Қазақ радиосының əр облыстағы меншікті тілшілері жиналатын кеңеске Сəкең зор мəн беретін. Əуелі радионың бұқаралық ақпарат құралдарының ішінде маңызды орын алатынын, ауыл-селолардағы əр үйге, тіпті даладағы шопан, малшылардың қостарына еркін, əрі тез баратын ыңғайлы құрал екенін баса атап өтіп, облыстардағы меншікті тілшілер – біздің көзіміз бен құлағымыз, олар жергілікті жерлердегі елең еткізетін жаңалықтарды лезде елге жеткізіп тұруға тиіс деп айтатын. Майда қоңыр даусымен бəрімізді ұйытып, шуақты сөздерімен жігерлендіріп жіберетін. Түрлі министрліктер мен ұйымдардың басшыларын, мамандарын шақыртып, өзекті тақырыптар бойынша тартымды əңгімелер өткізетін. Тап-таза киінген, сымбатты, көзінде көзілдірігі бар ағаны кейде мен керемет оқымысты ғалымға ұқсататынмын.

	Сағат Əшімбаев көзі ашық, көкірегі ояу, энциклопедиялық білімі бар, адамгершілігі мол, мейірімді адам еді. «Мен бастықпын» деп кеуде кермейтін, тəкаппарлық танытпайтын.

	Қарапайым мінезімен шүйіркелесіп, өзіне тартып тұратын. Бірде қабылдауында болғанымда зайыбымның да, өзімнің де өлең жазатынымызды естіп, екеуің де ақын екенсіңдер, шетте жүргенше Алматыға, əдеби ортаға келсеңдерші деп мені жұмысқа шақыртқан-ды. Мұны өз басым ардақты ағаның жанашырлығы деп білемін.

	Сағат ізденгіш, тынымсыз еңбекқор жан еді. Оның бастауымен теледидар арқылы жүргізген «Жүректен қозғайық», «Парыз бен қарыз» хабарлары еңсесі түскен елдің жүрегіне дəру болып, рухын көтеруге, адамдардың ой-танымын кеңейтуге, келешекке үмітпен қарауына ықпалын тигізді. 86-жылғы желтоқсан оқиғасын бейнетаспаға қорықпай түсірткізіп, ешкімге бермей, сақтатуы ерлік емей, немене?! Орталықтың өктемдігін, зұлымдығын əшкерелейтін құнды деректер жұртшылық назарына ұсынылды. Елі үшін шыбын жанын шүберекке түйіп, əміршілдік жүйенің тасжүрек, бірбеткей лауазым иелерімен тайталасып, күресуін қалай ұмытармыз? Жоғары жаққа жағынушылар жаптым жала, жақтым күйе деп, адал азаматтың соңына түсіп, қаралап, көңіліне кірбің түсірді. Соның зардабы шығар, аяулы ағамыз қылшылдаған қырықтың бел ортасына таяғанда қайтыс болды.

	Болмыс-бітімі ерекше, жаратылысынан салмақты, парасатты Сағат Əшімбаев егер тірі болғанда əдебиетіміздің өзекті, түйінді мəселелері хақында тереңнен ойлар қозғайтын, шынайы таланттарға əрқашанда қамқорлық жасап, олардың еңбектерін барынша бағалау қажеттілігі жайында сыр шертетін тың туындылар жазар еді, Қазақстанның бүгінгі жетістіктеріне балаша қуанар еді.

	Бұдан бірер жыл бұрын Сағат Əшімбаевтың туғанына 60 жыл толды. Өзі болмаса да, арамызда алшаң басып, ойнап-күліп жүргендей. Туған жерінде мерейтойы дүркіреп өтті. Астанада ұлтжанды азаматтың екі томдық шығармалар жинағының тұсаукесері болды. Үнемі ағынан жарылып, жақсылық пен ізгіліктің нұрын шашып жүретін жайсаң жан туралы ағыл-тегіл жылы лебіздер, игі тілектер айтылды. Бəрі де жақсы, бəрі де жарасымды секілді. Бірақ біз науқаншыл халықпыз ғой. Бір жазушының, не ақынның мерейтойы болса ғана соны еске алып, жиын-той біткен соң ұмытып кетеміз. Осы жолы да солай болмаса екен дейміз. Өйткені сыншылар бұрын да аз болған, қазір тіпті сиреді. Əдебиетіміздің сын жанрында да қара қылды қақ жарған, өмірде де əділдіктің ақ туын желбіретіп өткен Сағат Əшімбаевты мəңгілік жадымызда ұстауымыз керек. Бұл үшін тəуелсіздік алуымызға еңбегі сіңген Сағат Əшімбаев есімін Астана көшелерінің біріне беріп, Алматы қаласында оның мұражайы ашылса, елім деп еңіреп, халқым деп қабырғасы қайысып, қыран-ғұмыр кешкен ардақты азаматқа көрсеткен құрметіміз болар еді.





ДОСАНОВТЫ ДƏРІПТЕЙДІ ЕЛ-ЖҰРТЫ




	Жазушы болу оңай емес. Жазушылыққа қоса арожданды сақтай білу де – екінің біріне бұйыра бермеген бақ. Бұл – құдайдың берген таланты. Сол талантты ұстап тұрумен қатар тынымсыз ізденіс, қажырлы еңбек қажет. Осы ізгі, асыл қасиеттер дарынды жазушы Сəбит Досановтың бойынан əрқашан табылады. Ес біліп, ер жеткен шақта ол қаламгер болуды армандапты. Шырғалаңы да, бұралаңы да көп өмірде кездескен қиындықтарға қарамастан, көздеген мақсатына жету жолында бəріне де төзіп, көніпті. Қаншама рет сыналды, мінелді, ауыр-ауыр сөздер естіді. Бірақ, қайтпады, əлі жазып келеді, жаза береді де. Сəбеңнің өткен өмір жолына көз жүгіртіп, үңілсең, оның қажымас қайратына, мұқалмас жігеріне куə боласың. Егер басқа біреу болса, тағдыр талқысына шыдамай жүнжіп, еңсесі түсіп, дел-сал болып жасқаншақтанып кетер ме еді, кім білсін.

	Иə, Сəбит Досанов – бүгінде Қазақстанға ғана емес, шетелге белгілі талантты жазушы, республиканың еңбек сіңірген қайраткері, қазақ əдеби ортасы мойындамаса мойындамасын, Ресей педагогика жəне əлеуметтік ғылымдар академиясының академигі, профессор, М.Шолохов атындағы Халықаралық сыйлықтың иегері. Өткен жылдың қаңтар айында 70 жылдық мерейтойын дүрілдетіп атап өтті. Абыройы осынша асқақтап тұрған ағамыз əрдайым қарапайым, бауырмал, үлкенмен де, кішімен де шүйіркелесіп, ортақ тіл табысады. Қайта қабағың түсіп тұрса: «Не болды, бірдеңеге ренжідің бе?» – деп бəйек боп, хал-жайыңды сұрайды.

	Сəбит Аймұханұлы жақсылыққа жаны құштар жан. Біреуді оқуға түсірсе, екіншісін жұмысқа орналастырады, үшіншісіне баспана əперуге көмектеседі. Екі жолдас сəл-пəл нəрсеге ренжісіп, жанжалдасып қалса, екеуін татуластырғанша асық. Біріне ағалық ақылын айтса, басқасына ағайындық тұрғыдан ұрысып та алады. Кейін жаңағылар табысып, қауқылдасып жатады. Мұндайда Сəбең үшін үлкен қуаныш.

	«Мен үшін азаматтардың татулығы, ұйымшылдығы керек. Бұл болса, өміріміз де көңілді болады ғой» деген сөздерді ардақты аға аузынан үнемі естіп жатамыз. Сол үшін оны достары да, жолдастары да жақсы көреді, іні-қарындастары сыйлап, құрметтейді.

	Сəбит Досанов əдебиетке елді елеңдете келді. Кезінде əдеби ортада біраз сөзге ұшыраса да, «Аруана» хикаясы – күні бүгінге дейін жұрттың сүйіп оқитын шығармасы. Бірінші жазылған марқұм Сəтімжан Санбаевтың «Ақ аруанасы» ма, жоқ Досановтың «Аруанасы» ма – ол жағын біз білмейміз. Ал көркемдік туралы əңгіме басқа. Кезінде Сəбит Мұқанов былай деп пікір білдіріпті: «Досановтың «Аруана» хикаясында аналық түйе мен оның ботасын сипаттауы адамнан бетер. Тілсіз түйенің туған мекенін, балажандығын сипаттағанда Сəбит оқырмандарының сана-сезімін толғандырып, кейде көзіне жас алғандай халге келтіреді. Кейбір сипатында жақсы ақындар дəрежесіне көтерілген автор қазақ тілінің қайдағы бір тəтті балын тамызады». Заманымыздың заңғар жазушысы Шыңғыс Айтматов төмендегідей ағынан жарылыпты: «Сен қазақ əдебиетін дамыту үшін көп іс істедің. Сені өзіңе жақын адамдар оқиды, жақсы көреді. Ал бұл көп нəрсені аңғартады».

	Қаламгер қоғам өмірінде əр тұрғыдан жан-жақты көрінеді. Біз енді Сəбеңді жазушы ретінде ғана емес, сонымен бірге ана тіліміздің жанашыры, таланттардың қамқоршысы, елдің жайын ойлап, жұрттың қамын жейтін зор тұлғалы азамат, қоғам қайраткері ретінде танимыз. Мұны Сəбит Аймұханұлы өлең жолдарымен келтіреді:



	Дей алмаймын дара туған данамын,

	Ел алдында аласамын, баламын.

	Қажетіне жарар болсам халқымның,

	Қиналмай-ақ өлімге де барамын.



	Əрине, С.Досанов ақын емес. Ол жазушы. Сондықтан оның əр шумағынан көркемдік іздеудің керегі жоқ. Бұл – халқын шын жүрегімен сүйген, елін қадірлейтін перзенттік ақ көңілден шыққан сөздері. Ежелгі Батпаққара, Амангелді ауданында туып-өскен Сəбең туған жерін қастерлейді, Алматыда тұрса да, Қостанайға қарап елеңдейді.

	Кезінде Сейітжан Омаров, Ғабдол Сланов, Мұхамеджан Қаратаев, Темірғали Нұртазин, Тəкен Əлімқұлов, Серік Қирабаев, Сəкен Жүнісов, Əбіш Кекілбаев, Əкім Тарази жəне басқа да қазақ əдебиетінің бетке ұстар марғасқа-жайсаңдары Сəбит Досановтың туындылары туралы жылы лебіз білдіріпті.

	Өмір деген тез өтеді ғой. Күні кеше арамызда жүрген Сырбай Мəуленов, Ғафу Қайырбеков, Тұрсынхан Əбдірахманқызы, Тұманбай Молдағалиев, Өтежан Нұрғалиев жəне басқа да арқалы ақындар Сəбит ағаға арнау өлеңдер жазыпты. Ал Тұрсынай Оразбайқызының «Аға» деген өлеңінің бір шумағы бізге жақсы əсер қалдырды:



	Тумысынан сері мінез, көңілі шалқар, жаны кең,

	Кісілігі, кішілігі жарасыпты мəнімен.

	Сыр толғайды қаламымен, жүрегімен, жанымен,

	Туған елді тербетсем деп ізгіліктің əнімен.



	Кітаптағы жазушы күнделігін оқып отырмыз. Əр жылдары, əр күндері жазылған күнделіктен Сəбеңнің жан толқытар қуанышы мен жүрек сыздатар күйзелісі байқалады, онда терең философиялық ойлар, ақылды да пайымды тұжырымдар бар. 2002 жылғы 1 шілдеде Сəбит Аймұханұлы «Өмірлік мұрат – қуанышта тасыма, қиындықта жасыма. Ақыл мен қайратты қанат етіп ұш. Адамдарға жақсылық жасаудан жалықпа!» дейді. Осы жылдың 2 тамызында ағамыз былайша жазыпты: «Армансыз адам бар ма екен? Арман, шіркін, таусылған ба?». Иə, армансыз адам жоқ қой. Өйткені армансыз адам – қанатсыз құспен тең.

	Жазушы, драматург, публицист, қоғам қайраткері Сəбит Досанов қазақ əдебиетін шет елдерде насихаттап жүр.

	Оқырмандарын талай тамаша туындыларымен тамсандырған қарымды қаламгердің келер күндерде де еліміздің абыройын асқақтата беретініне сенеміз.





ЛАЙЫҚТЫ БАҒАЛАНҒАН ЕҢБЕК




	Қазақстан тарихында үлкен, əріптермен жазылатын есімдер бар. Солардың бірі – көрнекті мемлекет жəне қоғам қайраткері Кəкімжан Қазыбаев.

	Республикалық баспасөз құралдарында жауапты қызметтер атқарған, Қазақстан Компартиясы Орталық Комитетінің хатшысы дəрежесіне дейін көтерілген абзал жанның пейілі қазақтың даласындай кең еді. Жайдары мінезді жазушымен кездескен сол бір сəт əлі естен кетер емес.

	ҚазМУ-дің журналистика факультетін бітіреміз деп, жүрегіміз алып-ұшып жүрген кез. Əне-міне дегенше диплом қорғайтын күн де жетті. Курстағы екі топтың бірінің старостасы өзім болған соң, таңертең екі-үш қызды қасыма ертіп алып, мемлекеттік сынақ комиссиясы отыратын аудиторияны əзірлеуге кірістік. Мемлекеттік сынақ комиссиясының төрағасы «Қазақстан коммунисі» (бүгінде «Ақиқат») журналының бас редакторы Кəкімжан Қазыбаев деп естігенбіз. Бұрын Қазақстан Компартиясы Орталық Комитетінің идеология жөніндегі хатшысы болған, есімі елге кеңінен танымал жазушы, журналист. Газет-журналдардан, кітаптардан суретін ғана көргенбіз, жүзбе-жүз танымаймыз.

	...Журналистика факультетінің деканы Темірбек Қожакеевпен бірге сұңғақ бойлы, денелі кісі аудиторияға қарай жақындай берді. Есік алдындағы оқытушылар, студенттер, бəрі қоғадай иіліп амандасып жатыр. Сөйтсек, Кəкімжан Қазыбаев екен. Алдындағы алты студентпен бірге мен де ішке еніп, кезегімді күтіп отырмын. Диплом жұмысының бірінші данасы комиссияда, екінші көшірмесі өзімде. Диплом тақырыбының қысқаша мазмұнын бір жарым бет машинкаға бастырып алғам. Кезек маған келді. Мінбеге шығып, арасына аздап өз сөзімді қосып, тақырып төңірегінде айттым.

	– «Очерктегі автор тілі мен кейіпкер тілі» деген тақырыбыңыз – бұрын ешкім қорғамаған тың тақырып. Шолып, оқып шықтым. Өзіме ұнады. Комиссия мүшелерінде қандай пікір бар? – деп сұрады мемлекеттік сынақ комиссиясының төрағасы.

	– Əрине, тың тақырып, жақсы жазылған. Сізбен келісеміз, – деді комиссия мүшелері бас шұлғып. Сол арада «Лениншіл жас» газетінің бөлім меңгерушісі Қуаныш Жиенбай жазған пікір оқылды. Ол да «тың тақырып, ізденіспен, шебер тілмен жазылған, «бес» деген жоғары бағаға əбден лайық» деп қорытынды жасапты.

	– Жарайды, əзірге бара беріңіз, бағасын соңынан айтармыз, – деді Кəкімжан Қазыбаев жайдары қалпымен. Терлептепшіп, қобалжып сыртқа шықтым. Өйтпей қайтерсің, егер комиссияны айдарынан жел ескен, қазақ журналистикасының танымал қайраткері басқарып отырса. Бірақ Кəкімжан ағаның маған қатысты айтқан жылы лебізі құлағымнан кетпейді. «Тың тақырып, ұнады» деді комиссия төрағасы, бес қоятын шығар, өзгелер қарсы келе қоймас» деп ойлаймын іштей.

	Ақырында бəріміз аудиторияға қайтадан кірдік. Комиссия төрағасы бағаларымызды айтып жатыр. Маған келгенде:

	– Сүйіновтің тақырыбы, мана да айтқанбыз, тың тақырып, жаңа тақырып. Бұған дейін бұл тақырыпты дəл бұлай ашып, ешкім зерттеген емес. Диплом жетекшісі бұл балаға «төрт қойсақ та жетеді» деп еді. Бірақ мен бұған қарсы болып, бес қоюға ұсыныс жасадым. Басқалар да осы ұсынысты қолдады. Сүйіновтің болашағы бар, осы балаға өзім үміттеніп қараймын, – деп Кəкімжан Қазыбаев ризашылығын білдірді. Барлығы қол соғып жатыр. «Жарайсың, інім! Анау-мынау емес, Кəкімжан Қазыбаев сені мақтады» деп ұстаздарым қолымды алып, құттықтады. «Мына диплом жетекшің Мамытбек Қалдыбаев қызық кісі екен, Кəкімжан Қазыбаев «Сүйіновке неше қоямыз?» деп сұраса, «төрт қойса да жетеді» деп қарап тұр. Өзге диплом жетекшілері жоғары баға қоюын өтініп жатқан. Содан Кəкімжан Қазыбаев «Тақырыбы тың тақырып, жақсы жазылған, бес қоялық, əйтпесе бұл балаға обал болады» деп бес қойғызды, – дейді комиссия құрамындағы ұстаздарым.

	Төбем көкке жеткендей қуанып тұрмын. Қаншама ұйқысыз өткізген түндерім, күлкісіз өткен күндерім, кітапханада тау-тау кітаптарды ақтарып, оқығаным, қайта-қайта жазып, түзетіп, əбігерге түскенім, босқа кетпей, еңбегім жанды.

	Шынында да, «Очерктегі автор тілі мен кейіпкер тілі» тақырыбын бұрын ешкім зерттемепті, оны алуға бəрі жүрексініпті. Жаңа тақырыпты зерттеу маған бұйырыпты. Осы тақырыптың тың тақырып екенін Кəкімжан Қазыбаев бірден байқап, назар аударып оқып, ізденген еңбегімді əділ бағалауға көмектесті. Мені білмейтін, танымайтын адамның туған ағамдай жаны ашып, қамқорлық жасағанына, ұстаздарым мен құрбыларымның алдында мақтап, абыройымды өсіріп, мерейімді көтергеніне қатты риза болдым. Диплом жұмысыма қойылған сол бестік баға өміріме даңғыл жол ашқандай болды, бұл маған ардақты азаматтың артқан сенім жүгі екен ғой. Алатаудай алып тұлғалы, парасатты, зерделі ағаның сол сенімін əрқашан ақтауға тырысамын. Кей сəтте осындай мейірімді, үлкен жүректі адамның аялы алақанын аңсайды екенсің.





ШАХАНОВ ШЫҢЫ




	Құдайым біздің қазақты ақындардан кенде жаратпаған, бірінен-бірі өтеді. Арғы ғасырлар поэзиясына бойлай кірсең, бас көтеруің қиын, кереметтей таң

	қалып, шабыттанып, өр де ер мінезді, Отанының ар-намысы үшін жанын салып күрескен адуын, ғажайып патриот, ой толғаған, елін де қорғаған алдаспан жыраулардың екпіні алып кетеді. Ə, шын ақын деп осыларды айт, ақиық, ақ алмас қой шетінен. Қазіргінің ақындары неге осындай батыл да өжет тумайды деп жасық ойға да түсіп қаласың. Əрқайсысы бірбір шың болып, еңсемізді тіктететін асқаралы шоғырларымыз ақындар емес пе, Алатау мен Қаратау қазақ поэзиясының діңгегіне өлшем болғанда, оны қоршалап, ортаға алып, аласартпай да, құлатпай да, орнықтырып ұстап тұрған осы бір-бір шыңдарымыз емес пе?! Солардың бірін Мұхтар Шаханов шыңы деп білемін. Ол жоталы, нулы, еңісіне енсең, жемісіне қойның толады. Ол – сулы, салқын-самалды, шөліркесең, мейірің қанады. Шаханов поэзиясына менің алғаш қызығуым – осы елім деп еңіреген ердің ат үстіндегі Махамбеттей қалың қазағының қамына қабырғасы қайысып, замандастарын іске шақырған елдік үнінен болар. Ол мені өлеңінің сиқырымен баурап алды. Кеңес өкіметінің кезінде, өзгелер халық тағдыры туралы амалсыздан жақ аша алмай жүрген шақтарда, ол намыс жебесін жүрегінің сиясына батырып, Қобыландыдай қатуланып, теңіздей толқын атты. Жер бетіндегі қандастарына амалын тауып, ділін жеткізді. Қазтуған батырдай, тайталасқан айқаста шарасыз қалып, өкінішпен есесін жіберіп тұрса да, рухына берік қалпында, жалғанға қасқая қарап тұрып алды. Таусылған Аралын алдына келтіріп, бауыры езілсе де, қайсарлығымен толқынға қарсы жүзді. Еңсесін тіктеді. Ол – боркемік емес, айбарлы да айдарлы ақын. Біздің заманның Ақтамбердісі, Асаны болған ол жас қабыландығымен, жан əлемімді жалынымен шарпып өтті.

	Қазір мен баяғы бағзы бір жылдары «Лениншіл жас» газетіне «Танакөз» поэмасын бастырған балаң Мұхтар мен жер жүзіне əйгілі бүгінгі Мұхаңды жалғаған жіптің тінін де айқын аңғарамын. Алпыстың шапанын иығына жапқан сақа шайырдың алғашқы поэзия қадамы да ақ жол еді, оның маңдайына талантының таңбасын табиғат сол «Танакөздің» өзімен жарқыратып салып қойған болатын. Тегінде, қазақ адам болар баланы алғашқы аяқ шалысынан білуге болады дейді ғой. Бала ақынның өлең жолдарынан Саттар Ерубаевтың өрнегін де сезуге болатын еді. Ақындардың бəрі де бастапқыда өзінің тəңірі тұтқанына еліктейтіні рас. Бірақ бұл алғашқы бой əсерлер болып шығады. Өмірдің буырқанған тасқынына енбей жатып, аспанға қиялын қосады. Сезгенін, түсінгенін сəби жырымен əдіптейді. Өзінің көрген, түйсінгенін айшық етеді. Көбіне жас ақындар айтқысы келгенін еркін игермегендіктен, еліктеп-солықтап жатады ғой. Мұхтар да Мұхаң атанғанша оның жіңішке қыл саңылауынан өткен болар. Өзі болып сөйлеу үшін өзінің ырғағын, бітім-құрылысын тауып, ішіндегісін оқырманына сол іштегі əсем қалпында жеткізудің сырларына əбден қаныққан болар. Оның поэзиясы ойдың, ақылдың поэзиясы болатыны да сондықтан болар. Орыстың əдеби сыншысы В.Г. Белинский айтқандай, «адамды ой билегенде тілі де орамды болады, ал адам ойды билесе, айтар сөзі одан да айқындана түседі». Шаханов осындай ақын, ойды билеген шайыр. Оның поэзиясының оқыған жұрттың көкейіне қонатыны, адамды бейжай қалдырмай, оқып болған соң, қанаттандырып, дүниеге көзқарасыңды өзгертіп, өмірге жан дүниеңмен қайтадан қарай бастайтының, өзіңнің ұлы Отаныңды бұрынғыдан бетер сүйіп, өзіңнің кім екеніңді қайта танитының осы ой поэзиясының құдіретіненау, сірə да. Иə!

	Біздің қоғам, халқымыз Мұхтар Шахановтың қасиетін білсе керек. Білгендіктен де біз оны жақсы көретін шығармыз. Бірақ Мұхаңды неге жақсы көретінімізді қай кезде де, көзінше де, өзімізше де айтып жүрген артық болмайды. Мұхтардың сұлу поэзиясы деп сан қайталағанмен, сүттің қаймағы шайқамаса өздігінен май болмайтыны секілді, оның маңызын ұғып, ойына үңілмейінше, ештеңе шықпайды. Ал неге ол поэзия сұлу, несімен құнды десе, жөні басқа. Шындық айтылса, қара тас та жібиді, қара су да сүт болып ағады. Осы орайда айтар едім: Мұхаңның поэзиясы қазақ поэзиясына еңіреп өткен ерлердің рухын əкелді. Шалкиіздің жалынды дəстүрін, Қазтуғанның поэзия иісін əкелді. Шахановпен бірге қазақта жаңа поэзия – рух поэзиясы пайда болды. Ол – елдің ерлік, өрлік рухы. Шаханов өз поэзиясымен халқымызды бостандық күресінің шырқау биігіне даярлады. Қазақ дейтін ел барын, ерлік рух барын сездірді. Егіліп жата бермеу керектігін, баршамыз, жасымыз да, кəріміз де азаттық күресіне көтерілуіміз қажеттігін ескертті, жұмылдырды. Ойымызды жаңа сатыға көтерді. Қай өлеңін алсаңыз да, тарихпен байлаулы. Тарих арқылы санаға ой өтеді. Поэзия дегеніміз тек лирика, тəтті жеміс емес. Поэзия – өнердің басқа да түрлері секілді, адамзат парасатына, ақыл-ойына əсер етуі, өтуі. Оның қызметі – адамның жан дүниесін жаңарту, ойландыру, толғандыру, пəктікті, сұлулықты сезіну, қайғы-қасіретті де жүрегіңнен өткізу. Адам баласын алға сүйрейтін, жетелейтін, болашақты меңзейтін поэзия болмақшы. Оның сан алуан қызметінің толыққанды бір парасын Шахановтан табамыз. Қай жағынан да Шаханов поэзиясы бізге аса қадірлі. Мен айтар едім тағы да, бəрінен бұрын, оның адам рухын көтерер қасиеті басым деп. Лирика да, махаббат лирикасы да рухыңа жақын, көңіліңді жадыратады, шабыттандырады, жаныңа нұр құяды. Шаханов лирикасы да оның поэзиясында айырықша орын алады. Алайда, оның асқақ жырлары, поэмалары, толғаулы өлеңдері шамырқанған теңіздей буырқанып жатады, бойыңа ұлы патриоттық сезім құяды.

	Мен Шаханов поэзиясына терең талдау жасамаймын. Бір сəттік сезімімді ғана айтып отырмын. Сондықтан да оның бір өлеңінен ғана түйсінгенімді айта кетейін. Ол – «12-3=?» атты өлеңі. 1977 жылы «Жалын» баспасынан шыққан «Сенім патшалығы» кітабының 12-бетінде. Өлең тақырыбы математикалық есеп сияқты біртүрлі. Мұнысы несі дейсің? Оқып көріңіз. Керемет философия! Оқуға жеңіл де. Түсінікті.

	Адамды ғажайып ойға батырады. Кеңес дəуірінде осындай өлең жазады ақын! Заманға наразылығы, отарлықта жатқан елдің хал-ахуалына қаныққан ақынның жыры. Оның қолынан келетіні – өлеңімен ой түсіру. Ахаңның «Қырық мысалы» секілді жолмен сездірту. Ертегі оқиғасы деуге болмайды. Ымға түсінбеген дымға түсінбейді дегендей, отаршылдықтағы заманымыздың қайда тартып бара жатқанын аңдатып отырғаны, ақынның батылдығы, батырлығы сол қатал кезеңде де көрінген.



	Хан түгесіп алардай бар төзімін,

	Қарап еді, қарап еді, о ғажап,

	Атқосшысын тани кетті өзінің.

	Еске түсіп қайдағы мен жайдағы,

	Хан күрсіне бас бармағын шайнады.

	«Бітті, бітті, мен өлікпін, өлікпін...

	Қол бастайтын жігіттерді қорада ұстап келіппін.

	Сорлаппын-ау, қанаттыға болыппын-ау тар мекен,

	Əттең-əттең, қорлаппын-ау жігіттерді нарға тең...»



	Р.S. Тым кеш келген игілікті ойлардың,

	 Қайғысынан артық азап бар ма екен?!



	Өлең осылай аяқталады. Оқиға ауыр, ауыр да болса, ханды да, қараны да аяйсың. Қатты толғантады.

	Шыңғыс хан жөнінде осы күні ғалым, жазушыларымыз түрлі пікірлер айтады. Ақын ретінде Шаханов та Шыңғыс хан жөнінде поэмасында жазғаны белгілі. Оның шығармасы тартымды. Менімше, ақын шығармасындағы Шыңғыс хан, жер бетінде болған қырғын оқиғалардың бірінің бас қаһарманы, артында неше мың аңыз қалдырған, тарихта қалғаны жəне бар, жер жүзін жаулағаны тарихи факт болып тұрғанда, содан бері сегіз ғасыр ақталмаған соғысты Шаханов ақтамақ па? Қазақ халқының қаһармандығын көрсету үшін де, болашағымызды ойлау үшін де Шыңғыс хан ойраны хикаяға тіленіп тұрған жоқ па? Ақынның кейіпкерлерінің істері сенімді, Шыңғыс ханның жауыздығы, қатыгездігі болмаса, қазақ та тыныш жатпас па еді. Бірақ бабаларымыз бұлай болмайды деп жауға шүйлігіп, жерін, елін, жанын пида етіп қорғады. Қазақты есінен тандырып жаншып кеткен – Шыңғыс хан ойраны. Қазақты мəңгүрт еткен – Шыңғыс хан. Содан кейін еліміз ел болудан қалды емес пе. Əйтпесе, мəдениеті өркендеп, əдебиеті гүлдеп, саудасы шалқып келген Отырардай қалаларымыз қайда кетті? Қазір, жаңа нарық базары келгенде, естерінен танып, жерінен безіп, ауылдарын тастап шыққан қандастарымызды көріп отырғанда, осыдан сегіз ғасыр бұрын құрып кеткен ауыл-кенттерімізге не жорық. Отырарды жермен-жексен еткен Шыңғыстың алапат күшінен ел ол қалаларды өзінен-өзі тастап шықты, басы ауған жаққа кетті. Содан ғасырлар бойы еңсесін жия алмады емес пе?! Қанша уақыт өтсе де, халқымыз бұл қырғынды ойранды ұмытпай келеді. Оны мəңгілік ұмытуға болмайды. Оның өсиетін өлместей шығармасында өлеңмен ескерткіш еткен Шаханов өзінің ақындық, азаматтық парызын орындады деп айтар едім. Осындай елдік міндеті болмаса, ақынға ақын болып не керек. Болашағымызды елестету үшін де Отырар ойранын ұрпақ білуі керек. Оны ұланға тарих білдіре алмаса, ақын білдіреді. Менің Шахановқа бас иер тұсым да осы.

	Неге мен Шахановқа тарта беремін? Оқырман ретінде де, азамат ретінде де тартамын. Оның əдебиеттегі ғана емес, өмірдегі азаматтық ерлігі үшін де жақсы көретінімді, ұнататынымды осы мақаламда айтқым келіп еді. Ол – кешегі Желтоқсан күндеріне байланысты Шахановтың ерлігі жөніндегі ойым. Əлемге Желтоқсанның шындық ақиқатын түсіндірген, ешкімнен қаймықпай жалғанның жалпағына шығарған Мұхаң емес пе еді. Сол тағдырлы кезеңде, Мəскеу Кремлінде мінберге шыққан Мұхаң əлемді билеймін деп қаншама жерді қырғынға ұшыратқан Шыңғысты көз алдына келтірген болар. Осындай ерлігіне бола да жүрегімдегі Адамым Мұхаңа – Мұхтар Шахановқа бас иемін. Алладан оның амандығын сұраймын. Шығармашылық салада үлкен табыстарға жете беруін тілеймін.



	«Ана тілі» газеті, 11 желтоқсан 2003 жыл





ИМАНЫ МОЛ ИМАНҒАЛИ


	Тасмағамбетов – қазақ əдебиеті мен мəдениетінің, ұлттық баспасөздің жанашыры



	Ұшса құстың қанаты талатын, шапса жүйріктің тұяғы тозатын қазақтың шалқар, кең сахарасында небір дүлдүлдер мен жампоз-жайсаңдар дүниеге келген. Барлығы да ес білгеннен елім деп еңіреп, халқым деп қабырғасы қайысып, ұлт тағдырына алаңдап, шыбын жанын шүберекке түйіп күресіп өткен. «Бұл заман – өткен заман көшірмесі» деп ақын жырлағандай, осы заманда да ұлтын ұлықтап, тілін қадірлеп, жақсыларын ардақтайтын асылдарымыз баршылық. Сол асылдарымыздың қатарында Иманғали Тасмағамбетовтің көрінуі заңды секілді.

	Алла тағала елінің жоғын жоқтап, халқының мұңын мұңдайтын перзент болсын деп Иманғалиды жарық дүниеге əкелгендей. Жастайынан өнерге құштар болып, ерінбей, жалықпай бағалы бұйымдарды жинады. Біздің дəуірімізге дейінгі бесінші ғасырдағы қазандар, шырағдан – іздесе табылмайтын олжалар ғой. Қоржын, оқшантай, ер-тоқым мен жүген, өмілдірік, құйысқан сияқты əбзелдері, ербелдіктер, кісебелдіктер, ұршық, ожаулар, адалбақан, кимешек, қалыңдықтың жаулығы, шашбау, домбыралар, етік, сүндет пышағы, қос білезіктер, тұмарлар, бесіктің қоңырауы, бала білезігі өткен ғасырлардан сыр шертіп тұрғандай. Алтын жалатылған, күміс пен ақықтан жасалған зергерлік бұйымдар ұлтымыздың ерте кездегі тұрмысы мен салт-дəстүрлерінен хабар береді. Бүгінде Президенттік Мəдениет орталығында «Иманғали Тасмағамбетовтің коллекциясы» көрмесі тəуелсіз Қазақстанның өнерін дамытуға қосылған зор үлес деп білеміз.

	Айрықша талғаммен, биік талаппен сұрыпталып, жиналған заттардың құндылығында шек жоқ. Асыл да бағалы бұйымдарды ыждағаттылықпен, ұқыптылықпен жинап, көздің қарашығындай сақтап, жұртшылық назарына ұсынуының өзі неге тұрады? Қызмет бабымен жүрген əр басшы қолы қалт еткен сəттерінде ұлттық нақыштағы көне нəрселерді табандылықпен жиыстырып, өңдеп, жаңартып, ақырында халықтың рухани қазынасына айналдырса тамаша емес пе? Демек, Иманғали Нұрғалиұлының игілікті ісі өзгелерге жарқын үлгі болуға тиіс.

	Əдебиетін, мəдениеті мен өнерін қадірлемейтін елдің болашағы жоқ. Бұл туралы заманымыздың заңғар жазушылары, алыптар тобы, көрнекті мəдениет пен өнер қайраткерлері өнегелі, өшпес сөздер айтқан. Бетке ұстар асылдарымыздың осы ұлағатты, аталы сөздерін Иманғали Тасмағамбетов мəңгілік жадына сіңіріпті. Бала кезінен өлеңжырға, өнерге құштар болып өскен жігіттің оң көзқарасын қалыптастырып, нығайтуға бұл да əсерін тигізген. Қандай қызметте жүрсе де ол əдебиетіміздің дамуына, өнердің өрістеуіне, мəдениетіміздің өркендеуіне шынайы қамқорлық жасап келеді.

	Əйгілі əнші, Халық қаһарманы Роза Бағланованың тамылжыта салған əсем əндері əлі күнге шейін құлағымызда сақталып қалыпты. Ұлы Отан соғысының сұрапыл жылдарында қардай бораған оқ астында, қайнаған ұрыс даласында қорықпай асқақтата əн шырқап, жауынгерлерді жеңіске жігерлендірген, Кеңес Одағының түкпір-түкпірінде, шетелдерде болып, өнер көрсеткен Роза апайымыз көзі ауырып, жөнді көре алмайтын халге душар болады. Мұны естіген Иманғали Тасмағамбетов оны шалғайдағы Германияға жіберіп, емделіп келуіне қол ұшын береді. Сол жақтан батыр апайымыз дұрыс ем қабылдап, елге сауығып, аман-сау оралады. Бертінге шейін елді еркін аралап, халық алдында əдемі əн салуы соның арқасы шығар. Күні кеше ғана арамыздан кеткен Роза Бағланова өзінің Иманғали тəрізді інілерінің шынайы қамқорлығына шексіз риза болды деп ойлаймыз.

	Дарынды күйші Қаршыға Ахмедияровтың есімін білмейтін қазақ кемде-кем болар. Қаршығаның күй орындаудағы асқан шеберлігі көпшілікті еріксіз сүйсінтетін. Күй өнерін дамытуға оның қосқан үлесі ерекше. Қаршығаның өзіндік қолтаңбасы, өзіндік мəнері қалыптасқан. Бір өзі бір оркестр секілді. Шынайы талант иесінің домбырамен тартқан күйлері сезіміңді тербетіп, жан дүниеңді баурап алады.

	Бірде Қаршыға Алматыда түн ішінде үйіне келе жатады. Кенеттен алдынан бұзақылар шығып, оған тиіседі. Топтанған жас жігіттер əй-шайға қарамай оны тепкілеп, ұрып-соғады. Ол əзер дегенде есін жиып, əупірімдеп үйіне жетеді. Ақырында жағдайы нашарлап, мүшкіл халде ауруханаға түседі. Атақты күйшінің денсаулығын тексерген дəрігерлер бүйрегіне зақым келген, орнына жаңа бүйрек салып, операция жасау керек деген ұйғарым жасайды. Бірақ мұндай күрделі операция Қазақстанда жасалмайтын болып шықты. Қаршыға Ахмедияров «ажалым жеткен жері осы шығар, неде болса көндім» деген сыңай танытады.

	Иманғали Нұрғалиұлы қалың жұртшылыққа кеңінен танымал күйшінің ауыр жағдайын біліп, өзіне шақырады. Қытайға барып емделуге ұсыныс жасайды. «Мен үшін əуре болып қайтесіз?» деген Қаршығаға Тасмағамбетов «Сіз тек отбасыңызға, туған-туысқандарыңызға ғана емес, бүкіл елге керек адамсыз. Біз сіздің емделіп, қатарға қосылуыңызға тілектеспіз» деп қоярда-қоймай көндіріпті.

	Сөйтіп, Қаршыға Ахмедияров Қытайға аттанады. Сонда бірнеше ай жүріп, бұрынғы бүйрегін алуға болмайды дегесін амалсыздан жанына жаңа бүйрек салғызуға келіседі. Операция сəтті жасалып, елге аман-сау оралады. Ентелеп келген ажал аузынан суырып алып, ғұмырын ұзартуға септігін тигізген Тасмағамбетовті Қаршыға өле-өлгенше аузынан тастамай өтті.

	Талантты жазушы Əбдіжəміл Нұрпейісов «Соңғы парыз» кітабын орысшаға аударуға Иманғали інім ақшалай көмектесті дейді. Мемлекеттік сыйлықтың лауреаты ақын Күлəш Ахметова Тасмағамбетовті ылғи мақтайды.

	Бұдан он жылдай бұрын əдебиетшілер кітаптарын шығара алмай, қалталы кісілерге жалтақтап, қаражат сұрап, шарасыз жайға тап болды. Сондай қысылтаяң сəтте Иманғали Тасмағамбетов жанашырлық білдіріп, «Отырар» кітапханасы сериясымен 100 қаламгердің кітабын шығарып берді. Уақытпен санаспай, бейнеттеніп жазған туындылары жарық көргенде ақын-жазушылар қуанып, оған ақ алғыстарын жаудырып еді.

	Иманғали Нұрғалиұлы Алматы қаласында əкім болып тұрғанда зиялы қауыммен ортақ тіл табысып, олардың мұң-мұқтажына сергек қарады. Бара сала үйсіз-күйсіз жүрген 20 шақты ақын-жазушыға баспана берді. Кейін жүдепжадаған талай өнер адамдарына жəрдемдесті. Көптеген дарынды жандардың мерейтойларын өткізуге атсалысып, салтанатты кештерде қолдарына жаңа пəтердің, не су жаңа шетелдік көліктің кілтін табыс етті. Мұның өзі Иманғали Нұрғалиұлының адамгершілік асыл қасиетін, əдебиет пен өнерді түсініп, бағалай білетінін, кеңпейілділігін, парасаттылығын айқын көрсетті. Əркімнің босағасында телміріп, жаутаң қаққан қаламгерлер отбасымен жаңа үйге кіргенде қатты қуанып, Тасмағамбетовтің атын сан мəрте қайталап, оған бар бақытты тілеген. Олар Иманғалидың жақсылығын ұмытпайды.

	Кеңес дəуірінде əдебиетшілерге көрнекті мемлекет жəне қоғам қайраткері Ілияс Омаров көп қамқорлық жасапты. Қазақтың дауылпаз ақыны Қасым Аманжоловтың баспана алуына қол ұшын берген, сөз зергері Мұхтар Əуезовті зұлмат жылдарында аман алып қалуға септігі тиіпті. Бертінде Өзбекəлі Жəнібеков билік басында болғанда ақын-жазушыларға, мəдениет пен өнер адамдарына жанашырлық танытыпты. Асыл ағаларымыздың сол игі дəстүрлерін бүгінде Иманғали Тасмағамбетов жалғастырып келеді. Егер əр лауазым иесі əдебиет пен мəдениетке, ұлттық баспасөзге осылай ыстық ықылас білдіріп, оң көзбен қараса, елдің көсегесі көгеріп, халқымыздың рухы биіктей түсер еді.

	Халқымыздың қадірменді ұлы Ақселеу Сейдімбекпен талай рет кездесіп, əдебиет пен өнер төңірегінде, мəдениетіміздің дамуы, қазақ баспасөзінің бүгінгі жай-күйі жайында əңгімелескен едік. Жан-жақты білімді, қаламы жүйрік жазушы билік басында елге жаны ашитын кім бар дегенде алдымен Тасмағамбетовті ауызға алып, мақтайтын. «Иманғали жақсы көретін інім ғой. Астанаға əкім болып келді. Қазақ тілін қадірлейді, əдебиет пен өнерді сүйеді. Сендердің де жағдайларың жаман болмас» деп, бізді жігерлендіріп отыратын. Аяулы ағамыз қас пен көздің арасында дүниеден өтіп кетті. Бəрімізге қамқор болып, ақыл айтатын ағаның орны үңірейіп, бос қалды. Соған жүрегің ауырады.

	Ақселеу Сейдімбек қайтыс болғанда жерлеу рəсімінде де Иманғали Нұрғалиұлы адамгершілігін, қазақтың салт-дəстүрлерін, жөн-жосығын білетінін көрсетті. Өзі бас болып марқұмның сүйегіне түсіп, арулап қоюға, ас беруге, қырқын өткізуге барынша атсалысты. Қазақтың қай атқамінері осылай жасап жатыр?

	Мейірімділік, қайырымдылық, əлсіздерге жақсылық жасап, қиналғандарға қарайласу Тасмағамбетовке туа біткен қасиеттер деп ойлаймыз. Бұл асыл қасиеттер оның бойына əкесінің қанымен, анасының ақ сүтімен дарыған болуы керек. Өткен жылы Алматыда музыкалық дарыны бар, кемтар қыз қобызға зар болып, қалталы ауқаттылардан көне аспапты алып беруді сұраған. Бірақ бұл өтінішке ешкім құлақ аспады. Астана қаласының əкімі тағы да жанашырлық танытып, кемтар қызға қобыз сыйлады.

	Тасмағамбетов Қазақстанның Премьер-министрі, Мемлекеттік хатшы, Президент Əкімшілігінің басшысы болды. Халқының қамын ойлап, ертеңіне алаңдаған Иманғали Нұрғалиұлы үшін қызметтің үлкен-кішісі жоқ. Жас кезінен ұлттық мүдде жолында тер төгіп, жұртшылықтың ілтипатына бөленіп келеді. Елбасымыз оған Отанымыздың жүрегі – Астананы басқаруды сеніп тапсырды.

	Тасмағамбетов Астанаға əкім болып келгеннен кейін көптеген оң өзгерістер болды. Қалада тазалық жағына, қоғамдық тəртіпті сақтауға баса назар аударылды. Көшелер асфальтталып, жөнге келтірілді. Қаланың шет жақтарын абаттандыру қолға алынды. Бірқатар мəдениет мекемелері, өндіріс орындары, тұрғын үйлер іске қосылды. Қазақ мектептерінің саны көбейді. Қазақ мемлекетінің іргесін қалап, дүниеге əкелген Жəнібек, Керей хандарға, ел мақтанышы – Абайға ескерткіштер орнатылды. Бұл елорданың рухын көтеріп, асқақтата түсті. Бұдан басқа да қыруар жұмыстар атқарылды.

	Алда тəуелсіздігіміздің 20 жылдығы тұр. Осынау мерейтойға жан-жақты əзірлік жүргізілуде. Еліміздің өміріндегі үлкен оқиғаның тиісті талап деңгейінде өтуіне Астана əкімі Иманғали Тасмағамбетов тікелей ұйтқы болып, тағы да ел жүктеген сенім биігінен көрінеді деп ойлаймыз.

	Қазақтың аяулы, ардақты, ақжолтай азаматы Иманғали Тасмағамбетов жайындағы толғанысымызды оған арнаған мына өлең шумақтарымен түйіндегенді жөн көрдік.



	Жүзіңе имандылық үйірілген,

	Қазақтың ғұрпын сақтап, күйін білген.

	Жансың сен шаңырақты қадірлейтін,

	Киізден жасалған кең үйін сүйген.



	Өнерге, жазушыға жаның ашып,

	Жүресің таланттардың жолын ашып.

	Өнерге ықыласың керемет қой,

	Көңілі ақындардың кетті тасып.



	Қастерлеп қазағымның домбырасын,

	Қобызы өзің барда болды басым.

	Ғасырлар қойнауынан жеткен сырды,

	Əуенмен жүректерге қондырасың.



	Қазақтың тілін сүйіп, ардақтаған,

	Аяулы ағам едің, сан мақтаған.

	Ұлтымның мақтан тұтар Иманысың,

	Өзіңсің парасатты, салмақты адам.



	Тұлғаңмен көрінесің елден ерек,

	Біздерге дəл өзіңдей ерлер керек.

	Жетсін деп осы өлеңім мен тілеймін,

	Өзіңді бойтұмардай жүрер жебеп.



	«Есіл» газеті, мамыр 2011 жыл





СИҚЫРЛЫ ƏУЕН




	Әлемге əйгілі Айманның əн-күйге деген əуестігі бала кезінен басталды. Анасы Рахила балаларының жан-жақты білімді, жігерлі болып өсуіне

	көп күш салды. Əкесі Қожабек Мұсақожаев əр жерде түрлі жауапты қызметтерде жүрді, облыстық партия комитетінің хатшысы да болды. Үйдегі төрт бала Алматыда интернатта тұрып оқыды. Шешесі Қаскелең ауданынан қалаға келгенде төрт қызды жетектеп, опера жəне балет театрына алып баратын. Солардың арасында тұлымшағы желбіреп, анасының келуіне орай қуаныштан жүзі бал-бұл жанған Айман да жүретін.

	Алғыр қыз Күлəш Бəйсейітова атындағы республикалық музыка мектебінде профессор Н.Патрушеваның сыныбында оқыды. Оны ойдағыдай бітірген соң Мəскеудегі П.Чайковский атындағы мемлекеттік консерваториясында Кеңес Одағының əртісі, профессор В.Климовтың сыныбында оқуын жалғастырды. Дəл осы кезеңде Айман Мұсақожаева талантты скрипкашы ретінде қалыптасты. Ол жастайынан скрипкаға əуес болды. Не құдіреті барын кім білсін, скрипканың үні жан жүрегін жаулап алып, еліктіріп əкететін. Қыз көкейінде «Өнеріммен ата-анамның үмітін ақтап, ұстаздарымды қуантсам» деген тəтті қиял болатын.

	Арман қуған жас 1976 жылы Югославияда, Белград қаласында өткен халықаралық конкурста лауреат атанды. Бұған орындаушылық жігері мен талғампаз шеберлігі көмектесті. Небəрі 18 жастағы қыздың халықаралық сайыста Қазақстан атынан жасқанбай өнер көрсетіп, жеңімпаздық тұғырдан көрінуі жиналғандарды айрықша таңғалдырған еді. Сол сəтте қатты қуанғаны Айманның жадында мəңгілік сақталып қалыпты. Бұл оның алғашқы шыққан биігі болатын.

	Осыдан кейін Айманның өсіп, өрлеу жолдары басталды. 1981 жылы Генуядағы Паганини атындағы, 1983 жылы Токиодағы, 1985 жылы Хельсинкидегі Я.Сибелиус атындағы, 1986 жылы Мəскеудегі П.Чайковский атындағы сегізінші халықаралық конкурстардың лауреаты атанды. Таңдаулы техника, түрлі əуендерді терең түсіну оның ең қиын скрипкалық туындыларды икемге келтіріп, əлемнің тамаша концерт залдарында нақышына келтіре орындауына мүмкіндік берді. Концерттік қызмет жылдарында Айман Мұсақожаева скрипкалық музыканың бай репертуарын жинақтады. Соның ішінде Бах, Гайдн, Моцарт, Бетховен, Паганини, Брамс, Чайковский, Сибелиус секілді жарқын тұлғалардың, осы заманғы сазгерлердің, Қазақстан сазгерлерінің шығармалары бар.

	1992 жылы ол «Солистер академиясы» Мемлекеттік Камералық оркестрін құрды жəне қазір де оның көркемдік жетекшісі болып саналады. Алғашқы құрылған күннен оркестр классикадан бастап бүгінгі композиторлардың туындыларына дейін игерді. Ол XVII, XVIII ғасырлардағы көне де əспетті, сондай-ақ осы заманғы озық үлгідегі музыкалық құралдармен қамтамасыз етілген. Оркестр ұжымының жоғары орындаушылық шеберлігін Ресейде, Америкада, Жапонияда, Германияда, Австрияда жəне басқа да елдерде лайықты бағалады.

	1993 жылдан бері Айман Қожабекқызы – Ресейдегі Петр Чайковский атындағы, Абрам Ямпольский атындағы (Дубна) Халықаралық скрипкашылар конкурсының, Италиядағы Милан қаласында өтетін Микеланжело Аббадо атындағы Халықаралық скрипкашылар конкурсының қазылар алқасының мүшесі. Мəскеу, Алматы, Бішкек консерваторияларының профессоры ретінде белсенді педагогикалық қызмет атқарып келеді. Шəкірттерінің арасында халықаралық жəне республикалық конкурстардың лауреаттары аз емес. Бірақ Айманның орындаушылық жəне педагогикалық қызметінің шыңы 1998 жылы Қазақ ұлттық музыка академиясының ашылуы болып табылады. Бұл астананың Алматыдан Целиноградқа (қазіргі Астана қаласына) ауысып жатқан кезі болатын. Қазақ ұлттық музыка академиясы Айман Мұсақожаеваның ұсынысы бойынша сол жылдың 31 наурызында Қазақстан Президентінің бастамасымен ашылды. Ол республикадағы жас оқу орындарының бірі болып саналады.

	Айман Мұсақожаева басқаратын академия өзінің қысқа тарихи кезеңі ішінде Қазақстанның барлық аймақтарынан шығармашылық күштерді өзіне тарта білетін жəне қазақ музыкасы мен əлемдік өнерді кең көлемде насихаттайтын перспективалы білім мен мəдени-ағарту орталығы бола білді. Музыка академиясы Қазақстан үшін бірегей оқу жобасын ұсынды, оның негізі етіп бір оқу орны қабырғасында үздіксіз кəсіби білім беру идеясы алынған. Мұнда бастауыш (1–9 сыныптар), орта (10–12 сыныптар), жоғары білім (1–4 курстар), ассисентура мен аспирантура тоғысқан. Музыканттарды алғашқы қадамынан бастап жоғары кəсіби шеберлікті толық игеріп шыққанға дейін жүйелі тəрбиелеу идеясының авторы да Айманның өзі.

	Академияның міндеті – республиканың барлық өңірлерінен келген дарынды балаларға көңіл бөлу, жан-жақты білімді өнер шеберлерінің жаңа ұрпағын тəрбиелеп шығару үшін барлық қажетті жағдай туғызу. Отандық педагогиканың озық дəстүрі мұнда əлемдік білім беру үрдісінің қазіргі заманғы жетістіктерімен шебер ұштасқан. Академияның оқытушы-профессор құрамы жаңа оқу бағдарламаларын жəне кəсіби музыканттарды тəрбиелеу жөніндегі əдістемелерді жасайды, оқу-білім беру базасын кеңейту жолында жұмыс істейді, оқу жоспарына бүгінгі күннің өзекті тынысына жауап беретін жаңа пəндерді енгізіп отырады.

	Қазақ ұлттық музыка академиясы халықаралық фестивальдар мен байқауларда Қазақстан атынан лайықты өнер көрсетіп жүр. Осындағы шəкірттердің Италияда, Австрияда, Ресейде өтетін музыкалық сайыстарда жеңістерге жетулері дəстүрге айналды. Өткен кезеңде шынайы талант иелері Венада, Зальцбургте, Сан-Бартоломеода, Сенигаллияда, Брешиада, Генуяда, Ватиканда өздерін көрсете білді. Олардың орындаушылық шеберлігі Еуропа жұртшылығы үшін шын мəнісінде жаңалық болды. Италияда скрипкашылардың «Айсəуле», «Каприччи» ансамбльдері, Түркияда өткен фестивальда «Елигай» балалар хоры үлкен табысқа жетті.

	Академияның ізгі мақсаты əлемге қазақ музыкалық өнерінің жетістіктерін таныстыру жəне оны профессорлық-оқытушылық құрамының күш-жігерімен жүзеге асыру болып табылады. Шынында да бұлардың арасында əлемге белгілі орындаушылар бар. Олардың концерт көрсету аясы жылдан-жылға кеңейіп келеді. Академия музыканттарының үнін Лондонда, Берлинде, Брюссельде естіді. Қазақстан тəуелсіздігінің онжылдығына арналған «Айман-Гала» концерттік сапары өтті.

	Шығармашылық қабілетті дамыту, қазіргі заманғы композиторлық техниканы игеру үшін жанында «Форманта-күй» ансамблі жұмыс істейтін Шығармашылық орталық ашылды. Астанадағы мектеп оқушылары мен балалар үшін абонементтік дəріс-концерттер қою дəстүрге айналды, студенттер, оқытушылар мен музыкалық ұжымдардың концерттері көпшілікке танымал бола бастады. Академияда жас орындаушылардың республикалық байқаулары ұдайы өткізіледі. Халықаралық «Shabyt-Inspiration» байқауы барған сайын көпшілікке белгілі бола түсті. Оның жұмысына бүкіл дүние жүзіне белгілі орындаушылар қатысады. Олар студенттердің шеберлігі деңгейіне баға беріп қана қоймайды, сонымен бірге шеберлік сыныптарын өткізеді, концерттер қояды. Солардың арасында Милан консерваториясының профессоры, Микеланджело Аббадо атындағы Халықаралық конкурстың негізін қалаушы Марчелло Аббадо (фортепиано), Гентедегі музыка академиясының профессоры Михаил Кугель (альт, Израиль), Стефан Метц (виолончель, Франция), профессор Аркадий Севидов (фортепиано, Ресей) жəне басқа да көптеген өнер майталмандары бар.

	– Бір үйде төрт қыз туып, өстік. Төртеуіміз де музыка жолын таңдап алдық. Бəріміз де бір ұядан шыққан балапандардай жұбымызды жазбай, бір жерде жұмыс істеп жатырмыз. Үлкен апам Раиса скрипкада ойнайды, академияның оқу-тəрбие жұмыстары жөніндегі проректоры. Екінші апам Раушан қылқобызда ойнайды, қазақ халық аспаптары кафедрасының меңгерушісі. Сіңлім Бақытжан виолончель жəне контрабас кафедрасының доценті. Өнерге баулып, тəрбиелеген анам мен əкеме мəңгілік борыштармыз. Қазіргі жеткен жетістіктерімнің бəрі де солардың арқасы деп білемін. Президентіміз Нұрсұлтан Назарбаев өнерді түсінетін, таланттарды бағалай білетін сұңғыла адам. Мемлекет басшысының тікелей қамқорлығымен Астана төрінде Музыка академиясы ашылып, ойдағыдай жұмыс істеп жатыр. Өткен жылы академия жанынан орган залы пайдалануға берілді. Оның ашылу салтанатына Елбасы қатысты. Біз күнделікті қызметімізде

	Нұрсұлтан Əбішұлының қамқорлығын айқын сезініп отырамыз, –дейді Айман Мұсақожаева.

	Шынайы талант иесі бойындағы өнерін өзгелерге үйретуден жалықпайды. Еуропада, Америкада, Оңтүстік Кореяда шеберлік сыныптарын жүргізеді. Музыка саласындағы жоғары жетістіктері үшін оған Қазақстан Республикасының халық əртісі, Халықаралық шығармашылық академиясының академигі атағы, ЮНЕСКО-ның шешімімен «Əлем əртісі» құрметті атағы берілді. Мемлекеттік сыйлыққа ие болды. Қазақстан меценаттар клубы «Платинді Тарлан» сыйлығымен марапаттады. Есімі Кембридж университетіндегі Халықаралық Өмірбаян орталығы жариялайтын «ХХ ғасырдың 2000 көрнекті музыканты» атты дүниежүзілік құрметті тізімге енгізіліп, осы орталықтың медалін омырауына тақты.

	Айман шетелдік сапарларға жиі шығады. «Ертеде Мəскеуге жалтақтап отыратынбыз. Тəуелсіздігіміздің арқасында Қазақстан атынан көптеген елдерге барып, мемлекетіміздің атын көтеріп, абыройын өсіріп қайттық. Өткен жылдың соңында Қытайда болғанымызда біздің өнерімізге сондағылар риза болып, ілтипат көрсетті. Мен классикамен қатар Евгений Брусиловский, Ғазиза Жұбанова, Тілес Қажығалиев, Еркеғали Рахмадиев секілді композиторлардың шығармаларын ықыласпен орындаймын. Шетелдіктер солар арқылы қазақтың да бар екенін білсе екен, өнерін бағаласа екен деймін. Бізге əлде де ұлттық идея, ұлттық намыс жетпей жатқан сияқты. Рухымызды көтеріп, өнерімізді дамытуға белсене атсалысып, жастарды тəрбиелеуіміз керек. Жергілікті жерлерде нақты жұмыс жоқ, музыка мектептері аз, балдырғандар Бахты, Бетховенді білмейді. Шоу-бизнеске əуестік жайлап кетті. Мен жұмыста таңертеңнен кешке дейін боламын. Маған «Өнер адамдары еркін жүруі керек, ұзақ уақыт сарылып қалай отырасың?» деп сұрайды. Мақтанғаным емес, мен тəртіпке, осындай жұмыс кестесіне үйренген жанмын. Егер ректор екенмін, атақты екенмін деп ойыма келгенді істеп, бетіммен жүрсем қызметте, шығармашылық жұмысымда береке болмас еді. Оның сыртында отбасым, құдай қосқан қосағым, ұлым бар. Осының бəрі маған жауапкершілік жүктейді. Болдым, толдым деп айта алмаймын. Мен үнемі ізденіс үстінде, ой құшағында жүремін». Өнерді өмірім деп ұғынған қазақ қызы осылай деп сыр шертеді.





ТАРИХШЫ, ҰСТАЗ ЗҰЛҚАРНАЙ АЛДАМЖАР


	Ел игілігі үшін қызмет етті



	Ыбырай Алтынсарин ХІХ ғасырда жалпақ қазақ даласына «Кел, балалар, оқылық» деп жар салып, жұртшылықты өнер-білімге шақырып, мектептер салғызып, ашқызды. Орыс əріптері негізінде тұңғыш қазақ əліппесін құрастырды. ХХ ғасырдың бас кезінде Ахмет Байтұрсынов, Міржақып Дулатов, Мұхамеджан Сералин секілді дарабоздарымыз ұлы оқытушының даңғыл жолымен жүрді. Қостанай топырағында дүниеге келген осындай ұлы адамдардың бастаған игі істерін өткен ғасырдың 80-жылдарының аяғына қарай Зұлқарнай Алдамжар жалғастырды.

	Сонау бір қиыр шеттегі Атырау облысынан Зұлқарнай Алдамжарұлы Қостанайға ел бағына келіпті. Түрінен парасаттылық пен жылылықтың лебі ескен ол ойға да, қырға да шапқылап, мазасыз күй кешіп, жоғарыдағы лауазым иелерінің көзін жеткізіп, дəлелдеп, Қостанай мемлекеттік университетін ашты. Облыс басшыларымен айтысып-тартысып жүріп, үш қабатты ғимаратқа жоғары оқу орнын орналастырды. Университетке Ахмет Байтұрсыновтың есімін бергізді. Зұлқарнай ағаның тікелей араласуымен көшеге Ахаң аты беріліп, ұлы ғұламаға арналып мұражай ашылып, ескерткіш орнатылды. Ойға шомып отырған Ахмет тұлғасы бейнеленген осы ескерткіш қаламыздың көркіне айналған. Республикамызда, соның ішінде Қостанай аймағында ахметтану ісін бастап, оның дамуына осылайша сүбелі үлес қосты. Ахаңды керемет пір тұтып, көкке көтерді.

	Иə, тарих ғылымдарының докторы, профессор, академик Зұлқарнай Алдамжардың елге сіңірген еңбегі зор. Туған халқына көрсеткен қалтқысыз қызметін қалай мақтасақ та орынды. Өзі ашып, дүниеге əкелген Қостанай əлеуметтіктехникалық университеті бүгінде Қазақстандағы үлгілі оқу орындарының біріне айналып отыр. Оның кезінде «Арыс» баспасынан жарық көрген «Тарих: пайым мен тағылым» атты кітабы көпшілік көңілінен шықты.

	Зұлқарнай Алдамжарұлы туралы біз бұған дейін де жазғанбыз. Өйткені мұндай жақсылардың өмірі алтын қазына ғой. Ардақты азаматтың арамызда жоқ екендігіне сенгің келмейді. Аяулы ағаға деген құрметіміздің белгісі ретінде мына өлең жолдарын арнаймын:



	Мазалап өн бойыңды ертеңі елдің,

	Тарихтың сан сырларын шерте бердің.

	Бейбарыс, Исатай мен Махамбеттің,

	Рухын сен Қостанайға ертіп келдің,



	Сыйлаушы ең аға, апа, кəрі-жасын,

	Бастадың жақсылықтың көріп басын.

	Сезілер мінезіңнен тектілігің,

	Өзгеден көрінетін тұлғаң басым.



	Сезем де Атыраудың ерке лебін,

	Келуші еді аға, саған еркелегім.

	Мəңгілік жадымызда сақталасың,

	Ақылман, данагөйі, серкесі елдің,



	Кездесер мына өмірде жақсы, жаман,

	Бірі – мəрт, адал таза, бірі – надан.

	Сен болсаң аңқылдаған жайсаң едің,

	Өшпестей жарқын бейнең есте қалған.





ЖАРҚЫН БЕЙНЕҢ КӨЗ АЛДЫМНАН КЕТПЕЙДІ




	Манаш ағамен інісі Сағымбай Қозыбаев арқылы танысқан едім. Алматыда ҚазМУ-дың (қазіргі ҚазҰУ) журналистика факультетінде оқып жүргенде Сағымбай осында оқытушы болып жұмыс істейтін. Жайдары, ақ көңіл, мінезі жібектей Сəкеңді ұстаз ретінде үлгі тұтып, мақтан ететінбіз. Араласа келе жақындасып, туған бауырлардай болып кеттік. Оқуда талай рет қиналған, көмек сұрап барған сəтімде бетімнен қайтарған емес. Кіші ретіндегі еркелігімізді көтеріп, кісілік танытатын. Əлі де сол қалпымыздан айырылған жоқпыз. Қазір ол үлкен ғалым, тарих ғылымының докторы, профессор, Қазақстан журналистикасы академиясының президенті, көптеген сыйлықтардың лауреаты. Сағымбай туралы айта отырып, Манаш Қозыбаев жайындағы əңгімеге ойысайық.

	Қозыбаевтар əулеті жөнінде Қостанай аймағында əрқашан жылы лебіз білдіреді. Сонау Ұлы Отан соғысының сұрапыл жылдарында Қабаш Қозыбаев Меңдіқара ауданында ұжымшар төрағасы болып тұрғанда қолындағы бар малын сатып, ақшаны Жеңіс қорына танк колоннасын құруға аударады. Ырыс-несібесін отбасының, шиеттей бала-шағасының аузынан жырып беру оңай ма, бірақ өршеленген жаудың бетін қайтаруға септігі тисін деген ниетпен осылай жасаған ғой. Бұл дегенің нағыз патриоттық сезім, Отанға деген сүйіспеншілік қой. Осы оқиға туралы Манаш ағаның аузынан естігенде таңғалғанмын, əкесінің ерлігіне сүйсінгенмін. Текті тұқымнан текті адам туады. Сондай үлкен ерлік жасау, адамгершіліктің жарқын үлгісін көрсету Манаш ағамызға əкесінен дарыған болу керек. Ол əкесі жайында ылғи əңгімелейтін, мақтанатын, неше түрлі оқиғаларын төңірегіндегі кісілерге қызықты етіп айтатын. Осыдан 10 жылдан артық уақыт бұрын Алматыдан Манаш, Сағымбай, Əлия Қозыбаевтар келді. Қостанай əуежайында оларды мен «РАПИК» машинасымен қарсы алдым. Қастарында мүсінші орыс жігіті жəне екі үлкен темір белгі бар. Меңдіқара ауданындағы «Краснопреснен» кеңшарына жол тарттық. Туысқандарының үйіне түсіп, түн ортасы ауғанша отырдық. Бəріміз жиналып Манаш ағаны ортаға алып, аузына қараймыз. Мəкең бір əңгімеден екінші əңгімеге көшіп, бірде күлдіреді, бірде толқытады, бірде мұңайтады. Кəдімгі ағып тұрған шешен, алғыр да озық ойлы адам.

	Келесі күні соғыс жылдары өздері тұрған үйдің алдына əкесінің аты-жөні жазылған түрлі түсті металдан жасалған темір белгі орнатылды. Ауылдың көшесіне Қабаш Қозыбаев есімі беріліп, оған осындай белгі қойылды. Соған орай митинг болып, өзгелермен бірге Манаш аға да əкесі туралы тебірене сөйледі. Ауылдастары Қозыбаевтар əулеті атына көптеген жылы лебіздерін білдірді. Қариялар жағы соғыстың ауыр күндерінде Қабаш ақсақалдың ештеңеден күдерін үзбей, адамдарды жеңіске жігерлендіріп, бəріне қамқоршы болғанын айтып, жылап та алды.

	Манаш ағаймен осыдан кейін тіпті етене бауыр басып кеттік. Талай рет дəмдес, сапарлас болдық. Онымен сырласудың өзі бір ғанибет еді-ау. Тұла бойы тұнып тұрған тарихи дария еді. Сұрасаң болды, əңгіме тиегі ағытылып кетеді. Қазақтың көреген хандары, ержүрек батырлары, от ауызды, орақ тілді жырау-ақындары, əділдігімен қара қылды қақ жарған билері, еліміздің ұзақ ғасырлық шежіресі төңірегінде мүдірместен, ұғынықты етіп баяндайды. Болмыс-бітімі ерекше жанның энциклопедиялық бай білімі жиналғандарды əрқашан таң қалдыратын. Мінезінің кең-байтақ даламыздай кеңдігі, мəрттігі біз секілді інілерін өзіне тартып тұратын. Əйтеуір мен Мəкеңмен бірге жүргенді жақсы көретінмін. Кей кездері біреулерге ренжігенде немесе қиналған сəттерімде оған əкемдей мұңымды шағатынмын. Ондайда маған ақылкеңесін айтып, «ер жігіттің басынан не өтпейді дейсің, өмірің əлі алда, шынығып, осылай жетілесің» деп қайрат беріп, жігерлендіретін. Асыл ағаның сабырлы да байсалды қалпы, нəрлі де пайымды сөздері көңіліме қанат бітіретін.

	Халқымыз «Жақсыдан – шарапат» дейді ғой. Манаш ағамен бірге жүріп, көптеген жақын-жайсаңдармен таныстым. 2000 жылдың күзінде кабинетте отырсам, Манаш аға звондап тұр. «Есенгелді, айналайын, Қостанайға қашан келесіз деп сұрап жүр ең, міне, келіп те қалдық» дейді майда қоңыр даусымен. «Аға, қайда отырсыз, қазір барамын» деймін қуанып. «Құмардың үйіндемін, түстен кейін редакцияға соғамын. Жанымда Шота Уəлиханов, Төлеген Досмағамбетов, Əбдісағит Тəтіғұлов секілді академик ағаларың бар, солармен бірге барамын» деп жауап берді. Түстен кейін келсем, Манаш ағам кабинетте «Қостанай таңын» оқып отыр. Ұялып, кешірім сұрап жатырмын. «Саспай-ақ қой, кішкене ертерек келдім, газетіңді ақтарып оқып шықтым, бұрынғыдай емес, мазмұны да, сапасы да жақсарыпты» деп пікірін айтқанда риза болып қалдым. Сəлден соң сəулеткер Шота Уəлиханов, мүсінші Төлеген Досмағамбетов, құрылысшы Əбдісағит Тəтіғұлов келді. Бəрі де күллі Қазақстанға есімдері əйгілі адамдар. Манаш Қабашұлы бастаған 4 академикпен редакциядағы кездесу қызықты да тартымды өтті.

	Келер жылы жазда Манаш Қабашұлы Қазақстан ғылымының Қостанай облысындағы күндерін өткізуге ұйытқы болды. Соңына қарай өзінің 70 жылдық мерейтойын Қостанайдың іргесінде «Белая юрта» деп аталатын табиғаты əсем орында атап өттік. Той одан əрі Меңдіқара ауданының

	«Краснопреснен» селосында жалғасты. Əуелі ата-анасы, туған-туысқандары жерленген бейіт басына барып, Құран оқытқызып, бұрынғы туған үйінен дəм татып, той болатын мекенге қарай жылжыдық. Той үстінде асқақтата əн шырқалды, күмбірлете күй шертілді. Құрбы-замандастары, ағайын-туыстары ағынан жарылып тілектерін білдірді. Солардың қатарында біз де «Қостанай таңы» газетінің ұжымы атынан Манаш Қабашұлының иығына шапан жауып, оған арнаған «Асылдың сынығы» деген өлеңімді оқып беріп едім.



	Қырғыздың «Манасы» бар шаттанатын,

	Қазақтың Манашы бар мақтанатын.

	Күн туса ел басына дау-дамайлы,

	Жиынға шешу үшін аттанатын.



	Тамсанып бал іздеген арасындай,

	Далама сұғанақ көз қарасын-ай!

	Болса ғой бар перзенттің жаны ашитын,

	Халқының адал ұлы Манашындай.



	Қорғаштап əлдекімдер Ермак атын,

	Мансұқ қып аталардың аманатын.

	Басқыншы бет-пердесін ашып берді,

	Елі үшін алаңдайтын азаматым.



	Қазақтың жері жайлы жазып еді,

	Бір білгір сандырағы, назы ма еді?

	Тойтарды ақ алмастай сөздерімен,

	Заманның қаз дауысты Қазыбегі.



	Шежіре, тарих сырын парақтаған,

	Үңіліп өткеніне сан ақтарған.

	Сөйлесе шешен тілмен мінбелерден,

	Өзгелер таңдай қағып қарап қалған.



	Қорланса намыс-ары қазағымның,

	Естиміз тарихшының ғажап үнін.

	Көгімде көк байрағым желбірейді,

	Төрімде елтаңба бар, азат күнім.



	Мінезі кең даладай аңқылдаған,

	Дауысы шаршы топта саңқылдаған.

	Көтерген салиқалы еңбегімен,

	Халқының мəртебесін, даңқын ағам.



	Жақсыға берер əркез бағам дайын,

	Жақсыны өзге жерден таба алмаймын.

	Мəрттік пен өжеттікті серік еткен,

	Асылдың сынығы деп бағалаймын.



	Академик өлеңіме риза болып, құшақтап, «Бақытты бол, айналайын!» деп бетімнен сүйді.

	Бұдан артық маған не керек, төбем көкке жеткендей қуандым. «Жақсы сөз – жарым ырыс» демей ме атамыз қазақ. Мəкеңнің жақсы сөзін, қамқорлығын қалай ұмытармын? Манаш Қозыбаев үлкен жүректі, қайырымы мол, кішіпейілді бауырмал жан болатын. Оның шарапаты, жақсылығы қаншама кісіге тиді десеңші. «Анаған жəрдемдестім, мынаған қол ұшын бердім, əне біреу тентекті адам қатарына қостым» деп өзгелер секілді бағасын арттырып, бұлданған жоқ. Тіпті, бізге ешқашан білдірген емес. Ылғи ондай кісілер өздері келіп, алғысын айтып жататын.

	2002 жылдың қаңтар айында таңертең жұмысқа келіп отыр ем, телефон шылдыр ете қалды. Трубканы көтерсем, «Егемен Қазақстан» газетінің облыстағы меншікті тілшісі, ақын Байтұрсын Ілияс ағамыз: «Естідің бе, Манаш ағаң қайтыс болып кетіпті» деді. Суық хабар ашық күні төбемнен жай түскендей əсер етті. Трубкам қолымнан қалай түсіп кеткенін білмеймін. Сылқ етіп орныма отыра кеттім. Жан дүнием астаң-кестең болып, мазасыз күйге түстім. «Жоқ, олай болуы мүмкін емес, жақында ғана телефонмен сөйлесіп ем ғой» деп жүрегім шаншып ауырып, көзімнен жас тамып, жылап жібердім. Былтыр күзде 70 жылдық тойына Алматыға шақырғанда да, жерлеуге де əлдебір себептермен бара алмадым. Əлі күнге дейін соған өкінемін. Күні кеше ғана ортамызда ақжарқын қалпымен жайраңдап жүрген аяулы адамнан қапияда айырылып қалдық. «Біз тұрғанда ең болмаса кандидаттық диссертацияңды қорғап ал, көмектесеміз, өзіңнің білімің де жетеді ғой» деп əлденеше рет айтқан ағалық ақылы көкейден кетпейді. «Халің қалай, келін бала аман ба, елде қандай жаңалықтар бар?» деп барған сайын, телефон арқылы сөйлескенде сұрайтын. Өзіңе қамқор болып, хал-жайыңды сұрап тұратын сондай асыл адамның болуының өзі бір бақыт екен-ау. Соны енді сезінемін, жүрегімнің бір түкпірі енді бос қалғандай. Ондай адамдар өмірде саусақпен санарлық қой.

	Алыста, Алматыда жүрсе де Манаш Қозыбаев туған жермен байланысын үзбеді. Жыл сайын əртүрлі шаруамен елге келетін. Соңғы жылдары Қостанайдағы болған оң өзгерістерді көріп, қатты қуанды. «Қостанай жаңарып, жасарып кетіпті. Елдің еңсесі түзеліп, адамдардың өңіне қан жүгіріпті» деп сүйсінген. «Келіннің, өзіңнің өлеңдеріңді оқып шықтым. Осылай жақсы өлеңдер жаза беріңдер, үлкен ақын боласыңдар» деп жылы пікір айтып, көңілімізді серпілтіп, желпінтіп тастайтын. Сөйтсек Манаш аға да тəптəуір өлеңдер жазады екен. Ақынжанды академиктің қазақша да, орысша да еркін жазып, көсіле сөйлеуі кім-кімді болсын қызықтыратын. Оның ел тарихының ақтаңдақ беттерін ашып, тəуелсіздік алып дербес мемлекет атануымызға, ана тілімізге мемлекеттік дəреже беруге қосқан зор еңбегін біз ешқашан ұмытпаймыз.

	2001 жылы «Қостанай таңы» газетінің мыңдаған оқырмандарының, қалың жұртшылықтың, зиялы қауым өкілдерінің пікіріне сүйене отырып, тарихшы академик Манаш Қозыбаевты «Жыл адамы» деп жарияладық. Суреті мен ол туралы пікір газет бетінде жарық көрді. Ақтық демі біткенше Отанына, халқына қалтқысыз қызмет еткен Манаш Қабашұлы «Жыл адамы» ғана емес, сонымен бірге «Ғасыр адамы» десек артық емес.

	Тарих ғылымының докторы, профессор, Мемлекеттік сыйлықтың жəне Шоқан Уəлиханов атындағы сыйлықтың лауреаты, Қазақстанның еңбек сіңірген ғылым қайраткері, Республика Ғылым академиясының академигі, Қостанай қаласының құрметті азаматы. Осыншама атақ-даңққа кенелген ғалымды қалай мақтасақ та орынды ғой. Жақсы адам туралы қанша айтсаң да айып емес. Осындай дəрежеге жету үшін қаншама ұйқысыз түндер мен күлкісіз күндер өткізу керек десеңізші. Ғылымның биік шыңына көтерілген азаматты мақтамай, мақтануымыз керек. Сөйткен академик те өмірден өтіп кетті.

	Зымырап күндер, жылжып айлар, жүйткіп жылдар өтер. Бірақ қаншама уақыт өтсе де Манаш Қозыбаевтың жарқын бейнесі жүрегімізде мəңгілік сақталады. «Сөзіңіз құлағымызда, тұлғаңыз жадымызда, аяулы аға!» дегім келеді.





АСҚАР ТАУДАЙ АҒА ЕДІ




	Күні кеше ғана ортамызда ақжарқын қалпымен, байсалды мінезімен жайдарылана жүрген Нұрғожа ағаның орны біз үшін ерекше, бөлек еді. Асыл ағаның дүниеден озғанына да, міне, қырық күн болып қалыпты. Оның енді жоқ екеніне, мəңгілік сапарға аттанғанына сенгің келмейді. Айналасын нұрландырып тұратын жақсы адамды, өзіңмен, мұңдас сырлас жақыныңды қимайды екенсің. Бірақ өмір бар жерде өлім бар. Тағдырға не шара!

	Қым-қуыт қайшылықтарға толы мына өмірде қаншама жайсаң, жампоздармен танысып, сырлас, дəмдес болдық. Асылдардың сөздерін тыңдап, құлаққа құйып, тəрбие алдық. Солардың қатарында қазақтың дарынды ақыны Нұрғожа Ораз да бар.

	Нұрғожа ағамен таныстығымыз өткен ғасырдың 80-жылдары басталды. Сол кезде ол құрамына Целиноград, Торғай, Қостанай, Көкшетау, Солтүстік Қазақстан секілді бес облысты құрайтын Қазақстан Жазушылар одағының облысаралық бөлімшесін басқарды. Жұбайым Марфуға екеуіміз Көкшетау облысының Зеренді аудандық «Коммунизм таңы» газетінде жұмыс істейтінбіз. Жаңа ғана өлеңдер жазып, баспасөз бетінде көрініп жүрген кезіміз. Нұрағаң біз туралы естіп, редакцияға телефон шалып хабарласты. Марфуға екеуіміздің өлеңдерімізді өзі құрастырып жатқан бес облыс ақындарының «Тың тынысы» жинағына сұратып алды. Кейін сол жинақ «Жалын» баспасында жарық көрді. Сөйтіп, ақындық жолымызды ашты. Жас ақын-жазушылардың кеңесіне қатысуға жолдама берді.

	Тағы бір қызықты оқиғаны айта кеткім келеді. Қазақстан Жазушылар одағының VIII съезін өткізуге қызу дайындық жасалып жатты. Съезге жер-жерден делегаттар сайлау үшін Целиноград (қазіргі Астана) қаласына Қазақстан Жазушылар одағының хатшысы Сайын Мұратбеков, облыстардан белгілі ақын-жазушылар келеді. Жиында Нұрағаң «Көкшетауда, Зерендіде Марфуға Бектемірова деген жас ақын бар, болашағынан мол үміт күтемін, соны съезге делегат етіп сайлайық» деп ұсыныс білдіреді. Сол жерде көбі «Не бір кітабы шықпаған, не Қазақстан Жазушылар одағының мүшесі емес жас адамды қалай съезге делегат етіп сайлаймыз, басқа да адамдар бар емес пе?» деп қарсы болады. Біраз айтыс-тартыс болып, Нұрғожа ағаның табандылығы арқасында Марфуғаны Қазақстан Жазушылар одағының VIII съезіне делегат етіп сайлайды. Бұны соңынан Нұрағаңнан естідік. Марфуға онда əлі жас, небəрі 26 жас шамасында. Ардақты жанның талантты дер кезінде танып, əдебиет əлеміне енуіне дəнекер болғаны сүйсіндіреді. Марфуға Нұрағаңның ешкімге бой бермей, бəрін көндіріп, сендіріп, жазушылардың үлкен беделді жиынына қатысуына көмектескенін үнемі еске алатын. Сол жақсылығын, қамқорлығын үнемі айтып жүрді.

	1999 жылдың қазан айында мені облыстық «Қостанай таңы» газетіне бас редактор етіп тағайындағанда маған қуанып телефон шалып, құттықтады, игі тілектерін білдірді. Кейін Қостанайға Айман апай екеуі немересімен бірге «Сосновый бор» санаторийіне демалуға келгенде редакцияға соғып, Сəбит Мұқанов, Ғабит Мүсірепов сияқты əдебиет алыптарының өмірінен қызықты деректер келтіріп, əңгіме шерткен еді. Сол сапарында Нұрағаңмен тілшінің сұхбатын, өлеңдерін жарияладық. Ақын елге жеткенше, ағайынмен қауышқанша асығатын. Туған жері Қостанайды шын жүрегінен сүйетін, сонда дүниеге келген Ыбырай, Шоқан секілді дара тұлғаларды мақтан ететін, солар туралы тамаша өлеңдер, дастандар жазды.

	Астанаға қоныс аударып, «Дала мен қала» газетінің меншікті тілшісі қызметіне орналастым. Елордада да Нұрағаңмен байланысымыз үзілген жоқ. Бір күні ол мені «Жаңа Сарыарқа» журналына жұмысқа шақырды. Бұрыннан тонның ішкі бауындай етене араласып, сыйласып, ағалы-інілі болып кеткенбіз. Ұсынысын қуана қабылдадым. Сөйтіп, 2006 жылдың 1 шілдесінде бас редактордың орынбасары ретінде іске кірістім.

	Нұрағаңмен екі жылдай бірге еңбек еттім. Осы уақыт ішінде «Жаңа Сарыарқа» журналы кідіріссіз, жарқырап шықты, Мемлекеттік тапсырысқа іліктік. Екі айда бір рет шығатын журналдың мазмұнына ол бас редактор ретінде көп көңіл бөлетін. Материалдардың сапасын, жұртшылық оқитындай əсерлі болуын, журнал мұқабасының əсем, тартымды безендірілуін қадағалайтын. Журнал беттерінде республикамыздың түкпір-түкпіріндегі ақын-жазушылардың шығармалары, авторлардың мақалалары жарияланды. Бірқатар құнды тарихи дүниелер оқырмандар назарына ұсынылды.

	Журнал шығару оңай іс емес. Бұл қажымас қайратты, талмас ізденісті, асқан төзімділікті қажет етеді. Осы қасиеттер Нұрағаңның бойынан табылды.

	ХХ ғасырдың басында ұлтымыздың тұңғыш журналисі Мұхамеджан Сералиннің «Айқап» журналы қазақты отырықшылыққа, өнер-білімге шақырып, ағартушылық рөл атқарды. Сол секілді Нұрғожа Ораздың «Жаңа Сарыарқа» журналы ХХІ ғасырдың басында халқымызды ана тілін қадірлеп, сақтауға, дінімізді, салт-дəстүрлерімізді жаңғыртып, нығайтуға, ата-бабаларымыз талай ғасырлар бойы аңсаған тəуелсіздігімізді көздің қарашығындай қорғауға үндеді. «Айқап» жəне «Жаңа Сарыарқа» журналдары тарихи тұрғыдан алғанда бір-бірімен сабақтасып, байланысып жатыр. «Айқап» журналы секілді «Жаңа Сарыарқа» журналы да ұлттық санамызды қайта оятып, ұлттық рухымызды көтеріп дамытуға игі əсерін тигізді. Бұл жан-жақты, байыпты түрде терең зерттейтін өзекті тақырып.

	Нұрғожа Ораз – халқына, туған Отанына қалтқысыз қызмет еткен қоғам қайраткері, ұлтымыздың бетке ұстар асыл перзенті. Ол – ақын, публицист, жазушы, тарихшы, сазгер. Сан қырлы, бір сырлы талант иесінің еңбектерін зерттеп, жарқырата ашып көрсету, оның бай мұраларын халық игілігіне жарату түрлі саладағы мамандардың абыройлы борышы деп білемін.

	Нұрағаңнан не үйренуге болады? Өнегелі ғұмыр кешкен азаматтан үйренетін нəрселер аз емес. Ең алдымен ақынның еңбексүйгіштігі бəрімізге үлгі. 75 жастан асқанша ақ тер, көк тер болып, тауқымет шегіп, «Жаңа Сарыарқа» журналын шығаруының өзі неге тұрады? Басқа біреу болса «Қартайдым, шаршадым, тынығайын» деп үйінде отырар еді. Өмірінің ақырына дейін қолынан қаламын тастаған жоқ. Ағайынға қарайласу, таланттарға қамқорлық жасау, қиналғанға қол ұшын беру, елдің мұңын мұңдап, жоғын жоқтау. Осы асыл қасиеттердің бəрі Нұрағаңа тəн болатын. Ол адамгершілігі мол, пейілі қазақ даласындай кең, үлкен жүректі аяулы ақын еді, асқар таудай парасатты аға еді.





ЕЛ ҮМІТІН АҚТАҒАН


	Өмірзақ Шөкеев туралы толғаныс



	Кеңес Одағы тұсында жоғары лауазымдарға тəжірибесі бар, ысылған, іске төселген деп үлкен кісілерді қоятын. Сол заманның талабы осылай болды, билік басындағылар осындай бұлжымас қағида қалыптастырды. Ұзақ уақыт бойы үстемдік құрған қызыл империя тарап, шаңырағы ортасына түсті. Қазақстан егемендік алып, тəуелсіздігін əлемге жария етті. Еліміздің бостандығы жолында қаншама есіл ерлеріміз жаумен шайқасып, шейіт болып кетті десеңізші. Ата-бабаларымыз талай ғасырлар бойы аңсаған асыл арман орындалды. Сол асыл арманды баянды етіп, тəуелсіздігімізді нығайту үшін бел шешіп кірісіп, ұлы мұраттарды орындауға атсалысатын ержүрек, қайратты ұлдарды уақыттың өзі алға шығарды. Солардың бірі – Өмірзақ Шөкеев болатын.

	Өмірзақ Шөкеев бала жасынан оқу-білімге құмар, зерек болып өсті. Орта мектепті алтын медальмен бітірді. Ауылдың қара домалақ баласы сонау Мəскеуге қорықпай барып, экономика-статистика институтына оқуға түсті. Институтты қызыл дипломмен аяқтап шықты. Намыстанып оқуы, ізденісі босқа кетпеді. Көп балалы отбасында дүниеге келіп, жақсы тəлім-тəрбие алған, қазақтың ұлттық уызына қанып өскен бала қиян шетте жүрсе де өзгелерден қалыспай, алдан көріне білді. Əке-шешесінің үмітін ақтады.

	Алғашында əртүрлі жұмыстар атқарды. Қай жерде жүрсе де алғырлығымен, іскерлігімен, тиянақтылығымен көзге түсті. 31 жасында Қазақстан Республикасының Экономика министрі болуы соның арқасы шығар. Іле-шала Премьер-министрдің орынбасары лауазымына тағайындалды.

	«Тұранəлем» банкісі басқармасының төрағасы, Президент Əкімшілігі басшысының орынбасары болды. Өмірзақ Естайұлы еліміздің экономикасын өрге бастыруға, банк-қаржы жүйесін дамытуға барынша үлес қосты. Қазақстан тəуелсіздік алып, ұлттық валютамызды айналымға енгізу қажеттілігі туындады. Бұл үшін шағын топ құрылып, жұмыс істеді. Ол сол топтың құрамында болды. Шөкеевтің төл теңгеміздің авторларының бірі екенін елдің көбі əлі де біле бермейді.

	Қазақтың тұңғыш Президенті Нұрсұлтан Назарбаев Қазақстан дербес мемлекет болғанда біраз жастарға сенім артып, үлкен қызметтердің тізгінін қолдарына ұстатты. Елбасы солардың қатарында Шөкеевті таңдағанда ешбір қателеспепті. Қай жұмысты тапсырса да ол абырой биігінен көріне білді. Ел үмітін, Елбасы сенімін ақтай алды. Жүзіне мейірімділік ұялаған жігіт қашанда салмақты, байсалды, қайырымды қалпымен көрінеді. Əлсіздерге араша түсу, мұқтаждарға көмектесу, игі істерді қолдау, алдына жəрдем сұрап келгендерге жақсылық жасау оның өмірлік қағидасына айналған.

	Киелі Оңтүстік жерінде туған асыл азамат тірліктің мəнмағынасын жүрегімен сезінеді. Əр адам дүниеге келген қонақ іспеттес. Қамшының сабындай кеп-келте өмірде жүз шайыспай, «сіз-біз» десіп, өзара сыйласып өткенге не жетсін. Үлкенді сыйлау, кішіге ізетпен қарау, ежелгі қалыптасқан əдет-ғұрыптарды қадірлеу қасиеттері бойына туа біткен. Қай жерде жүрсе де, қай қызметте болса да ол жалғыз басты қарттарға, мүгедектерге, көп балалы отбасыларға, жетімдерге, тұрмысы нашар адамдарға қол ұшын береді. Ақын-жазушыларға, мəдениет пен өнер қайраткерлеріне қолдау жасайды. Шығармашылық кештерін, мерейтойларын өткізуге жəрдемдеседі. Жақсылыққа ұйтқы болып, мына заманның халық иығына түсірген ауыртпалықтарын жеңілдету, зиялы қауым өкілдерінің еңсесін көтеру Өмірзақ Естайұлының асқақ мұраты, алдына қойған мақсаты секілді. Бүгінде оның жұртына тигізген шарапаты, жасаған жақсылықтары жөнінде əңгіме көтерсек, онда бəрі де өнеге тұтар, мақтан етерлік мазмұнды үлкен туындыларға желі болып, адамгершіліктің жарқын үлгісін көрсетер еді. Шөкеевтің өнегелі өмірі өткен ғасырдың басындағы Алаш ардақтыларының ғибратты ғұмырымен ұштасып жатыр. Күні ертең оның есімі тəуелсіз Қазақстан мемлекетін қалыптастыру, өсіру, нығайту тарихында өзгелермен қатар қалары анық.

	Елбасының жарлығы бойынша республикадағы ірі астықты аймақ – Қостанай облысына Өмірзақ Шөкеев əкім болып тағайындалды. Сол кезде аталған облыстағы жағдай қиын еді. Жарық жиі сөніп, ауыл-селолар қараңғылық құшағына енді. Газ үзіліспен берілетін. Өндіріс ошақтарының қарқыны баяулап, өнім өндіру кеміп кетті. 34 жасында іргелі облысқа əкім болып келген жігітке үлкендер жағы «жас екен, жұмысын істей алса, ел сенімін ақтаса жақсы ғой» деп алаңдаушылық білдірген. Мемлекет басшысының жас та болса бас көріп, түрлі ұлттар мекендеген, солтүстікпен шекаралас, даласы кең-байтақ облысқа əкім етіп жіберуін өзіне көрсетілген зор сенім деп түсінді. Өзіне қаншалықты үлкен жауапкершілік жүктелгенін жан дүниесімен сезінді.

	Жаңа əкім іске бар ынтасымен, жігерлене кірісті. Жарық үнемі беріліп, елді мекендер түнге қарай самаладай жарқырап тұрды. Газ тұрақты берілді. Адамдардың жалақыны, зейнетақыны, жəрдемақыны уақытында алуы қамтамасыз етілді. Темір алыбы – Соколов-Сарыбай кен-байыту бірлестігіне жан бітіп, Лисаков, Қашар кен-байыту, Жітіқара асбест комбинаттары өнім өндіруді арттыра түсті. Табиғат та бұрын-соңды болмаған жомарттығын танытты. Бес жыл қатарынан мол астық жиналып, елдің еңсесі көтеріліп қалды.

	Бұрын жүдеп-жадап тұрған облыс орталығын көркейту қолға алынды. Қаланың көшелері кеңейтіліп, қыруар нысандарға күрделі жөндеу жасалды. Жаңадан Мұз айдыны сарайы іске қосылды. Ұлтымыздың мақтанышына айналған əл-Фараби секілді ғұламаның, Сырбай Мəуленов, Ғафу Қайырбеков сияқты халқымыздың ардақты, ақиық ақындарының есімдері көшелерге берілді. Қазақтың бетке ұстар арысы, қазақ тілінің шырайланып дамуына өлшеусіз үлес қосқан атақты ғалым Ахмет Байтұрсыновқа ескерткіш орнатылды. Елге танымал əдебиет пен өнер қайраткерлеріне, осы салаларда қадамдарын сəтті бастаған дарынды жастарға жыл сайын «Қазына» жəне «Шабыт» сыйлықтары тағайындалып, əрқайсысына 3 мың жəне 1,5 мың доллар мөлшерінде сыйлық берілетін болды. Шөкеев бастаған осы игі бастама əлі күнге дейін жалғасып келеді.

	Қазақстан Республикасының Президенті Нұрсұлтан Назарбаевтың 2004 жылдың Наурыз мейрамының алдында Қостанайға келген сапарында төменде айтқан сөздері жадымызда əлі күнге шейін сақталып қалыпты:

	– Өмірзақ Шөкеев Қостанай облысын көтеріп, менің тапсырмамды ойдағыдай орындады. Енді Астанаға əкім етіп тағайындап отырмын. Оның мамандығы – экономист-кибернетик. Есепке жүйрік, жігерлі жігіт, жаңа жұмыста да абыройлы болып, Астанадағы құрылыс жұмыстарын жандандырып, оны көркейтуге, гүлдендіруге ұйытқы болады деп сенемін.

	Расында да, Өмірзақ Естайұлы Елбасының сенімін ақтап шықты. Астана əкімі болған уақытта зор ұйымдастырушылық қабілетін, іскерлігін, адамгершілік қасиеттерін көрсетті. Шағын жəне орта бизнестің ойдағыдай дамуына қолайлы жағдайлар жасады. Құрылысқа қажетті кірпіш, есік-терезе шығаратын, жиһаз бұйымдарын жасайтын, тамақ өнімдерін дайындайтын зауыттар пайдалануға берілді. Елорданы əлеуметтік-экономикалық жағынан өркендетудің индустриалдық-инновациялық бағдарламасы жасалды.

	Бір жылдың ішінде 4 жаңа мектеп, бірнеше балабақша іске қосылды. Аулаларда балалар алаңдары салынды, Шахмат алаңында, Жаңа алаңда, Сарыарқа мен Сейфуллин көшелерінің қиылысында əсем саябақтар тұрғызылды. Қазір бұлар халықтың сүйікті демалыс орындарына айналған.

	Астанада құрылыс кеңінен өрістеді. Бірқатар тұрғын үйлер, «Ажар», «Астықжан», «Жаннұр» сауда үйлері бой көтерді. Есіл өзенінің сол жағасында бірнеше нысандар тұрғызылды.

	Қаланың шет жақтарын, соның ішінде Көктал кентін дамытуға көңіл бөлінді. Көшелер жөнделіп, асфальт тартылды, жарық орнатылды. Денсаулық ісінде айтарлықтай өзгерістер болды. Балалар емханасы мен бірінші қалалық аурухана пайдалауға берілді.

	Оңтүстік Қазақстан облысына əкім болғанда да Өмірзақ Естайұлы табандылығымен, мейірімділігімен, тиянақтылығымен, қажымас қайратымен көзге түсті. Шымкенттің ортасындағы базарларды шетке шығарып, көшелерді жөндеп, көркейтуге көңіл бөлді. Ауруханалар мен емдеу мекемелерін салып, халықтың денсаулығын нығайтуға ықпалын тигізді. Елдің тұрмысын жақсарту, адамдарды жұмыспен қамтамасыз ету тұрғысында игілікті шараларды жүзеге асырды.

	Қазір Өмірзақ Шөкеев ҚР Премьер-министрінің бірінші орынбасары. Мемлекет басшысы оған тағы зор сенім білдіріп, жоғары лауазымға тағайындады. Өмірзақ Естайұлы өзіне сеніп тапсырылған кез келген қызметте жақсы жағынан көрініп, абыройын асқақ ұстап келеді. Мемлекет мүддесі, ұлт мүддесі жолында қалтқысыз қызмет етіп, Елбасының сенімді серіктерінің біріне айналды. Ол Қазақстанның гүлденген елге айналуы, халқының бақытты өмір сүруі үшін аянбай еңбек етуді өмірінің басты мақсатына балайды.

	Шөкеев қызмет бабы бойынша Қазақстандағы сан салалы, күрмеуі көп түйінді мəселелерді шешумен айналысады. Бірер жыл бұрын Астана, Алматы қалаларында жəне бірқатар облыстарда тұрғын үй-құрылыс саласында үлкен проблема қалыптасты. Көптеген адамдар жеке пəтер алу үшін құрылыс компанияларына үлескер ретінде қаражат салып, үміттеніп жүрген. Осы мақсатта қарапайым азаматтар банктен несие алған, біреулері ескі үйлерін сатып, жатақханаға көшкен, енді біразы туыстарынан, таныстарынан ақша алып, қарызға белшесінен батқан. Компаниялардың басшылары жұрттың қаражатын қабылдап алып, өздері тапқан пайдадай суша сапырып, еркін жұмсаған. Қымбат шетелдік көлік мініп, керемет коттедж салып, сауық-сайран салған. Не үй тұрғызбаған, не халыққа ақшасын қайтарып бергісі келмейді. Жүздеген, мыңдаған адамдар алаяқтардың алдауына түсіпті. Сөйтіп, жұртшылықтың наразылығы туындады. Құқықтық мемлекет құруға ұмтылған Қазақстанда осындай жағымсыз көріністерге жол берілмеуге тиіс.

	Президенттің нұсқауына сəйкес республикамыздағы үлескерлердің проблемаларын шешу Шөкеевке тапсырылды. Бұл тұрғыда Өмірзақ Естайұлы мəселенің байыбына барып, бəрін жан-жақты зерттеді. Ақырында мыңдаған азаматтардың қаржысын қымқырып, бас пайдасына жаратқан алаяқтардың үстінен қылмыстық істер қозғалып, жауапқа тартылды, көбі сотталып, тиісті жазаларын алды. Үлескерлердің проблемалары біртіндеп шешіліп жатыр. Келешекте мұндай кемшіліктерге жол бермеу үшін Үкіметтің ұсынысымен Парламентте тұрғын үй-құрылыс саласында үлескерлік қатысу туралы заң қабылданды.

	Иə, Шөкеевтің қызметі қашанда қарбалас, қат-қабат мəселелерге толы. Ол бірде Батыс Қазақстан облысында тұрғындарды су апатынан құтқаруда жүрсе, енді бірде Мəскеуде Ресей-Беларусь-Қазақстан арасындағы Кедендік одақтың мəжілісінде отырады. Оған мемлекеттік маңызы зор міндеттерді орындау жүктеледі. Елінің ертеңін ойлап, халқының қамы үшін қалтқысыз қызмет етіп жүрген Өмірзақ Естайұлы туралы əрқашан мақтаныш сезіммен айтуға болады. Данышпан Абай атамыздың «Сүйер ұлың болса, сен сүй, сүйенуге жарар ол» деген қанатты сөздері осы орайда орынды айтылған секілді.

	Елбасының сенімді, адал серіктерінің бірі, халқымыздың қадірлі ұлы Өмірзақ Шөкеев жайлы жазылған толғанысымызды оған арналған мына өлең шумақтарымен аяқтағанды жөн көрдік:



	Күткен едім келер деп көктемеде,

	Талай күнді елеңдеп өткергем де.

	Тосуменен сарғайып жүрген сəтте,

	Өзің келдің жаз нұрын төккен кезде.



	Қуаныштың шегі жоқ сен келгенде,

	Өзгелерді өзіңе тең көрем бе?

	Бəрінен де ыстық боп кеттің лезде,

	Жақын тартып, бауырдай мен көргенде.



	Елге жақын, жанашыр бауырымсың,

	Көтеретін заманның ауыр сынын.

	Жастық жігер бойыңда жалындайды,

	Қайтаратын əп-сəтте дауыл күшін.



	Бойыңнан жақсылықтың лебі есіп,

	Тастадың ел мүддесін бірден шешіп.

	Перзентін мақтан етсін парасатты,

	Түркістан – киелі жер, алтын бесік.



	Қырансың алысқа ұшар, байқағаным,

	Құптарлық алға қойған ой-талабың.

	Халқыңа қызмет ету саған парыз,

	Өжетсің, батыл деп те айта аламын.



	Қасиетті Оңтүстік баптап сені,

	Қияларға ұшырды жақтап сені.

	Жігітсің досқа адал, мейірбанды,

	Құдайым жүре берсін қолдап сені.



	Құтты болсын қадамың, көңіл ашық,

	Қуаныштың өзені кетті тасып.

	Өз халқыңа мейірімді, сыйлы болып,

	Жүре берші күлімдеп, алшаң басып.



	«Есіл» газеті, сəуір 2011 жыл





КӨСЕМСӨЗДІҢ ҰСТАСЫ




	Қазыналы Қостанай аймағында Қозыбаевтар əулетін білмейтін адам аз шығар. Оразалы Қозыбаев Торғайдағы тың жерлерді көтеруге мұрындық болып, сайын дала төсін тіршілік көзіне айналдырыпты. Облыстық партия комитетінің екінші хатшысы, Ақтөбе облыстық атқару комитетінің төрағасы секілді жауапты қызметтер атқарған. Кейін зейнеткерлікке шыққанда Қостанайға келіп, аздап тұрған. Оразалы ағаны сонда бірінші рет көргем, ақкөңіл, жайдары мінезді адам екен. Кездескен сайын хал-жағдайымды сұрап, бəйек болып жататын. Көз жұмып кетсе де Орекеңді замандастары ілтипатпен еске алады. Ел алдындағы еңбегі еленіп, Оразалы Қозыбаевтың есімі облыс орталығындағы бір көшеге берілді.

	Манаш Қозыбаевпен тікелей аралас-құралас болып жүрдік. Мəкең туралы көп сөз айтуға болады. Ол кісімен бірге жүріп, сырласудың өзі бір бақытты сəттер еді. Əңгімелері қызықты, айта берсе екен деп тілейсің. Мінезі қазақтың даласындай кең, білімі ағып жатқан дариядай еді. Жер-су атауларының сырын тəптіштеп айтып, мағынасын жалықпай түсіндіретін. Өткен замандардың шежіресін тарқатып, ел тарихы хақында тереңнен толғайтын. Қазақстан тəуелсіздік алғаннан кейін мемлекетіміздің жаңа тарихын жасап, көптеген ақтаңдақ беттерін ашып берді. Манаш Қозыбаев өмірден озса да оның жарқын бейнесі көпшілік жадында қала береді. Осындай ардақты ағаларымыздың ізін басып, солардың игілікті істерін жалғастырып келе жатқан Сағымбай Қозыбаевтың есімі жұртшылыққа белгілі ғалым, ұстаз, қаламы жүйрік журналист, жалынды публицист, дарынды жазушы ретінде жақсы таныс. Еңбек жолын Қазақ радиосынан бастап, Бүкілодақтық радионың Қазақстандағы меншікті тілшісі дəрежесіне дейін көтерілді. Бұл ол кезде үлкен де жауапты қызмет болып саналатын. Кейіннен оқытушылық жұмысқа ауысты. Өзіміз ҚазМУ-дың (қазіргі ҚазҰУ) журналистика факультетінде оқығанда Сəкең өткізген сабақтардан қалмауға тырысатынбыз. Биязы мінезді қоңыр дауысымен белгілі бір тақырыпты бастап, тартымды өрбіткен əңгімесі ешкімді жалықтырмайтын, аудиторияда масаның ызыңы естілмейтіндей тыныштық орнайтын. Ұйып тыңдап отырып, қоңыраудың қалай соғылғанын білмей қалатынбыз.

	Студенттер де əртүрлі болады ғой. Кейбіреулері сабаққа кешігіп қалатын. Сағымбай Қабашұлы сондайда басқа оқытушылар секілді зекіп, ренжіген емес. Белгілі бір тақырып бойынша семинарлар өткенде студенттердің бірі жауап бере алмай қалса қабақ шытпайтын. Бəріне түсіністікпен, кешіріммен қарайтын.

	Сағымбай журналистика саласында сан қырынан көрінді. Əсіресе журналист кадрларын даярлауда көп еңбек сіңірді. Оның алдынан тəлім-тəрбие алған шəкірттері бүгінде республикамыздың түкпір-түкпірінде жемісті еңбек етіп жүр. Бірқатары шетелде бұқаралық ақпарат құралдарында жұмыс істейді. Көбі өз ұстазын ұмытпай, үнемі хабарласып тұрады. Ұстаз еңбегінің жанғаны осы емес пе?

	Сағымбай Қабашұлы журналистика тарихын зерттеуде тапжылмай, қажымай еңбек етіп жүр. Бос уақыттарын, кезекті еңбек демалыстарын талай рет сарп етіп, мұрағаттардағы сарғайған қағаздарды ерінбей ақтарып, көз майын тауысып, əртүрлі деректерді іздеді. «Ізденген жетер мұратқа» дегендей, қажырлы ізденісі босқа кеткен жоқ, нəтижесін берді. Қазақ баспасөзінің өткен тарихы жөнінде құнды құжаттар тауып, ғылыми негізде терең тұжырымдар жасап, тың деректер жариялады.

	Өмірде қол жеткенді місе тұтпай, тоқмейілсімей, дандайсымай, биік белестерге, алға ұмтылатын адамдар болады. Сағымбай Қозыбаев нақ солардың қатарына жатады. Бүгінде ол тарих ғылымдарының докторы, профессор. Ұлағатты ұстаздың ғылыми жетекшілігімен докторлық жəне кандидаттық диссертациялар қорғап шыққандар қаншама. Бүгінде журналистика факультетінде журналистика тарихы кафедрасының меңгерушісі ретінде болашақ журналистерге дəріс беріп, олардың жоғары білікті маман болып шығуына бар күш-жігерін жұмсауда.

	Сағымбай Қабашұлы публицистика саласында қарымды қаламгер ретінде көрінді. Баспалардан жарық көрген қыруар кітабы оқырман қауым тарапынан жоғары бағасын алды. Бұдан екі жыл бұрын тағы да əуре-сарсаңға түсіп, əріптестерін мазалап, жоғары жаққа сұрау салып, Қазақстан журналистикасының анықтамалығын шығарды. Өзінің тікелей бастамасымен Қазақстан Журналистика академиясын құрып, бүгінде соның бірінші президенті болып отыр. Жыл сайын осы академияның «Алтын жұлдыз» сыйлығы еліміздегі əртүрлі деңгейдегі таңдаулы бұқаралық ақпарат құралдарына беріледі. «Алтын самұрық» сыйлығы республикамызға айрықша еңбегі сіңген журналистерге салтанатты жағдайда табыс етіледі.

	Журналистика саласындағы көп жылғы еңбегі текке кеткен жоқ. 2011 жылы Сағымбай Қозыбаевқа Қазақстан Президентінің сыйлығы берілді.

	Сегіз қырлы, бір сырлы Сағымбай ағамыз халқымыз мақтаныш ететін Қозыбаевтар əулетінің атына дақ түсірмей, абыройын арттыра түсті. Жұртшылық қазір оны қазақ журналистикасының білгірі, əмбебап маманы деп санайды. Егер Қазақстан Журналистикасының академиясын ойдағыдай басқарып, бəрін бес саусақтай біліп, айтып отырса қайтіп бұлай демессің?





ТОЛҚЫТТЫ МЕНІ


	Белгілі жазушы Əлібек Асқаровтың «Қара құйын, ақ көйлек» əңгімесі жан дүниеңді тебірентеді



	Сұм соғыстың салған зардабын кім ұмытар дейсің? Бес жылға созылған сұрапыл соғыстан мен туған ауылдан ғана елу азамат оралмапты.

	Елу азамат алапат майдан шебінде елін жаудан қорғап, ерлікпен қаза тапқан. Бұл дегенің ауылдағы елу шаңырақтың түтіні өшті деген сөз ғой. Осындай талай ерлерді жалмаған, талай асыл армандардың қанаттарын қырыққан, сүйгендерін екі көзі төрт болып, тағатсыз, сарыла күткен бойжеткен-гүлдерді солдырған Ұлы Отан соғысы туралы шексіз отты өлеңдер мен поэмалар, əсерлі əңгімелер мен повестер, романдар жазылды, əлі де жазыла бермек. Солардың біразын оқыдық, ал оқылмағаны да жетерлік.

	Таяуда ғана қолымызға тиген «Жаңа Сарыарқа» журналының бірінші санында жарияланған дарынды жазушы Əлібек Асқаровтың «Қара құйын, ақ көйлек» əңгімесіне соғыстан кейінгі ауыр кезең арқау болған. Əңгіменің басты кейіпкері – Аманжол деген бала. Сол балаға алтыншы сыныпты бітірген жылдың жайма-шуақ жазында нағашы атасы ауданға барып көйлек сатып əкеледі. «Шіркін-ай, көйлек болғанда қандай десеңізші! Көз қарықтырған аппақ... Ақпанның ақша қарындай шытырлап тұр. Етек-жеңі де құйып қойғандай дəп-дəл еді. Иығы да тыртиған денесіне əп-əдемі қона кеткен», – деп суреттейді автор.

	Оқиға Аманжол бала төңірегінде одан əрі өрбиді. Ойда жоқта аппақ көйлек киіп, ол бір-ақ күнде жарқырап шыға келді. Оны киген сəтте өзін əуелей ұшқан аппақ көбелектей сезінеді. Оның өзінікі екеніне сенерін де, сенбесін де білмей сипалайды. «Адам көркі – шүберек» деген емес пе, соғыстан кейінгі жоқшылық салдарынан ескі-құсқыны киіп, жүдеп-жадап жүрген Аманжолдың бет-бейнесі, жүріс-тұрысы өзгеріп сала береді. Кеудесін мақтаныш кернейді. Көршілес Ошақбай атаның ерке қызы, сыныптасы – Қанипаның көзіне түсу үшін сол үйдің төңірегіне үш рет барады. Тек соңында ғана көзіне түседі. «Неткен əдемі! Аппақ қар секілді екен!» Еркетотай қыз өстіп керемет таңданады.

	Бірнеше күннен кейін кірлеп қалған көйлегін шешесі жуып, үй іргесіндегі түп тобылғының үстіне жаяды. Баласы бұзау-торпақтардан қызғыштай қорғаса да көйлегін аяқ астынан алай-түлей соққан қара құйын ұшырып əкетеді. Ақ көйлегін алып қалу үшін ол жан ұшырып жүгіреді. Жазушы Аманжолдың осы кездегі сапырылысқан жан дүниесін шебер тілмен баяндайды. Есін жиғанда ұлы шешесінің қасында жатқанын байқайды, онымен қоса əйелдер жылап-сықтап, жоқтауға кіріседі, ел басына ауыр күн тудырған сұм соғысқа, бағын ашпаған қатал тағдырға лағынет айтады. Осы көріністерді оқып отырғанда сай-сүйегің сырқырайды, талай боздақтарды жұтып, жер жастандырып, сансыз отаулардың шаңырақтарын ортасына түсірген, халыққа орны толмас шығын мен қайғы-қасірет əкелген соғыстың аты өшсін деп іштей егілесің.

	Шағын ауылдағы осы бір оқиға арқылы Əлібек Асқаров өз əңгімесінде қазақтың байтақ сахарасының соғыстан кейінгі үлкен панорамасын жасап, елдің ахуалын айқын бейнелейді, титықтаған адамдардың көңіл күйін дəлме-дəл жеткізеді. Осы əңгімені оқып отырып, қатты толқыдым, ерекше бір тебіреніс күйге түстім. Есіме сол сұм соғыстан оралмаған Бейсен ағам түсті. Əкем інісі Бейсенді «əлі тірі, өлген жоқ, елге қайтып келеді» деп зарыға күтумен болды. Жанындай жақсы көретін бауырын мəңгілік тосып, соңғы демі бітерде де есімін атап жатты. Мұның өзі бір бөлек əңгіме.

	Бала кезімізде əке-шешеміз «Батырлар жырын», небір жақсы дүниелерді жылы пештің қасында, не ыстық шай ішіп, терлеп-тепшіп рақаттанып отырып бізге оқытушы еді. Сол секілді «Қара құйын, ақ көйлек» əңгімесін асықпай, аптықпай оқып, рухани лəззат алуға болады.

	Оқырманын баурап алатын жазушының тіл құдіреті дегеніміз осы екен ғой.





ШЫНДЫҚТЫ ШЫРАҚ ЕТІП ҰСТАҒАН




	Кеңес өкіметі тұсында «Социалистік Қазақстан» (қазіргі «Егемен Қазақстан») газеті Қазақстан Компартиясы Орталық Комитетінің, Жоғарғы Кеңестің, Үкіметтің органы, аға газет болатын. Қазақ баспасөзінің қара шаңырағы атанған байырғы басылымға жұмысқа орналасу оңай емес еді. Редакцияға «жүзден – жүйрік, мыңнан – тұлпар» дегендей, қаламы ұшқыр, алғыр журналистер ғана таңдалып, қызметке алынатын. Бұл үлкен мəртебе, зор абырой саналатын. Өзгелер мұндай қаламгерлерге қызыға да қызғана қарайтын. Осындай бақытқа Жұмабек те ие болды. 1981 жылы Қазақ мемлекеттік университетін бітірген соң «Социалистік Қазақстанда» əуелі тілші, кейін бөлім меңгерушісі ретінде қызмет етті.

	Жас жігіт аға газетте жүріп үлкендерден үйренді, əртүрлі жанрларда жазып, қайнаған шығармашылық ортада ысылып, төселді. Өмір мектебінің алғашқы баспалдақтарынан сүрінбей өтті. «Білім жəне еңбек» журналына жауапты хатшы қызметіне шақырылып, бас редакторы қызметін атқарды. Сол кезде бұл республика көлемінде шығатын жалғыз ғылыми-техникалық журнал еді. Жұмабек екі жыл бойы осы журналдың көпшілік үшін қызықты да тартымды болып шығуына күш салды.

	1990 жылы «Халық кеңесі» газеті дүниеге келді. Бастапқыда шағын форматпен шыққан газет аз уақыт ішінде Қазақстан Жоғарғы Кеңесі мен Үкіметінің органына айналып, көлемі ұлғайып, аптасына бес рет жарық көре бастады. Міне, осы газетте Жұмабек Кенжалин бас редактордың орынбасары, бірінші орынбасары, бас редакторы болды. Оның тікелей бастамасымен газет беттерінде жаңа айдарлар ашылып, талай тарихи, танымдық, əлеуметтік сипаттағы терең мазмұнды, салиқалы ойларға құралған материалдар, өмірдің сан қырлы жақтарын бейнелейтін суреттер, неше түрлі кроссвордтар мен сканвордтар, өткен замандардағы ақындар мен жыраулардың озық үлгідегі шығармалары жарияланды. Əдебиет, мəдениет пен өнер мəселелері зерттеліп, жан-жақты сөз болды. Талантты жазушылардың да, жас қаламгерлердің де таңдаулы туындыларына кеңінен орын берілді. Ауыл мен қала жайы, елдің тұрмысы, экономикалық проблемалар назардан тыс қалған жоқ. Əр облыста меншікті тілші ұсталып, олардың мақала, хабарлары кідіріссіз шығып тұрды.

	«Халық кеңесінде» Жұмабек Омарұлының журналистік таланты, басшы ретінде ұйымдастырушылық қабілеті жарқырап көрінді. Оның əртүрлі тақырыпқа жазған материалдары ешкімді бейжай қалдырған емес. Қызықты да тартымды, шебер тілмен жазылған туындыларын оқи бергің келеді.

	Жүкең кісі таниды, жақсы журналистерді бағалай біледі. Ол жер-жердегі бетке ұстар жігіттерді таңдап алып, меншікті тілші жұмысына қабылдады. Сөйтіп, республика көлемінде олардың көрініп, танымал болуына септігін тигізді. Көптеген таланттардың бағын ашып, ағалық қамқорлық жасады. Қазақ радиосында істеп жүрген кезімде мені де жұмысқа шақырып, республикалық газетте төселіп, тəжірибе жинақтауыма, журналистиканың қыры мен сырын меңгеріп, қаламымды ұштауға, жақсы туындыларыммен елге белгілі болуыма көмектесті. Жақсылыққа, ізгілікке баулыды.

	Жұмабек Омарұлымен алты жыл бойы бірге жұмыс істеппіз. Осы мерзімде біз оның айқайлап ұрысқанын, бір нəрсеге кектеніп, зіл сақтағанын, біреуді сыртынан ғайбаттап, балағаттағанын естіген емеспіз. Оның майда қоңыр даусы, ақжарқын, мейірімді келбеті бəрімізді өзіне тартып, баурап алатын. Барлығымыз Жүкеңмен сөйлесуге, жүздесуге асығатынбыз. Қашан көрсең де биязы, байсалды, елгезек, мұнтаздай тап-таза қалпы. Кез келген кісімен шүйіркелесіп, еркін əңгімелесіп кетеді.

	Жүкең адамгершілік қасиеттерінен ешқашан айырылған емес. Көзі ашық, көкірегі ояу саналы азаматты кішіпейілділік, қарапайымдылық басқалардан ерекшелендіріп тұрады. Сол үшін жұртшылық, əріптестері оны жақсы көреді, сыйлайды.

	Жұмабек Кенжалин Қазақстандағы бетке ұстар басылымдар – қоғамдық-саяси теориялық «Ақиқат» журналының, «Қазақ əдебиеті», «Ана тілі» газеттерінің ұжымдарын, «Қазақ газеттері» жабық акционерлік қоғамын ойдағыдай басқарды. Содан кейін «Ақиқат» журналының бас редакторы болды. Ол қазір «Қазақ газеттері» жауапкершілігі шектеулі серіктестігінің бас директоры.

	Жұмабек Омарұлы жас кезінен қоғамдық жұмыстарға белсене араласады. ҚазМУ-дегі (қазіргі ҚазҰУ) студент кезінде 17-нші сайланған халық депутаттары Алматы қалалық Кеңесінің депутаты болып сайланды. Кейін Қазақстан Үкіметі жанындағы Мемлекеттік терминология комиссиясының мүшесі болды. Қазақстан Жазушылар одағының, Қазақстан Журналистер одағының мүшесі. Шығармашылық жетістіктері үшін Қазақстан Журналистер одағының сыйлығын алды.

	Жүкең үнемі шығармашылықпен айналысады. Оның «Желкілдеп өскен құрақтай», «Шындықты шырақ етіп ұстаңыз» деп аталатын кітаптары жарық көрген. Автордың ондағы əңгімелері мен эсселерінде адам өмірінің ішкі иірімдері, бай жан дүниесі, нəзік сезімі, қуанышы мен мұңы шебер тілмен суреттеледі. Қазір ол кезекті шығармасын баспаға əзірлеу үстінде. Сонымен бірге ғылыми жұмыспен де шұғылданады. Елге сыйлы ағамыз саясаттану ғылымдарының кандидаты диссертациясын ойдағыдай қорғап шықты.

	Уақыт деген сынаптай сырғып, арғымақтай жүйткіп өтіп жатыр. Батпаққара өңірінде дүниеге келген бала бүгінде күш-қуаты толысып, шығармашылық табысқа кенеліп отыр. Зайыбы Əлима екеуі бақытты шаңырақ құрып, екі ұлды тəрбиелеп өсірді. «Əкеге қарап ұл өсер» деген емес пе, үлкені Дастан əке жолын қуып, журналистік мамандықты қалады. Қазір «Егемен Қазақстан» газетінде жұмыс істейді. Біз қарымды қаламгер Жұмабек Кенжалиннің келешекте де оқырмандарын татымды, мазмұнды туындыларымен қуанта, абырой биігінен көріне беретініне күмəнданбаймыз.





Екінші бөлім





Ұлы дала перзенттері





	Əбіш КЕКІЛБАЕВ,

	Қазақстанның халық жазушысы:





«ӨЛКЕЙІК, ҚАБЫРҒА ӨЗЕНДЕРІНІҢ БОЙЛАРЫМЕН ЖҮРІП ӨТТІМ...»




	Әбіш Кекілбаевтың есімі елімізге ең алдымен талантты жазушы ретінде кеңінен əйгілі. Оның əсіресе «Үркер», «Елең-алаң» тарихи романдары оқырмандар тарапынан жылы қабылданып, жоғары бағаланды. Осы кітаптары үшін Қазақстан Мемлекеттік сыйлығының лауреаты атанды. Бүгінде Əбекең нағыз шығармашылық күш-қуатының толысып, кемелденген шағында. Жазғанынан əлі де жазары көп. Жұртшылық Халық жазушысының əр шығармасын асыға күтеді.

	Əбіш Кекілбаев сонымен бірге көрнекті қоғам жəне мемлекет қайраткері ретінде елімізде ынтымақ-бірлікті сақтау, тəуелсіздігімізді нығайту, мəдениетіміз бен əдебиетімізді дамыту ісіне лайықты үлес қосып келеді. Салмақты да парасатты, ақылды да кішіпейіл, бауырмал да қамқоршы Əбіш ағамыздың есімі біз үшін ерекше қымбат.

	– Əбіш аға, халқымыз Сізді Қазақстан Республикасының Президенті Нұрсұлтан Назарбаевтың ақылшы серігі, көрнекті мемлекет жəне қоғам қайраткері ретінде жақсы біледі. Сол себепті Өзіңізден ұлағатты сөздер күтеді. Қалай өмір сүреміз? Не істеуіміз керек? Не үшін өмір сүруіміз қажет?

	– Адамзат адамзат болғалы өмір сүру үшін талпынып келеді. Бірақ əр заманда тірлік ету əртүрлі мақсат, мұрат арқылы жүзеге асады.

	Мен бүгінгі таңда қазақ халқының алдында тұрған міндеттер басы ашылған мəселе деп ойлаймын. Өйткені тəуелсіздік алғаннан бері еліміздің өткен жолында көптеген елеулі оқиғалар болды. Оң өзгерістер көп. Көздеген мақсатымызға толық жету үшін көптеген жылдардың қажеттілігі құпия емес. Бұл үшін көзі ашық, көкірегі ояу зерделі əр азамат тарапынан үлкен қажыр-қайрат керек екені түсінікті. Бір кезде ұлы Абай атамыз айтқандай, алдымен мына жарық дүниеде өзің бастан кешіп жатқан жағдайды санаңның елегінен өткізетін салиқалы азаматтық уайым қажет. Сол арқылы өрге басқан істеріңе қуанып, кездескен кемшіліктерді анықтайсың. Ол да аздық етеді. Оның неге болғанын түсінетін тұжырымды түйін, ақыл бойыңда ұяласа, жіберген ағаттықтарыңды түзетіп, бəрінен арылатының анық.

	Ең бастысы, соның барлығын түзеуге асыққан күн сайынғы нақты қарекет керек. Абайдың айтып кеткен сөзінің өзі осыдан туындайды. «Дүниеде бір құдайдан басқаның бəрі өзгереді» деген қағида ол. Өмір болған соң өзгермей тұрмайды. Ал адам баласының міндеті сол өзгеріп жатқан өмірге байланысты өзінің санасын тереңдету, құлқын кемелдендіру, қарекетін, күш-қуатын жігерлендіру болып табылады. Міне, қазіргі жағдайды осы тұрғыда есептеймін.

	– Сөзіңізді Абайдан бастадыңыз, ақын атамызды қатты сыйлайтыныңыз содан-ақ сезіледі. Абай туралы не айтар едіңіз?

	– Абай деген ат кемеңгер ақынға қалай табылып қойылған. Жазған туындыларының бəрі осы тарихи дамуда үлкен Абайшылдыққа шақырады. Шығармашылығын алып қарасаңыз, алдымен уайымнан тұрады. Өз заманында күңірене қайғырудан алдына жан салмайды. Сөйте отырып, көзқиық қасиеттердің төркіні қайдан шығып жатыр, одан емделетін жол бар ма дейтін мəселеге басты назар аударады, ізденеді. Салдарын білумен шектелмей, содан мақсат туындатады өзіне. Сол мақсатын жүзеге асыратын нақты қарекетке шақырады. Нақты қарекетінің өзін нақтылайды. Бірінші ғылым дейді, себебі ол арқылы бəрін түсініп, қорытынды шығарасың. Екіншіден, көздеген ниетіңе жету үшін күндіз-түні тынымсыз қарекет керек деген. Қысқасы қазіргі бəріміздің жер-көктен сабылып іздеп жүрген идеологиямыз да, ақылпарасатыңыз да осы Абайдың жырларында жатыр.

	Қазір Абай бұдан бір ғасыр бұрын айтты деп ойламау керек. Сол кезде дəл осындай заманда осылай болатынын біліп айтқан секілді. Шын мəнісінде бүгінгі заманда туып, бүгінгі заманды көріп айтатын сөз. Өз уақытында халқымыз оқып шығуға жағдайы жоқ еді. Енді құдайға шүкір, Абайша ойлай алмағанмен, Абайды түгелімен оқуға жағдайымыз жетеді. Соңдықтан бүгінгі таңдағы негізгі мұратымыз – Абай атамыз қалдырып кеткен мол мұраны дұрыс ұғынып, дұрыс түсіну, соны жүзеге асыруға тырысу. Сонда біз білімнің жолына түсіп, еңбекке бұрынғыдан да құлшынар едік. Бүгінде бос сөзді қойып, білек сыбана еңбектенуге көшетін уақыт келді ғой деп ойлаймын.

	– Сіздің «Үркер», «Елең-алаң» кітаптарыңызда еліміздің тарихы, шежіресі жатыр. Қостанай, Торғай өңірінің өмірін өрнектейтін материалдар да жеткілікті. Шақшақ Жəнібек, оның заманы, тұстастары жайлы бай хикаяттары бар. Осы материалдарды қалай жинастырдыңыз? Аралап көрдіңіз бе? Қай жерлерде болдыңыз, кімдермен сөйлестіңіз? Мұрағаттарға үңілдіңіз бе?

	– Ырғыз, Торғай, Қостанай, Қаратау бойы «Елең-алаң», «Үркер» романдарына кеңінен арқау болды. Демек, шығармаларымдағы негізгі өрбитін оқиғалар Қостанай, Торғай өңірін де қамтитыны аян. Осыған байланысты мен болашақ туындыларымда суреттелетін кейіпкерлер жайында деректер жинау, қиян-кескі оқиғалар өткен орындарды өз көзімен көру үшін Қаратаудың күнгей де, теріскей де баурайын түгел араладым. Сол сияқты Қызылорда, Ақтөбе облыстарына соғып, Ырғыздан шығып, Торғай атырабындағы Өлкейік, Қабырға өзендерінің бойларымен жүріп өттім.

	1980 жылдың егін орағына жаңа ғана кірісіп жатқан кезең еді. 40 жастан асқан кезім. Сонда мен Əбілқайыр жатқан зиратты, Жəнібектің өскен, жүрген жерлерін көріп, оның əулетінен қалған үлкен ақсақалдармен сөйлесіп, кездесуді мақсат етіп шыққан болатынмын. Ақшығанақ деген жердің басында Байназар ақсақалмен дидарластым. Сол кезде жасы 90-ға келген, жағын орамалмен таңып алыпты. Мұндайды бірінші көруім. Осы ақсақал оразасын жаңа ашып отырған кезінде маған Əбілқайыр ханның зиратына, Шақшақ Жəнібектің əулетінің жайлайтын қоныстарына қарай жөн сілтеп жіберді. Сосын өзінің жағдайын түсіндіріп, осы жолыңда ақсақалдар кездесіп қалар, солармен сөйлесе жүр деген ақылын айтты.

	Торғайда Əбіқайдың баласы Ахметхан деген атақты ақсақал бар еді. Көргенше асыққанмен, оның ауылда жоқ екенін Ақшығанақта жүріп естідім. Сондықтан Байназар ақсақал айтқан ақылмен жолда кездескен пішенші, жылқышы ауылдарға барып, Қошалақ деген жерде шөп шабушылардың ортасында болдым. Елуді, алпысты алқымдап қалған кəрі құлақ естияр кісілер бар екен. Сөйтіп Ақшығанақтағы Байназар ауылына тағы да қайтып оралдым. Сол кісі ауылдың күнбатыс бетіндегі киіз үйде тұратын. Күншығыс бетінде, ұмытпасам, Рамазан деген ақсақал болды. Ол Шақшақ Жəнібектің тура тұқымы екен. Хан жатқан өңірде соғыстан бұрын шаруашылықта ферма меңгерушісі, бригадир боп істеген. Шет жақта кен шахталарында істеп жүргенде қопарылысқа ұшырап, бет аузын көк күкірттің ізі басып кеткен, екі көзінен айырылып қалыпты. Дене бітімі сондай алпамсадай, нағыз ер тұлғалы азамат.

	Оның үстіне сөздің мəнісін ұғынып, көп əңгіме біледі екен. Жəнібектің əргі-берісіндегі көптеген жайттарды, менің дүдəмал естіп қалған əңгімелерімді қайталап анықтап алуыма соның септігі тиді. 4–5 сағат ішінде естіген деректерді басқалармен салыстыра отырып, кейін «Үркер», «Елеңалаң» романдарымда молынан пайдаландым. Бұл – бір ғана бөлігі.

	Ел аузындағы деректер тарихи роман үшін аздық ететіні белгілі. Осыған байланысты қағаз бетінде қалған деректерге де ерекше мəн бердім. Оны да бірнеше салаға бөлуге болады. Мысалы, орыс патшалығы Орта Азияны жаулап алуға орай жасаған жорықтарының бəріне өз заманындағы орыс интеллигенциясының ең білгір мамандарын қатыстырып отырған. Олардың мақсаты – жаңағы басып алатын өлкенің тарихын, географиясын, тұрмысын білу. Жалпы, осы өлкеге қатысты қандай мəлімет болсын бəрін ыждағатпен жинауға кіріскені байқалады. Сол операцияларды басқарған атақты генералдардың өздері де кейін бұл өлкелер туралы үлкен кітаптар жазды. Соның бəрін болмағанмен, басым бөлігін оқып шықтым. Мысалы, Терентьевтің Орталық Азия мен Қазақстанды отарлау тарихы туралы кітабы, немесе Орынбор губерниясының тарихын зерттеген Витебскийдің 2 томдық үлкен монографиясы, орыс экспедициясының хатшысы боп істеген Петр Рычковтың, оның баласы Николай Рычковтың еңбектері. Сосын сол тұстардағы материалдарды кейіннен пайдаланып, қомақты еңбектер туғызған Левшиннің, не Хальниковтың, тағы көптеген адамдардың шығармалары көңіл көкжиегін кеңейте түсті.

	Оның сыртында орыс оқымыстыларының XVIII ғасырдың ортасында Қазақ жерінде болған оқиғаларды зерттеген, зерделеген еңбектері шықты. Мəселен, Добросмысловтың «Тургайский уезд» деген кітабы, Орынбордан тараған географиялық қоғамның запискалары, императорлық тарих, ескерткіш зерттеу қоғамдарының журналдары, Кеңес өкіметінің алғашқы жылдары жарық көрген «Красный архив» журналы бар. Таза архивтік материалдарды сүзіп шығуыма тура келді. Солардан ұққаным, Əбілқайыр заманында үлкен оқиғалардың бел ортасында жəне бірден-бір шешуші рөл атқарған Шақшақ Жəнібек батыр болғанын анықтадым. Соған байланысты осы романда кездесетін Жəнібектің əлеуметтік позициясының бəрі сол деректерге сүйеніп жазылған.

	Өмірбаяндық деректерінде ел аузында естілген əңгімелер пайдаланылған. Сосын портреттік кескіндемесін, кісілік мінез-құлқын суреттеуде мен жазба жəне ауызша деректер арасын салыстыра отырып зерттедім. Осы романымда көрсетілген Жəнібектің бейнесіне көбірек сенем. Ол тек қара күштің батыры емес, терең саясаткер болған. Өз заманындағы саясаткерлердің көбінен көш ілгері озық тұрған. Екі жақтағы саяси күшке бірдей ықпалды болған. Батыстағы Əбілқайыр тобына да, Шығыстағы Əбілмəмбет, Абылай тобына да мықтап əсер еткен. Қазақтың сол кездегі барлық сұлтандарын өзінен жоғары санамаған. Өзін тең тұрмын деп есептеген адам. Мұны патша өкіметі де ескерген. Барлық жүргізілген келіссөздерде ханмен бірге қабылдаудан бұрын жеке қабылдап, сөйлесіп, жеке пікірін білуді олар да міндет санаған.

	Жалпы, Қостанай, Торғай өңіріне қатысты, Шақшақ Жəнібекке, Бөкенбай батырға байланысты ойдан шығарылған, қиыстырған оқиғам жоқ. Бұның сыртында оның ойланыптолғанғаны, сезінгені, дүдəмалдары, көрген түстері – бəрі суреткердің еркіндегі шаруа деп білемін.

	– Жинаған материалдарыңыздың бəрін де пайдаландыңыз ба? Сыймағандары көп пе? Əсіресе біздің солтүстік өңірге қатыстыларынан нелерді маңызды деп санайсыз, осылар бекерге кітапқа кірмей қалды деп өкінген жоқсыз ба?

	– Əбілқайыр өзінің саяси майданының бел ортасында жүр. Жəнібек те сол ортада. Бұл тамамдалмаған оқиға, тарихи процесс қой. Бірақ олардың өмірі немен аяқталды, осы процестің алдында тұрған келесі кезең қандай еді деген мəселе менің күн тəртібімнен түскен емес. Тіршілік болса түбінде жазып, белгілі бір логикалық жүйеге түсіруіміз мүмкін. Осы романдар циклі əрқайсысы жеке тұрып та күн көре алады. Артынан ілестіретін басқа шығармалар дүниеге келері айқын. Соған керекті материалдар əлі бар.

	– Əдебиеттегі жоспарыңыз қалай?

	– Əдебиеттегі жоспарды алдын ала жайып салу қиын. Əсіресе, қазіргі заманда оңай емес. Өйткені ол – көңілдегі ой. Сондықтан мен пəлен уақытта пəлен шығармаға кірісем деп айту маған бүгінгі таңда қиындық келтіреді. Біріншіден, ойға алған XVIII ғасыр жөніндегі тарихи романдар циклінің келесі кітабын жазу ойда бар. Бұған қоса бүгінгі саяси қызметке араласуыма байланысты өзіміздің ұлттық тарихымыздың арғы-бергісіне орай пайымдарымызды ортаға салатын, ғылыми тілмен айтқанда историософиялық кітап жазғым келеді. Ол тек тарихи оқиғаларды тізіп шығу емес, сол тарихты зерделеуге қатысты бола ма деп ойлаймын. Оған бірқатар деректер жиналды. Өз заманымызға байланысты, біздің адамдардың ХХ ғасырдан ХХІ ғасырға аяқ басқан кезеңінде болған ахуалдар жөнінде бірнеше көркем шығармалар желілері көкейімізде тоқулы. Осы үш бағыттың өзі де мен үшін қалған ғұмырыма аздық етпес еді. Оның қалай болатынын болашақ көрсетеді.





	Фариза ОҢҒАРСЫНОВА,

	ақын, Қазақстан Республикасы Мемлекеттік сыйлығының лауреаты:





«МЕН УАҚЫТТЫҢ ҰРАНЫНА ЕРМЕЙТІН АДАММЫН»




	– Фариза апай, өлең жазуды қай кезде бастадыңыз? Бірінші өлеңіңіз не туралы еді? Ол қандай əсерден туды?

	– Ол 5–6 сыныптың бірінде оқып жүрген кезім еді. Бір тентек балаға өзімше өлең шығарған болдым жəне сол күні өзімді «ақынмын» деп сезініп ұйықтадым. Əрине, ол əншейін балалық шатпақ қой.

	– Ақын боламын деп ойладыңыз ба? Мектеп қабырғасында оқып жүргенде қандай ақындардың өлеңдерін жақсы көрдіңіз? Ол несімен ұнады?

	– Ешқашан ойлаған емеспін. Менің арманым су инженері болу еді. Өйткені өскен жерім сусыз шөл дала болатын. Бірақ армандаған мамандығыма жете алмадым, мұғалімдік оқу бітірдім.

	Мені өлең-жырға қызықтырып, солай қарай көңілімді бұрған Біржан-Сара айтысы, Махамбеттің өлеңдері, қазақтың батырлар жыры, лиро-эпикалық дастандар болатын.

	– Өзіңізге мұңын шағып, өлең арнаған Мұқағали Мақатаев туралы не айтар едіңіз? Осындай таланттарды тірі кезінде бағаламай, өлген соң қадірлеуіміз неліктен деп ойлайсыз? Бұл қазаққа ғана біткен əдет пе?

	– Мұқағали туралы естелік жазған болатынмын. Бас-аяғы 3–4 рет кездескенбіз. Арамызда сыйластықтан басқа ешқандай хикаяттар болған емес.

	Талантты тірісінде қастерлемеу – бүкіл адамзатқа тəн. Өйткені ақын, суретші, композитор (əрине, құдай берген аса таланттар) өз заманынан озық туады. Мысалы, А.С. Пушкинді орыс қоғамы жүз жылдан соң түсіне бастады. Ұлы суретші Микеланджело да қоғамына «сүйкімсіз» болып өтті. Оның есесіне, тарихта ұрпақтармен бірге жасайтын осындай дарындар ғой.

	– Туған жеріңіз Атырау – халқымыздың бостандығы мен теңдігі үшін бас көтеріп, үстем тапқа қарсы тайсалмай күрескен ержүрек Исатай мен Махамбет батырлардың киелі мекені ғой. Осындай киелі мекенде дүниеге келуіңіз Сізге де ықпалын тигізген секілді. Өйткені елдің көбі Сізді «мінезі тік, ештеңеден қорықпай, үлкен басшыларға айтып тастады, алдына барған адамдарға үнемі көмектеседі» деп айтып жүреді. Бұған қалай қарайсыз?

	– Менің бар болмысымды түсініп, бағалайтын айналайын қарапайым халқыма рақмет. «Көмектеседі» деген сөзді ылғи солай болады екен деп түсінбеу керек. Өйткені менің қолымнан келмей, биліктегілер тілімді ала бермей күйзелетін кездерім жиі болады. «Осы кісі ең болмағанда мұңымызды тыңдар» деп үміттеніп, шындық іздеген үлкен-кіші еліміздің түкпір-түкпірінен көп келетіні рас.

	– Өкінген кездеріңіз болды ма? Не үшін өкіндіңіз?

	– Мен жалпы өзімнің жасаған ісіме өкінбейтін адаммын. Бұл туралы менің өлеңдерімді оқитын, оқыған адамдар біледі деп ойлаймын.

	– Қазақтың ақын қыздары туралы не айта аласыз? Соңыңыздан ерген сіңлілеріңіздің қайсысына қамқорлық жасадыңыз? Олар сол жақсылығыңызды түсіне ме? Өлең өлкесінде болашағынан үміт күттіретін қыздар бар ма?

	– «Пəлендей қамқорлық жасадым» деп айту маған қиын. Қыздардың бəріне де жанашырмын. Тек қыздар емес, талантты жастарды бөліп-жармаймын, қолымнан келген жақсылығымды аяған емеспін. Күлəш Ахметова, Мереке Құлкенов, Мейірхан Ақдəулетов, Мағира Қожахметова, Əшірбек Көпішев, Ұлықбек Есдəулетов – осылардың қай-қайсысын да жұмысқа алғанмын. Көп қой, қайсы бірін айтасың...

	– Өлеңді қай кезде жазасыз? Мұндайда көңіл күйіңіз қалай болады? Өлеңді бірден жазып тастайсыз ба, əлде кейін тағы түзетіп, өңдейсіз бе?

	– Өңдемеймін деуге болады. Жылдар өткесін ұсақ-түйек өзгертуім мүмкін.

	– Шығармашылық саласындағы жетістіктеріңіз қалай? Өлең жазуға уақыт табасыз ба?

	– Ақынның өлең жазу үшін «уақыт жоқ» деуі дəлел емес. Меніңше қай ақын болса да жүрегінен төгіліп тұрған өлеңді қандай жағдайда болса да жазуы керек. Қазір көп жазбай жүрмін, өлеңмен айтайын дегенімді айттым деп есептеймін. Енді басқа жанрға көз салып жүрмін.

	– Ақын деген жаны таза, жүрегі сезімтал, ақиқатты қорғап, еркіндікті сүйетін жандар ғой. Өмірде жабырқаған кездеріңіз болды ма? Не нəрсеге налыдыңыз, неге көңіліңіз толмады?

	– Торғай, Семей облыстары жабылып қалғанда; бұрын республикалық бюджет қаржыландыратын бала бақшалары жаппай жергілікті жерлерге беріліп, жабылып қалғанда; ауылдардағы мəдениет ошақтары кəсіпкер мырзалардың базасына айналғанда; жер сатылғанда... Тірлікте күйзелетін, налитын кездер көп.

	– Қазіргі ақындарда бір «қызық мінез» пайда болды. Өлеңдерін оқысаң əділетсіздікке қарсы тұрған, елдің татулығы мен бірлігін, ұлтымыздың болашағын ойлаған «күрескер ақынды» көргендей боласың. Ал өмірде бəрі басқаша... Оларды да ақын деуге бола ма? Қазіргі заманның ақыны қандай болуы керек?

	– Барлық замандағы ақындардың құлқы, табиғаты бір деп ойлаймын. Бұл дегеніміз – шындықты тайсалмай айту, əділет пен халықтың мүддесін басты тақырыбы ету. Ал өлеңі бір бөлек, өмірдегі ісі басқа жазғыштар ақын емес.

	– Сонау тəуелсіздік туралы айтуға да болмайтын кезде Сіздің өлеңдеріңізден азаттықты, бостандықты аңсаудың бір ыстық лебі есіп тұрғандай болатын. Ал енді қазіргі өлеңдеріңізде нені аңсайсыз, болашақ ұрпаққа нені өсиет еткіңіз келеді?

	– Мен уақыт ұранына ермейтін адаммын. Сол баяғы болмысым, мақсат, мұратым əлі өзгерген жоқ.



	(2004 жыл)





ТЕРБЕГЕН ТЕҢІЗ ƏЛДИІ


	Қазақстан Республикасы Мемлекеттік сыйлығының лауреаты, белгілі жазушы Əнес САРАЙМЕН сұхбат



	– Əнес аға, əр жазушының туған, өскен ортасы əртүрлі болады. Өзіңіздің өскен ортаңыз қандай болды? Сол орта Сіздің дүниетанымыңызға қалай əсер етті?

	– Мен Ресей Федерациясына қарасты Астрахань облысында туып-өстім. Əлбетте, ол қазір ғана ресейлік өлке атанғанымен, Көкбөрі байрақты көк түркілердің тербелген жылы ұя, төл бесігі ғой. Сонау VI–XI ғасырлар арасында жасаған хазар жұртынан қалған белгілер қаншама? Əр төбенің басында тегістеліп кеткен, төмпе, оба боп жатқан хазар зираттарының білінер-білінбес жұқаналары. Археологтар қазып тауып, кəдеге жаратып жатыр. Астрахань да көне елді мекендердің бірі. V ғасырда ғұн патшасының Рас-тархан есімді ханзада ұлы болғаны, оның «темір қақпалы» Дербентке жорық жасағаны армян жазбаларында хатталған. Осы Растархан ханзада есімі Астрахань атауына себеп болды ма деп ойлаймын.

	Бала кезімізде Еділдің Каспий теңізіне құятын сағасында су асты қаласы барын, ондағы алтын, күмістер туралы аңызəңгімелерді еститінбіз. Кейін оның жаны бар тарихи əфсана екеніне көзіміз жетті. Хазарлардың Еділ атты Астана қаласы телегейдей теңізге жұтылып кеткен екен.

	Еділ-Каспий аңғары ғұнның атақты патшасы Атилланың да ата жұрты еді ғой. Əлемді дүрліктірген Алтынорда мемлекеті, оның Сарай аталған екі бірдей қаласы болған, Қырымның қырық батыры – атақты Едіге, Орақ-Мамай, Қарасай-Қази, Телағыс, Ағыс-Көгіс, Ер Сидақ, Ер Тарғын, одан бергі кездегі ноғайлы жыраулары – Асан Қайғы, Қазтуған, Шалкиіз басып өткен топырақтар ғой.

	Осынау атақты тұлғалар туралы аңыз-əңгімелерге сусындап өстім. Менің жазушылық тағдырыма тікелей əсерін тигізген тағы жағдайлар болды. Өз тегім басқа болса да, туған нағашыларым «қырық үйлі ағатай беріш» ауылында өстім. Ағатай Беріш – атақты Исатай Тайманұлының төл жұрты, ал менің нағашыларым – 1836–38 жылғы сабылыстардың ортасында болып, көтерілістен кейінгі қудалаудан бас сауғалап, Еділдің алпыс екі тармағының жан баспаған қалыңына еніп, жан сақтап қалғандар. Біздің ауылды «Арал» деп атайтын, шынында да, ол айналасын су шайған теңіздің қылқа тамағындағы арал еді. Бала кезімізден көтеріліс оқиғаларын жадқа тоқып, Махамбетті шалдардың айтуынан жаттап өстік. Жазда мал айдап, жайлауға шығатын бір судың арғы бетінде «Албасты төбе» – жалды Құрманғазының бейіті жатты. Құрманғазыға үш атадан жанасатын Қарасаев Жиенбек менің бала кездегі ізімнен екі елі қалмайтын «Санчо Панчом» еді. Құрманғазының бейітін тауып, оның өмір тарихын кейінгіге жеткізген Ыбыр Досəлиев біздің үйдің жиі қонағы болатын. Ал колхозымызды басқарған Дүйсенғали Шорабеков те өлеңші, ақын адам еді. Бұл аты аталған екі кісінің де өлеңдері академиялық жинақтарға енді.

	Осынау бай рухани орта көңілінде жылты бар бала көңіліне əсер етпеуі мүмкін емес. Ұлы Отан соғысы, соғыстан кейінгі ауыр жылдар Астрахань өңірінің Қазақстанмен байланысын қиындатып жіберді. Қазақ тілінің оқулықтары жетіспеді. Менің университетке түсуге келгендегі қазақ əдебиеті туралы білімім З.Қабдолов ағамыздың 9–10-сыныптарға арнап жазған оқулық кітабымен шектелді. Есесіне, қазақ фольклорын жақсы білдім. «Жақсыдан – шарапат» деген осы ғой. 1932–35 жылдары қазақтың белгілі ақыны Əбу Сəрсенбаев біздің колхозда əуелі мұғалім, сосын парторг болыпты. Сол кезде кітапханаға қазақ кітаптарын алдыра берген екен. Менің қазақ фольклоры туралы білімімнің терең болуының сыры осында.

	– Шығармашылық жолыңыз қалай басталды? Алғашқы шығармаларыңыз қайда басылды, олар қалай аталушы еді жəне жұртшылыққа ұнады ма?

	– 7-сыныптан бастап өлең жаза бастадым. Олар қабырға газетінде үнемі жарық көріп тұрды. Кейіннен аудандық «Балықшы» газетіне басылды. Неге екенін білмеймін, Фадеевтің «Тас-талқанының» əсері шығар, 9-ды бітірген жылы ауданда болып өткен революциялық уақиғалар туралы роман жазуға көңілім ауды. Көзі ашық, көкжиегі кең Тəстен деген нағашымнан осы орайда ептеп сыр тартып көріп едім, ол білгенін алдыма жайып салды. Онымен қоймай, аудан орталығында революциялық уақиғалардың ортасында болған бір адам бар деп, қайықпен бір күндік жер айналып, Кириянов деген шалға алып барды. Əлгі орыс шалы бəрін өз көзімен бастан өткерген адам екен, естегілерін жыр ғып айтып берді. Қағазға түртіп алу дегенді білмеймін, тек қана тыңдаймын, естігендерім көз алдыма жанды сурет боп құйылып қалып жатыр. Ақ гвардияшылармен соғыстың ең қиын қансоқтысы Разин, Алексеевка деген елді мекендерде болған екен. Əңгімені менімен бірге тыңдаған нағашымның өзі елікті ме, шаруаларын жиып қойып, əлгі ауылдарға алып барып, бастан-аяқ аралатты. Сол жылы жазғы демалыста «Жаңбырлы күз» атты үлкен шығарма жазуға кірістім. Дəптерім əлі сақтаулы, бір жолы өшпей, сиясы құрғамағандай боп тұр. Бұдан 53 жыл бұрын хатқа түскен алғашқы жазбамды кейде қызыға оқып, сөзбен салған суреттеріме сүйсінемін. «Жаңбырлы күздегі» уақиғалар кейін «Еділ-Жайық» трилогиясына енді. Біздің ауыл Каспий теңізінің қылқа тамағында. Теңіз көрініп, толқынның сарыны естіліп тұрады. Жазғы демалыс кезінде əкемнің інісі Оразбаймен үнемі теңізге шығамын. Менің өмірімнің бұл қызығы 5 жасымнан басталды. Демек, теңіз тірлігі, теңізшілер өмірі менің жадыма тоқылып, жанарымда сурет болып қалған. Университетте оқып жүріп теңіз тақырыбына саналы түрде қалам тартуым осыдан. Алғашқы əңгімем 1963 жылы «Лениншіл жас» газетінде басылды.

	«Дауылда» деп аталады. Редакцияға алып барған тырнақалдымды ақын Жүсіп Қыдыров оқып шығып, тайлақтай олпысолпы ұзын денесімен бұрыла қарап, салалы саусақтарымен шынтағымнан қысты. Көп ұзамай «Дауылда» бір бетке толық басылып, университет у-шу боп қалысты. Бұдан кейін жазғандарымды «Лениншіл жас» үзбей жариялап тұрды.

	«Мəдениет жəне тұрмыс» журналында жарық көрген «Ана қуанышы» əңгімем арқылы Қазақстан журналистикасының шын көсемдерінің бірі Сапар Байжановпен таныстым. Ол əдейі уақыт бөліп, шақыртып, менімен ұзақ əңгімелесті. Жасымда қатты ұялшақ болдым да, ағаның сауалына қысқақысқа жауап бергенім болмаса, шешіліп ұзақ сөйлесе алмадым. Əлі ашылмаған, шектен тыс тұйықтығымды көрді ме:

	«Жарайды, інім! Əңгімең біздің журнал үшін үлкен жаңалық. Əдебиетшілерден де бағасын ала жатарсың. «Мəдениет жəне тұрмыстың» есігі саған ашық», – деп жылы шыраймен шығарып салды.

	1966 жылы «Домбыра» атты əңгімем «Жұлдыз» журналында жарық көрді. Ол кезде мен Балқаш қаласының телеарнасында қызмет істеп жүргем. Сол жылы Қазақстан жазушыларының кезекті съезі болып, баяндама жасаған Тахауи Ахтанов əңгімеме өте жоғары баға беріп, келешегі бар қаламгерлердің қатарына қосты.

	Атың шыққанда жауың да бірге шығады екен. «Жұлдызға» апарып тапсырған «Жалғыз үй» атты повесімді əне басамыз, міне басамыз деп жүріп, ақыры жоғалтып жіберді. Кейінгі осы повесть сарынында жазылған роман да жарық көрді ғой. Ал менің «Жалғыз үйім» қолжазба қорымда əлі сарғайып тұр.

	1971 жылы Жазушылар одағының мүшелігіне қабылдандым. Жиналысты Ғабит Мүсірепов өзі жүргізіп отырды. Екі кітабы жарық көрмей, ол кезде мүшелікке қабылдамайтын. Ал менің бір кітабым шығып, бір кітабым өндірісте еді. Отырғандар осы жайды тілге тиек ете бастап еді, Ғабең орнынан тұрып кетіп, мүштігін іздеп жатып: «Қабылдандың, жүре бер», – деді. Кейін аға буын қаламгерлер арасында жақсы араласып, əңгімелерін тыңдаған адамым осы кісі болды. Қазақстан Жазушылар одағының берекесі Ғ.Мүсіреповтен кейін пышырай бастады. Сөйтіп, біртіндеп толыққанды жазушылар қатарына қосылдым.

	– Жазушы болу үшін не істеу керек? Өткен кезең мен осы кезеңдегі жазушылардың айырмашылығы бар ма?

	– Жазушы болу үшін, жастық шағың мағыналы, қызықты уақиғаларға бай болу керек. Əйтпесе сарқылып қаласың, кейін оқыған кітаптарыңа еліктей бастайсың. Еліктеу жазушыға – өзіне көр қазумен тең. Неде болса, оқығаныңа үңілме, жаныңа, жүрегіңе үңіл. Оқығаныңнан алғаның – қаншама маңызды болса да қайталау, жаныңнан алған – қалайда жаңалық. «Қаламгер өз бетін таба алмады» дейміз, таба алмағаны – сырт əсерге беріліп, өз жанына терең үңіле алмағаны, ішкі дүниесінде бала кезден қордаланған қордың бай болмағаны. Өз жан дүниесін жазған жазушы – ешқашан ешкімді қайталамайды, əрқашан тың, жаңа боп тұрады. Біздің аға буын қаламгерлер өз жан дүниесін, жан қалауын, жүрек соғысын жаза алмады. Оған қоғамдық жағдайдың қатаң тезі де мүмкіндік бермеді, сондықтан олардың шығармаларында, əсіресе, тақырыпқа баруда, кейіпкер сомдауда, қаламгерлік қорытынды түйіндеуде бір ізділік, саясат салқыны басым. Оның анық айғағын ең ұлы тұлғамыздың бірі М.Əуезовтің Құнанбай бейнесінен көре аламыз. Дей тұрғанмен, дарынның аты дарын – жер бетінде қазақ жасағанша жасайтын ұлы шығармалар тудыра білді.

	Əдебиет дегенің – қиындыққа ерегесіп өсетін, «қайыңға біткен қайқы бұтақ» мінезді жаратылыс. Қоғам тезі ширығып, шымбайға батқан сайын, ол да өршелене түседі. Біздің ұрпақ осы қиындықтардың өртеніп тұрған көрігінен өтті. Кеңестер Одағының аяғы аспаннан келіп құлауының себебіне саясатшылар мен тарихшылар əртүрлі жорамалдар айтады. Қоғамдағы адам санасы пісіп-жетпейінше бірде-бір өзгеріс, бірде-бір төңкеріс болмайды. Кеңестер Одағының саяси-идеологиялық негіздерін былқылдатып, шайқап жіберген – «алпысыншы жылдар» əдебиеті. 19 жасар шынашақтай қыз Белла Ахмадулина Хрущевпен кездесуде «Революция дерті!» деп айғай салғаны баршаның есінде. Ол аса қауіпті, сөз еді. Кеңестер Одағын əлемдегі ең əділ қоғам деп келген адамдар шырт ұйқыдан шошып оянғандай селт етті, сөйтті де, ойға шомды. Соның түбі кешегі қансыз төңкеріс, бөлшектенуге əкеп соқтырды.

	Əдебиет – үлкен күш, одан əділетсіз қоғам өрттей қорқады. Билік пен əдебиет, əмірші мен ақын – қашанда текетірес. Талай қоғамдық құрылым күйреп, келмеске кетті, бірақ əдебиет мəңгі. Сөз өнерін құрықтау ешкімнің де қолынан келмеген, ақылдылар онымен мəміле табуға тырысқан. Əдебиетшілерді қынадай қырған Кеңестер Одағы да ақыры қаламгерлерді қолтыққа тартып, олардың интелектуалдық қуатын екі лагерьдің қарама-қарсы тайталасы кезінде пайдалануға тырысты. Бірақ əдебиетшілер құшаққа сыймады. Жаратылысынан халық, бұқара көпшіліктің шерін шерлеген рухани нысаналары кіршіксіз, таза əдебиет əділетсіздікпен бірге от оттап, су суламайды.

	Қазіргі əдебиетке келсек, оралымды, жауынгер, қынаптан суырған қылыштай өткір поэзия жанры жақсы қарқын алды. Өзімнің жеке пікірімше, поэзияның тосыннан бұрқ еткен сезімнің дыбыстық жаңғырығы болып көкейге құйылатын əн, саз өнерімен терең тамырластығы бар. Ол ойдан емес, сезімнен туады. Осы орайда, қазақ поэзиясында, əсіресе, қыз-келіншектер поэзиясында сезім күшейді. Сезім ырғақтары өлең ырғақтарын өзгертіп, жаңа формалар əкелді. Жаңа тақырыптар игеріле бастады. Мысалы, Темірханның жалпы түріктік, Есенғалидың табиғат пен адам топтамалары.

	Ал проза қалың ұйқыда. Оған ренжімеймін: арзан атақ үшін кез келген уақытша тақырыптың шылауына жармасқаннан гөрі ұйықтағаны жақсы. Дамылдасын, ойлансын, іштей пісіп-жетілсін. Ал оның сүзгіден өткізіп, көкейге тоқып жатқаны аз болмаса керек.

	Қазақтың келешек ұрпақ, жас қаламгерлерінің алдында үлкен сын тұр. Асу бермес Алатаудай шоқтықты, биік шығармалар тұр. Олар талантты жасты ілгері сүйрегенмен, басынан аттатпайды. Жас қаламгерлердің сол «алып шоғырдың» көлеңкесінде қалу қаупі бар. Оларды айналып өтіп, жаңа жол, соны соқпақ табамын десе еріктері: олай істе, былай істе деп сəуегейлік айта алмаймын, толқындай тербетіп, əлди жырын əлдилеген өмір өз перзентінің жұлдызын жандырайын десе, құлан өтпес қиядан соқпақ тауып береді.

	– Қазір не жазып жүрсіз?

	– Жауабымның басында Каспий теңізінде, соның қанасынан жаралған төл перзентіндей боп өсіп-жетілгенімді айтқанмын. Менің əнім де, жырым да, түнде көретін тəтті түсім де – теңіз. Каспийді қазақтардың Атырау дейтінін білетін шығарсыздар. «Атырау» атты үлкен роман жазып бітіріп, баспаға ұсындым. Бұйыртса, кешікпей қолдарыңа тиіп қалар. «Еділ-Жайықтағы» басты қаһармандарыңыздың өмірінің соңы не болғанын білгіміз келеді» деп оқырмандарым сұрап қоймаған соң, романның соңына жаңадан бір тарау қосып қайта жазып жатырмын. Неше том болары өзіме де анық емес, Исатай-Махамбет көтерілісі туралы «Ақ нарын» эпопеясын жазу үстіндемін. «Жайық асу» атты бірінші кітабы бітіп қалды. Сонымен бірге, менің тарихи тақырыппен шұғылданатыным естеріңізде шығар. Бұл орайдағы нысанам – «Тайпалар тарихы». 40 баспа табақтық зерттеулерімнің басын қосып, министрліктерге тапсырыс бердім. Бəлкім, биылғы жылы шығып қалар.

	– Бос уақытыңыз бола ма, сол кезде не істейсіз? Кімдермен араласасыз, өз өміріңізге ризасыз ба?

	– Бос уақытым жоқ. Уақытымның бір бөлігі «Қазақстан əйелдері», «Пайдалы кеңестер», «Дос» журналдарын шығаруға кетеді. Бұл басылымдардың əрқайсысының 30 мың тиражы бар, көпшілік сүйіп оқитын журналдар. Солардың бетінде көпшілікке пайдалы, қызықты жаңа тақырыптар ойлап табуыма əжептəуір уақытымды бөлемін.

	Астаналық барлық қаламгерлермен жақсы араласамын, біреуінің шығармашылығын, екіншілерінің азаматтық, адамгершілік қасиеттерін бағалаймын. Астанаға қазақ жазушыларының қаймағы жиналып жатыр ғой, жас кезімде жолымды бөгеп, аяғымды тұсағандар, орайы келсе, мен туралы жаман сөйлеп келгендер аз болмады, бірақ мен олардың бəрін тарс ұмытып, есімнен шығардым. Қашаннан жиын-жиналыстарда көзге түсіп, көрініп қалуға əуестігім жоқ-ты. Жас келген сайын сол қасиет бойға сіңді боп, басты мінезге айналған сияқты. Əрине, ол мінезімнің абырой жинап, атақ қосуға үлкен кедергісі болып жүргенін сеземін, бірақ не істейін, өз басыңнан өзің секіресің бе?





БІРҒАНЫМ ƏЙТІМОВА




	Адал жар, ардақты ана, іскер басшы. Осы үш бірдей міндеттің жүгін арқалап, абырой биігінен көрініп жүрген қазақ қыздары қазіргі шақта саусақпен санарлық. Солардың қатарында Бірғаным Əйтімова да бар.

	Бірғаным Əйтімова А.С. Пушкин атындағы Орал педагогикалық институтын, Əл-Фараби атындағы Қазақ мемлекеттік (қазіргі ұлттық) университетін бітірген. Төтенше жəне өкілетті елші дипломатиялық дəрежесі бар. Батыс Қазақстан облысының жəне республиканың мемлекеттік басқару органдарында жұмыс істеген, еліміздің Жоғарғы Кеңесінің депутаты болып сайланған. Жастар ісі, туризм жəне спорт министрі, 1996 жылы Парламент Сенатының депутаты, Қазақстанның Израиль мемлекетіндегі Төтенше жəне өкілетті елшісі болып тағайындалған. Қазақстан Республикасының Италия Республикасында, Грек Республикасында жəне Мальта Республикасында Төтенше жəне өкілетті елшісі қызметтерінде болды.

	2004 жылдың мамырынан Қазақстан Республикасы Премьер-Министрінің орынбасары, 2004 жылдың желтоқсанынан Қазақстан Республикасының Білім жəне ғылым министрі қызметін атқарды. Қазір Қазақстанның Біріккен Ұлттар Ұйымындағы өкілі.

	«Үлкен лауазымдарды атқарып, шетелдерде елші болуым Қазақстанның тəуелсіздік алуының, Елбасымыздың əлемдік деңгейдегі жоғары беделінің арқасы деп білемін. Италияда елші болып жүргенде осы мемлекеттің ең жоғары наградасы – Үлкен Крест орденін алдым. Бұл маған ғана емес, сонымен бірге Қазақстанға да берілген награда деп есептеймін», – дейді қазақтың қайраткер қызы ақжарқын қалпымен. Қазақстанның тəуелсіздігін алып, мемлекет ретінде қалыптасу кезеңінің бастауында тұрған, оған зор үлес қосқан халқымыздың бетке ұстар, аяулы қызы Бірғаным Əйтімованың өмір жолы əр адамды қызықтырады. Оның өмірі елімізге, халқымызға қалтқысыз қызмет етудің жарқын үлгісі бола аларлық. Елін жанындай сүйіп, қадірлейтін Бірғаным Сарықызымен кездесіп, жұртшылықтың көкейінде жүрген сұрақтар төңірегінде əңгімелестік.

	– Бірғаным Сарықызы, қай жерде туып-өстіңіз? «Туған жер – оттан да ыстық» дейді ғой халқымыз. Туған жер туралы не айтар едіңіз? Балалық шағыңыз қалай өтті?

	– Біріншіден, əр адамның кішігірім отаны бар. Отанды сүю кіші отаныңды сүюден басталады ғой. Сондықтан да мен өзімнің туған жерімді шын жүрегіммен жақсы көремін. Жайық жағасында Бакаушино деген бір шағын ауылда туып-өскенмін. Ауылда сол кезде 7 кластық мектеп болған. 60-жылдарда қасымыздағы Ростоши деген үлкен станцияға папам жұмысқа ауысты. Мамам да сол жерде жұмыс істеді. Əке-шешем 4 баласы жоғары білім алып, білімді адамдар болсын деп армандайтын. Ауылда қазақтар аз болды, көбі орыстар. Сол жерден түгелімен балалары жоғары білім алып шыққан бірінші жанұя шығармыз.

	– Сіз ортаншысыз ғой?

	– Мен ортаншысымын. Апам – мұғалім, тарих пəнінен сабақ береді. Өз ісіне жауапкершілікпен қарайды. Қызметінде қатал, талапшыл, оны апам болғандықтан айтып отырғаным жоқ. Қазмыстағы мектепте жұмыс істейді. Сондықтан да мұғалімдердің проблемаларын тек қана баяндамалардан емес, өмір тəжірибесінен білемін. Апам – мектеп пен мұғалімдердің үлкен жанашыры.

	Ағам ауыл шаруашылығы техникумын бітіріп, кейін Орал ауыл шаруашылығы институтын сырттай аяқтады. Қазір Оралда өзінің жеке меншік институтын басқарады.

	Сіңлім Қарағандының жоғары милиция мектебінде жұмыс істей жүріп, заң факультетінің кешкі бөлімін бітіріп шықты. Бүгінде Алматы қалалық сотында қызмет етеді, сот мүшесі. Төртеуміздің əрқайсымыз əртүрлі жолмен жоғары білім алып, əке-шешеміздің үмітін ақтадық.

	Əке-шешемнің жасаған бір жақсылығын айта кетейін. Орал қаласында шалғайда тұратын дарынды балаларды оқытатын №11 Сəкен Сейфуллин атындағы қазақ орта мектепинтернаты бар. Сол кезде ол Оралдағы жалғыз қазақ мектебі болатын. Ата-аналарым мені сол мектепке берді.

	Алғаш келгенде қазақша жөнді сөйлей алмайтынмын. Мектепте ерекше дарынды мұғалімдер сабақ беретін. Математика пəнінің мұғалімі Сəскебай Сабырғалиев, ағылшын пəнінің мұғалімі Любовь Яковлевна Фишбейн, тарихшы Мəриям Мамаева, орыс тілінің мұғалімі Зинаида Илларионовна Щедрова, директорымыз – Ленинград шайқасына қатысқан майдангер Жалел Самарханов сияқты ұстаздарым əлі күнге дейін есімде. Қолдан келген көмегімді көрсеткім келіп тұрады. Солардың арқасында орта мектепті жақсы көрсеткіштермен бітіріп шықтым.

	– Сонда сіз қазақ мектебін бітірдіңіз ғой?

	– Бастауыш класта орыс мектебінде оқып, қазақ орта мектебін бітірдім. Интернаттағы барлық қыздар мен балалар қазір ағайындылар сияқтымыз. Соларға жаным ашып, бəрін жақсы көремін. 11-інші мектеп десе бүйрегім бұрып тұрады. Жазда каникулда ауылға баратынбыз. Əке-шешем менің қазақша кітап оқуыма көп көңіл бөлетін. Сөйтіп, бірте-бірте ана тілімізде сөйлеуге дағдыландым. 5-класқа барғанда қазақ əдебиеті оқулығының бірінші бетіндегі Ыбырай Алтынсариннің «Таулардан өзен ағар сарқыраған» деп басталатын өлеңін жаттағаным əлі есімде.

	Орал педагогикалық институтына оқуға түскенімде шығарманы қазақша жазып, қазақ тобына бардым, педагогикалық институтты ағылшын тілі мамандығы бойынша қызыл дипломмен бітірдім. Осының бəрі еңбектің, білімге деген зор құштарлықтың арқасында келді.

	Институтты бітірген соң өзім туып-өскен Зеленов ауданының «Первосоветский» орта мектебінде мұғалім болып екі жыл жұмыс істедім. Содан партком хатшысы, аудандық комсомол комитетінің бірінші хатшысы қайта-қайта шақырып, «Комсомол комитетін басқар» деп ұсыныс жасады. Мен «Ол жерде жұмыс қолымнан келмесе, мұғалімдік орныма қайта келемін» деп шарт қойдым. Олар келісті. Сөйтіп, үш жыл ауылдың жастарымен жұмыс істедім. Іле-шала Орал қаласына қызметке алып кетті.

	Облысты ол кезде Мұстахим Білəлұлы Ықсанов басқаратын. Ол мені ауылдық комсомол комитетінің хатшысынан бірден облыстық комсомол комитетінің хатшылығына ұсынған. Мəскеу келіспепті. Сондықтан облыстық комсомол комитетінің сектор меңгерушісі, бөлім бастығы қызметін атқардым. Жарты жылдан кейін Орал қалалық комитетінің бірінші хатшысы болып сайландым. Сонда қаланың тарихында бірінші хатшы болған алғашқы қазақ екенмін. Қалада қазақтар аз болатын. 2 жылдай осы қызметті атқардым. Кейін облыс комсомолының бірінші хатшысы болып сайландым.

	Содан Қазақстан комсомолының Орталық Комитетінің хатшысы қызметіне шақырды. Желтоқсан оқиғалары кезінде «Əйтімова саясатқа қарсы келді» деп, жұмыстан шығарып жіберді. Содан кейін үлкен өмірлік тəжірибесі бар, бұрын білім министрі қызметін атқарған ағамыз Қажиахмет Балахметов екеуміз Балалар қорын құрдық. Ол кісі – қордың басшысы, мен оның бір жылдай орынбасары болдым. Қуанышымызға Сабина деген қызымыз дүниеге келді. Сəкенім ер жетіп қалды. Сөйтіп жүргенде Қ.Балахметов болмай «Қазір комсомолға Парламенттен 10 орын беріп жатыр. Жоғарғы Кеңестің сайлауына міндетті түрде қатысасың» деп жұмысқа шақыртып алды. Балалар қорының пленумын өткізіп, кепілдеме беріп, мен сайлау науқанына қатыстым. Бүкіл республиканы аралап, жастармен кездесіп, солардың дауыстарын жинадық. Комсомолдың Орталық Комитетінің бірінші хатшысы Иманғали Нұрғалиұлы Тасмағамбетов бас болып, жастар қолдау көрсетті. Сөйтіп, Парламентке келдім.

	Парламентте Жастар істері жөніндегі комитеттің төрайымы болдым. Жастар саясаты туралы заң шығардық. Сонда бір таң қалатыным, Президенттің өзі күнде келіп жұмысқа араласатын. Парламенттің бір отырысы Президентсіз өткен жоқ. Қазақстанның егемендігін жариялау декларациясынан бастап, негізгі заңдарды қабылдауға тікелей ұйтқы болды. Бұған өз міндеттерін толық атқаратын 58 депутат белсене атсалысты. Қалғандары өздерінің негізгі жұмысында болып, тек сессияға жиналатын. Барлық заңнамаларды, анықтамаларды, талдауларды біз жасағанбыз. Ол кезде мұндай көмекші институттар жоқ, тəжірибелі адамдар аз. Зинаида Федотова, Салық Зиманов, Сұлтан Сартаев, Сауық Тəкежанов, Əбіш Кекілбаев, Манаш Қозыбаев сияқты ақсақалдардан көп нəрсе үйрендім. Қазақстанның Конституциясын, егемен елге қатысты барлық бірінші заңдарды қабылдадық. Соның бəріне қатысқаныма өзім ризамын. Елтаңбамызға, Туымызға, Əнұранымызға байланысты мəселелер үлкен пікір туғызды. Əртүрлі ой-пікір болды. Қазір, уақыт өткен соң сырттан қарап отырып, сараптама жасасаң, Президенттің өзі «Мынаған қараңыз, мынаған көңіл бөлейік, мынаны жасайық» деп табандылық көрсетіп, көп істерді атқарыпты. Қазір бəрі де айқын ғой, Конституция бар, басқа заңдар бар. Қоғамда ауыз толтырып айтарлық жетістіктер баршылық, қай жолмен жүретініміз белгілі. Ол кезде қоғам тəй-тəй басқан бала сияқты болды, біз де солай болдық.

	Мемлекет құрылысының тек теориясы мен тарихы жазылған, ал күнделікті өмірде ондай тəжірибе болып көрген жоқ қой. Бəрі жаңадан болды. Сондағы 4 жылдық жұмысым көз алдымда. Болашағымыздың қалай болатыны сол кезде белгіленді. Сол кез маған осы атқарылған жұмыстармен ерекше ыстық.

	– Сіз бүгінде Қазақстанның Біріккен Ұлттар Ұйымындағы өкілісіз. Бұған дейін де үлкен лауазымдарды атқардыңыз. Осы биікке қалай жеттіңіз, сол үшін кімдерге борыштармын деп санайсыз?

	– Мен ең бірінші əке-шешеме борыштымын. Себебі олар жас кезімізден адамгершілікке, отансүйгіштікке, еңбек сүйгіштікке тəрбиеледі. Мамам тірі, құдайға шүкір, өзі қайратты адам. Аты – Тұмарша, Астанада тұрады. Папам Сары, 1-ші Ордадағы жетім балалар үйінде тəрбиеленген. Тегімнен дарыған қасиет шығар, біреуге жақсылық жасағым келіп тұрады.

	Мамам бастауыш мектепте арабша оқыған. Кейін білімін кітапханашы болып жүрген мектепте жалғастырды. Мамама қарап, егер адам алдына бір мақсат қойса, соған жете алады деген қорытынды жасадым. Айтып кеткенімдей, папам өзі жетім балалар үйінде өскен. 7 кластық мектепті бітірген. Бір жыл медициналық техникумда оқыған, сол кезде сауатты болып есептелетін. 1939 жылы фин соғысына сұранып кеткен. Қайтып келіп, 1941 жылы Ұлы Отан соғысының алғашқы күндерінен соғыста болып, 1945 жылдың ортасында қайтып келді. Қиын өмірді бастан кешірген соң ба, бізге қолының ұшын тигізбейтін. Өзі ауылдық Кеңесті басқарды, оның хатшысы болды. Сол кездегі ауыл интеллигенттерінің бірі ғой. Табиғатынан бір қасиеті болатын. Мысалы, балалардың көзіне ақ түссе, соны үрлеп, түшкіріп кетіретін.

	Əке-шешем өмір сүрген, біз өсіп есейген кеңес дəуірінің жақсы жақтарын да айта кету керек. Қалың жұрттың білім алуға мүмкіншілігі болатын. Қазақстанда 99 пайызға жуық халқымыз жаза да, оқи да біледі. Мен жұмыс істеген Израильде, Италияда жаза алмайтын, оқи алмайтын адамдардың саны бізге қарағанда əлдеқайда көп. Сол кездің өзінде дарынды балаларға арналған физмат, музыка мектептеріне қарапайым адамдардың баласын оқытуға қолы жететін. Қазір қарасам, шетелдіктер сондай мектептерді ашқалы отыр. Кеңес мектебінде алгебра, математика, химия, физика, биология пəндері бойынша берілген білім фундаменталды болды деп дүниежүзінде мойындалады.

	Əке-шешеміздің жанұядағы бізге деген қарым-қатынасы жақсы болды. Үйдегі 4 бала кішкентай кезімізде бір-бірімізбен ренжіскен де шығармыз. Бірақ есейе келе үлкен сыйластық қалыптасты. Апамыздың айтқаны біз үшін заң болды. Ағамның айтқаны – мен үшін заң. Ең кіші сіңлім Гүлханымды бəріміз жұмсайтынбыз.

	Жаз айында бəріміз жұмыс істеуіміз керек, біздің үйдің дəстүрі сондай болды. Бар ынтамызды салып, жаз бойы жұмыс істедік. Тамыз айында мамамызбен бірге базарға барып, киім-кешек алушы едік. Сол шақта əке-шешеміз бəрімізді еңбекке жауапкершілікпен қарауға үйретті. Қазіргі «қолымыздан келген жұмысты жауапты атқаруымыз керек» деген түсінігім сол кезде қалыптасқан шығар. Осы биікке жетуімнің негізгі себебі де осында жатыр деп ойлаймын.

	– Интернатта қанша жыл тұрдыңыз?

	– Интернатта бес жыл оқыдым. Онда жылына тек екі рет, қысқы жəне жазғы каникулда əке-шешемізге барамыз. Басқа уақытта баруға мүмкіншілік жоқ. Өміріміз де қызық болды. Тəрбиешілер тазалыққа үйретті. Киім кию, ілгекті қалай тігу керектігі, шашты күту туралы ақыл-кеңес беретін. Өстіп өмірге деген көзқарасымыз қалыптасты. Қоғамдық жұмыстарға белсене қатыстым. 8-кластан бастап балалар кеңесінің басшысы болып сайландым. Мектептің комсомол комитетінің хатшысы болдым. Институтта оқығанда топтың старостасы болдым.

	Сол кезде партия бəрімізге жөн сілтеуші, бағыттаушы күш болды. Комсомол жəне партия мені тəрбиелеп, өсірді.

	Қазір көптеген тарихи кітаптар қолымызға түсті, көптеген тарихи жабық фактілер ашылды. Бүгінгі көзқарас тұрғысынан қарасақ, басқаша жұмыс істеуімізге де болар еді. Жазушылар, ақындар, өнер адамдары «Мен халық үшін жұмыс істеп жатырмын» деп айтқанды жақсы көреді. Қоғамның даму формасы басқа болса да, не істесең де өз елің, өз халқың үшін істейсің ғой.

	Өзіңіз көріп отырсыз, мені арқалап, сүйеп жатқан ешкім болмады. Əкемнің жақын туысқандары жоқ. Мамамның інілері, сіңлілері – бəрі ауылдағы қарапайым жұмысшылар. Бəрінің ішінде ең үлкен қызмет атқарған папам болған. Бəріміз де өз өмірімізді өз қызметіміз арқылы жасаймыз ғой. Туыс арқылы министр болу мүмкін емес. Өмірде ысылып, жақсыны да, жаманды да көріп, халықпен жұмыс істей білген жеңеді. Мен өз тағдырыма ризамын.

	– Билік басында қазақ қыздары аз ғой. Оның себебі неде? Олардың қатарын көбейтуге қалай ықпал етуге болады?

	– Ерлер мен əйелдердің құқықтары мен мүмкіндіктерінің теңдігіне жəне олардың қоғам қызметінің барлық саласына тең тұрғыда қатысуына Президентіміздің Жарлығымен бекітілген гендерлік теңдік Стратегиясы қабылданды.

	Əйел қауымы – елдің сенімді тірегі. Əйел адамдардың бір-біріне сыйластығы көрініп тұрады. Бəріміз қасымызда жүрген қыздарға көмектесіп, жол ашсақ, дұрыс болар еді. Шет елдердегі проблемалар да осы тəрізді. Мысалы, еркек пен əйелді сайлау керек болса, əйелдердің көбі ерлерге дауыс береді, олар да азаматтарды мойындайды. Сөйтсе де қазір қоғамымызда əйелдерге сенім арту басым саяси бағыттардың бірі болып отыр. Көп елдерде əйелдердің ақылын, тəжірибесін мойындап, оларды саяси лауазымды қызметтерге ұсынып жатыр, бұл – бүгінгі уақыт құбылысы. Біздің елімізде де сондай саясат жүргізілуде.

	– «Отбасы – шағын мемлекет» дейді ғой. Бəрі отбасыдан құралады ғой. Өзіңіздің отбасыңыз жайлы айтып кетсеңіз.

	– Жолдасым – Нұрлан Абдуллаев. Жаңадан құралған минералдық ресурстармен айналысатын кəсіпорынның бас директоры. Өзі химия маманы. «Қайрат» командасының жастар тобында ойнаған. Нұрланның нағашы атасы Жақып Ақбаев деген атамыз Қарқаралыдан, патша өкіметі кезінде қазақтан шыққан тұңғыш құқық магистрі болған. Ал Кеңес өкіметі тұсында патша университетін бітірдің деп қудалауға түскен. Қызымыз Сабина Римде 12 жылдық мектепті бітірді. Ол да нағашы атасына ұқсап, құқықпен айналысатын маман боламын дейді. Ұлым Сəкен Ішкі істер министрлігі жүйесінде қызмет етеді. Келініміз Айгүлмен бірге Алматыда тұрады. 6 жастағы Сұлтан деген немерем бар. Бір күні теледидардан сөйлегенде отбасым жайында əңгімелеп отырып, немеремді айтпай кетіппін. Соны байқаған ол «Əжем мені жақсы көрмей ме?» деп сұрапты. Немерең балаңнан да ыстық болады екен. Сол немерем қазақ мектебіне бармақ.

	Өмір жолымда мен көп адамдармен кездестім. Солардың көпшілігін жақсы көремін, сыйлаймын. Адамның дарындылығының, таланттылығының негізі – тегінде емес пе? Кейбір адамдардың ой тереңдігі, пікірлерінің əртүрлілігі – мен үшін бір қызық дүние. Жақында жапон халқынан шыққан, Америкада жұмыс істеген кісінің кітабы қолыма түсті. Оның бүгінгі таңдағы көзқарасы таңғалдырады. Автордың айтуынша, мектепте қателік жасамайтын, ойдағыдай үлгерімді оқушыларды жақсы көреді жəне көтермелейді. Ал өздерін балабақшада, мектепте көрсете алмаған балалар екінші рөлдерде қалады, ол дұрыс емес. Бəрі бірдей болуы керек, мұғалімдер баршасына бір көзбен қарауы, тек сыйластықпен қарағаны жөн. Озаттарға бөлек бағдарлама, артта қалғандарға бөлек бағдарлама жасамау қажет дейді. Бəрі мектепте бірдей бағдарламалармен оқуы керек деп санайды.

	Бұл менің ойымнан шығып отыр. Əрбір адам өз жұмысында өз деңгейінде үлкен маман болса, одан артық ештеңе жоқ. Адамгершілік жағынан алғанда демократияның одан əрі дамығаны жөн шығар. Президент «Əркімнің құқығы бірдей болуы керек» деп айтып отырады. Ал көп жағдайда, соның ішінде біздің білім саласында да оқу орындарының басшылары ұстаздармен жəне балалармен қарым-қатынасында авторитарлық стильді ұстанады. Кейбір біздің бастықтар да солай. Жалпы, сыйластық болуы керек, мұғалімдердің, қатардағы қызметкерлердің еңбегін құрметтей білгеніміз жөн. Сол қатардағы қызметкерлердің еңбегінің арқасында басшылар өз мүмкіншіліктерін байқата алады. Сол сияқты, үшпен оқитын оқушыларға да олардың жеке басының ерекшелігіне сай білім беруге ұмтылу қажет. Бұл – біздің қоғамымызды алға жетелейтін негізгі факторлардың бірі.

	«Батыс елдеріндегі озық технологияларды, бар жақсылықтарды өзімізге əкелген жөн», – деп Президент бізге үйретіп жатады, жиналыстарда айтады. Елбасы бізден де бұрын алға қарап, көрегендік танытып отыратынын айрықша атап өткім келеді. Мен мұны кез келген жерде айтамын. Негізгі мақсат – инновациялық қоғам құрып, бəсекеге барынша қабілетті 30 елдің қатарына қосылу.

	Президент адамдарға, əсіресе жастарға патриоттық тəрбие берудің бағдарламасын жасау туралы тапсырма берді. Бүгінгі таңда патриоттық тəрбие беру – өте маңызды іс. Осы бағдарламаны мен Білім жəне ғылым министрі болып жүргенде жан-жақты қарастырып, ойдағыдай жасап шықтық. Мемлекет басшысы оған қол қойды.

	Бүгінгі таңда жұмыс істеп, оқу оқып жатқан жастардың бақытты екендігіне күмəн жоқ. Осы қол жеткен құндылықты қайта-қайта айтуға жалықпауымыз керек Президентіміздің бастамасымен «Болашақ» бағдарламасы бойынша жыл сайын 3 мың жас шетелдерге оқуға жіберілді. Мемлекет басшысы бастаған «Жасыл ел» қозғалысы Қазақстанда кеңінен өріс алды. Кезінде үйімнің жанында, не көшеде, не «Махаббат саябағында» бір терек отырғызсам, мен соны қалайда қорғағым келіп тұратын. Сондай сезімге өзгелерді тəрбиелеу үшін осындай шаралар елімізде жүзеге асырылуы қажет. Тек материалдық құндылықтарды ғана бағалау – бір жақтылық. Материалдық құндылықтар – адамның өмірдегі мұраттарына жетуінің факторы. Адам ең алдымен парасатты, ізгі ниетті болуы, басқалардың да мұң-мұқтажын түсініп, соған көмектескені, елін, жерін сүюі керектігіне адам, азамат ретінде нық сенемін.





	Светлана ЖАЛМАҒАМБЕТОВА, Қазақстан Республикасы Парламенті Сенатының депутаты:





«КЕУДЕМДІ НАМЫС ОТЫ КЕРНЕДІ»




	– Светлана Жақияқызы, əке-шешеңіз қандай адамдар болды, қай жерде тудыңыз?

	– Мен осы жергілікті Ақмола аймағының қызымын. Қазақ жерін қызғыштай қорғаған атақты Қанжығалы Бөгенбай батыр туған Ерейментау ауданының Олжабай ауылында дүниеге келдім. Өзім бұны орынды мақтан етемін. Əкем дəрігер болған. Ерейментау ауданы ол кезде Еркіншілік ауданы деп аталатын. Сол Еркіншілік ауданында бас дəрігер қызметін атқарды. Шешем тігінші, он саусағынан өнер тамған ісмер кісі еді.

	Əкемнің туған жері – Қорғалжын. Сондықтан өзімнің екі елім бар деп ойлаймын. Қорғалжында Жұмай деген жерде жеті атамыздың қорымы бар. Кішкентай кезімде, екі жасымда əкем қайтыс болып, осы Астанаға көшіп келдік. Тұратын жер таба алмай, үй жалдадық, жиі қоныс аудардық. Бірнеше мектепте оқуға тура келді. Қаладағы алтыншы, сегізінші мектептерде оқыдым. Шешем ауырғаннан кейін Қарағанды облысына төркініне көшіп бардық. Сол себепті Нұра ауданының Киевка орта мектебінде оқып, кейін оны алтын медальмен бітірдім.

	Содан соң Қарағанды политехникалық институтына түсіп, инженер-механик мамандығын алып шықтым. «Целиноградсельмаш» зауытында он шақты жыл жұмыс істедім. Сонда инженер-құрастырушы, құрастырушылық бюроның жетекшісі болдым. Сол жерде партия қатарына өттім. Іске деген белсенділігімді байқады ма, мені партия қызметіне тартып баулыды. Қалалық партия комитетінде істедім. Ленин аудандық атқару комитеті төрағасының орынбасары болдым. Қайтадан «Целиноградсельмаш» зауытына оралып, партком хатшысы боп қызмет еттім. Содан облыстық атқару комитеті төрағасының мəдениетпен, əлеуметтік саламен айналысатын орынбасары етіп бекітті.

	1986 жылдан бастап маған үлкен лауазымды жұмыстар жүктелді. Совет аудандық партия комитетінің бірінші хатшысы, облыстық партия комитетінің идеология бөлімінің меңгерушісі болдым. 1991 жылдан 2003 жылға дейін облыс əкімінің орынбасары қызметін атқардым. 2003 жылы Қазақстан Республикасы Парламенті Сенатының депутаты болып сайландым. 2008 жылы екінші рет осы Сенаттың депутаттығына ұсынылдым. Жерлестерім маған бірауыздан дауыс беріп, тағы да сенім білдірді. Мен оларға ризамын.

	– Өзіңіз кезінде қазақша дұрыс сөйлей алмаған екенсіз. Кейін соған намыстанып, ана тіліңде еркін сөйлеуді 3–4 жетінің ішінде үйреніп алыпты деп естідік. Сол рас па?

	– Бұрынғы уақытта барлық мəселелер орыс тілінде шешілді. Орыс тілін білмесең адам болмайсың дейтін. Мектепте де, институтта да, жұмыста да ортам орыс тілінде болғандықтан, көбінесе орысша сөйлейтінмін. Адамға өзі қызмет істеп, біте қайнасқан ортасы қатты əсер етеді екен. Айналамның бəрі орысша сөйлейтіндіктен, қазақшаға шорқақ едім. Ащы болса да айта кететін шындық, ол уақытта қазақ тілінде сөйлеген адамдарды құрметтеп, үлкен жұмысқа тарта қоймайтын.

	Бірақ 1985–86 жылдары халықтың сана-сезімі əсіресе, Желтоқсан оқиғасынан кейін ояна бастады. Жергілікті Ақмоланың азаматтары «Тіл жəне мəдениет» деген қоғам ұйымдастырды. Оның ішінде бүгінгі Парламент Мəжілісінің депутаты, жазушы Алдан Смайыл бар. Ол төрағалық етіп, «Бізде қазақ мектептерін ашу керек, бізде қазақ театры жоқ, біздің қаланың аты неге Целиноград?» деген күрделі мəселелерді көтерді. «Біз Арқаның дəл ортасындамыз, қазақтар шоғырланған жер, ұлтымыздың ығайы мен сығайы шыққан қасиетті мекен. Неге біз қазақ тіліне мəн бермейміз?» – деп жиналыстар өткізді.

	Сол уақытта облыстық атқару комитеті төрағасының орынбасары, тіл мəселесін жүргізетін, əлеуметтік-мəдени саламен айналысатын адам ретінде мені жиналыстарына шақырады. Бірақ неше түрлі жағдайларға байланысты қандай шаралар қолданылып жатқаны жөнінде қазақ тілінде еркін айтып беру қиынға түсетін. Орысша-қазақша сөздерді араластырып жіберемін. Ол кісілер сонда əңгімесін бастықтардан бастайды ғой. «Бұл кісінің аты да, заты да орыс. Осындай бастықтармен біз оңамыз ба? Жалпы, бастықтарды ауыстыру керек» деп мені əбден сынады.

	Мəселе қызметте емес, кеудемді намыс оты кернеді.

	«Олар қазақша тамаша сөйлеп жатқанда мен өз елімде, өз жерімде тұрып неге қазақша сөйлемеймін?» деп ренжідім. Əбден ыза болып, қазақ тілін үйренуге кірістім. Түсінсем де, түсінбесем де қазақ газеттерін көбірек оқып, теледидардан қазақша хабарлар көруді дағдыға айналдырдым. «Арқа ажары» газетінің планеркаларына, жиналыстарына барып, құлағымды қазақ тіліне қандырып, білмейтін сөздерді жігіттерден сұрап жүрдім. Жомарт Əбдіхалық, Жылқыбай Жағыпаров секілді журналистермен араласып-құраласып, солай үйрендім. Намыс – ар-ожданның өлшемі, көп жайларды үйретеді екен. Сондықтан бүгінгі азаматтарымыз да намысшыл болса, қазақ тілін үйреніп алады.

	Біраз үйренгеннен кейін тікелей эфирге шақырды. Журналистен «Маған міндетті түрде екі сұрақ қойыңызшы» деп өтіндім. Біріншісі – «Қазақшаны қалай үйрендіңіз?», екіншісі – «Атыңыз неге орысша қойылған?» деген сұрақтар. Бірінші сұраққа «Тіл жəне мəдениет» қоғамының жігіттеріне мың рақмет. Солардың мені əбден сынап, намысыма тигенінің арқасында үйрендім» деп жауап бердім. Ал менің атымды əкем қойған. Əкем ерте қайтыс болды, одан қалай сұраймын? Мүмкін, Светлана деген сүйікті қызы болған шығар. Маған əкем өте қымбат адам болған соң оның қойған атын өзгертпейін дедім.

	– 1986 жылғы Желтоқсан оқиғасы болғалы қаншама жылдар өтті. СОКП Орталық Комитетінің бүкіл қазақ халқын ұлтшыл деп қаралаған қаулысы шығып, өзгелер бізге тіксіне де жатырқай қараған. Бұны еске алудың өзі жүрегіңді ауыртады. Алайда өткенсіз бүгін жоқ. Əлемді елең еткізген Желтоқсан оқиғасы еліміздің бостандығына, тəуелсіздігіне жол ашқан тəрізді. Сіз дəл сол шақта басшы жұмыста болдыңыз, бауырларымызбен қалай тіл табыстыңыз, екі оттың ортасында жүргендей болған шығарсыз, сонда өзіңізді қалай сезіндіңіз?

	– Басында біз мəн-жайды бірден түсінген жоқпыз. Өйткені партия басшылары жағдайды солай деп баяндады. Түні бойы жиналыс өткізіп, жоғары оқу орындарына барып, халықпен, студенттермен кездесіп, жұмыстар жүргіздік.

	«Біздің балалар таяқ жемесе екен, студенттерді оқудан шығарып тастамаса жарар еді, соған бір себептер болмаса екен» деген менің ең бірінші қаупім болды.

	Мен кездескенде жастарға көбінесе «Байқаңдар, бəрінен бұрын ең керекті нəрсе – білім. Өздерің үлкен талпыныспен оқуға түстіңдер, енді осы оқудан шығып қалмаңдар. Саясат та, жағдай да керек. Бірақ осы таяқтың ұшы сендерге тимесін» дедім. Əрине, біз желтоқсандықтарды іштей жақтадық. Тағы бір айта кетерлік жай, мен сол уақытта Мəскеуде, Қоғамдық ғылымдар академиясында оқыдым. Сонда біз лекцияға келгенде лекторлар «Қазақстанда ұлтшылдық болып жатыр» дейді. Қазақстандық топта Заманбек Нұрқаділов, Вера Сухорукова секілді белгілі адамдар бар, бəріміз қарсы тұрып, «Бізде ұлтшылдық жоқ, ол өтірік, біз оған куəміз. Оның басы-қасында өзіміз болғанбыз. Бұл – ұлтшылдық емес, демократиялық күрес» деп лекторлардың ауыздарын жапқанбыз. Содан кейін басқа республикалардың өкілдері «Сендер нағыз азамат екенсіңдер. Өздеріңнің жағдайларыңды түсіндіріп, оларға қарсы шыға білдіңдер» деп, Қазақстанға ерекше бір сый-құрметпен қарайтын болды.

	– Сіздің сымбатты, əдемі бейнеңізді теледидардан көріп, майда қоңыр дауысыңызды радиодан, кездесулерде, жиындарда естіп жүреміз. Кейбір депутаттар өзін-өзі көрсеткісі келіп, бір сөз берсе ұзақ сөйлейді. Менің бір байқағаным, сіз көп сөйлемейсіз, өзіңізді сыпайы, мəдениетті түрде, салмақты ұстайсыз, артық ауыз сөзіңіз жоқ. Осындай мінез бала жасыңыздан бойыңызда бар ма, əлде басшы жұмыста боп, іске төселіп, ысылғаннан кейін қалыптасты ма?

	– Менің азамат болып, қоғам қайраткері, саясаткер ретінде қалыптасуыма зауыттағы жұмыс жан-жақты əсер етті. Мана «Целиноградсельмаш» зауытында он шақты жыл жұмыс істедім дедім ғой. Жалпы, ол – жұмысшылар істейтін ең таза ұжым. Онда адамды адам бағалайды. Өзіңнің жұмысың жақсы болса, білімді болсаң, қолыңнан іс келіп тұрса, керемет сыйлайды. Бірінші мемлекеттік наградам – «Еңбектегі ерлігі үшін» медалін сол зауытта бес жылдан кейін алдым. Енді ойласам, ешбір жерде ондай награданы ала алмас едім. Біріншіден, зауытта техникалық жағынан айналысу логикаға үйретеді. Сөз сөйлесең де, жұмысыңды жоспарласаң да соған сүйенесің. Бір нəрсенің қателіктерін, кемшіліктерін айқындап, соларды қалай жоюды талдайсың. Екіншіден, зауыттың ұжымы барлық кемшіліктерді анық, қорықпай, батыл айтуға баулиды. Сондықтан менің жақсы қасиеттерімнің көбі сонда қалыптасты.

	Билік басында көп жыл істеу адамға жан-жақты əсер етеді. Онда істеген кісі қорқақтау болады, бастық не дейді, басқалар не дейді деп ашық пікірін айтуға сескенеді. Əсіресе партия уақытында солай болды. Бірақ партиядағы қызметтік этиканы, дəрежені сақтау менің орнықты, сыпайы болуыма ықпалын тигізді деп ойлаймын.

	– Сіз Арқа төсінде, ежелгі Ақмола аймағында мемлекеттік басқару жұмысында болған саусақпен санарлық қазақ қыздарының бірісіз. Бұл тағдырдың жазуы шығар. Жалпы, осы басшы болу оңай ма?

	– Басшы болу оңай шығар, бірақ жақсы басшы болу жеңіл емес. Қазіргі заманда жастар Оксворд, Гарвард университеттерін бітіріп келе салып, вице-министр, тағы бір мекемелердің басшылары болып жатыр. Мүмкін, солар басшылық жұмыс оңай деп ойлайтын шығар. Мені басшылық жұмысқа тартқанда, əрбір қызметке қатты толғаныспен бардым. Өйткені мен ол жұмыс қолымнан келе ме, келмей ме деп, келісім бергенше уайымға салынатынмын. Мүмкіндігім бар шығар, өз-өзімді сынап көрейін деп жан-жақты өлшеп, пішіп келемін. Одан кейін өзіме жүктелген сенімді ақтау үшін жаныма дамыл бермеймін. Қандай жаңалық енгізіп, қандай өзгерістер жасау керек, өзім қалай өзгеруге тиіспін деген сияқты ойлар мазалайтын.

	Бір жағынан халық сын көзбен қарайды, сенен үміт күтеді. Екінші жағынан сені тағайындаған басшылардың да талабы бар. Сондықтан осы екі жақтың тұғырынан бірдей көріну қиын. Алдымен халықтың көңілінен шығуға тырысқан жөн. Кейбіреулер өзін тағайындаған басшының көңілін ауласам, тапсырмасын орындасам бəрі дұрыс деп ойлайды. Бірақ істеген істерінің барлығы алақандағыдай анық көрініп тұрады. Халық көреген, сыншыл ғой.

	Жас кезімдегі жұмыс пен қазіргі жұмыстың арасы жер мен көктей. Қазір біз еркін жұмыс істейміз. Егемен ел бəрімізге еркіншілік берді. Өсуге, жұмыс істеуге бізде мүмкіндіктер көбірек. Ортамыз да басқаша. Мен өзімді бақытты адаммын деп санаймын. Бұрынғы уақытта да мен қоғамға қалай қажет болсам, қазіргі кезде де елге керектігімді сезінем.

	Қазақстанда 16 миллион халық бар. 770 мың «Нұр Отан» партиясының мүшелері бар. Солардың ішінен бүгінде Парламент депутаты болып, саясатқа араласып жүрмін. Бұған екінің бірінің қолы жете бермейді. Бұл үлкен бақ деп ойлаймын, Алла тағаланың бергені деймін. Мен билік басына өзімнің кереметтігімнен келдім, мен басқалардан артық едім демеймін. Бұны тағдырдың бұйрығы, елімнің сенімі деп бағалаймын.

	Мен депутат ретінде күнделікті жұмысымда шындықты айтып, сайлаушылардың мүддесін қорғап, республикамызда болып жатқан кемшіліктерді көтеріп отырамын. Əсіресе əлеуметтік мəселелердің шешілуіне ықпал етуді азаматтық міндетім деп санаймын. Зейнеткерлердің зейнетақысын көтеру, бала мен отбасы жағдайларын жақсарту, білім мен денсаулық сақтау саласын жетілдіру ісіне көңіл бөлемін.

	Соңғы форумда мен мынадай мəселелерді көтердім. Бүгінгі «Нұр Отан» партиясының абыройы, сайлауларда жеңуі – Елбасының арқасы. Біз, жалпы қарапайым нұротандықтар не істеп жатырмыз? Осыған үңіліп қарауымыз керек. Оның ішінде «Нұр Отаннан» сайланған депутаттар не тындыруда?

	Əрбір аймақта, əрбір жерде белгіленген тұғырнаманы қалай орындау қажет?

	Сосын «Нұр Отаннан» сайланған депутаттардың сапасына ерекше қарауға тиіспіз. Қазақстан халқын алға бастаған «Нұр Отан» партиясынан ақылды, беделді, жемқорлыққа ұшырамаған, адал да патриот адамдарды таңдауға болады ғой. Ең жақсылары Парламентте болса, бəрімізге абырой емес пе?

	Депутаттар халықпен тіл табыса білгені абзал. Сондықтан нұротандық депутаттыққа үміткерлер арасында идеялардың, жаңа істердің бəсекелестігі, өзара саяси пікірталасы болуы қажет. Сонда біз оппозициямен де, басқалармен де қорықпай бəйгеге шығар едік.

	Жергілікті депутаттармен де тығыз қарым-қатынас жасаған жөн. Тиісті деңгейдегі мəслихат депутаттарына көмек керек. «Нұр Отан» партиясы сол депутаттардың оқуларын ұйымдастыруға, олардың Қазақстан Парламентінде тағылымдамалардан өтуіне тікелей ұйтқы болуға тиіс. Кейін солардың арасынан сайлау кезінде Парламентке депутаттар іріктеп алуға болады.

	– Светлана Жақияқызы, бөлмеңіздің іші жап-жарық екен. Өзара түйіскен екі тұтас қабырғадағы үлкен терезеден бəрі көрініп тұр. Іргеде мөп-мөлдір суға толы Есіл өзені сылдырлап ағып жатыр, үстіндегі доға тəрізді биік көпір арқылы сансыз көлік жүйткіп өтуде. Мына жақта «Ақорда» сарайы, ар жағында Пирамида көзге шалынады. Сенаттың еңселі, биік ғимаратында отырып, Қазақстанның қақ ортасында, Сарыарқа төрінде орналасқан Астана туралы не айтар едіңіз?

	– Менің туған өлкемнің, өскен қаламның елорда болғанына қуаныштымын. Барлық ақмолалықтар, бүкіл астаналықтар бүгінгі күн үшін, жасампаз Астана үшін Елбасына өмір бақи қарыздар. Өйткені ол біздің жерімізге астананы көшіріп əкеліп, сəулетті, əсем қаланы салды. Бұл үш ұйықтаса да түске кіретін жай емес. Мен кешке қарай Жасыл желек бульварында серуендесем, күнде Алла тағалаға тəубе деймін. Қандай əдемі ғимараттар, түрлі талдар, ағаштар, алқызыл гүлдер өсіп тұр. Адам демалатын саябақтар бар, мəдени тынығуға, тарихты еске алуға жағдайлар жасалуда. Меніңше көрегендікпен жасалған қала секілді.

	Осында қалыптасқан орта тұрғындарға жауапкершілік жүктейтін секілді. Осы қаланы əрі қарай дамытуға əр адам атсалысу керек. Бұл қаланың өмір сүру қарқыны да басқаша. Бұрынғы Ақмолада ақырын, баяу ғана өмір сүрсек, елорданың келешекке ұмтылысы бар. Сондықтан осында жұмыс істеу үшін оған сай болу қажет.

	8 наурызда кездесуде Елбасы менің жаныма келіп, «Светлана, сен тіпті жасарып кетіпсің ғой» деді. Сонда мен «Нұрсұлтан Əбішұлы, біздің Астана өзі жас, өзі əдемі. Осындай жас, əдемі Астанаға сай болғым келеді» деп жауап бердім. Президент «Жарайсың, дұрыс айтасың» деп көңілімді көтеріп тастады.

	Кез келген адам жақсылыққа құштар, мейірімді, бауырмал болса деймін. Осы асыл қасиеттер арқылы халықтың ынтымағы жарасып, ауызбірлігі күшейе түседі.



	«Есіл» газеті, мамыр – маусым, 2009 жыл





ТАРИХҚА ЖОЛ ТАПҚАН




	Қойшығара Салғараұлы қалың оқырман қауымға қаламы жүйрік журналист, дарынды жазушы ретінде жақсы белгілі. Қазақ радиосында, «Егемен Қазақстан» газетінде, Президент Əкімшілігінде, Қазақстанның Қытайдағы елшілігінде жауапты қызметтер атқарған қарымды қаламгер, қазір Л.Н. Гумилев атындағы Еуразия ұлттық университетінің Еуразия ғылыми-зерттеу орталығында аға ғылыми қызметкер болып жұмыс істейді.

	Төл тарихымызды жан-жақты зерттеп, оның беймəлім, тұстарын ашуда Қойшығара Салғараұлы «инемен құдық қазғандай» еңбек етіп жүр. Енді жұртшылық оны жазушы ретінде ғана емес, сонымен бірге тарихтың терең қойнауларын ақтарып, асыл қазыналарын халық игілігіне айналдырған тарихшы, ғалым ретінде біледі. Осы орайда «Қазақ қазақ болғанға дейін», «Қазақ қазақ болғаннан кейін» деп аталатын еңбектерін айтсақ та жеткілікті.

	Қойшығара Салғараұлы – 30 шақты прозалық, тарихи, ғылыми кітаптардың авторы, Қазақстан Мемлекеттік сыйлығының лауреаты, филология ғылымдарының кандидаты. Тəуелсіз Қазақстанның жаңа тарихын жазып, қалыптастыруға, еліміздің өткенін тың қырынан тануға өлшеусіз үлес қосып, азаматтық келбетімен жарқырап көрінген бауырмал, кеңпейілді ардақты ағамен дидарласып, əңгімеге тарттық.

	– Қойшығара аға, əдебиетке қалай келдіңіз? Алғаш рет қандай шығарма жаздыңыз?

	– Қазақ жазушыларының көбі сияқты əдебиетті мен де өлең жазудан бастадым. Мектепте оқып жүрген кезден бастап аудандық газетке, облыстық газетке өлеңдер беріп тұрдым. Мектеп бітірген кезімізде қазақ балаларының класымен ауыл шаруашылығына бару туралы үндеуі шықты. Сол шақта саясат солай болды. Комсомолдық жолдамамен қой шаруашылығына бардым. Өзім жеке аға шопан болып екі жыл қой бақтым. Сонда жүргенде де ауыл тұрмысынан ептеп өлең жаздым. Бірақ кейін журналистика факультетіне оқуға түскеннен соң өлең жазуды қойдым.

	Бұрын лирикалық өлеңдер жазатынмын. Өзіммен бір бөлмеде Кəрібай Ахметбеков деген жігіт жатты. Кейін қазақтың белгілі жазушысы атанды, талай романдардың авторы, бүгінде арамызда жоқ. Сырлас, мұңдас аяулы досым еді. Ол шығарған тəп-тəуір сықақ өлеңдері маған кəдімгідей əсер етті. Оған еліктеп мен де сықақ өлеңдер жаздым. Сол кезде елді «Қазақконцерттің» бригадалары аралайтын, сонда концерт жүргізушілер кілең сықақ өлеңдер оқитын. Соған сықақтарымды беремін, бір жағынан табыстың көзі сияқты, содан ақша түсіп жататын. Студенттің жүдеу тірлігінің əсері шығар, қаражат керек болғасын сықақ жазумен айналыстым. Ол «Ара» журналында, «Лениншіл жас» газетінде жарияланды. «Лениншіл жас» (бүгінгі «Жас Алаш»), тіпті, маған бет те берді, ел аузындағы сықақшылар қатарына қосылдым. Бірақ Оспанхан шыққан соң, өзімнің сықақшы емес екенімді білгеннен кейін сықақты да қойып кеттім.

	Біраз уақыт журналистік қызметпен айналыстым. Очерктер жаздым, науқандық жұмыстар қол тигізбеді. Өлең жазылмай кетті. Кейін бірер жылдай кəдімгідей соңына түсіп өлең жаздым. Бір жинаққа жетеді. Дегенмен, еш жерге берген емеспін. Өлеңді қойып, жақсы адамдардың ықпалымен кешегі Алаш азаматтарының шығармаларын оқуға қолым жетті. Бодан ел халқының тарихи көзқарасын қалыптастырмай, ұлттық сананың оянбайтынын аңғардым. Тілімізден, ділімізден айырылып бара жаттық, ұрпағымыз мəңгүрттеніп кетті. Ұлттық сананы ояту үшін ағарту жұмысымен айналысу қажеттігін түсініп, тарихқа бет бұрдым. Алайда тарихшы болайын, тарихи кітаптар жазайын деген ниет бірден туған жоқ. Төл тарихымызды азамат ретінде, қазақтың перзенті ретінде білу үшін ден қойып, тарихи кітаптарды оқуға кірістім. Бұл бірнеше жылға созылды.

	Сөйтіп жүргенде бір жазушының «Память» деген кітабы шықты. Тұнған шовинистік рухта жазылған кітап екен. Қарап отырсам, қаншама тарихи дүниелер қозғалған, бірақ бірде-бір тарихи дерек жоқ. Бар сүйенетіні орыстың екі-ақ ғалымы, біреуі – Миклухо-Маклай, екіншісі – Грум-Гржимайло. Одан басқа ғалымдар ауызға алынбаған, ойдан алып соға береді. Анау жөнсіз сөйлегесін намысың келеді екен. Еліміздің осыншама бай тарихын халқыма неге жеткізбеймін деген ой туды.

	Əуелі жер туралы жазғым келді. Өйткені Қазақстанның кенін піскен, піспегеніне қарамай, бұрқыратып əкесінің қазынасындай қазып жатты. Ұрпаққа қалатын байлық – осы жердің байлығы ғой. Менің ол кездегі түсінігім бойынша, империя қалайда бір құлайды. Бірақ Кеңес өкіметі менің тұсымда, баламның, не немеремнің тұсында құлайды деген ұғым болған жоқ. Ерте ме, кеш пе, империяның құлайтынына сендім. Себебі тарихқа үңілсек, көбі солай болған. Ең ұзақ Рим империясы да сағаты соғылғанда ыдыраған. Түптің түбінде ұрпаққа қалатыны – рухани байлық та, материалдық байлық та емес, жер. Сондықтан жерді сақтау керек деген идеяны көтергім келді.

	Қырғыздың жазушысы Төлеген Қасымбеков «Сынған қылыш» деген екі томдық кітап жазды. Кітапқа қыпшақ Мұсылманқұлдың өмірін арқау еткен. Қоқан ханның қырғынынан қашқан Досбол деген кісі елімен Қызылорда облысының Шиелісінен біздің жаққа ауып келген. Қоқан хандығының қиянатын тілге тиек ете отырып, «Досбол» романын жазуға кірістім. Бір тарауын жазып, достарыма оқып едім, олар «Ойбай, мынауың басылмайды. Сен сотталып кетесің» деді. Шынында да, ойласам, Қоқан деген шағын хандық қой. Ол империяға арналған ойың қалай айтсаң да шошаңдап көрініп қала береді. Қалай дегенде де келмейді. Жазғаным басылмаса, шықпаса арам тер боп нем бар? Не істерімді білмей жүрдім. Таланыма қарай алыптар тобының белді өкілі, атақты академик жазушы Сəбит Мұқановтың баласы Марат көршім болды. Бір күні ренжіп келе жатыр ем, Марат кездесіп, «Қойшеке, көңілсізсіз ғой, ауырып келе жатқан жоқсыз ба?» деп сұрады. «Ауырып келе жатырмын» дедім күйініп. «Не болды?» деді елеңдеп. «Жаным ауырып келе жатыр» деп бүкіл мұңымды шақтым.

	– Бичуринді оқысайшы. Сонда саған азық болатын дүние бар. Өйткені ғұн империясының негізін қалаған Мөде деген кісі қойнындағы қатынын да, астындағы атын да бергенде үндемей, бір кішкентай жерді береміз дегендердің бəрін басын алып, хан империясымен соғысқан. Осыған назар аударшы, идеяңа дəл келеді, – деді Марат.

	Содан Бичуринді алып оқыдым. Осыдан бастап Ғұн тарихына зейін қойдым. Менің мақсатты іздеуге кіріскенім осы.

	«Мүдехан» атты повесть жаздым. Бұл – тарихи тақырыптағы тұңғыш шығармам. Бірақ прозадағы алғашқы шығармам емес. Прозадағы бірінші шығармам – «Соқпақ жолға бастайды» деп аталады. «Сол бір күндер» повесім 1975 жылы «Жалын» журналының жабық бəйгесінде екінші орын алған.

	«Тағдырлар тоғысы» кітабым жарық көрді.

	Кез келген отарлаушы мемлекет, ол орыс па, неміс пе, француз ба, ағылшын ба, шүршіт пе, бəрінің бірінші бітіретін шаруасы – отарлаған елінің тарихи жадын өшіру, жер атауын, ұлттық дəстүрін, тілін өшіру, өзінің тілін, дəстүрін, əдет-ғұрпын кіргізу, шоқындыру, өз дініне көшіру. Міне, Қытай империясындағы ғұндарға, көшпенділерге жасаған тірліктерін айтқан кезде кез келген есі бар адам сол кезде

	«Мынаны бізге де істеп отыр ғой» деп ойласатындай дəрежеде болды. Мен жинаған фактілерімнің беру жолын іздедім. Онда тарихи тақырыпқа көп жаздырмайтын. Көркем роман жазудан пайда жоғын білдім. Қарымды қаламгер Ақселеу Сейдімбектің «Көркем шығарма – авторы бар ертегі. Кімнің қасында кім тұрыпты, бəрібір ойдан шығарылған дүние» деуінде жан бар.

	Көркем шығарма да керек. Көркем шығарма халқының құлдық санадан арылып, ұлттық санасы, намысы оянып, ұлттық мүддеге бет алған кезде жұртшылықтың моральдық, эстетикалық талғамын жетілдіру үшін керек, моральдық-этикалық алданыш үшін керек, ұрпақтың көркем сезімін қалыптастыру үшін керек. Бүгінгі күнде ең алдымен ағартушылық жұмыс қажет. Кешегі ХХ ғасырдың басында патшалық монархия құлаған кезде Алаш азаматтарының бəрі қай жерде қандай қызмет істегендеріне қарамай, түрлі мамандығына қарамай, жаппай ағарту жұмыстарымен айналысты. Орманшы Əлихан Бөкейханов, теміржолшы Мұхамеджан Тынышбаев, дəрігер Санжар Асфандияров осылай жасады. Заңгер Жақып Ақбаев қазақтың шығу тегі туралы кітапша шығарған. Міржақып та осы тақырыпқа жазған. Бəрі де надандықпен күресіп, елді білім алуға үгіттеген. Сол мақсатпен тарихқа ауысып, 4 кітап жаздым. Төртеуінде төрт қырынан келдім.

	– Сіздің шығармаларыңызды халық жылы қабылдады. Осы шығармаларыңызды қалай жаздыңыз, оған қанша уақыт кетті?

	– Тарихи тақырыпқа ауысқан кезде мен роман жазуды көздеген жоқпын. Халықтың ұлттық санасын оятуға қызмет етуге тарихи тақырыпты пайдаландым. Ол кезде тарихты жазуға тыйым салынған. «Алтын тамыр», «Көмбе», «Қазақтың қилы тағдыры» кітаптарым Кеңес өкіметі тұсында жазылды. Басы 1986 жылы, аяғы 1989 жылы шықты. Жазылуы ұзаққа созылған жоқ. Бір жақсысы, сол жылдары Жазушылар одағының шығармашылық үйі болатын. Шығармашылық үйіне жолдама алып, алаңсыз тыныш жерге барып жазатынбыз. Бір кітапты 5–6 ай ішінде дүниеге əкелетінбіз.

	Бірақ дерек жинауыма, оны жүйелеуіме он шақты жылдар кетті. Бəрін біле келгенде бұрынғы ойлау жүйең өзгереді, ой өрісің кеңейеді. Бұрынғы өткен тарихи оқиғаларды оқи отырып, соны бүгінгімен салыстыруға мүмкіндігің туады. Ал салыстырған жерде саған жаңа ойлар келіп, сенде жаңа түсініктер қалыптасады. Сен бұрын білмейтін затыңның мəн-мағынасын түсінесің, төңірегіндегі кез келген құбылыс неге бұлай болады деп ойлай бастайсың. Сөйтіп, азаматтық қалыптасуыңа жол ашылады.

	Аталған кітаптарды жұртшылық жақсы қабылдады. Кезінде Президентіміз де оқыды, жоғары баға берді. Алғаш рет «Егемен Қазақстан» газетінде Елбасының пікірі жарияланды. Содан соң маған назар аудара бастады, кітаптарымды кісілер іздеп жүріп оқуға айналды.

	Астана Ақмолаға ауысайын деп жатқанда Президент шақырып алып, не жазып жүргенімді сұрады. Жоспарымды ортаға салдым. «Бұл бастаған дүние, жинаған дерегіңіз қолыңызда. Құдай ғұмыр берсе жазылады ғой. Осы біздің тарихымызға қажетті материалдар Қытайдың мұрағатында сақтаулы көрінеді. Сұрастырсам, Қазақстаннан сол мұрағатқа ешкім кірмепті. Осыған бір адамды жіберсем деп, барған сапарымда Қытай басшысымен келісіп едім. Елшіміз Қуаныш Сұлтановпен тұрғын үй, көлік, аудармашы мəселесі жөнінде сөйлесіп, барлығын əзірлеттім. Əрі-бері ойласып, сізді жібергім келіп отыр» деді Нұрсұлтан Назарбаев. Бұл 1997 жылдың қазан айының аяғы еді.

	– Нұреке, кітаптардың барлығын картаға қарап отырып жазған адаммын ғой. Ата-бабаларымыздың атының тұяғы тиген, өз табанының ізі жатқан жерді көру, Сарыөзенге барып, бетімді жуудың өзі керемет қой. Егер сенім көрсетсеңіз барамын, – деп көктен іздегенім жерден табылып, қуана келістім. Бұл үлкен жауапкершілік екенін де сездім. Өйткені тарихшы емеспін, мен журналист адаммын. Ал Қазақстанда, Құдайға шүкір, кандидаттарды былай қойғанда, тарих ғылымының докторлары да жеткілікті. Оның ішінде қытай тілін білетіндер де, қытай иероглифін оқи білетіндер де бар. Соларды қойып, мені таңдағанда сол көрсетілген сенімді ақтай аламын ба деген қорқыныш та болды.

	1997 жылғы 17 қарашада Қытайға ұшып кеттім. Президент айтқандай, бəрі дайын екен. Денсаулықпен де, уақытпен де санасқан жоқпын. Бір жарым жыл күн сайын 14–16 сағаттан тұрақты түрде жұмыс істедім.

	Бұл арада алдымен Елбасымыз Нұрсұлтан Əбішұлына алғыс айтқым келеді. Қытай деректерімен тарихымыздың ақтаңдақтарын толтыруға үлкен қамқорлық жасады. Сол кездегі Қытайдағы елшіміз Қуаныш Сұлтанов та білікті азамат қой, көп көмек көрсетті. Мен үш бағытта жұмыс істеуді осы арадан жоспарлап бардым. Бірінші бағытым – көне замандағы көшпелілерге қатысты деректерді орыс шығыстанушылары аударған бізге белгілі еңбектермен салыстыра отырып, қайтадан аудару. Мақсат – деректердің дұрыс-бұрысын анықтау, өзгешелігі бар ма, жоқ па, білу. Екінші бағытым – əлі ғылыми айналысқа түспеген, ешкімге белгісіз Қытай мұрағатында жатқан деректерді табу. Үшінші бағытым – қытай ғалымдарының көшпелілер жөніндегі, қазақ халқы туралы тарихи шығармалармен танысып, солардың қажеттілерін аудардым. Осы бағытта елшімен ақылдастым.

	Елші маған үлкен жағдай жасап берді. Мемлекеттік мұрағаттың директорын, қойма меңгерушілерін елшілікке шақырып, ресми түрде мені жазушы деп таныстырды.

	– Тарихшымын деп айтпаңыз. Қытайлықтар жоқтан өзгеден құпия жасайды, əйтпесе мұрағаттан материалдар ала алмай қаласыз. Жазушымын деңіз, ар жағында өзіңіз тіл тауып кетсеңіз жұмыс шешіле береді, – деді. Қытайда жұмыс істеп, осы елдің мінез-құлқын меңгеріп қалған адам ретінде пайдалы кеңес берді. Қуанышқа да рақмет.

	Елшілікте болған кездесуде жазушы екенімді, тарихи тақырыпқа жазып жүргенімді, тағдыр бізді Қытаймен бүгін ғана көрші қылып қоймағанын, қазақ халқының ежелден көрші екенін, өзара қарым-қатынасымыздың тереңге кеткенін, сондықтан тереңде жатқан байланыстан бастап циклді романдар жазсам деген ниетпен келдім, соған əдеби шығарма жазуға көмектессеңіздер дедім. Олар көмектесеміз деді. Сөйтіп, мұрағатқа еркін кірдім.

	Əуелі елші екеуміз барып, мұрағат жұмысымен танысып қайттық. Өздері біліп, іріктеп қойған талай материалдарды көрдік. Төле бидің, Абылайдың хаттарын ұстадық. Мен бізден Қытайға барған 22 елшіліктің тізімдерін алып келдім. Жоспарлап барған үш бағыт бойынша барлығы 10 кітап дайындап əкелдім. Бəрін жаздым, екеуі əлі баспадан шықпай жатыр, қалғандары жарық көрді.

	– Өзіңіз радиода істедіңіз, газетте істедіңіз. Журналист ретінде өмірдің қыры мен сырын ұғынып, кейін жазушы болдыңыз. Осы екі кəсіптің қандай айырмашылығы бар? Журналистика Сіздің жазушы ретінде қалыптасуыңызға бастайтын даңғыл жол болды ма?

	– Өзімді журналистпін деп есептеймін. Мені азамат ретінде қалыптастырған – журналистика. Себебі журналист болу бүкіл халықтың тыныс-тіршілігімен араласуға мүмкіндік береді. Қазақстанда араламаған жерім жоқ. Əртүрлі буындағы, əртүрлі мамандықтағы, əртүрлі əлеуметтік жағдайдағы азаматтармен кездесіп, əңгімелестім. Сөйте жүріп елдегі жағдайды толық білдім, не керек екенін түсіндім. Не істеу керектігін өзімше жобаладым. Бұл бір.

	Екіншіден, шынайы журналист боламын деген адам көп білуі керек. Өйткені уақыт талабы солай. Қазір мұнай туралы жазу қажет болса, мұнайдан хабарың болуға тиіс. Ал күнделікті ақпарат беретін мəліметпен ғана шектелсең, ол жұртты қайталау болады. Өз басым кез келген материалды дайындағанда шығармашылықтағы адам болса, шығармаларын оқитынмын, еңбек адамы болса, соның еңбек жолымен толық танысатынмын, ал ғалым болса, еңбектеріне зейін салатынмын. Түсіне алмай қалған жайларымды солармен əңгімелесу барысында ұғынып, ақырында жазуға кірісетінмін. Осы дағдым тарихты дұрыс зерттеп, білуіме көмектесті. Журналистік зерттеу, журналистік талдау – құқық қорғау органдарындағы тергеуші қызметіне де ұқсас, ғалымдыққа да апаратын жол.

	Кез келген затты білу үшін сен де зерттеуің керек. Мүмкін, анау айналысып жүрген ғалымдай ұңғыл-шұңғылын білмессің, бірақ толық хабардар болғаның жөн, не нəрсе екенін білуге тиіссің. Бірақ өкінішке қарай, жас ұрпақ құр ат үсті қарайды. Əңгімелеу үстінде сұраққа қана жауап беруге тырысасың. Сенің не істеп жүргеніңді, не жазғаныңды білмейді. Сөйлесіп отырған адам да ашылмай қалады, оның еңбегі де көрінбей қалады.

	Екеуінің байланысы өте мықты. Егер мен журналист болмасам, осы күнгі істегенімді істей алмас едім, əдебиетші болып кетер едім, көркем шығарма жазар едім. Орта қол жазушы болармын мүмкін, жай қатардағы əдеби шығармалар жазар ем. Ал тарихшы болуыма журналистігім қатты көмектесті. Тарихты қайта пайымдауға өзімше мүмкіндік алдым.

	– Сіз біраз жасқа келіп қалдыңыз. Шетелге, үлкен жерге барып келдіңіз. Туған халқыңызға, біздің оқырмандарымызға үлгі болатын, болашаққа жөн сілтейтін қандай аталы сөздер айтар едіңіз?

	– Қазіргі заман – сөздің дуасы кеткен заман. Қазақ зиялыларында айтылмаған сөз жоқ. Егер бір ғана Абайдың айтқандарын орындаса, қазақтың биік деңгейден көрінуіне мүмкіндігі бар. Оның сыртында данышпан аталарымыздың айтқан сөздері қаншама. Дегенмен, қазіргі заманда «олай бол, былай бол» деп ақыл айтудан гөрі, ең тиімдісі: əр қазақ өзінің туған халқына қызмет етемін десе, көктен іздегеніміз жерден табылып, ата-бабаларымыз сан ғасырлар армандап өткен, қолымыз жеткен тəуелсіздігіміз баянды болсын десе өзін-өзі жөндеуі керек. Өзін түзесе, өзі білімді, инабатты, иманды болса, халқының құндылықтарын бағалай білсе – халыққа ең басты қызмет сол болуға тиіс. Сондықтан кейінгі ұрпаққа да, замандастарыма да менің айтарым: дүниені түзеймін десең – өзіңді түзе. Себебі халық та, ұлт та адамнан құралады. Адам деген – өзіміз. Біз əрқайсысымыз жақсы болсақ – қазақ та жақсы, əрқайсысымыз білімді болсақ – қазақ та білімді, əрқайсысымыз бай болсақ – қазақ та бай.

	– Халқымыз «Жоқтаушысы жоқ – ер жетім, жері жоқ – ел жетім» дейді. Құдайға шүкір, Сізді іздейтін, Сіздің шығармаларыңызды сүйіп оқитын жұртыңыз, жүздеген, мыңдаған оқырмандарыңыз бар. Еліңіз талантыңызға тəнті болып, бейнеті көп жазушылық еңбегіңізді бағалайды, есіміңізді құрметтейді. Жазушы бақыты деген осы емес пе? Біз сізді тарихымыздың ақтаңдақ беттерін ашуға жанкештілікпен атсалысып, ұлтымыздың ұлы мұраттарына қалтқысыз қызмет етіп жүрген көрнекті жазушы, тарланбоз тарихшы деп білеміз. Сізге оқырмандар атынан қажымас қайрат, шығармашылық табыс тілейміз.

	– Рақмет, айналайын! Əрқашан жақсылықпен жүздесейік.

	Бəріміздің алтын бесігіміз – еліміз аман болсын!





	Мақсұт НƏРІКБАЕВ, Қазақ гуманитарлық-заң университетінің президенті,

	заң ғылымдарының докторы, профессор:





«ӨМІР-ӨЗЕНІНЕН ӨЖЕТТЕР ҒАНА ӨТЕ АЛАДЫ»




	– Мақсұт Сұлтанұлы, Сізді елімізде жоғары білікті заңгер, іскер басшы, көрнекті қоғам қайраткері ретінде біледі. Сол себепті өмірбаяныңыз əркімді қызықтырады. Жұртшылықты өмірбаяныңызбен таныстырып өтсеңіз.

	– Əкеден екі ұл туған екенбіз, інім – Махмұд жастай көз жұмды. «Құдай жалғыз, мен жалғыз» демекші, содан жалғыз келемін ғой. Не алдыңда, не артыңда туған бауырыңның болмағандығы, əрине, жанға батады екен. Бірақ оның есесіне достарым жеткілікті.

	Өткен өмірімде жалғыздықтың зардабын тартқан кездерім аз болған жоқ. Екі жасымда əкем – Сұлтан Ұлы Отан соғысына аттаныпты. Ол қайдан есімде қалсын. Егер суреті болмаса, мен əкемнің кескін-келбетін көз алдыма елестете де алмас едім. Қанқұйлы соғысқа аттанып бара жатып маңдайымнан сүйді ме екен, оны да анық білмеймін.

	Сол кез есім толық кіре қоймаған уақыт қой. Өңін де, түсін де көз алдыма келтіре алмаймын. Сондықтан ба, əкем түсіме ешқашан да кірген емес. Соған қарамастан мен оны ойлап жүрдім, аңсап өстім. Жас күнімде балалардан таяқ жегенде немесе «қу жетім» деген сөзді естігенімде талай рет тамның артына барып, солқылдап тұрып жылайтынмын.

	«Əкетайым, ең болмаса бір күнге келіп кетсейші. Сөйтіп, тасжүректердің келеке-мазақтарынан ең болмаса бір сəт, бір ретке құтқарсаң арманым болмас еді. Əкем менің, қайтіп шыдаймын мыналардың қорлықтары мен қорлау сөздеріне, жөнсіз қылықтарына?» деп екі тіземді құшақтап, қайғы-мұңға бататынмын.

	Əкеге деген сезім ерекше болады екен ғой. Асқар таудай көрінетін əкемді есімде сақтай алмасам да, ол менің ойымнан қай кезде де шықпайды. Елін жаудан қорғауға кеткен жас жігіт майдан даласынан туған жерге оралмады.

	Сұрапыл соғыста қаза тапқан қымбат тұтар əкемнің қай жерде жерленгенін іздеп таптық. Бертінде, 1979 жылы Украина жеріндегі оның қабірінің басына мен, сүйген жарым Қасия, баламыз Қанат үшеуміз арнайы барып, Құран оқытып, бір көзе топырағын елге ала қайттық. Сонда да əкем түсіме кірмейді. Əйткенмен ол жұбайымның түсіне кіріпті.

	«Маған ризашылығын айтты, мен ол кісіге «Ата» дедім» деп Қасия мақтаныш сезімін білдіріп жүр. Аллаға шексіз алғысымды жаудырып, көңілім кəдімгідей көтеріліп қалды. Достарым, жолдастарым қашалықты көп болғанымен, өзім ата болып немерелер сүйіп отырғаныммен, əрқашан əкемнің орны жетпей, толмай тұрғандай болады.

	Ауылға барсам, нағашылар жағынан келіп отырған бір апай:

	– «Жалғыздың жары бір Алла болғай» демейтін бе еді, Мақатай. Өз талабың, өз еңбегіңмен жеттің ғой бұл дəрежеге. Алла алдыңнан жарылқай бергей, – деп батасын беріп жатыр. Шындығында маған нағашылар жағымнан да ешкім сүйеу бола алмай, таза тағдырдың еркінде өстім ғой.

	Мен 1940 жылдың 30 наурызында Алматы облысына қарасты бұрынғы Талдықорған ауданына қарап келген, қазіргі Талдықорған қаласының құрамындағы Еркін ауылында туғанмын. Онжылдықтың біраз сыныптарын өз ауылымдағы жəне Талдықорған қаласындағы мектептерде оқып, сегізінші, оныншы сыныптарды қазіргі Ескелді ауданына қарайтын қазіргі Жетісу орта мектебінде тамамдап шықтым. Сол жылы Украинаның Днепродзержинск қаласындағы кəсіптік-техникалық училищеге аттанып, елге кен байыту мамандығымен оралдым. Одан бергі өмірімде əртүрлі қызметтерге араласа жүріп, Қазақ мемлекеттік университетінің заң факультетін сырттай оқып бітірдім. Еңбек жолымда Алматы облысының қазіргі Ескелді ауданы мен Талдықорған қаласының мəдени-ағарту мекемелерінде қызмет еткен кездерім болды.

	1973–1974 жылдары бұрынғы Талдықорған облысының прокуратура органдарында тағылым алушы, аға тергеушілік қызметтерін атқардым. 1974–1984 жылдары сол облыстағы адвокаттар алқасының мүшесі болып, алдымен Ақсу, соңынан Көксу (бұрынғы Киров) аудандарында қызмет еттім. 1981–1987 жылдары Қаратал ауданының халық судьясы болып сайландым. 1987–1988 жылдары Қазақ КСР Əділет министрлігінің аға консультанты, 1988–1990 жылдары Қазақ КСР Прокуратурасының бөлім прокуроры, 1990–1992 жылдары ҚР Əділет министрлігінің Заңдарды жүйелендіру мен насихаттау басқармасының бастығы, 1992–1993 жылдары ҚР Президенті мен Министрлер кабинетінің мемлекеттікқұқық бөлімінің меңгерушісі, содан соң құқық қорғау органдары бөлімінің меңгерушісі болдым. 1993 жылдың қыркүйек айынан желтоқсанына дейін ҚР Бас прокурорының орынбасары, сол жылдың желтоқсанынан 1995 жылдың қазан айына дейін ҚР Жоғары Соты төрағасының бірінші орынбасары болып жұмыс істедім.

	1995 жылдың қазанынан 1996 жылдың маусымына дейін ҚР Бас прокуроры лауазымына тағайындалып, 1996 жылдың маусымынан 2000 жылға дейін ҚР Жоғары Сотының төрағасы болып сайландым. Ал 2000 жылдың қыркүйек айынан бүгінге дейін Қазақ гуманитарлық-заң университетінің Президенті жəне Жоғарғы Сот Кеңесінің төрағасы міндетін атқарып келемін.

	Ғылыми еңбектеріме келетін болсақ, заң саласының өзекті мəселелері тақырыбына жазылған оннан астам кітаптарым мен жүзге тарта ғылыми-зерттеу мақалаларым бар. Заң ғылымдарының докторы, профессор деген дəрежеге жеттім. Көп жылғы еңбегім үшін «Парасат» орденімен жəне бірнеше медальдармен марапатталдым.

	Өмірбаяным осындай, жұртшылық білсін деп, барлығын тəпіштеп айтып жатырмын.

	– Қиналған, жабыққан кездеріңізде неге сүйендіңіз, қандай күйде болдыңыз? Əділдік бар дегенге сенесіз бе, оған жетуге бола ма?

	– Өмір деген күрделі ғой, ол əрқашан қарама-қайшылықтарға толы, жаманды да, жақсыны да көрдік. Көре алмайтын, іштері тар, бос кеуде кісілердің кінəсінен жазықсыз жалаға ұшырап, қиналған кездерім де болған.

	Қызғаныш, аяқтан шалу, сыртыңнан ғайбат сөз тарату секілді жаман əдеттер ежелден арамызда бар, сол əлі күнге дейін етегімізден тартып келеді. Мұндай жайларды өз басымнан кешірдім. Сондайда еңсемді төмен түсірмей, арымның таза екендігін дəлелдеп шықтым. Өмірде жақсы адамдар бар ғой, солардың да көмегі болды. Адалдық, əділдікті қолдады. Меніңше өмір-өзеннен өжеттер ғана өте алады.

	– Сіз үлкен жауапты қызметтер атқардыңыз, соның қайсысы болсын адам тағдырымен байланысты ғой. Сол қызметте тұрғанда алдыңызға келген кісілерге көмектестіңіз бе?

	– Əр адам қай қызметте болсын дандайсымай, қарауындағыларға жекімей, айқайламай, қатыгез, мейірімсіз болмауы керек. Өзін өзгелерден биік ұстап, тəкаппарлық таныту жараспайды. Қайта кеңпейілді, байсалды, парасатты болғаны дұрыс. Өзім кез келген қызметте алдыма келген кісілерге көмектесуге тырыстым. Қазір де солай жасаймын.

	Бəлкім, естіген шығарсыз. Республикалық бір газеттің тілшісі атақты өнер қайраткері, Халық қаһарманы Əзірбайжан Мəмбетовке «Өміріңізде кімнен ұмытылмастай жақсылық көрдіңіз?» дегенде, Əзекең «Республикамыздың Бас прокуроры Мақсұт Нəрікбаевтан» деп жауап беріпті. Олай деуінің мəні мынада, кезінде Қазақстан Театр қайраткерлерінің одағы құрылып, оған Ə.Мəмбетов төраға болып сайланады. Одақтың Алматы қаласындағы Желтоқсан мен Қазыбек би көшелерінің қиылысатын маңында «Актерлер үйі» деген ғимараты болады. Нарықтық кезең басталған кезде əлгі ғимаратты ұстап тұру қиындыққа соғады да, ақша тауып күн көру үшін əлгі үйді бірер бөлмесінен басқасын Əзекең мықты бір кəсіпқой азаматтарға жалға береді.

	Өнер адамдарының мінез-құлықтары қызық қой, олардың көңілдері көбінесе жас нəрестелердің көңілдеріндей мөп-мөлдір, пəк, күнəсіз болып келеді. Мені біреу алдайды-ау, алданамын-ау деген ойлар олардың қаперлерінде мүлдем болмайды. Өздеріне қалай сенсе, өзгелерге де сондай сеніммен қарайды. Бұл – олардың табиғатына тəн мінез. Өйткені өнер адамдары, əсіресе, сахна саңлақтары ғұмыр бойы ізгілік үшін күрескерлер ғой. Олар шартты түрде «жағымсыз» деп аталатын кейіпкерлердің де бейнелерін сомдай отырып, көрермендерін жаманнан жирендіріп, жақсыға жақындатып отырады. Тыныс-тіршіліктері ұдайы осы бағытта жүре беретіндіктен, өнер адамдарының бойларында адамгершілік, адалдық, ізгілік əдеттері қалыптасып, жұрттың бəрін өздеріндей көріп, көңілдеріне күдік алмастай ерекшеліктерге ие болады.

	Қазақ өнерінің марғасқасы Əз-ағаң дəл осындай ақкөңіл, ақ пейілдігімен жүріп жатқан кезде, əлгі жылпос кəсіпкерлер «сауда сақал сипағанша» дегізіп, жаңағы ғимаратты қағаз жүзінде өз иеліктеріне өткізіп алады ғой. Оны Əз-ағаң білмейді, ойында ешқандай күмəн-күдік жоқ, ол əлгі кəсіпкерлерге:

	– Өй, азаматтар, ғимарат біздікі, неге ақша төлемейсіңдер? – десе, олар:

	– Неге төлейміз, ғимарат біздікі, сіздер төлеңіздер қайта, – дейді.

	– Қалай сендердікі?

	– Мінекей, құжаттарымыз.

	Қараса бəрі дұрыс, бəрі заңды. Алаяқтар қапысыз дайындалып, барлық құжаттарын тастай қылып түзеп алған. Құжаттарының кейбір тұстарына алдап отырып, Əз-ағаңның өзіне қолын қойдырған жерлері де бар екен. Сол қағаздармен танысып шыққаннан кейін Əзекеңнің иманы ұшып, зəресі қалмайды. Күні ертең жұрт «Түйені түгімен жұтқан» деген осы ғой, Əзірбайжан Мəмбетов бір ғимаратты түгелдей сатып жіберіп, оны аула, аумақ, шарбақтарымен қоса жұтып қойыпты» деп жатса масқара ғой. Аңдаусызда ауға түсіп қалған арыстандай, бұдан соң Əзекең амалсыздан бұрынсоңды ашпаған есіктерін ашып, танымайтын адамдардың алдына барып, басын иіп, жағдайларын айта бастайды. Соттасады. Аудандық сотқа барса, қолдамайды. Қалалық сотқа барса, тыңдамайды. Облыстық сотқа шығады. Онда да ештеңе тындыра алмайды. Табаны тозып, шаршап-шалдығып, ең соңында маған жетеді ғой. Сол шақта мен Республиканың Бас прокурорымын.

	Салы суға кетіп, ұнжырғасы түсіп кеткен Əз-ағаңды көрген кезде көңілімді біртүрлі аяныш сезімі билеп кетті. Бірақ онымды оған білдірместен жігерлендіре сөйлеп, құжаттарымен егжей-тегжейлі танысып шықтым. Ап-айқын аңғарылып тұр, алданып қалған. Құжаттардың заңдылығы алаяқтар жағына ауыңқырап кеткен. Бірақ іске əділ көзбен қарайтын судья табылса, айлакер кəсіпкерлердің бір жерінен емес, жеті жерінен ұстауға болады. Яғни Əзекеңді қолдауға негіз əбден жеткілікті. Əділдіктің төбесі көрініп тұрған жерден бас тартуға бола ма, істі басынан қайта қудалатып, ақыры үйді Əзекеңдерге алып бергізгенмін. Сөйтіп көрсеткен көмегімнен өзім де лəззат тапқанмын. Себебі мен сол жолы қасиетті өнер киесін ғана сыйлап қойғаным жоқ, ақкөңіл, аңқылдақтығынан зардап шегіп, зəбір көрген бейкүнə адамға арашашы бола білдім.

	Бүгінде арамызда жоқ Əз-ағаңа да мың да бір рақмет! Менің зорлықпен емес, заңдылықпен қолын жеткізген кішкентай еңбегімді ұмытпай, тілші сұрағына «Өмірде көрген ең үлкен жақсылығым Мақсұт Нəрікбаевтан болды» деуі не деген адамгершілік.

	Дəл осындай жағдайға Мемлекеттік сыйлықтың лауреаты, əлемдік атағы бар белгілі жазушы Ə.Нұрпейісов ағамыз да ұшырап, өзі ұйымдастырып жүрген əдебиетшілердің Пенклубынан айырылып қалған болатын. О кісіге де дер кезінде заң тұрғысында қол ұшымды бердім. Бұл да бір сауапты іс болды деп ойлаймын. Өйткені мына өнер адамдары өздерінің ақ көңілділіктерінен өмірде ұдайы ұтылыс тауып жүретін қорғансыздау жандар екен ғой.

	Бұл менің дəл қазір есіме түскен жайттар. Ол аталған адамдар үшін – жақсылық, ал мен үшін – судьялық жұмысымның нəтижесі. Еліміздің əр аймағында жүргенімде алдымнан сондай адамдар жиі кездесіп, алғыстарын айтып жатады. Ал мен олардың көпшілігін танымаймын. Жалпы, адам еңбегінің бағалануы ол қызметтен кеткен соң басталатын секілді.

	– Елімізде заңгерлер көбейіп кетті, екінің бірі заңгер, олардың қажеті қанша деген сөздер естіліп қалады? Сіз бұл туралы не дер едіңіз?

	– Əрбір адамға от пен ауа, су мен нан қалай керек болса, заң да осы қоғамда соншалықты қажет. Ондай түсінік болмайынша, біз өз құқығымызды қорғауға, міндетімізді орындауға мүмкіншілігіміз болмайды.

	Менің есебім бойынша, елімізде заңгерлер даярлайтын 60 оқу орны бар екен. Бұрын Əл-Фараби атындағы Қазақ мемлекеттік университетінде жəне Қарағанды мемлекеттік университетінде ғана заң факультеті бар еді. Салалық заңгерлер Ұлттық қауіпсіздік комитетінің, Ішкі істер министрлігінің арнайы мектептерінде оқытылатын. Əрине, бəрінің бірдей заңгер болуы міндет емес, алайда əркім өз құқығын жетік білсе, бұл – азаматтарымыздың санасы мен талғамының өскені. Нотариалдық кеңселер көбейіп, заңнамалық кеңес беретін орындар ашылып жатса да, тұрғындардың құқығын қорғайтын ресми орындардың бар екеніне сенесің.

	Кəсіп иелері, ауқатты адамдар өз қаражатына дəрігерден кейін адвокат қызметін тұтынуды əдетке айналдырып келеді. Ал заңды үйренуге ниет қойған адам енді сол заңды қайдан іздеуді білуі керек. Міне, осы арада мен кісілердің заңдылық жағынан сауатты болу үшін заң оқу орындарында оқуға ден қоя бастауын құптаймын. Біздің университетте де жоғары білімді мамандар сол мақсатпен екінші мамандық алу үшін көптеп оқиды. Бұл – Қазақстан құқықтық мемлекет қатарына қосылуға ұмтылып отырған шақта жағымды құбылыс.

	Заңгерлер көбейіп кетті деген əңгімеге оралатын болсақ, мына жайға тоқталғым келеді. Бұрын Қазақстанда 136 оқу орны заңгерлер даярласа, мана айтқанымдай солардың 60-ы ғана қалды. Сөйтіп, осындай оқу орны екі еседен аса азайды, тиісінше заңгерлердің де саны төмендеді. Яғни уақыт бəрін жөнге келтірді. Енді техникалық мамандықтарға қарай бет бұру басталды.



	«Есіл» газеті, ақпан – наурыз, 2010 жыл





«ЖАҚСЫЛЫҚҚА ШӨЛДЕГЕН ЖҮРЕК...»




	Л.Н. Гумилев атындағы Еуразия ұлттық университетінің жанындағы «Отырар кітапханасы» ғылыми орталығының директоры, жазушы, филология ғылымдарының докторы, профессор Тұрсын Құдакелдіұлы ЖҰРТБАЙМЕН сұхбат



	– Бүгінгі қазақ əдебиеті туралы не айтар едіңіз? Оның даму барысы кеңес дəуірімен салыстырғанда қандай деңгейде деп ойлайсыз?

	– Қазіргі қазақ əдебиеті – өзінің сыртқы шапанын сыпырып тастағанымен де, сол кеңес тұсындағы қазақ əдебиетінің бел баласы күйінде қалып отыр. Өйткені бұл күндері қалам қайратын көрсетіп жүрген қабырғалы қаламгерлер де сол мектептен шыққан. Тəуелсіздік алғаннан кейінгі талап иелері сөз өнерінің табалдырығын енді аттап жатыр. Əзірше олардың қатарынан қазақ əдебиетінің даму деңгейін анықтайтын шығарма жазған талант иесі шыға қойған жоқ. Əдебиеттің бар жүгін көтеріп тұрған да – сол сақа сарбаздар. Олардың иығы əлі рухани салмақтан босаған жоқ. Қайта, екінші тыныстары ашылып, бұрынғы арманды мақсаттарын орындауға ұмтылып, талантын барынша байсалдандыра түсуге мүмкіндік алды.

	Мысалы, осы жылдары Мұхтар Мағауин мүлде жаңа қырынан көрінді. Енді бұл жазушының шығармашылық өмір жолын «Тамыздан соңғы əңгімелеріне» дейінгі Мағауин жəне «Тамыздан соңғы əңгімелерінен» кейінгі Мағауин деп бөліп қарастыру қажеттігі айдан анық. Өйткені «Тамыз əңгімелері» мен «Одағай əңгімелердің» кейбірінің тақырыбы романның жүгін көтеріп тұр, орындалу əдіс-тəсілдері де, баяндау мəнері де, ішкі ырғақтары да, түрлік құбылтулары да мүлдем өзгеше. Оның «Жармақ» романында қазақ əдебиетінде жетімсіреп қалған сюрреализм де, экзистенциализм де, модернизм де, постмодернизм де, символизм де, авангардизм де, еркін ырғақ пен кеңістік те, сана ағымы да, эсселік сипат та бар. Кейде осыншама көріністердің барлығы бір Мұхтар Мағауиннің əңгімесінің бойынан табылып жатады. Бұл туындылардың ең құбылысты құдіреті сол – мұның барлығы əдейі жасалған «əдеби сынақ» емес, тұтасымен құйылып, келісім тауып тұруында. Мүмкін, рухани тəуелсіздіктің көркем сөзге берген ерекшелігі осында шығар. Қ.Жұмаділовтің «Дарабоз» романындағы тарихи көркем талдаудың өзі де – қазақтың көркем ойлау жүйесіндегі соны нышан. Сондай-ақ, Т.Нұрмағамбетовтің, Ə.Асқардың, Т.Əсемқұловтың, Нұрғали Ораздың, Т.Зəкеннің, Р.Мұқанованың, М.Омарованың шығармаларының деңгейі жоғары, тілі ұтқыр, тіпті күрделі тіркеспен жазса да, Д.Амантайдың көркем əлемі оқшау. Поэзиядағы Ж.Бөдештің, Т.Медетбектің, Н.Айттың, Е.Раушанның, Г.Салықбаеваның жаңа қырынан ашылуы – елемейтін əдеби құбылыс емес. Ал Т.Шапайдың сыни көркем көзқарасы қандайда бір ойлы да сыншыл талғамға сай. Бұлардың жазушылық көзінің сұғы адам жанының қалтарыстарына тереңдей қадалған. Қаламы кеңес тұсында қағаздың бетіне сенімді түрде бастырыла түскен бұларды қай кезеңнің жазушысына жатқызамыз? Сондықтан да уақыт межесімен бөлгенімізбен де, бəрі де қазақ əдебиетінің өкілі болып қала береді.

	Менің ойымша, уақыт өте келе көркемсөзді бұлай жіктеу жойылады. Өйткені жалпы көркемсөздің заңдылығы, оған қойылатын талаптар, шығармашылық психологиясы өзгермек емес. Тек идеялық, тақырыптық жəне көркемдік əдіс-тəсілдердің еркіндігі ғана олардың ара жігін ашады. Том-томдап роман жазу, жоспарлы түрде жариялау, ұқыптылықпен насихаттау дəстүрін өмірдің өзі жағаға қақпайлап шығарып тастады. Енді олай жазу келмеске кетті. Оның есесіне жанама оқиға қосып, айтарыңды бұғып, бұқпантайлап емеурін танытып, көлемді көбейтпей, нысаныңды ашық та көркем баяндау мүмкіндігі туды.

	Ал шындығына көшсек, қазір қазақ əдебиетінде бір толқын мен екінші толқынның алмасу кезеңі жүріп жатыр. Екі толқын бір-біріне қосылып үлгергенше оның арасында уақытша бос кеңістік қалатыны белгілі. Мəселе сол үзілістің қаншаға созылатындығында. Өнердегі бұл өтпелі құбылысты саралау үшін сыни пікірді қажетсініп отырғанымыз шындық. Бар кілтипанымыз сонда ашылады. Ал оған уақыт та керек.

	– Əдебиетімізді одан əрі дамыту үшін не істеу керек?

	– Мұның жолы біреу емес, сан тарау. Əдебиет дегеніміз – тал бесіктен бастап жер бесікке дейінгі адамның ой-сезімін шүйкелеу. Ал ұйымдастыра білумен көркем шығарма жазылмайды. Кез келген шара туындының жазылуына, басталған шығарманың аяқталуына, басылуына себепкерлік жасауы мүмкін. Бірақ əдебиетке тақтақ жол жараспайды. Тіпті, зиянын тигізеді. Онсыз да күлдібадамнан құтыла алмай: қайсысы – шын əдебиетке жатады, қайсысы желікпен жазылды, соны анықтап, араша тілей алмай жүргенде, үлкен науқанға ұрынып, науқасымызды асқындырып алуымыз мүмкін. Менің ойымша, біз ең бастысы осындай өтпелі тұста талғамымызды төмендетіп алмау үшін күресуіміз керек. Егер көркем ой, көркем талғам, оқырман талабы биік болса, басты табысымыз сол болар еді. Ал əдеби шығарманың өтемі деген – өте күрделі, əрі қат та ділгір мəселе. Егер де шығармасының қаламақысы өзін-өзі қамтамасыз етуге жетсе, онда бүгінгідей жазушылардың барлығы жалданып жұмыс істегеннен гөрі, шығармашылықпен бірегей айналысуға, ойын еркін игеріп, алаңдамай жұмыс істеуге мүмкіндігі туар еді. Əрі қарай көркем талғамның өзі іріктеп, əдебиеттегі орнын анықтар еді.

	Егерде шын зиялы, бəсекеге қабілетті елдің қатарына қосыламыз десек, онда көркем əдебиетті алға шығаруымыз керек. Көркем ойлау жүйесі қалыптаспаған, көркем ойлау дəрежесі өспеген, көркем түйсігі төмен ел – ешқашанда ақыл бəсекесіне шыдай алмайды. Орташа ғана ойлау қабілетіне ие, өзгеге рухани тəуелді, жалтаңкөз, можантопай мүттайым ұлт боп қала береміз. Надандығымызды, рухани тəуелділігімізді, баспақшылдығымызды бұрын біреуден көріп келдік. Ендігі құлдық психологиямызды кімнен көреміз? Əдебиеттің ендігі даму жолы – еліміздің рухани тəуелсіздігі үшін жасаған батыл қадамдарына, ал еліміз, əдебиеттің көркем ойлау дербестігіне, жұртымыздың – көркем талғамын жоғары деңгейде сақтап қалуына ұмтылуына тікелей байланысты. Бұл – қызыл сөз емес. Бұрынғы отар елдердің басынан кешкен жайы. Оны жеңе алмаса – бүгінгі өкінішіміз, ертеңгі күннің ертегісі сияқты көрінуі нақты шындық екеніне еш күмəнім жоқ.

	– Талант жайлы пікіріңіз қандай?

	– Талант пен бейімділікті еш шатастыруға болмайды. Менің түйсінуімше, талант дегеніміз – табиғатқа, қоғамға, өмірге, жеке адамға деген көзқарас. Ол – əлемді дербес қабылдау, дербес түсіну, дербес қорыту қабілетің. Оған жазуға, сызуға, аспапта ойнауға, əн айтуға деген бейімділік қосылғанымен де, таланттың бағы ашылмайды. Бұған қоса аса қуатты құштарлық керек. Сол құштарлық, Абайдың тілімен айтқанда, «ішкі қуат» алға жетелейді. Барлық азапты ұмыттырып жіберетін де сол құштарлық. Яғни, дүниенің қызығынан жалықпау. Кейде мұның өзі атаққұмарлыққа жетелеуі де ғажап емес. Несі бар, талант қуатын ашып жатса, ол да өнер адамына жарасымды қасиет. Тек бейімділік пен қабілет – дербес ойлау жүйесі мен құштарлық болмаса, арбаға жегілген өгіз сияқты тым қарапайым, можантопай көрінеді. Ал көркем ойдың қанаты қашанда қалықтап, жерден биік шарықтап жүруі тиіс. Жер бауырлаған таланттарды жұртшылықтың қабылдай бермейтіні сондықтан.

	Ал таланттың ашылуы уақытқа да, ортаға да, талапқа да, талғамға да, өзіңе де байланысты. Мысалы, Талас Əсемқұлов деген өте талантты жазушы, күйші бар. Бір өнерінен екінші өнері басым түседі. Жан-жақты қабілетті. Домбырашы ретінде бозбала кезінде ауызға ілігіп, көпке танылды да, Байжігіт күйлерінің тартушысы ретінде өз қолтаңбасын қалдырды. Жанғали сияқты озған домбырашылар оны ұстаз тұтады. Ал қазір сол Таластың атағы осы күйшілік өнерімен қалың қауымға танымал деп айта алмаймын. Ол өзінің бұл өнеріне салақсына, тіпті, немкеттілікпен қарайтын сияқты. Қайта қазір құлақ күйге назар сала бастады деп естідім. Ал енді оның сонау отыз жасында жазған «Шымдан» хикаяты мен қырықтың қырқасында жазған «Талтүс» романы – қазақ əдебиетінің жетістіктеріне жататын жақсы туындылар. Романдағы Кетбұға күйші туралы толғаныстарды оқығанда қосалқы пернеден алыс сарынды естіп отырғандай боласың. Шығарманың құрылымы əрі қарапайым, əрі күрделі. Тура шегініспен тартылатын күй сияқты. Игерілген тақырыптың өзінен ескі əуеннің сарыны келеді. Алайда, қалай екенін білмеймін, атақ-даңқты былай қойғанда, жай ғана танылған жазушы деген абырой оған қонбай-ақ қойды. Сол танымал деген сөздің өзі соған жараспайтын сияқты. Өзі де сол талантына немкетті қарап, бойын үйретіп алғандай. Ал талант та, қабілет те, өзіндік ойлау жүйесі де ерекше. Əдеби ортада жүрді, «Жұлдыз» сияқты басылымда істеді. Танылудың барлық мүмкіндігі болды. Мен осындай құбылыстарға қайран қаламын. Соған қарағанда, атақ дегеннің өзі жар таңдай білмейтін қыз сияқты көрінеді маған.

	Талант демекші, менің қолыма кейінгі бір жылдан бастап «Əлем əдебиеті» деген газет түсе бастады. Əр санын асыға күтемін. Мені əдебиеттің авангардтық өкілдерінің туындыларымен таңдандыра алудың өзі қиындау болар. Бірақ осыны шығарушы жəне оған қатысқан авторлардың жаңаша көзқарасы, талғамы, таланттары таңдандырады. Өздерінің ұстанған бағыты бар. Сол талғамын қанағаттандыру үшін де газет ашып отырған сияқты. Міне, талант деп, құштарлық деп соларды айту керек.

	– Ақын-жазушы кеңес кезінде сөзі өтімді, ықпалды үлкен тұлға болып саналатын. Бүгінде олардың қоғамдағы орны əлсіреп кеткен сияқты. Сіз қалай ойлайсыз?

	– Шын талант иесі қашанда тұлға болып қалыптасады. Оған кез келген ұлт үнемі мұқтаж. Рас кеңес тұсында идеологияға қатты көңіл бөлінді. Соғыс та, тың көтеру де, халық жауын əшкерелеу де идеология арқылы жүзеге асты. Ал идеологияның қаруы – сөз. Сөз иесіне бедел керек. Сондықтан жазушыларды жұрттың көз алдында ұстады. Екіншіден, оларды шашыратпай үнемі назарда ұстау үшін күшті бірлестік құрды. Қаржылай ынталандыру жолға қойылды. Белгілі бір жүйеге қызмет еткен тұлғалар даярланды. Сол арқылы қоғамға-санаға əсер етті. Ал тəуелсіздік алған соң бұл жүйе ыдырап, бет-бетімен кетті. Еркін сөз билік жүйесіне кедергі жасады. Сондықтан да олардың басын біріктіруі қауіпті еді. Ел мен жазушының екі арасы алшақтады. Соның нəтижесінде жалпы мəдениетке, əдебиетке кері əсерін тигізді. Тіліміз болса тоқырауға ұшырады. Қазір Қытай мен Ресей өз тілдерін насихаттайтын тұрақты бағдарламаларды іске қосты. Соның ішінде көркем əдебиетті алға шығарды. Түптің түбінде біздің жазушыларға да сондай қажеттілік туады. Онсыз ұлттың мəйегі ұйымайды. Екіншіден, мұны өтпелі кезеңдегі заңды құбылыс деп ойлаймын. Ал енді қолға алынбаса, ол ұлтты тоқырауға, тұйыққа алып келеді. Сол тұйықтың тоспасы қазірдің өзінде көрініп қалды.

	– Сізді жұртшылық көбінесе сыншы ретінде біледі. Қазір сынмен айналысасыз ба, əлде əңгіме жазасыз ба, жалпы, шығармашылық жұмысты, дəлірек айтқанда жазуды ұмытқан жоқсыз ба?

	– Сын – жеке шығарма, жеке тұлға, жеке құбылыс туралы көзқарас. Кез келген жас талант өзінің шығармашылық жолын өлең жазумен, сын жазумен бастайды. Мұның өнер жөнінде көзқарасыңды, ұстанымыңды, ой орнықтылығын қалыптастыруда жəне дамытуда алатын орны зор. Менің алғашқы екі кітабым өлеңдер жинағы болды. Содан прозаға, одан деректі прозаға, одан сынға, одан ғылымға ауыстым. Мұнда белгілі бір заңдылық та, кездейсоқтық та бар. Алайда қазірге дейін жарық көрген 25-тен астам кітаптың дені жеке тұлғалар арқылы өзімнің көзқарасымды білдірген тұлғалық эсселер екен. Демек, сыни көзқарастың маған септігі тигендігі. Соңғы жылдары «Ұраным – Алаш!..» атты үш кітаптан тұратын түрме əфсаналары жəне мен тікелей құрастырып, жетекшілік еткен «Қазақ қолжазбалары» атты 10 томдықтың 4 томы шығыпты. Осыған қарағанда өзімді қол қусырып жүрмін немесе жазуды ұмыттым деуіме еш себеп жоқ сияқты. Əрине, көркем шығарма жазу – арманым. Бірақ енді кеш. Сондықтан да өмірбаяндық эсселерге тиянақтағаным заңды болар деп ойлаймын.

	– «Отырар кітапханасы» қашан жəне не мақсатта құрылды? Ол ежелгі Отырар кітапханасының орнын баса алды ма, кітап қоры қанша? Онда қандай шаралар өткізіледі?

	– «Отырар кітапханасы» ғылыми орталығының құрылғанына биыл 10 жыл. Оның негізгі мақсаты – еліміздің астанасын қасиеттендіру, мəдени ошақтармен қамтамасыз ету, Қазақстанның тарихына қатысты деректерді бір орталыққа жинастыру, сөйтіп, Еуразия университетінің оқытушылары мен студенттерін қатыстыра отырып, сол сирек ғылыми деректерді аударып, жинақ етіп шығару арқылы ғылыми айналымға түсіру. Кітап жəне жазу мұражайын ашу. Мен келген кезде ғылыми қолжазбалар түгіл қазақ кітаптарының өзі төрт-ақ пайызды құрайтын. Оның өзі кейінгі он жылда жинақталған əдебиеттер еді. Ең алдымен соның есесін толтыру қажеттігі туды. Сондықтан да қазақтың белгілі ғалымдары мен жазушыларының кітапханаларын ұйымдастыруды қолға алдық. Соның нəтижесінде Ə.Марғұланның, С.Бегалиннің, М.Қаратаевтың, Т.Кəкішевтің, Р.Сыздықова мен О.Нұрмағамбетованың, С.Қирабаев пен Ə.Бейсенованың, К.Ақышевтің, А.Сейдімбектің кітапхана қорлары ашылды. Бұл осы саладағы кітап қорының жинақталуына үлкен ықпал жасады. Сондай-ақ «Жазу тарихы мұражайы», Л.Н. Гумилевтің, Ə.Марғұланның, К.Ақышевтің мұражай-кітапханалары да оқырмандарға есігін айқара ашты. Қазір ғылыми орталықтың қорында 40 мыңнан астам сирек қолжазбалар мен кітаптар бар.

	Тек қана кітапхана емес, ғылыми орталық деп аталуының өзінде үлкен мəн бар. Оқырмандарға қызмет көрсете отырып, ғылыми жұмыспен де айналысамыз. Сирек қолжазбалар мен кітап қорының ішінде ғылыми зерттеу бөлімі, қолжазбалар бөлімі жəне кітаптану бөлімі бар. Мұнда академиктер мен профессорлар, ғылым докторлары мен кандидаттар, аудармашылар жұмыс істейді. Солардың еңбегінің нəтижесінде ғылыми орталық соңғы 10 жылдың ішінде бұрын ғылыми айналымға түспеген немесе басылмаған 71 кітапты оқырмандар назарына ұсыныпты. «Жетінші қазына» атты дастандар жинағындағы оқиғалар хұн заманынан бастап кешегі қуғын-сүргін кезеңіндегі қасіреттерді жырға қосады. Зар заман əдебиетінің соңғы тегеурінді өкілі Нарманбеттің де жырлары жеке жинақ болып шықты. Орыс зерттеушілері «даланың ұлы жыршысы» деп баға берген, ал қазақтар үшін мүлдем беймағлұм болып келген соқыр ақын Ноғайбайдың бір томдығын дайындадық. Біз өзіміздегі кітапхана қорлары бар қайраткерлердің де шығармашылығын назарда ұстаймыз. Мысалы, Қ.Мұхаметхановтың 9 томдық еңбегі жарық көрді. С.Бегалиннің 7 томдығын жариялауды аяқтадық. Кəрібай Таңатарұлы сияқты трагедиялық тұлғалардың бір томдығы баспадан шықты. Алаш қайраткерлерінің түрмедегі тағдыры жөнінде 3 томдық деректер жинағы əзір. С.Кенжеахметовтің қазақтың салт-дəстүрі мен əдет-ғұрпы, дастарқаны туралы жазылған 3 томдық еңбегі қазір «бестселлерге» айналып кетті. Ақмолалық, марқұм Х.Тəкежановтың осы өңірдің тұрмысы негізінде жазылған, ешқайда басылмаған «Қазақтың салт-дəстүрі» атты еңбегінің маңызы зор. Əттең, оған ешкім назар аударып, пікір білдірмеді. Енді қытай, араб, парсы тілдеріндегі қазақ тарихына қатысты көне қолжазбалардың каталогін жасап, солардың негізінде жинақ шығарсақ па деген ой да бар. Қазақ мəдениетіне қатысты біздің жыл қайыруымыздан бұрынғы Х ғасырдан бастап ХХ ғасырға дейінгі аралықтағы көне əфсаналарымызды, əдеби, жазба үлгілерді жинақтап, 10 том етіп оқырмандар назарына ұсынуды қолға алдық. Биыл алғашқы 4 томы шықты. Міне, мұның өзі де үлкен табыс. Биылдың өзінде бұрын ешқайда жарияланбаған 5 жинақты баспаға ұсынсақ деп отырмыз.

	Ғылыми орталыққа арналған жаңа кітапхана ғимаратын салу ісі жыл сайын кейінге ысырылып келеді. Бұл жүзеге асса, біздің мүмкіндігімізді бұрынғыдан да молайта түседі. Қазірдің өзінде бізде кітап алмасу жиілігі өте жоғары. Біз қаншама жоғары нəтижеге жеткенімізбен де, ежелгі Отырар кітапханасының орны ешқашанда толмайды. Өйткені бір жоқтың орнын екінші жоқ толтыра алмайды. Ғылыми орталық заман талабына сай жаңа бағыттағы ғылым ошағы болуға ұмтылып отыр. Алла ісімізді оңғарса, бізді əлі талай жетістіктердің күтіп тұрғаны анық.

	– Əдебиет – ардың ісі. Бұл көптен бері айтылып келе жатқан пікір. Өкінішке қарай, қазір жазғыштар көбейіп кеткен сияқты. Соларға қалай тосқауыл қоюға болады?

	– Арымен ойнап жүрген таланттар бұрын да болған. Қазір де бар. Келешекте де болады. Таланттың басты белгісі – өзінше көркем ойлау қабілетінің болуы жəне оны жүйелей білу парасатына ие болу. Өзгеге не айтқың келді, өзгеден қалай асырып айттың, ұлт үшін қандай рухани жаңалық əкелдің? Осыны саралау. Өкінішке қарай, өзінің көргенін көпсініп, білгенін бəлсініп, соны кітап етіп шығаруға құлшынатындар, тіпті сол жолға құныға түсіп алғандар да бар. Өзінің ақшасына сеніп дүние жүзін шарлап шыққанын жұртқа көрсету үшін арнайы журнал шығарып отырғандар да бар. Араласын. Көрсін. Жазсын. Бірақ соны, Абай айтқандай, «Өзімде бармен көзге ұрып, өзгеден артыламын деу» үшін емес, еліме не үлгі беремін деп шығарса ғой, сонда үлкен мазмұнға ие болар еді. Оны ешкім сөкпес еді. Қазіргі дарақылығымызда шек жоқ. Сондықтан да күлдібадамға тосқауыл қою үшін күрескенше, өзіңнің тиісті жұмысыңды атқарып, жүйкеңді тоздырмағаның жөн-ау деймін.

	– Еліміздегі кітап шығарудың жайы қалай? Шығып жатқан кітаптар төңірегіндегі ойыңызды ортаға салсаңыз?

	– Қазіргі ең үлкен кілтипан – баспа мен оқырман, жазушы арасындағы байланыстың үзіліп қалуы. Соны қалпына келтіруге тырысып отырған баспа орындары шамалы. Үкіметтің тапсырысы бар. Сол қаражатты игердік дейді. Оның нəтижесін кітапхана мен кітап дүкендерінің сөресінен көрмейсің.

	«Мəдени мұра» бағдарламасымен өте қажетті де маңызды басылымдар жүзеге асты. Ал оны қай сөреден көрдіңіз? Бұл мəселені жолға қоймай, мəдениетті өсіремін деу далбасалық. Жақсы кітаптар баршылық. Тек соларды өзгеден бөліп, саралап, оқырмандардың назарын аудару қажет.

	– Əдебиетшілердің, ақын-жазушылардың ынтымағы туралы не айта аласыз? Ара-тұра баспасөз беттерінен өзіміз мақтан тұтып жүрген бетке ұстар ағаларымыздың бірін-бірі жамандап-ғайбаттаған сөздерін оқып таң қаласың. Бұл көре алмаушылық па, қызғаныш па, əлде пендешілік пе?

	– Үшеуі де бар. Десем де мұның түбінде – бір-бірін мойынсұнбаушылық, шыдамсыздық, ұзақ жылдардан бері созылған сыз жəне жанды жеріне тиіп кеткендегі ашыну бар. Сондай-ақ өзімшілдік те бар. Мұндай айтыстар бұрынғы кеңес республикаларының бəрінде де орын алған. Қазір де тыныштала қойған жоқ шығар. Орыс, Еуропа əдебиеттері де мұны басынан кешкен. Тургенев пен Достоевский, Достоевский мен Толстой, Пушкин мен Булганин... Айтыс-тартыстар қазақ əдебиетінің тарихынан да орын алған. Сəкен мен Нəзірдің айтысын алыңыз. Ал Золяның бүкіл француз сотымен соттасып жеңгенін білеміз. Бірақ олар қоғамды айыптау үшін соттасты. Бізде... басқаша. Жалпы пікірталас – өнер сынының бір жанры. Оны əсірелеп те қабылдауға болмайды, ескермей кетуге тағы да келмейді.

	Негізінен алғанда көзқарас үшін пікір таластырғандарды айыптамаймын. Ол оқырманға да, қоғамға да керек. Тек мəдениетті түрде айтыса білу де өнер. «Дулыға» мен «Бесігіңді түзе!..» атты еңбектерімнің мазмұнын орысшалатып, кісі жалдап жаздырып, кітап етіп шығарғандарды менің де сынап жазып, сотқа бергім келді. Ұятсыздықтары сондай, 13 жерден сөзбе-сөз көшіріп отырып, менің жазғанымды мазмұндап шығып, ең болмаса, сілтеме жасамайды. Оны жазған адамның өзі қазақша білмейді. Сонда деректерді қайдан алды? Қазақ əдебиетіне жаны ашығансып жалдамалы іздеп жүрген жалдап кінəлі ме, жоқ, біле тұрып ақшасын төлеп, асты-үстіне түсіп көпірте насихаттаған көбік ауыз кінəлі ме? Ары ойлап, бері ойлап: жазасын Алла берсін, – деп қалыс қалдым. Міне, айтыс-тартыс осындай ашынудан туындайды. Үшіншіден, біреудің еңбегін оқып, біліп, іштей мойындай отырып, соны қасақана назарға ілмеушілік əдеті бар бізде. Сондай қыстығуды көрген талант иесі бір күні ызадан жарылып кетіп, бар уытын өзінің туындысына төгеді. Оның кермек татып тұратыны рас, бірақ ащы да болса шындық.

	– Жақсылық жайлы түсінігіңіз қалай? Сізге кімдер жақсылық жасады? Шығармашылық өсуіңізге, өмірдің қиын сəтіндегі қысылыстардан шығуға кімдер қол ұшын берді? Өзіңіз кімдерге жақсылық жасадыңыз?

	– Бір адамның ғұмырлық мақсаты мен өмір жолын қамтитын кең сұрақ екен. Қазып айтуға уақыт тапшы. Айтпауға ар аманаты жібермейді. Жалпы алғанда, жақсылыққа жарымаған адамнан жазушы шықпайды. Менің өз жеке басымды алсам, өзімнің үстімнен арыз жазған ағайындарға да өкпе сақтамаймын. Сын бөлімінде 11 жыл жұмыс істеген адам үшін кез келген əккі таланттың бір қапысын табатындай мүмкіндігі болады. Көзінше айтып, мінез көрсетсем, көрсеткен шығармын. Еруліге қарулы қайтарған емеспін. Көбі қыздырмалы қызыл сөзге құрылып, менің жеке басыма деген жеккөрініштен туса да, солардың пікірінде түймедей болса да шындық жатады. Соны екшеп, өзіңе ой қорытасың. Сені ойландыруға мүмкіндік бергенінің өзі жақсылық емес пе?

	Ал шындығына көшсек, менің осы жарық дүниеге келгеннен бергі басты жұбанышым – адамдардың маған істеген жақсылықтары болды. Мені жардан итеріп жіберуге мүмкіндігі бола тұра, өзін-өзі ұстаған адамдарға деген ықыласым да зор. Дегенмен де өмірдің диірмені кейде қатты жаншып жібергенде көптеген игі əсерлердің елеске айналып, ұмытылып кететіні бар. Əдебиеттегі алғашқы тұсауымды кескен О.Бөкейдің, Р.Нұрғалидың, С.Мұратбековтің, Б.Тілегеновтың, К.Сегізбаевтың, ұстаздарым Х.Бекхожиннің, С.Қирабаевтың, марқұм Лəйлə Мұхтарқызы Əуезованың менің əдеби-ғылыми тағдырыма ықпалы ерекше болды. Кіші деп емес, кісі деп қарап, сенім білдіріп, қиын жұмыстарға салған, өгейсітпей еркелеткен Ə.Əбішев, О.Сүлейменов, Қ.Ысқақов, Ə.Тарази, М.Мағауин, Т.Ибрагимов, А.Сейдімбек, Қ.Салғара, С.Əшімбаев, Ж.Əбдірəшев сияқты ағалардың алақанының жылуы қолымда. Соның ішінде ең бастысы Астанада төрт жыл үйсіз жүргенде баспана алып берген Иманғали Тасмағамбетовтің жақсылығын қалай ұмытуға болады. Ал достарымнан менің жолым болды. Олардың өзі – бір əлем. Жастайымнан тəрбиелеп ер жеткізген туған апайым Айымханның жан жылуы бүкіл өмірімнің жұбанышы болды. Əттең, арманына енді жете бергенде үміт жібі үзіліп кетті. Шеше орнына тəрбие берген Түбітқан апайым, əкемнің орнында жүріп сесімен еркелете білген ағайым Нұрғазы мен Сəметтің жақсылығын əлі де талай көремін деп ойлаймын. Солардың дені сау, аман-есен жүргенінің өзі маған істеген жақсылықтары деп есептеймін. Дəл қазір бұл адамдардың аттарының барлығы жай ғана тізім сияқты көрінгенімен, оның астарында үлкен тағдырлы жақсылықтар, жан жылытар жанашырлықтар жатыр. Орайы келгенде арнайы тоқталатын ұмытылмас айшықты мезеттер олар.

	Мен жанымның жабыққанын жанарымнан танып, түсінген адамдардың барлығын да жанымның жанашыры, жақсылықтың бейнесі деп білемін. Үйден қиналып жүргенімде қабырғалары қайысып, қабақтары қиылып кететін Қойшығара ағайым мен журналист қарындасым Лəзиза Имашеваны жақсылықтың қарлығаштары деп білемін. Мінсіз таза қуаныш деген сондай-ақ болар.

	Ал мен кімге жақсылық жасадым? – дегенге келетін болсақ, мұның жауабын өзгелер беруге тиісті сияқты. Менің өмірлік ұстанымым: игілікке жарайтын бар нəрсе – барлық адамдарда болса екен. «Болмасын деген адам – оңбасын» деген мəтел. Өзгелердің тілеуін тілеп жүруімнің өзі – жақсылық шығар. Мінезі құрғырдың кейде шарасынан асып кететіні болмаса, адам баласына қараулық істемек түгіл, ол туралы ойлаған да емеспін деп кесіп-пішіп айта аламын. Тек Тайыр ақынның:



	Жан сүйер сөз саулықта,

	Айтыла бермейді екен ғой.

	Жандарыңды жай уақта,

	Азырақ ұққан екем ғой, –



	деген өлеңі жиі еске оралады. Біз қаншама адамнан жақсылық күтіп жүрміз, бізден қаншама адамдар жақсылық күтеді. Соның бəрі де орындалса екен. Сонда ғана жақсылыққа шөлдеген жүректің сусыны бір қанатын шығар.

	– Үлгі тұтар ұстаздарыңыз бар ма? Сіз оларды не үшін өнеге тұтасыз?

	– Ұстазсыз менің өмірім тұл болар еді. Əр адам өзінің бойындағы əр қасиетін мақтан етеді. Ал мен ұстаздарымды мақтан тұтамын жəне ұстаздардан жолым болды деп есептеймін. Өмір-ұстаз қатал қарады дегенмен де, сол өкініштердің есесін ұстаздарымның мейірі толтырып отырды. Ең бірінші бойыма оқуға деген құштарлықты оятқан Жəңгір, Жəмилə, Исабек, Сағынтай, Тəуірбек сияқты мектептегі ұстаздарыма алғысым мол. Солардың тəлімі арқасында бағыт-бағдарымды анықтап, кітапқа деген мəңгілік аңсарды бойыма сіңірдім. Мысалы, Сағынтай мұғалімнен мектепте алған тарихи дəрістерімнің арқасында кейін КПСС тарихынан бастап диамат пен исматтан да қиналмай емтихан тапсырып жүрдім. Өйткені ол кісі маған тарихи ойлау, түйсіну, ой қорыту жүйесін үйретті. Қазіргі менің тарихи тақырыптарға ден қойып жүргенім де соның нəтижесі. Ал университетте маған Рымғали Нұрғали мен Мəлік Ғабдуллиннің ықпалы ерекше болды. Қазақтың тұңғыш журналист-профессоры Хайыржан Бекхожиннің маған жасаған ұстаздық тəлімі жəне оның кейінгі шығармашылық тағдырыма жасаған əсері ұмытылмақ емес. Рымғали аға Сапарғали Бегалин мен Сəду Машақовтың үйінде сақтаулы тұрған Ахаңның, Міржақыптың, Мағжанның, Жүсіпбектің шығармаларын алып келіп, үйінде қондыра жатып оқытатын. Майталман қаламгер Жанболат Əуіпбаев, ақын Несіпбек Айтов, Жүрсін Ерманов, журналистер Құрманғазы Бексайынов, Айтуған Шəйімов, Нұрқасым Əмірғалиев бəріміз араб тілінен тіл жаттықтыру үшін ұлттық кітапхананың сирек қорлар бөліміне барып, «Қазақ», «Айқап», «Ақ жол», «Таң», «Шолпан» сияқты басылымдарды оқитынбыз. Х.Бекхожиннің жетекшілігімен «Айқап» журналындағы «публицистика» деген тақырыпта курс жұмысын орындадым. Ол студенттердің олимпиадасында бəйге алды.

	1970 жылы екінші курстың басында «Ақбас бура» (Несіпбектің қойған аты) – Х.Бекхожин мені оңаша шақырды. Əңгіме қысқаша алғанда былай өрбіді:

	– Сен ақынсың ба? Өлең жазасың ба?

	– Иə. Сол өлеңнің арқасында оқуға түстім емес пе. Тұрсынбек Кəкішев, Рымғали Нұрғалиев, сіз үшеуіңіз іздеп жүріп шығармадан əрең үш қойдырдыңыздар ғой.

	– Ой, ол қателесіп кеткендіктен. Біз бес қойдырамыз деп іздеткеміз. Жалпы, ақындар ақымақ келеді. Ақымақ болма. Ана Қалижан мен Сырбайды білесің бе? Менің інілерім. Екеуі де ақымақ. Жə, қиқақты қой. Сен маған шəкірт боласың ба?

	– Оқып жатырмыз ғой енді.

	– Шын айтамын. Менің қарыздар ұстаздарым бар еді. Солар ұмытылып барады. Ұмытылмайтын қасиетті адамдар. Ахмет Байтұрсынов, Əлихан Бөкейханов, Міржақып Дулатов...

	– Мағжан Жұмабаев, Жүсіпбек Аймауытов, Халел Досмұхамедов, Мұхаметжан Тынышбаев деген бе?

	– Əй, оларды былай жеңіл атауға болмайды. Бұрын бір шəкірт (Захан Тамшыбаев, қазір Қызылжарда – Т.Ж.) тəрбиелегем. Ол қазір баспасөзден алыстап кетті. Енді солардың мұрасының жатқан жерін саған көрсетем. Бəрін оқисың. Шартым дымыңды шығармайсың. Күндері туады олардың. Келістік пе. Ендеше жүр, – деп əуелі Тауман Амандосовқа, Темірбек Қожакеевке апарып: –Мына балада жұмыстарың болмасын. Сендердің лекцияларыңсыз да жұмысы көп, – деді. Қожакеев сөйлей беріп еді, таяғын көтергенде: – Қойдық енді, қойдық, – деп, өтірік қорыққансыды. Сол бетімен университеттің ректоры Ө.Жолдасбековке алып барды. Табан астында оған ұлттық кітапхананың сирек қорлар бөліміне қатынас жаздырды. Сол бетімізбен кітапханаға келдік. Ол кісі бірден арнайы құпия бөлімге тартты. Бір кезде өжет əйел (М.Ақынжановтың қызы, қазақтың алғашқы ғылым кандидаттарының бірі Е.Масановтың əйелі Сəуле апай екен) шығып, екеуі қатты қалжыңдасты. Соңында: – Əнеукүнгі айтқан балам мынау, – деп мені көрсетті. Сəуле апай лезде бойын жиып алып: – Қарағым, жаңағы есікті аш та, басыңды көрсет. Содан кейін сирек қорға барып отыр. Кітапты өзім апарып беремін, – деді. Барып отырдым. Апай өзгелермен амандасқан болып жүрді де, менің алдыма бір кітапты қоя салды. Оның ішінде Əлихан Бөкейхановтың қазақтар туралы мақаласы бар екен. Шығарда столдың үстіне қойып, тағы да басымды қылтиттым. Кітапты өзі алып кетті. Қойшы, сонымен, келесі көктемде апай: – Ана шалға барып айт. Мұндағы материалдар бітті. Шампанын дұрыстап қойсын де, – деді. Хайрекең «Қарлығаш» кафесіне алып барып, менен емтихан алды. – Енді тыныш жүр, – деді. Содан диплом қорғайтын кез келді. «Қазақ» газеті туралы дайындығым күшті. Қиналмадым. Жазып тастадым. Қорғауға он күн қалғанда кафедраға бардым. «Ақбас бурам» алдымнан шыға келді. Меймана сөйлесіп, ішке кірдік. Өзімсіне: – Рецензияңызды қашан жазып бересіз? – деп едім, жалт қарап: – Өй, сенің тақырыбыңды кім бекітті, не туралы, жетекшің кім? – демесі бар ма. Мен де қитыға қалып: «–Жетекшім профессор Хайыржан Бекхожин. Тақырыбым «Қазақ» газетінің шығу тарихы...», – дей бергенімде иегі кемсеңдеп, көзі ақшиып, қолындағы таяғын көтере бергенде... мен де есікке ұмтылдым. Таяқ та ұшып келеді маған. Таяқпен қоса «Сатқын – подлец! Уəде қайда» деген қырылдаңқы дауыс та жетті. Есікті жауып үлгеріп, қабырғаға сүйене қалдым. «Өзімнің рұқсатымсыз Алашқа жолама», – деп сөз алғаны есіме түсті. Ал мен тақырыпты да, жетекшіні де өзім «бекітіп» кафедрадан өткізіп жібергем. Енді не істеймін. Сəтін салғанда əлгі қабырғада диплом тақырыптарының тізімі тұр екен. Қарап жіберсем, «Сырбай Мəуленов – публицист» деген тақырыпты ешкім алмапты. Есікті қайтара аштым да: «Қателесіппін. Сырбай Мəуленов – публицист» деген тақырып екен!» – дедім. Күліп жіберді де: – Ə, солай ма. Ол ана Қалижан екеуі ақын ғой. Менің інілерім. Ақындар ақымақ келеді (Баяғы сөзін сөзбе-сөз қайталады). Бірақ қазір ол Бас редактор. Сен барып жолығып, кітаптарын сұрап ал да, тездетіп жаз. Қазір бар, – деді. Сырағаңа кірдім. Жөнімді айттым. – Бала! Мына алақанды көрдің бе, бүгілмейді. Сондықтан мен қалам ұстамаймын. Менде айғырдай кісінеген пəленбай ұл бар. Соларды асыру үшін таңертең «Қаламгерден» 150 грамм коньякты тартып аламын да, ана есік алдындағы əйелге диктауайт етемін. Оның бар құпиясы осы. Ал жетекшің кім? – деді. – Профессор Хайыржан Бекхожин! – дей бергенімде орнынан атып тұрды да, алдындағы қағаздарын жиыстырып: – Болды, бала. Болды. Ендігісін сол Хайрекеңнің өзі бітіреді. Бар, бар, – деп мені кабинеттен жетелегендей етіп шығарып жіберді. Қап, мені өзі жек көретін адамға жібергені несі деп шағыну үшін кафедраға қайта келсем, отыр екен. – Мұныңыз не, мені жек көретін адамыңызға жұмсап. Кабинетінен қуып шықты. «Қазақ» газетінен қорғаймын, – деп бұртия бергенімде, есіктен қолтығында «кулегы» бар Сырбай Мəуленов: – Арысым-оу, алашым-оу! Арыстарымның көзі-ау сол. Біз сияқты ақымақтарды да адам қатарына қосыпсыз ғой. Жаңа бір бала келді. Дипломын қойшы, Сіздің назарыңызда ұстағаныңыз қаншалық, – деп кулегын ашып, ішінен коньяк пен бəлішті шығара бастады. Өзі ашып жатып маған бір қарап қойып, ишара жасады. Ақбас бура мəз. Хайрекеңді қасиет тұтатынына риза болып, жаңа тақырыпты қалай жазып шыққанымды өзім де білмей қалдым. Кейін бұл білімім іске асты. Жоғарыдағы жайдан хабары бар Олжас Сүлейменов маған Алаш ардагерлерін ақтау туралы мəселе көтеруге тапсырма берді. 1987 жылы Жоғарғы Сотта олардың шығармаларына пікір білдіретін əдеби кеңесші болдым. Араға жыл салып барып, арнайы комиссия құрылды. Ал арыстан ақын Қалижан Бекхожин менің осы əңгімемді естігеннен кейін көз жасына ерік беріп жылап алды да: – Хайрекеңнің көзі деп саған сəлем беріп тұрамын, – деді. Шындығында да мені көргенде тырпылдай басып қолын ұсына жүгірген болады. Өзім жүгіріп барсам ұрсады: – Сəлемді саған емес, Хайрекеме беріп тұрмын, – деп. Кейін бой үйреніп алған соң: – Неге сəлем беріп тұрмайсыз, – дейтін де болдық. Міне, менің ұстаздарымның тəлімі. Осы айтылған оқиғада тəлім де, тəрбие де, білім де, ұстаздық қамқорлық та бар. Қазір осы тізімге Серік Қирабаев қосылды. Ол адамға алғысым да мол, еркелігім де көп. Ұстазсыз менің өмірім тұл дейтінім де сондықтан.





	Төлеген МҰХАМЕДЖАНОВ, Қазақстан Республикасы Парламенті Сенатының депутаты, композитор:





«АДАМНЫҢ РУХАНИ ДҮНИЕСІ МЕН МƏДЕНИЕТІ – ӨРКЕНИЕТТІҢ АЛТЫН ДІҢГЕГІ»




	– Төлеген аға, бүгінгі өнеріміздің жай-күйі қалай? Оны одан əрі дамыту үшін не істеу керек деп есептейсіз?

	– Бүгінгі күні біздің өнеріміз, мəдениетіміз жақсы деңгейде деп айтуға болады. Мəдениет қызметкерлерін даярлайтын айтарлықтай оқу орындары бар. Бұрын Кеңес өкіметі кезінде жоғары дəрежелі оқу орны – тек қана консерватория болатын. Кейін театр факультеті бөлек шықты да, жеке театр институты құрылды. Қазір ол Темірбек Жүргенов атындағы үлкен академияға айналды.

	Сонымен қатар бүгінгі күні Астана қаласында Қазақтың ұлттық өнер университеті бар. Ерекше тоқталып өтетін жай, мұнда ең бірінші жоғары деңгейде мəдениет саласында мамандар даярлайды. Екіншіден, былай алып қарасақ, Қазақстанда бұрын айналдырған екі симфониялық оркестр болатын. Ал бүгінде олардың саны көңілге қуаныш ұялатады. Алматының өзінде, Астанада қос-қостан. Қарағандыда, əрбір облыс орталығында əйтеуір симфониялық оркестрлер жұмыс істейді. Шынын айтқанда, бұның барлығы өзіміздің егемен, тəуелсіз мемлекетіміздегі бір үлкен жетістік деп ойлаймын.

	Оған қоса жаңадан театрлар ашылып жатыр. ТМД елдерін алайықшы. Мысалы, опера театры Түркіменстанда жабылды. Жаңадан ашылған опера театры баяғы кеңестік кеңістіктегі ешқандай мемлекетте жоқ. Ал біз Астана қаласында Күлəш Бəйсейітова атындағы опера жəне балет театрын аштық. Бүгінгі таңда ол өнеріміздің үлкен шаңырағына айналды. Онда дүниежүзілік танымал туындылар, сондай-ақ қазақ композиторларының таңдаулы шығармалары қойылып, өзінің лайықты орнын алуда.

	Əрине, осымен тоқтауға болмайды. Осының бəрі мəдениет саласындағы болып жатқан оң құбылыстар деп санаймын.

	Астананың Алматыдан Ақмолаға көшіп келуі есімізде. Астана қаласының дамуы ең бірінші мəдениет саласымен байланысты. Қазіргі кезде Астанада республикадағы ең үлкен филармония бар. Осы филармонияда 500-ден артық адам жұмыс істейді. Шығармашылық ұжымдар да жетерлік. Бұл жағынан елорда Алматы қаласымен бəсекелестікке бара алады. Сан жағынан да, сапа жағынан да тең түседі. Бұл да өнер саласындағы жақсы өзгерістердің бірі деп ойлаймын.

	Болашақты ойлайтын болсақ, тағы да бір айтарлықтай өзгерістер болуы үшін Үкіметтің, жалпы мемлекеттің мəдениет саласына байланысты бағдарламасы болуы керек. Сол бағдарламаға орай бюджеттен ақша да бөлінгені дұрыс. Өйткені бəрі бір-бірімен байланысты. Бағдарламаны қабылдап, іске асыру үшін міндетті түрде қаражат қажет. Мен өнеріміздің болашағы зор деп ойлаймын.

	Сонымен бірге меценаттықты дамытуға көңіл бөлетін мезгіл жетті. Дағдарыс болмай тұрғанда біраз өзгерістер байқалған секілді еді. Сапар Ысқақов деген азаматымыз меценаттық ісін қолға алып, жап-жақсы қадамдар жасап еді. Ол кісі өте көп қолдау жасады. Кезінде оған арнайы Қазақстанның таңдаулы меценаты атағын бердік. Өкінішке қарай, дағдарысқа байланысты дамып келе жатқан осындай жақсы дəстүр жалғасын таба алмады. Бірақ алда қайтадан дамуы мүмкін. Сондықтан келешекте меценаттық туралы заң қабылданатын шығар деген үмітіміз де жоқ емес.

	Бұл заңға өнер саласына ғана емес, сонымен қатар əлеуметтік салаға меценаттықтың пайдасы тиюі үшін нақты тұжырымдар енгізсек деймін. Салық жағынан, не басқа жағынан жеңілдіктер болса, көптеген біздің іскер азаматтар өздерінің үлесін қосар еді.

	– Өнер деген қасиетті ұғым ғой. Өнер дегенің əр адамның басына қона бермейді. Осы өнерге баруға дəнекерлік жасаған кімдерге борыштармын деп ойлайсыз? Сіздің композитор ретінде қалыптасуыңызға олардың қандай септігі тиді?

	– Адам өмірден лайықты орнын табуы үшін міндетті түрде біреулер соған көмектесуі керек, соған жөн сілтеуі керек. Өмірімде маған қол ұшын беретін, ізгі ниетті, адами биік парасатты жандар болмағанда, мен бүгінгі алып отырған орныма жете алмас едім. Міндетті түрде біреу саған ақыл айтуға тиіс, демеушілік жасауы қажет. Кезінде Семейде қызмет етіп жүргенімде Теміржан Базарбаев деген біздің үлкен жүректі композитор азаматымыз менімен кездесіп, əуендерімді тыңдап көрді.

	– Төлеген қарағым, сен композитор болуың керек. Сенің талантың бар екен, талабың бар екен. Сен халқыңа керек азаматсың, сен музыка жазуға жаралғансың. Сен бəрін таста, бар консерваторияға, оқы, – деп ақыл берді. Айтқанда жай айтқан жоқ, кесіп айтты. Педагогикалық училищеге сабақ беремін, 300 сомға жуық жалақы аламын. Сол шақта ол біраз ақша. Өзімнің үйреншікті қалыптасқан өмірім бар еді.

	Сол жолы Теміржан Базарбаев ағамыз болмағанда мен музыканың үлкен жолына шықпас едім. Ол кісі маған осындай рухани демеу берді. Консерваторияда құжаттарымды қабылдамай жатқан кезде сондағы кафедра меңгерушісі, ұйғырдың даңқты композиторы Құдыс Қожамияров барып, менің өтінішіме қол қойдырмаса, не болатыны белгісіз еді. Сұрастырып көрсем, себебі мынада екен. Оқуға келгендердің дені уылжыған жастар. Менің жасым 25-те, жоғары білімім бар. Комиссиядағылар өзімді «кəрі жігіт» деп, құжаттарымды қабылдағысы келмепті. Əйтеуір Құдыс ағаның арқасында дайындық курсына түстім. Əйтпесе елге кетіп қалатын едім.

	Кейін ұлы композитор Ғазиза Жұбановадан дəріс алдым. Ардақты ұстазым маған композиторлық жолға түсуге бағыт берді. Өйтпесе, мен композитор болар ма едім, болмас па едім? Кейін консерваторияны бітіріп жатқанымда: «Төлеген, сен жақсы оқыдың, Лениндік стипендиат атандың. Сен əрі қарай оқы» деп күштеп Мəскеуге жібермегенде, Одақ астанасындағы аспирантураны оқып бітірмегенде осындай дəрежеге жете алмауым да мүмкін ғой. Бəрі осы дүниеде бір-бірімен тығыз байланысты.

	Отбасым «Бітірдің, осы оқығаның да жетеді» деп, менің ары қарай оқуыма қарсы болды. Мен Мəскеуде Чайковский атындағы консерваторияда екі жыл оқыдым. Барлығы болашақ шығармашылығыма қатты əсерін тигізді.

	Егер сені біреу уақытында көріп, уақытында осындай бағыт бермесе жəне де өзің талпынып, ізденбесең, жалғыз өзіңе өмірде жол табу қиын. Менің осылай өсуіме қол ұшын берген азаматтардың барлығына қарыздармын.

	Кейін де солай болды. Қайсыбір адамның «Мен өзім болдым» дегеніне мен сене алмаймын. Кісі міндетті түрде біреуге арқа сүйейді, оны міндетті түрде біреу алға жетелейді, біреу қолдайды. Мен де əкімшілік жұмыста істеген кезімде өзімнен көмек сұрағандарға шамам келгенше қол ұшымды беруге тырысатынмын.

	Кезінде Семейде оқып жүргенде кейде көшеде дауыстап əн айтатынбыз. Сонда біреу естіп, сыртымнан: «Əй, мына бала талантты екен» депті. Осы сөздің өзі мені қанаттандырғандай болды. Өйткені «Жақсы сөз – жарым ырыс» дейді ғой қазақ. Сол кезде осындай жақсы сөздерге зəру болып жүрген кезім ғой. 16–17 жастарда өзіңнің талантыңа өзің іштей күмəнданып жүресің. Өзіме-өзім сенбедім, талантым бар екенін сезген жоқпын. Мен де көптің бірімін деп ойладым. Əйтеуір баян тартамын, бірдеңелер шығарам. Мана айтқанымдай, Теміржан Базарбаев ағамыз болмағанда, мен ешқашан музыка саласына бармас едім.

	Астанада «Шабыт» фестивалін ашқанымда таланттарды байқайық деген ой басыма ұялаған. Фестивальдің ең бастысы жеңіс емес, қатысу деген ұраны болды. Мен: «Ешкімнің бетінен қақпаңдар, жастардың талабын ұштау керек. Келсін, көрсін. Сол жерде бір қазанда қайнасын. Сосын өз орнын табады» дедім. Оған баға беретін – қазылар алқасы. Қазылар алқасына танымал, елге сыйлы адамдарды шақырдық.

	«Шабыт» арқылы талай жастардың талабын байқап, соларды еліміздің аймақтарынан Астанаға алдырдық. Ары қарай таланттарын дамыту үшін, оқыту үшін қолымыздан келгенше көмектестік.

	– Сіз əнді қандай көңіл күймен, қалай шығарасыз? Əуелі ойлап жүріп, сосын пианино алдына отырасыз ба, əлде нотаға түсіресіз бе?

	– Əрбір əуеннің өзіндік бір тарихы болады. Қалай шыққанын кейде байқамай да қаласың, өзінен-өзі шығады. Бірнеше əуендер мен самолетпен ұшып келе жатқанда туды.

	Мысалы, мен Астана туралы əн жаздым. Сол əн Карлово Варыда түсте тамақ ішіп отырғанда дүниеге келді.

	Олжас Сүлейменовтің бастауымен Жазушылар одағында «Семей-Невада» қозғалысының алғашқы митингісі өтті. Митингіде бірінші рет полигон жайлы шындықты естідім. Өзім Семейдің, Бесқарағайдың жігітімін. Бесқарағай мен Абай аудандары – екеуі де полигонның эпицентрі. Есіме өмірден ерте кеткен əкем, 25 жасында көз жұмған ағам мен əпкем, асылып өлген досым түсті. Бəрі көз алдымнан өтті. Мен жыладым. Біз азаппен өмір сүріппіз, бізді хайуандай көрген екен ғой. Біз қайдан білейік, баламыз, аңқаумыз ғой. Бəрі ауылдың сыртына жиналатын. Біз мəз-мейрам болып, үлкендердің ішінде тығылмақ ойнап жүгіретінбіз. Анау жақтан шыққан саңырауқұлақты көріп, «Ой, мынау қандай əдемі» деп айқайлайтынбыз.

	Митингіден шығып бара жатып, бұл туралы міндетті түрде бір шығарма жазуға бекіндім. Бірнеше күннен кейін үйде əуен пайда болды. Оған «Елім-ай» əні əсерін тигізді.

	«Елім-ай» – «Ақтабан шұбырынды, Алқакөл сұлама» заманынан, қазақтың үш ғасырдан бері шырқалып келе жатқан тамаша əні ғой. Сондықтан «Елім-ай» əнінің зарын алдым. Ақын Ұлықбек Есдəулетовті шақырып, «Осыған өлең жазып берші» дедім. Ұлықбек əуенді тыңдап алып, мұны «Заманай» деп атайық деп, бір күннен соң өлеңін əкелді.

	Сөйтіп, əн пайда болды.

	«Іңкəрім» əнінің де тарихы қызық. Роза апамыз үйіне шақырып алып, палау пісіріп жатқан кезінде Бəкір Тəжібаев ағай бар, марқұмның топырағы торқа болсын, үшеуміз бір жарым сағаттай отырып, сөзін құрастыруға кірістік. Роза апамыз қайырмасында «Іңкəрім-ай» сөзі болсын деді. Бəкір аға тілге шебер ғой, негізгі сөзін өзі жазды. Апамыз ас үйге палау əкелуге кеткенде аспаппен бірден əуенін ойнап шығардым. Роза апамыз жүгіріп келіп, қосылып əнді айта бастадық.

	«Құс жолы» əнін екі ай ыңылдап, пианиномен тердім. Бұл 1974 жылы болатын. Екінші дайындық курсын бітіріп, ауылға бардым. Анам мен ауылда болсын деп, үйдегі жалғыз сиырды сатып, пианино алып берді. Əкемнен ерте айырылдым ғой. Жаз бойы Бесқарағай ауданының Беген ауылында екі айдан аса үйде отырып, əлгі əнді алғаш рет толығымен ойнап шықтым. Қысқа есік алдына ағаш кесіп дайындап қойған. Далаға шығып, сол ағаштың үстінде отырып жылап алдым. Жылағаным сондай, бір бақытты сезіндім. Бейне бір дүние жүзін жаулап алған адамдай сезім бойымды баурап, керемет əуен шығарғаным үшін өзіме-өзім риза болдым. Содан бері 36 жыл өтті.

	Əлгі əуенді ойнасам жан дүнием елжіреп сала береді. Оған Бəкір Тəжібаев өлең жазғысы келді. Бес вариант жазды, болмай қойды. Ұлықбекке жазшы дедім. Бір күні ол «Құс жолы» деген өлеңді жазып əкелді. Бұл – Ұлықбектің төртінші варианты. Барлығы 9 вариант сөзі жазылды. Тоғызыншысы «Құс жолы» болды. Роза Рымбаеваның өмірлік серігі Тасқын Оқапов «Гүлдер» ансамбліне жетекшілік ететін. Ол «Ой, мынауың ғажап екен» деді. Соны кейін 1982 жылы орындады. Сөйтіп, сегіз жылдан кейін əн болып шықты.

	Алматыда Таутүргенде шығармашылық үй салынған еді. Содан екі шақырым жерде сылдырлап бұлақ ағып жататын. Барлығы бұлақты кие тұтып, басына ырым етіп орамал байлайтын. Бұлаққа мен де жүгіріп барып, жүгіріп қайтатынмын. Бірде солай келе жатып, «Балалық шақ» əуені аспаннан түскендей болды.

	Көп күш жұмсап жазған əнім бар. Амантай қажы бірде мені əлекке салды.

	– Төлеген, сен «Заман-ай» əнін жаздың. Біз əлі егемендік ала алмай жатырмыз. Қазақтарды көтеретін «Оян, қазақ!» деген əн жаз, – деп бірнеше рет кеңірдегімнен алды. Осыған əуен жазам деп тырмыстым. Тектен-текке айдалада жатқандай əн шығара салуға болмайды. Керемет бір əуенді арқа тұтқан жөн. Сол баяғы «Елім-ай» əнін негізге алдым. Марш секілді, жігерлі əуен шықты. Шөмішбайға, Ұлықбекке сөз жазу керектігін айттым. Ақырында Ұлықбек жақсы сөз жазды. Əн дайын, Амантай қажыға көрсеттік. Ол кісі Розаны, мені шақырып, қойын сойып, ырымын жасап, батасын берді.

	Сөйтіп жатқанда егемендік алдық. Ой, Алла-ай! Қазақты енді қандай күреске шақырасың? Əнді орындатқан жоқпын. Амантай қажы маған өкпеледі. Мен «Кімге қарсы күресеміз? Егемендік алдық, аға халық болдық. Дербес мемлекетімізді құрамыз» деймін. Əн дүниеге келген 1991 жылдан бері 20 жыл өтті, оны шығарма ретінде жарыққа шығаратын шығармын.

	– Сіздің сүйген жарыңыз Нұржамал Үсенбаева да есімі елге əйгілі əнші ғой. Өнер айдынында қос аққудай жұп жазбай, қатар жүргендеріңізге біз сүйсінеміз. Жалпы, қазақтың өнер саласында ерлі-зайыпты адамдар аз ғой. Бір үйде екеуіңіздің тұруыңыз өзара үйлесім тапқандарыңыздың көрінісі емес пе?

	– Біз бір-бірімізге рухани демеу береміз. Жасыратыны жоқ, егер Нұржамал болмағанда, құдай біледі, мен кейіннен осындай өмірлік жол табар ма едім? Нұржамалдың маған берген өмірлік үлесі өте үлкен. Екеуіміз бір-бірімізге ұқсаймыз. Ұқсайтынымыз – өмірде өзімізді ғана көрмейміз. Нұржамал екеуміз өнер саласындағы алып отырған орнымызды жоғары қоймаймыз. «Менмін» дейтін сезім жоқ. Үйленген жылы Нұржамалға: «Егер сен атақ қуып жүрсең, оның орны бөлек. Онда мен бүгін барып саған атақ сұрайын, бірақ атақ алғаннан кейін сен даңқты əнші болып кетпейсің. Жезтаңдай əншіліктің жолын тек еңбек арқылы таба аласың» деп айттым. Біздің отбасының қағидасы осы. Ешқашан да ешкімнен атақ сұраған адам емеспіз.

	Мен тым жас кезімде Алматыдағы опера жəне балет театрының директоры болдым. Сол кезде маған 12 адам атақ сұрап келді. Көзімнің жеткені: екі-үш адам ақылдасып атақ береді. Бір күні Орталық партия Комитетінің хатшысы маған: «Ана əртісті сендер халық əртісі атағына ұсыныңдар» деп телефон соқты. Мен: «Жас қой, əлі еңбектенсін, атақты алғаннан кейін не болады?» дедім. «Жоқ, беріңдер» деді. Жарайды, атағын бердік. Ары қарай əртіс шығармашылық жағынан өспей, тоқтап қалды.

	Мен Орталық комсомол Комитетінің мүшесі, шығармашылық жастар кеңесінің төрағасы болдым. Комсомол сыйлығын беру мəселесін шешетін адамдардың бірімін. Сонда да өзім сол сыйлықты алған жоқпын. Бірақ біраз жігіттерге көмектестім.

	Кезінде Композиторлар одағында алқалы жиналыс өтті. Қайта құру басталған шақ. Комсомолдың Орталық Комитетінде жастар комиссиясын басқарамын. Үш композиторды халық əртісі атағына ұсынды. Бəрі мақтап жатыр. Мен сөз сұрадым.

	– Жалпы, мен үш кісіні атаққа ұсынып жатқанға қарсы емеспін, бірақ атаққа қарсымын. Халық əртісі атағы бар əртіс танысым маған «Халық əртісі атағының керегі не, ауылға барғанда концертіме ешкім келмейді» дейді. Сіздерге мысал келтірейін. Мəскеуде дүниежүзілік кинофестиваль өтіп жатыр. Екі адамды жұртқа таныстырып жатыр. Мынау Лениндік жəне Мемлекеттік сыйлықтардың лауреаты, Социалистік Еңбек Ері, академик Иванов. Мынау Радж Капур, оны күллі əлем біледі. Ивановты бəрі бірдей білмейді. Мəселе атақта емес, тұлғалық, адами атақ болуы керек. Сондай атақ алу үшін сенің өнердегі жасаған еңбектерің болуға тиіс, халық арасында сенің талантты шығармаларың таралғаны абзал, олар халық жүрегінен орын алса, сенің атағың сол. Жасанды атақ алған соң бəрібір халықтық деңгейдегі адам болып кетпейсің. – Міне, осылай дедім.

	Сыдық Мұхамеджанов сонда тірі, классик қой. «Төлеген, саған атақ берсе алмайсың ба?» деп сұрады. Мен «Алмаймын» дедім.

	Өмірде солай болу керек. Біздің көзқарасымыз осы. Рас, Нұржамалға атақты өздері берді. Əркімнің өмірдегі көзқарасы əртүрлі. Мен ешкімге сын айта алмаймын.

	Мысалға Мұқағали Мақатаевты алайық. Ақын ешқандай атақсыз өмірден өтті. Қанша жылдар өтсе де Мұқағалидың жалынды өлеңдері жүрегімізді жылытады, ойлантады, жігер береді.

	Шəмші Қалдаяқов көз жұмғалы көп жыл болды. Тірі кезінде жартымды атақ ала алмады. Артында əсем əндері қалды. Бүгін Шəмшіге лайықты атағын беріп жатыр. Ең үлкен атақ – халықтың сүйіспеншілігі. «Қазақстан» орталық концерт залында 80 жылдық мерейтойында іші халыққа лық толды.

	– Сіз əрқашан игілікті істердің басы-қасында жүресіз. Астанада сіздің араласуыңызбен Халықаралық рухани мəдениет форумы болды. Осы жиыннан кейін қандай қорытынды шығаруға болады?

	– Бұл заманның ең өткір проблемасына арналған форум. Бұл – адамгершілік қасиет, адамның рухани өмірі. Адам өмірде қандай мақсатты көздейді, қандай жетістіктерге жеткісі келеді? Бұл сұрақтар көзі ашық, көкірегі ояу жандарды қатты толғандырады.

	Форумға 72 мемлекеттің өкілдері келді. Барлығының айтқаны бір жерден шықты. Ол – адамның рухани өмірінің таяздануы. Адамзат бүгінгі күні рухани жолдан кетіп қалған секілді. Экономика саласында болсын, саяси салада болсын – қай жағынан болсын ақша табу, жемқорлық жайлап барады.

	Адамның жануарлардан ерекшелігі неде? Ол ерекшелік – адамның рухани өмірі. Мұндай рухани өмір арыстанда, жолбарыста, қасқырда, маймылда, Алла тағала жаратқан басқа тіршілік иелерінде жоқ. Адамның рухани дүниесі мен мəдениеті, өркениеттің алтын діңгегі деп ойлаймын.

	Форумды дайындауға көптеген мемлекеттерден, Ресейден, Үндістаннан, Батыс Еуропадан танымал адамдар үлестерін қосты. Жиында адамзатты қандай жолға шақырамыз деген тəрізді терең ойлар айтылды. Егер осындай қадамдар жасалмаса, ертең үлкен қолайсыз жағдайлар болуы мүмкін. Мысалы, Мексика шығанағындағы экологиялық апаттың зардабын Батыс Еуропа көріп жатыр. Көп қар жауып, күн суып кетті.

	Бұл форумның өткені дүние жүзіне мəлім болды. Интернет арқылы көптеген елдермен форум жөнінде əңгімелер өткізудеміз. Пікірталас ұйымдастырудамыз.

	Форумның мақсаты мұнымен шектелмейді. Жұмыс одан əрі жалғасуда. Астанада форумның атқару комитетін ұйымдастырып жатырмыз. Соған байланысты мен Елбасыға хат жаздым. Форум Елбасының қолдауымен өтті.

	Дүниежүзілік ұйымды осы Астанада ашпақпыз. Демек, форумның атқару комитеті осында болады. Жақында бүкіл дүниежүзілік болгарлар парламентінің төрағасы маған «Болашақта форумды Болгарияда өткізейік» деп хат жазды. Бірқатар əлемдік деңгейдегі қайраткерлермен ақылдасқанда, олар форум тек Қазақстанда өткізілуі керек, оған осы жер лайықты деп, біздің еліміз туралы, Елбасы жайлы жылы пікірлерін білдірді. Мұның бəрі – үлкен абырой. Бұл – Қазақстанның дəйекті ішкі жəне сыртқы саясатының жемісі, бұған əлем жұртшылығы тəнті болып отыр.



	«Есіл» газеті, қараша – желтоқсан, 2010 жыл





	Уəлихан ҚАЛИЖАНОВ, Қазақстан Республикасы Парламенті Мəжілісінің депутаты, жазушы:





«МЕНІҢ ШЫҒАРМАШЫЛЫҒЫМДА ҰЛТТЫҚ МƏСЕЛЕЛЕР, ҰЛТТЫҚ РЕҢК БАСЫМ»




	– Уəлихан аға, сізді біздің қазақ жұртшылығы талантты журналист, жазушы ретінде біледі. Балалық шағыңызда өзіңіздің əдебиетке құштар болуыңызға кімдер баулыды?

	– Əдебиетке құштар болудың əртүрлі жолдары бар ғой. Менің əдебиетті жақсы көруіме анам əсер етті. Анам байырғы əдебиетті керемет жан-жақты білетін, аңыз-жырларды, ертегілерді айтатын. Сосын шешемнің əкесі – Қолғанат деген кісі Жетісуда шертпе күйдің шебері ретінде белгілі болған адам. Əкемнен бір айымда жетім қалған екенмін. Бала кезімнен, ана сүтімен бірге əдебиетке құмар болдым деп ойлаймын.

	Анам Мəртай Қолғанатқызының арқасында бірінші болып əдебиет атты сиқырлы əлемнің тылсым күшін сезіндім ғой деп санаймын. Содан кейін Алматы қаласына келіп, 6-кластан бастап №12 қазақ орта мектебінде оқыдым. Бұл №12 қазақ орта мектебі Алматыдағы сол кездегі жалғыз қазақ мектебі еді. Сол мектепке жан-жақтан балалар ағылып келіп, оқып жататын.

	Мен осы кезде ұлағатты ұстаз Əлия Дүйсенова дейтін апайдың тəрбиесін көп сезіндім. Ол Ленин орденді, адамгершілігі мол мұғалім еді. Əдебиеттен сабақ беретін. Əлия апай əдебиет үйірмесін ашып, соның жұмысына араластырды. Кейін сол үйірмеге жетекшілік еттім. Сонымен бірге көркемөнерпаздар үйірмесін ұйымдастырдық.

	Жалпы, осы əдеби өмірге ерте араласуыма Əлия апайдың ықпалы болды. Өйткені №12 орта мектепке сол уақытта мықты-мықты деген зиялы қауым өкілдері келіп, кездесу өткізіп тұратын. Сол мектепті бітірген Райымбек Сейітметов, Нұрғиса Тілендиев, Əсет Бейсеуов секілді түлектер, Зейнолла Қабдолов, Əбіш Кекілбаев, Шерхан Мұртаза сияқты жазушылар жүздесуге келетін. Соларға қарап арнау өлеңдер оқыдық. Əлі күнге шейін есімде, Сырбай Мəуленов ағамыз кездесуге келіп, алғаш рет «Ақ бұлттар» деген өлеңін оқыды. Содан кейін сол кісіге арнап «Сіз болсаңыз құяр жері сағаның, Мен де солай көз жазбаймын, ағамын» деп арнау өлең жазып, ақын болсам деп талпынып, өз жолымды іздегендей болдым.

	Мектепте осындай кездесулер, диспуттар жиі өтіп тұратын. Соларға белсене араластым. «Лениншіл жас» газетіне бір топ өлеңдерімді апардым. Сол уақытта əдебиет бөлімінің меңгерушісі қазақтың атақты ақыны, жазушысы Жұмекен Нəжімеденов екен. Бəрі, əрине, балалық өлеңдер еді.

	– Жалпы, мына сөздеріңе қарағанда, өлеңдеріңнің құрылысына қарағанда, саған өлеңнен гөрі прозамен айналысқан жөн болар, сенің соған ыңғайың бар секілді. Қазақтың бəрі өлеңді құрастыра береді ғой, бірақ ертең мықты ақын болғың келсе өзің көрерсің. Мен саған сондай кеңес берер едім, – деп ақылын айтты.

	Өзім 8-класта оқитын балғын шағым ғой. Сондықтан да өлеңді арасында жазып жүрдім де, ақырындап прозаға ауысып, кішкентай-кішкентай əңгімелер жаза бастадым. Сөйтіп, оқуды бітіргеннен кейін КазГУ-дің филология факультетіне оқуға түстім. Сол жылдардан спортпен айналыстым, кезінде Қазақстан құрама командасында күрестім. Жастық албырттықпен ізденіп, 3-курста оқып жүрген кезім. Бізде Орынбасар Төлегенов деген доцент бар-тын. Өзі соғыста жарақат алған майдангер, тілін күрмеліңкіреп сөйлейтін еді. Сол кісі бір күні «Уəлихан, сен не қазақ тілін оқы, не спортпен айналыс» деп кесіп айтты. Сол күннен бастап спортты екінші орынға қойып, осы оқуға қарай ден қойдым.

	Осы кезде маған профессор Бейсембай Кенжебаевтың керемет ықыласы түсті. Ол мені шақырып алып, Нұржан Наушабаевтың шығармашылығын зерттеуді тапсырды. Сөйтіп, 3-курста жүргенде Нұржан Наушабаевтың өмірі мен қызметі жөнінде үлкен республикалық студенттік ғылыми конференцияда баяндама жасап, екінші орын алдым. Мен көне əдебиетке қарай ауыса бастадым. Бейсекең баяғы ескішіл, діншіл, кітаби ақындар деп аталатын ауқымды тақырыпты зерттеп жүрді. Орақ тілді, от ауызды ақын, сазгер, палуан атанған Нұржан Наушабаев бағымды ашты. Содан соң Ақмолла Мұхамедияровтың шығармашылығын зерттей бастадым. 5-курста Нұржан Наушабаев жөніндегі еңбегім жарық көрді. Бұл менің газетке баруыма ықпал етті. Алматы облыстық «Жетісу» газетіне тілші болып жұмысқа орналастым. Сөйтіп, журналистика мектебінен өттім.

	Кеңес дəуірі ғой, бүгінгі күндердей қазақ тілінде газеттер көп емес, басылымдар аз. Алматы қаласында «Қазақ əдебиеті», «Социалистік Қазақстан», «Лениншіл жас», сосын балалардың «Қазақстан пионері» мен «Жетісу» газеттері шығатын. Сондықтан газет маңына жұмысқа орналасудың өзі қиын болатын. Мен алты ай шартпен жұмыс істеп, тек қаламақы тауып күн көрдім. Соңынан орын босап, қызметке алындым. Сөйтіп, «Жетісу» газетінде жеті жыл қызмет істедім. Бұл менің журналистиканың қайнар көзінен өткен жылдарым деп білемін. Өйткені осы жылдарда қоғамдық жұмыспен айналыстым, комсомол ұйымының хатшысы болдым. Алматы облыстық комсомол комитетінің пленум мүшесі етіп бекітті, съездердің делегаты боп сайландым. Журналистикамен бірге саяси өмірге ақырындап араласа бастадым.

	– Өмір деген адамға бір-ақ рет беріледі ғой. Осы өміріңізде бетбұрыс жасауға дəнекерлік жасаған жақсы жандар болды ма?

	– 1978 жылы мені комсомолдың Орталық Комитетіне нұсқаушылық қызметке шақырды. Мен «Бармаймын» дедім. Сол кезде Ақмолла Мұхамедияровтың өмірі мен қызметі жөнінде ғылыми кандидаттық диссертациям қорғалуға дайын тұрған, үй-жай алғанмын, партияға өткенмін. Бар мақсатым – университет мұғалімі болу еді. Соған өзімді дайындап жүргем, кейін профессор Бейсембай Кенжебаев секілді профессор болсам, көне əдебиет ағымын зерттейтін маман болсам деп армандайтынмын.

	Комсомолдың Орталық Комитетінің бірінші хатшысы Қуаныш Сұлтанов еді. Қуаныш Сұлтанов мені шақырды, бардым.

	– Мына жерге жұрт тамыр-танысын, ағайындарын салып кіре алмай жүр. Ал сен үлкен үйден қашасың. Сондықтан мен сені көргім келді. Комсомолдың Орталық Комитетінен кейін қайтадан журналист болып кете алмаймын, не университеттің мұғалімі бола алмаймын дейсің бе? Өзіңнің бағыңды сынап көрмейсің бе? – деді бірінші хатшы.

	Айтылған сөздер маған қамшы болып тиді. Ақырында комсомолдың Орталық Комитетінен бір-ақ шықтым. Насихат бөлімінің баспасөз жөніндегі нұсқаушысы қызметіне орналастым. Бір жыл өткесін баспасөз секторының меңгерушісі болдым. Осылай менің өмірімде басқаша бетбұрыс басталды.

	«Жолдас» деген телефестиваль өткіздік. Сонымен бірге жастардың «Жігер» фестивалін ұйымдастырдық, оған жас ақын-жазушылар, өнер адамдары қатысты. Сондықтан да əдебиетпен, мəдениетпен байланысым осы уақытта бұрынғыдан артпаса, кеміген жоқ. Үш жылдан кейін «Қазақстан пионері» газетіне бас редактор болып кеттім. Сүрлеуі мен соқпағы мол өмірде Қуаныш Сұлтанов секілді абзал азамат кездеспесе не істер едім? Ол менің өмірімді басқа арнаға бұруға əсер етті. Кейін осы жөнінде «Кімге қарап бой түзеу керек, кімге қарап ой түзеу керек?» атты эссе жаздым.

	Осындай жайсаң жандардың арқасында мен үлкен саясатқа келдім. Бірақ ғылыми-əдеби зерттеуімді тоқтатқан жоқпын. Профессор Бейсембай Кенжебаев дүниеден өтерінде маған осыны аманат етті. Əуелі мұны ескішіл ақындар деп алдық, одан кітаби ақындар, кейін ағартушы ақындар деп алдық. Түбінде сен бұларды діни ағартушы ақындар деп шығаруың керек деді Бейсекең. Сөйтіп, мынау Маржаниден бастап, анау Курсави татардың ескі жəдитшіл ағымының өсу жолын зерттеп, «Қазақ əдебиетіндегі діни ағартушылық ағым» деген тақырыпта академик Рымғали Нұрғалиевтің кеңесшілігімен докторлық диссертация қорғадым.

	Тағдырдың осындай себептерімен «Лениншіл жас» газетіне бас редактор болдым. 1991 жылы тамыз айындағы Мəскеудегі бүлік кезінде «Лениншіл жас» газетін мен ешқандай қаулысыз «Жас Алаш» деп өзгертіп жібердім. Өйткені «Жас Алаш» газетінің атын кезінде Ғани Мұратбаевтың өзі қойған еді. Сол тарихи атын қайтару арманым болатын. Бүгінгі күнге дейін «Лениншіл жас» газетін «Жас Алаш» деп өзгерткенімді өзімнің азаматтық, журналистік мақтанышым деп білемін. Кейін оны ресми тіркеттік.

	Адам жас шағында батыр болады. Бас редактор қызметінен босатқан жағдайда өзімді жоғалтып алмайтынымды білдім. Себебі мен ғылыммен айналысып жүргенмін, бəрібір университеттің мұғалімі болатын едім. Тіпті, болмаса жазу қолымнан келеді, кез келген уақытта журналист қызметін атқарып, отбасымды асырайтыныма күмəнданған жоқпын.

	«Жас Алаш» газетінің бас редакторы бола жүріп, 1994 жылы Жамбыл облысынан Жоғарғы Кеңеске депутат болып сайландым. Сөйтіп, мəдениет комитеті төрағасының орынбасары болдым. Бір жыл қызмет істеп тарап кеткенмен, депутаттық үлкен мектептен өттім деп ойлаймын. Онда Жоғарғы Кеңестің мəртебесі де жоғары еді. Сол уақытта маңызды ұлттық мəселелер көп қозғалды. Бізде əсіре ұлтшылдар да, əсіре славяндық топтардың өкілдері де болды.

	Сондықтан да Парламенттегі жұмысымыз айқаймен басталып, айқаймен бітетін. Тіл мəселесі, ұлт мəселесі жиі көтерілді.

	Айналып келген кезде кəсіби парламентаризмнің алғашқы мектебінен өттік. Парламент тарап кеткен соң біраз уақыт жұмыссыз жүрдік. Сосын мен Мəдениет жəне ақпарат министрінің орынбасары болып тағайындалдым. Сол лауазымды 6–7 ай атқарғаннан кейін Президент əкімшілігіндегі жаңадан ашылған Ішкі саясат бөлімі меңгерушісінің орынбасары қызметіне ауыстым.

	Президент əкімшілігінде бұрынғы жинақтаған білімдерімді көрсетуге мүмкіндік алдым. Жаңадан құрылған Ішкі саясат бөлімінің қалыптасуына еңбек еттік, ішкі саяси ұстанымдарды реттеу, Президенттің саясатын насихаттау, елге жеткізу жолында біраз тіршіліктер жасалды.

	Осы жерден мені «Егемен Қазақстан» газетінің бас редакторы қызметіне жіберді. Бас редактор ретінде екі жарым жылдай қызмет еттім. Адам өткен өмір жолына қараған кезде көптеген жағдайларды көреді. Əйтеуір қай газетте істесем де қолтаңбамды қалдыруға тырыстым. Менің алдымда мықты-мықты адамдар бас редактор болған. «Лениншіл жаста» Сейдахмет Бердіқұловтың, Шерхан Мұртазаның ізі жатты. Бертінде «Егемен Қазақстанда» Əбіш Кекілбаевтың, Шерхан Мұртазаның жолы сайрап көрінді. Сондықтан да асыл ағаларымыздың жолын ары қарай жалғастыруға ұмтылдым. Біршама жұмыстар атқарылды деп ойлаймын. Оның бағасын, əрине, тарих береді, зерттеушілер береді. Биыл Еуразия мемлекеттік университетінің бір студенті менің шығармашылығымнан дипломдық жұмыс жазды. Соған өзім қуанып қалдым. Азды-көпті істеген қызметіміз осылай халыққа танылады, жұртқа жетеді деп санаймын.

	– Əдебиет деген сиқырлы да киелі əлем ғой. Кез келген адам ақын, жазушы бола алмайды. Осы əдебиет əлеміне қалай келдіңіз?

	– Əдебиетке таза келетін болсақ, «Қазақстан пионері» газетінде жүргенімде менің «Салпаңқұлақ» деген əңгімем шықты. Бұл болған оқиға еді, балалық шағымда көргем. Алматы облысының Жамбыл ауданында Бесмойнақ деген шағын ауыл бар. Мен тау ішіндегі сол ауылда тудым. Сол жерде колхоздың «Салпаңқұлақ» дейтін аты болған, сонымен қи таситын. Өзіміз баламыз, Медер деген досым бар. Əлгі атты екеуміз суытып, күтіп-баптадық. Кейін жаратып жарысқа қосқанда «Салпаңқұлақ» барлығынан озып, бірінші келді. Өзінің тұрқы қызық, құлағы ұзындау, шапқан шақта құлағы желпілдейді. Осыған қарап «Салпаңқұлақ» деп атап кеткенбіз.

	Дүбірлі жарыстан озып келген аттың бұл бағы болмай, соры болды. Колхоздың Мұқаш есімді бастығы жаңағы атты мініп алды. Сөйтіп, кешегі жүйрікті астына басып мініп алып, аттың бағын құртты. Алматыға кетіп қалып, 4–5 жылдан кейін келсем, Серғазы деген менің досымның əкесі бартын, сол бір ат мініп жүр екен. Ол кісі «Мына атқа мінесің бе?» деді. «Мінейін, бұл қандай ат?» десем, «Бұл баяғы «Салпаңқұлақ» қой» деп жауап берді. Бірақ атқа мінбедім. Бағы жанбаған аттың үстіне мінгім келмеді, өзімді біртүрлі ауыр сезіндім. Оқыс оқиға ойымда қалып қойған. Соны жазып, газетке жарияланысымен əңгіме керемет əдеби айналымға түсті. Жақсы пікірлер айтылды. Бердібек Соқпақбаев алғы сөз жазып, «Арман қанатында» атты жас жазушылардың кітабын шығарды. Соның ішінде менің «Салпаңқұлақ» əңгімемді ерекше атап, аталған кітапқа енгізді. Осылай əңгіме жанрына келдім.

	– Қай жазушы болса да алғашқы қадамын əңгімеден бастаған. Сол «Салпаңқұлақтан» кейін не жаздыңыз?

	– Біраз əңгімелер жаздым. Дəл осы кезеңдердегі қиын тақырыптарды көтерген секілдімін. Мысалы, «Бесік» дейтін əңгімем бар. Бұған Арқада, қайын жұртымда болған оқиға арқау болған. Жалғыз ұлы Алматыда тұрады. Ата-аналары жалғыз ұлына артынып-тартынып барады. Шешесі «Баламның өзі өскен бесігі бар емес пе, сол бесігін немеремді салам деп армандап сақтап жүрмін ғой» деп бесікті алып барады. Студент баласы достарын жинап, шай береді. «Енді мына нəрестені бесікке бөле» дейді. Сол кезде келіні «Бұл ескінің қалдығы, ескінің сарқыты. Сəбиді бесікке жатқызбаймыз, бізге студент достарымыз коляска сатып əперді, соған жатқызамыз» дейді. Əке-шешесі өкпелейді. Елге бара жатқанда бесікті ала кетпек болады. Сонда келіні «Тастап кетіңіз, бесікті қайтесіз, оны отқа тамызық қылайық» дейді.

	«Тілсіз» атты əңгімем жарық көрді. Бұл да өмірде болған оқиғаның ізімен жазылды. Əңгімеде қазақ əдебиетінің белді өкілдерінің бірі, профессор туралы баяндалады. Балаларының бəрі орысша оқыған. Ал сол жылдарда классикалық əдебиеттерді макулатураға жинап өткізіп, талон алатын. Орысша оқыған профессордың баласы Морис Дрионның бір кітабын аламын деп əкесінің бүкіл кітаптарын түрлі қалдық қабылдайтын жерге алып барады. Сол жерде шəкірті де тұрады. Ол шəкірті мен едім. Жаңағыны көріп, қолымдағы талонды беріп, ұстазымның кітаптарын алып кеттім.

	– Уəлихан аға, қанша кітаптарыңыз шықты? Сіздің шығармашылығыңызда қандай мəселелер басым көрінеді?

	– Жалпы, менің шығармашылығымда ұлттық мəселелер, ұлттық реңк басым. Əлі күнге дейін журналистика қызметімен бірге əдебиетті қатар алып жүрмін. 15 шақты кітабым шықты. Оның ішінде тарихи деректі хикаяттар көп.

	«Сенімен жəне сенсіз» атты повесім бар. Мен оны өте жақсы көремін, бірінші повесім. Кеңес Одағы тұсында қызыл идеология үстемдік құрып тұрған дəуірде жазылған дүние. Əкімшілдік заманда қазаққа кесел боп тиетін нашақорлықтың алғашқы ұшқындары жөнінде, кейіпкерім – талантты жігіттің аяғында нашақор болып, құрдымға кетуі туралы суреттеледі. Алматыда өскендіктен, жағымсыз кеселдерді байқап жүрдім, көріп жүрдім.

	Естеліктер жаза бастадым. Нұрғиса Тілендиев жөнінде естелік жаздым. Қазақтың үш тұлғасы жайлы эссе дүниеге келді, бұны мақтаныш етемін. Біреуі – Сейдахмет Бердіқұлов, екіншісі – Жұбан Молдағалиев, үшіншісі – Сафуан Шəймерденов. 1986 жылғы оқиға барысында ұрпаққа өнеге болар жайларды көңілге түйдім. Сейдахмет Бердіқұлов комсомолдың Орталық Комитетінің бюросында СОКП Орталық Комитетінің Саяси бюросының мүшесі Соломенцев мырзаға «Сіз сұқ саусағыңызды шошайтпаңыз, бізді құртқан сол сұқ саусақтар» деген қорықпастан.

	Жұбан Молдағалиев Жазушылар одағының Колбин қатысқан пленумында сөз сөйлеп, «Мен осындай жастардың өлімін көргенше, соғыста өліп кетуім керек еді» деді. Сафуан Шəймерденов сол пленумда «Мен сізден түнде Алматының көшесіне ешқандай оққағарсыз шығуыңызды сұраймын.

	Егер көшеде түнгі бір жарымда сізге біреу тисе, мен өзімдіөзім өртеп жіберуге дайынмын» деді. Батыл қадамдарымен елді сүйсіндірген, халқы үшін бастарын бəйгеге тіккен үш ардақты азаматтың жарқын бейнелері жадымда сақталып қалды.

	Əдебиетке азды-көпті үлесімізді қосуға тырысып жүрміз. Тағы бір көлемді повесім бар. Ол дүрбелең жылдарын, колхоздастыру дəуірін, қызыл қырғындағы уақиғаларды қамтиды. Шетке кетіп қалған екі ағайынды жігіттің тағдырымен байланысты, повесть «Шеңбер» деп аталады. Тағдыры шеңберге айналып, ағайынның бірі Қытай асып, шетелге кетеді. Бірі – Кеңес Одағына қызмет етіп, соның аяғында құрбаны болады. Ұрпақтарынан тірі қалған бір бауыры Қытайдан кейін сырт асып, Америкада өмір сүреді. Кейін туған еліне келіп өлгісі келеді. Оралған соң бүкіл оқиғаларды, өзі жасаған қиянаттарды көріп, «Туған жерден маған топырақ бұйыруға тиіс емес екен» деп, кері кетеді. Соңында айдалада, сыртта өледі.

	Өзім көрген, өзім түйсінген мəселелердің төңірегінде ой толғауға тырысамын. Президент туралы кітабымды мақтаныш тұтамын. Президенттің қасында жүріп, көп шет мемлекеттерде болдым. Ешкім қатыса бермейтін отырыстарға қатыстым. Бір жерлерге диктофонымды министрлерге беріп жіберіп, ішінде болған оқиғаларды жаздырып алдым. Кітап ішіндегі репортаж, очерк іспеттес көркем туындыларымды жұрт біле бермейтін, қысылтаяң кездерде Президенттің айтқан сөздерін негізге ала отырып жаздым. Жұртшылық тарапынан бағасын алды, қоғамдық пікір туғызды.

	Президент туралы кітабым екі рет жақсы тираждармен басылып шықты.

	– Жазушы болу қай қоғамда да оңай емес. Бүгінгі таңда қаламгердің міндеті қандай деп ойлайсыз?

	– Заманға қарай тақырыбын көтеру – қаламгердің міндеті. Осы міндетті Қазақстан Республикасы Парламенті Мəжілісінің депутаты болсам да орындаудамын, қолымнан қалам түскен емес. Елдің жағдайы, халықтың тағдыры, оралмандардың проблемалары – менің күнделікті тіршілігімнің, өмірімнің құрамдас бөлігі. Жақында ғана «Замана сыны» атты кітабым шықты. Көлемі 20 баспа табақ.

	Мұнда Президенттің бүгінгі замандағы келбеті, қиыншылықтардан өту жолы, жұртқа беймəлім сəттер тұшымды тілмен суреттеледі. Президенттің тұлғасын əлем саясатындағы жарқын тұлғалармен қатар алып салыстырып, олардың ұқсастықтары мен ерекшеліктері туралы, ұлттық тұғырдағы алатын орны хақында толғақты ойларды жаздым ғой деп ойлаймын.

	Мен үшін ең қуаныштысы, «Замана сынын» Елбасының өзі оқыпты. Бір жиында кездескенде рақмет айтты. Елбасы – үлкен тұлға, ұлттың тұлғасы, ірі саяси тұлға. Оны сипаттап жазу оңай емес, мысалы, мүлт кетуің де мүмкін. Елбасының қазақ ұлты үшін, қазақ мемлекеті үшін жасап отырған жұмыстарының елге беймəлім жақтарынан деректер келтіруім – тынымсыз ізденуімнің арқасы.

	Ала салып, публицистикалық сарынмен мақтау емес, саралау, сараптау тұрғысындағы дүние. Бүгінгі күнде өмірді көрдік, алпыстан асып барамыз. Əлемге, айналаға балалық көзбен емес, ағалық көзбен қарайтын шаққа жеттік. Мінекей, менің журналистикадағы, əдебиеттегі, жалпы, өмірдегі ұстанымдарым осындай. Өзім естіген, өзім көрген, өзім білген қазақтың ұлы зиялылары туралы естеліктердің бəрі осы кітапқа жинақталды. Наурызбай батыр, Кенен Əзірбаев, Диқан Əбілев, Жұбан Молдағалиев, Қаратай Тұрысов, Шерхан Мұртаза, Фариза Оңғарсынова, Сафуан Шəймерденов, Сейдахмет Бердіқұлов секілді толып жатқан зиялы қауым өкілдерінің кескін-келбеті бір штрихтермен, бір əсерлермен, болған бір оқиғаның шеңберінде берілді. Өйткені жұрт бəрін біле бермейді. Қазақтың жақсы-жайсаңдарымен жүздескен сəттерімді көркем туынды деңгейіне жеткізуге тырыстым.

	– Ұлтымыздың мақтанышына айналған небір дүлдүлдерімен, ардақты перзенттерімен дидарласып, сырлас болыпсыз. Бұл өзіңіздің жақсыларға жақындап, өнеге алып, солар секілді халқына қалаулы, еліне елеулі азамат ретінде көрінуге ұмтылуыңыздан шығар. Дарынды композитор Нұрғиса Тілендиевтің есімін мана атап өттіңіз. Ұлтымыз қадірлеген ағаға қатысты бір əңгіме айтып бере аласыз ба?

	– Бір күні Нұрғиса Тілендиевтің үйіне бардым. Сəл отырғаннан кейін қызықты əңгіме айтты. «Бірде шаршап келе жатқанымда көкшетаулық азаматпен таныстым, кеңшар директоры екен. «Аға, елге келіп демалып қайтыңыз» деді директор. Творчестволық тоқырауда жүрген кезім. Барсам барып, сергіп қайтайын деген ойға келдім. Бардық, құшақ жая тосып алды. Дағарадай кең үйі бар, тай сойған, ауылдың азаматтары, бəрі жиналған. Бəрі «Нұрғиса ағамыздың əнін айтайық» деп əн шырқады. Ол менің əнім емес. «Жарайды, шатасып кеткен шығар» деп отырмын. «Ал енді келіндерге домбыра тартып берейін» дедім. Кеңшар директорының үйінде пианино, мандолина, гитара тұр, бірақ домбыра жоқ.

	«Əлгі мектеп директорының үйінде домбыра бар еді ғой». Машина жіберсе, оны немересі сындырып тастапты. Бір ауылда бір домбыра жоқ. «Ана жақта бақташы Балтабекте домбыра бар ғой» депті. «Онда сендер отыра беріңдер» деп Нұрғиса аға директордың машинасына мінеді де, айдалада тұрған бақташының үйіне келеді. Бақташы қонақты шырамытып таныпты. Үйіндегі тұрған домбыраны əрі-бері ұстап таң қалады. Домбыра керемет, шанағының жоғарғы жағы терімен тартылыпты. Таңға дейін отырып, күй тартады. Кетерінде бақташы «Аға, мінгізетін ештеңем жоқ, сізге беретінім – осы домбыра. Бұл домбыра менің қолыма емес, сіздің қолыңызға жарасады» деп домбырасын береді.

	Нұрекең ауылға оралғанда жұрттың бəрі жерге қарап, ұялады. Сыйлы қонаққа жақсы тұлпар мінгізеді. Сонда композитор «Сен мына тұлпарды маған мінгіздің, мен мұны Балтабекке мінгіздім, апарып беріңдер» деп кетіп қалыпты. Ардақты ағамыз: «Сол ауылды көз алдыма елестеткім келеді, бірақ домбырасыз ауылды көз алдыма елестете алмадым» деді.

	Нұрғиса Тілендиевтің өміріндегі осы оқиға төңірегінде «Домбырасыз ауыл» əңгімесін жаздым. Осы əңгіме өзбек, түрікмен тіліне аударылып басылды.



	«Есіл» газеті, қыркүйек – қазан, 2010 жыл





	Серік ТҰРҒЫНБЕКҰЛЫ,

	Қазақстан Республикасына еңбек сіңірген қайраткер,

	Халықаралық «Алаш» сыйлығының лауреаты:





«МЕНІҢ ЕҢ БАСТЫ ТАҚЫРЫБЫМ – ТƏУЕЛСІЗДІК!»




	Шоқтығы биік қазақ поэзиясы жайында сөз қозғанда, өлеңді өндірте, жалындатып жазып жүрген ұлтымыздың көрнекті ақыны Серік

	Тұрғынбекұлының есімі тіл ұшымызға оралады. Мен ақын есімін Қостанай облысындағы Жангелдин ауданының Қызбел ауылында, Ақсуат орта мектебінің бастауыш мектебінде оқып жүргенде естіген едім. Мəтінін өзі жазған «Торғай қызы» əнін көркемөнерпаздар үйірмесінің мүшелері, оқушы қыздар сүйсіне шырқайтын. Кейін өсе келе жұмыс бабымен Қостанай қаласына қоныс тептік. Осында «Егемен Қазақстан» газетінің ұзақ жылдар бойы меншікті тілшісі болған, ақын, Қазақстан Жазушылар одағының мүшесі Байтұрсын Ілиястың үйінде Серік Тұрғынбекұлымен таныстым. Байтұрсын ағаның үйіне Алматыдан, басқа қалалардан, ел жақтан келетін қонақтарға толы болатын. Байтұрсын, Серік ағаларымыздың соңынан еріп, Қостанай, Торғай атырабын аралаған сапарларды, сондағы қызықты жайларды қалай ұмытарсың? Ол да бір қызықты дəурен екен-ау.

	Осы жылдар ішінде Серік ағамен етене араласып, сырлас, мұңдас бауыр, айнымас дос болып кеттік. Бір-бірімізге айқайлап, жекіп, ұрсысып, қатты сөзге келмеппіз. Оның бетін аулақ қылсын. Аға-іні ретінде сыйласып, ақ көңілмен қауышып жатамыз.

	Серік ағамыз барлық өмірін өлең жазуға арнады. Өлеңге берілген, əдебиетке адал, ағынан жарылып, əділ сөз сөйлейді. Өзгелердей сыртыңнан ғайбаттап, жамандамай, бəрін бетке айтады. Мінезі Торғайдың жазиралы даласындай кең, мəрт, жаны өзі жағасында өскен Өлкейік өзенінің суындай мөп-мөлдір, кіршіксіз таза. Туған жерін керемет жақсы көреді, халқының тағдырына алаңдап, ана тіліне жаны ашиды. Кешегі Ахмет Байтұрсынов, Міржақып Дулатов секілді Алаш арыстары дүниеге келген Торғай елінде туған, əдебиетіміздің қос бəйтерегі іспеттес арқалы ақындар Сырбай Мəуленов пен Ғафу Қайырбековтің ізін басып, бүгінде солардың көзіндей көрінген, солардың орнын жоқтатпай, бəрімізге ақыл-кеңес айтып, шынайы қамқорлық жасап жүрген Серік Тұрғынбекұлы 70 жасқа келді.

	70 жас – бұл ақынның нағыз кемеліне келіп, толысып, шығармашылық шыңына жеткен шағы. Серік Тұрғынбекұлы – Қазақстан Республикасына еңбек сіңірген қайраткер, Халықаралық «Алаш» сыйлығының лауреаты, Республикалық Махамбет сыйлығының иегері. Ол сонымен бірге қаламы жүйрік журналист, жалынды публицист, дарынды драматург, қоғам қайраткері.

	70 жасқа келсе де қолынан қаламын тастамай, оқырмандарын татымды туындыларымен қуантып жүрген лирик ақын Серік Тұрғынбекұлымен біз жұмыс кабинетінде дидарласып, сырласқан едік.

	– Тəуелсіздік күні барлық мерекелерден ерекше көрінуі керек, өйткені ол – Қазақстанның ұлттық мейрамы. Осы Тəуелсіздік мерекесін қалай тойлап жүрміз?

	– Қазақстанда, Құдайға шүкір, той көп. Бұны жақсы ырымға балау керек. Бірақ, сол тойлардың ішіндегі дəрежесі жағынан да, деңгейі жағынан да ең биігі – Тəуелсіздік күні болуға тиісті. Өйткені, біздің елдің, əсіресе, осы жиырма бес жылға жуық тірлігінің бəрі, түптеп келгенде Тəуелсіздікке тіреледі. Тəуелсіздіктің арқасында жеке, дербес ел болдық. Тəуелсіздіктің арқасында əлемге танылдық. Тəуелсіздіктің арқасында Астана салдық. Өз қолымыз өз аузымызға жетті. Тіпті, кешегі дүниені дүрілдетіп өткізген Саммитіміздің өзі – Тəуелсіздіктің арқасында жүзеге асты деп есептеуіміз керек. Егер Тəуелсіздік болмаса, осының бірі де болмаған болар еді. Сондықтан Тəуелсіздікті жалаң той ретінде ғана өткізбей, саналы ой ретінде қабылдауымыз керек. Əлбетте, көп елдерге қақтығыс, қантөгіспен келетін Тəуелсіздік бізге қалай келді? Тəуелсіздікті Кеңестер Одағының ыдырауымен ғана байланыстырсақ, біз қателесеміз. Біз бұны «өз аяғымен келген Тəуелсіздік» деп қабылдасақ, бүгінгі күніміздің қадірқасиетін жете түсінбеген болып шығамыз. Тəуелсіздік бізге өз сəтімен келсе де, біздің қазақ халқы осы жолда қаншама қан төкті, қаншама құрбандық болды. Басқа, көтеріліс, қақтығыстарды былай қойғанда, бір ғана алып империяға қарсы он жыл күрескен Кенесарының іс-қимыл, əрекетін қайда қоямыз?! Оған 1916 жылы патша жарлығына қарсы шабуылға шыққан Кейкі, Амангелді бастаған Торғай көтерілісі тарихта өшпес із қалдырып кеткенін білеміз. Бұл көтеріліс кезінде бүкіл қазақ жеріне қанат жайып кеткені белгілі. Соның соңы, кешегі Желтоқсанға ұласқан жоқ па? Ендеше, Тəуелсіздік бізге өз аяғымен келген жоқ, немесе, бізді билеген алып империяның «қателігінен» пайда таптық деп пайымдау бос сөз. Тəуелсіздік – қазақ халқының өз жерінде еркін өмір сүру үшін аңсаған ежелгі арманы. Тəуелсіздік – азаттықты аңсаған Алаш идеясы. Тіпті, қазақ үшін аса қастер «Тəуелсіздік» деген сөзді халықтың санасына сіңіріп, жүрегіне ұялатқан, оны ғаламдық деңгейге көтеріп, алғаш ғылыми айналымға салған – Алаш арыстары. Алаш арыстарының өздерін құрбан қылған арманы. Енді осы Тəуелсіздік тұсында біз баяғыдан ұрпағына аманат етіп қалдырған батырларымыз бен асылдарымыздың, соны тікелей идеяға айналдырған Алаш арыстарының арманын аяқ асты етуге еш хақымыз жоқ. Демек, Тəуелсіздік тойында, арғы Абылай хан арманы, одан кейінгі Кенесары көтерілісі, жалпы, Алаш идеясы алғашқы орында тұруы керек. Қазақ батырлары – Қабанбай, Бөгенбай, Ағыбайлардың (Құдайға шүкір, қазақта батырлар баршылық қой) аруағының əспеттелуі керек. Ғалымдарымыз, зерттеушілеріміз – тарихшыларымыз, тіпті болмағанда Қасым хан, Есім хан, Тəуке хан тұсынан бермен қарайғы, Керей – Жəнібек бастап кешегі Желтоқсан, бүгінгі Тəуелсіздік жолында тер төгіп, құрбан болған батырлар мен көсемдердің шын мəніндегі шынайы тұлғасын анықтап, келешек ұрпақ зердесіне сіңіру қажет. Олар туралы келелі романдар, дастандар дүниеге келіп, кешегі Əуезовтің «Хан Кенесі», Есенберлиннің «Қаһары», Кекілбаевтың «Абылай ханы» сияқты драмалық кесек туындылар қазақ əдебиеті мен тарихына олжа салуы керек. Əлем-жəлем концерт өткізгеннен гөрі Тəуелсіз елдің асыл мұраттарын бүгінгі бедері мен беделін бағамдап берген əлдеқайда əсерлі болар еді. «Əзірет-Сұлтандағы» бір ғана Абылай хан сүйегінің өзін тап басып тани алмай жатқанда, Абылай хан шапанының табылып, Елорда төрінде тұруының өзі осы Тəуелсіздігіміздің түбегейлі бір көрінісі емес пе? Түркістанға оралған қасиетті қара қазанның қақпағы қайда? Қақпақсыз қазанның дəм-тұзы көрінгенге жем болмай ма? Кенесары, Кейкі аталарымыздың Санкт-Петербордағы кунс-камерада сақталып келіп, кейін сап болған Басы қайда? Ал, мен айтар болсам, осы екі Батырдың басы елімізге оралмай, рухымыздың оянуы екіталай. Тəуелсіз еліміздің жалы күдірейіп, егемендігіміз баянды болсын десек, патшалық империяға қарсы күресіп, Тəуелсіздік рухын оятқан қос Батырдың басы – Қазақстан жүрегі Астананың қақ төсінде тұруы хақ!

	– Біз осы Алаш арыстары армандаған күнге жете алдық па?

	– Ол күнге, əрине, жеттік. Менің айтып отырғаным, сол қол жеткізген Тəуелсіздікті жүрегімізге əр мұсылманның Құранды қастерлегеніндей, қадіріне жетуіміз керек. Алаш арыстары сол кездің өзінде, қылышын қайраған қызыл империясының айбарынан қаймықпай, қаншалықты құнды ұсыныстарды жүзеге асырмақ болды. Сонда, олар үшін ең басты құндылық, осы жерді қан төгіп қорғаған қазақ халқының қамы бəрінен биік тұрды. Олар қандай жұмыс жасаса да өз алдарына ұлттық мұратты басты міндет етіп қойды. Кейіннен Кеңестік төңкеріс Алаш идеясын тұншықтырып, өз идеяларын іске асырғанда қазақ халқы «екінші сортты» ел болып шыға келді. Оның тілі де, діні де, салт-дəстүрі де, қайраткер тұлғалары да құрдымға кетіп, өзге халыққа, өгей басшыға табындырып қойды. Біз осы құлдық санадан əлі күнге түбегейлі құтылып кеткен жоқпыз. Өйткені Алаш арыстарының идеясының жолын кескеннен кейін, былайғы жұрт Кеңес үкіметінің ықпалында өмір сүріп, «Тəуелсіздік» деген қастерлі сөздің мағынасына терең бойлай алмады. Ел Тəуелсіздіктің тарихи тағлымын енді-енді түсініп келеді.

	– Тəуелсіздік күні Жаңа жыл тасасында қалып бара жатқан жоқ па?

	– Орынды сұрақ. Жетпіс жыл бойы əлі күнге дейін толассыз тойланып, Кеңес үкіметінің басты мерекелерінің біріне айналған Жаңа жылды əлі де, өз деңгейінен түсірмей, алаулатып-жалаулатып тойлау, тіпті əрбір жанұя – от басы, жаңа жыл түні сағаттың тықылына дейін тағатсыз күтіп, шыны аяқ қағыстыру дəстүрін Тəуелсіз ел тəркі еткен жоқ. Дұрысақ. Ортақ тойда орта толсын демекпіз. Алайда, еліміздің ең басты мерекесі – Тəуелсіздікке селкеу түспеуі керек. Қазір ел-жұрттың арасындағы «Тəуелсіздік тойы – Жаңа жылдың» көлеңкесінде қалып қойған жоқ па?» деп қауіптене сөйлеуінде бір гəп бар. Олай дейтінім, Тəуелсіздік дүниеге келген Желтоқсан айы басталысымен-ақ, сол күні Еліміздің Бас қаласынан бастап, мерекелік алаңда Жаңа жыл шыршасы бой көтеріп, жар-жұрқ етіп, «мен мұндалап» тұрады. Ертеңгі Тəуелсіздік тойы иек астында тұрғанда, келесі айда келетін Жаңа жылға бүгіннен бастап дайындық басталады. Алаңдағы алып шырша қаланың құзырлы орындарында өз жалғасын тауып, мекемелер мен мектептер, оқу орындары – ел-жұрт Жаңа жыл тойының қамына кіріседі. Ал, осы Жаңа жылды 16 желтоқсандағы Тəуелсіздік мерекесін тойлап алғаннан кейін қолға алсақ та, содан кейін бетбұрыс жасасақ та жетіп жатпай ма?! Тіпті, 13 қаңтар ескі Ресейдің жаңа жылына дейін жалғастырып жататындар бар. Оған қарсы болып жатқан ешкім жоқ қой. Онсыз да Жаңа жыл бір ай бойы өз рəсімін жоғалтпайды екен. Сонда, біздің Жаңа жылды, дəл Тəуелсіздік күнінің табалдырығының алдында, үлкен той – ұлы той қол созым жерде тұрғанда, алаулатып-жалаулатып, шыршалатып шыға келетінімізді немен түсіндіруге болады? Жаңа жылды ешкім орнынан тайқытып жібермейді. Оның есесіне, Тəуелсіздік тойын кең тойлап, терең толғап, тұғырында бекіте түсу – басты міндетіміз емес пе? Ендеше, екінің біріне: Жаңа жылды алаңсыз тойлайық, не болмаса, Тəуелсіздіктің қадір-қасиетін ойлайық.

	– Тілді дамыту үшін не істеу керек?!

	– Əсет Найманбаев деген ақынның бір өлеңі бар еді:



	Ақында менен сорлы жан бар ма екен,

	Бір сөзі баспа орнына берілмеген! –



	деп келетін. Сол сияқты, менің ойымша, «Қазақтан асқан бейбақ халық бар ма екен?!» Жеке мемлекет болғанына ширек ғасыр уақыт болды. Тіл байғұс, əлі күнге дейін көкпарға тартқан көк серкенің терісіндей, додаға түседі де жатады. Біздің тілді дамытуға қосқан үлесімізден гөрі, соны қалай дамытамыз деген дау-дамай, талқы-тартысымыз көп. Оны неменесіне қақпақылға сала береміз. Қаражат болса, қисапсыз бөлініп жатыр. Онанда ол ақшаны ақын-жазушылардың, журналистердің, ғалымдардың, қайраткерлердің тіл туралы жазған шығармаларына қаламақы төлемей ме? Тілді орыстардың өздері ынталанып үйреніп жатқанда, тіл білмейтін намыссыз қазақтарды керемет «кресло» беріп, неменесіне тайраңдатып қоямыз. Тілін білмеген қазақ жеме-жемге келгенде басқа ұлттың бишігештеріне дінін де, ділін де, тіпті жерін де сатып жіберуі мүмкін. Кезінде Бекболат Тілеухан «Намыс» деген журнал шығарды. Киоскілерде толып тұрды. Ал, осыны қай бишігеш қолына алып парақтап оқыды? Жыпырлаған журналды қай қазақтың жастары таласып-тармасып алып жатыр. Оның есесіне, Құдайға шүкір, «Қазақ үні», «Жас Алаш» газеттері жақсы тарайды. Мен мына журналдың аты – «Намыс» болған соң, намысқа тигізіп айтып отырмын.

	«Тіл» туралы басылымдардың өтіп жатқаны шамалы. Бүтін Астанада қазақ басылымдарын сататын «Алты Алаш» деп аталатын дүңгіршек екі-ақ жерде бар. Ал, Ресейдің ешкім алмайтын арзан-газет журналдары көрінген дүңгіршекте толып тұр. Мен айтып отырған «Намыс» секілді басылымдардың ауылдық жерге иісі де бармайды. Ауылға барса намысы кетіле бастаған қандастарымызды қайрауға жарап қалар ма деген ой ғой, менікі. Менің ойымша, тілді дамытамыз деп құр даурыққанша, кешегі Кеңес үкіметінің кейбір тəсілдерін пайдаланған жөн болар еді. Өткеннің бəріне үрке қарауға болмайды. Соның бірі, «орыс тілін білмесең, саған барлық жерде есік жабық» дегендей емеурін бар еді ғой. Бізде қазақ тілін білмесең – намыс емес, таныс керек. Сол үшін, менің ойымша, «тіл шаруашылығының» асқынып кетуіне байланысты, енді «финполиция» деген сияқты, «тіл полициясын» енгізу керек. Біз қазір тек қорыққанымызды ғана сыйлайтын халге жеттік. Дəл осы кезде, тіл бұзар мекемелерге айып салса, тіл бұзар басшыға шара қолданса, бірден тəртіпке келер еді. Көшелердегі қазақша жарнамалардың бəрі дерлік жарымжан. Жарымжан жарнамалар Астана, Алматыдан бастап, бүкіл облыс орталығындағы қалаларда бықып жатыр. Ал, сол қате жарнамаларға, ұран сөздерге, есік маңдайшасындағы атауларға жіберген қатесі үшін «айыппұл» салынса, шенеуніктер шекесінен қарамай, тез есін жияр еді. Осының бəрі тəртіпсіздіктен, жүйесіздіктен, талаптың жоқтығынан болып отыр. Тіл мəселесін тек қана сонымен айналысатын мекемелердің қанжығасына байлап қою əділеттілік емес. Əнеу бір жылы тіл талқылау жиынында Кəрім Мəсімовтің қазақша «көп сөз – боқ сөз» деп қағазға қарамай ауызша айтқанына мəз болып қалдық. Сол айтқандай, енді тілді боқ сөзден арылту үшін тек тəртіпке жүгіну керек. Енді міне, тілді игеруге тағы да 10 жыл қосып отырмыз. Тіл алдымен қазақ үшін керек. Өйткені, бұл мемлекеттің иесі де, киесі де – қазақ. Ал, қазақ халқы – алғыр халық. Қазақ жастары қазір орыс тілін орыстардан артық біледі, ағылшын тіліне де ағып тұр. Құдай қаласа, қытай тіліне де ден қойып, тез меңгеріп кететіндер де аз болмаса керек-ті. Ал, қазақ тіліне «қақалып» жеткендер болса, емін таба алмай жатқан – өзімізден!

	– Əңгіме арасында жастық, бозбалалық дəуіріңізді бір сəт еске ала кетсеңіз.

	– Менің өмірім ескі ауылдың күйін кешкен, баяғы көшпелі дəуірдің сарқытындай, киіз үйлі қазақтың кең даланы жайлаған еркіндік аясында өтті. Олай дейтінім, ол кезде, əрине, кеңес үкіметінің кезеңі – тəртіп те, заң да өзінің бұлтартпас күшінде болса да, алыстағы қазақ ауылдарының хал-ахуалы, қазақы қалыптан көп өзгере қойған жоқ еді. Біз сиырлы ауылдың балалары едік. Ерте көктемнен қара күзге дейін сиырларға жайылым болатын жердің танабына көшіпқонып, өзен-көлдің төңірегінде өмір сүрдік. Менің бозбала күндерім, бетегелі боз, ұзын аққан Өлкейік өзенінің бойында өтті. Өлкейіктің арғы беті – Ырғыз елі, Ақтөбе облысы болса, бергі беті – тусыраған Торғай жері. Арғы беттегі елді біз, əлбетте, «шөмекейлер» деуші едік те, олар бізді үнемі «арғындар» дейтін. Ол кезде бөлініп қойған шекара жоқ. Біздің ауыл көбінесе, Өлкейіктің арғы беті – шөмекейлер жағын жайлайтын. Содан ба, Ырғыз елімен іргелес болған соң, құдандалы, жекжат, нағашылы-жиенді дегендей қазақы ғұрыптар біздің ауылда қатты қалыптасқан. Маған, неге екені белгісіз, шөмекейдің қыздары шетінен сұлу болып көрінетін. Менің əкем, бес жасымда дүниеден өтті де, біздің үй – əкемнің ағасы Мірке деген кісінің қанатының астында паналап, ғұмыр кештік. Əкемнің ағасы Міркенің əйелі Айша Ырғыздың Нұрасын жайлаған алтын деген рудың қызы еді (оның ішінде – мəметек). Мірке əкемнің екі ұл, екі қызы болды. Бəрі де алтынға жиен. Алтындар əкемнің балаларын бөлмей, мені де жиен деп еркелетті. Үлкен ағам менен он жастай үлкен, сол кездің өзінде ересек көрінуші еді, сері жігіт болып өсті. Ұзын бойлы, бұйра шашты, денелі, иықты, кеуделі кісі еді. Ол кісінің маған деген мейірімі елден ерекше еді. Өзі домбыра тартып, əн салатын, жүріс-тұрысы, əңгіме сөзі – баяғы сал-серілерді еріксіз еске салатын. Əкем Мірке ат баптайтын, сосын, сол аттарды жаратып, бəйгеге қосатын қабілеті де болушы еді. Бұл орайда, біздің əйгілі ат баптаушы – Жақия деген туыс əкеміз болды. Сол кісінің себі тиді ме, əйтеуір, əкем жаратқан аттар Ырғыз бен Торғай арасындағы ауылдардың той-томалағында үнемі озып келіп жүрді. Өзінің бүкіл Торғай өңіріне танымал «ала айғыры» болды. Ала айғыр деп, аталғанымен, піштірілген ат еді. Алдында біршама жылдар ала айғырдан тұқым аламыз деп, көрші ауылдарда талас болып, қолдан-қолға өтіп жүрген кездері де болды. Содан ба, бір күні ала айғыр дерттеніп, ауруға шалдығып, өлімнен қалды. Ауылда Əбдіқалық деген білікті «ветврач» бар еді, соның себімен, əйтеуір аман қалып, айығып кетті. Содан кейін əкем ала айғырды бірден «піштіріп», ат қып жіберді. Əйтсе де, оның «ала айғыр» деген аты айтыла беретін болды. Кейінгі жетпісінші жылдарға дейін біздің колхозды ылғи ала жылқылар қаптап кетті, соның бəрі «ала айғырдың» тұқымдары еді. Солардың ішінде бəйгеге түсіп, үнемі озып жүргендері де болды.

	Ермекбай ағам сол ала айғырды мереке, мейрам күндері үкілеп, үстіне Əубəкір ағам (біздің туысымыз болатын) жасап берген шектеулі ер-тоқым салып, күмістері жарқыраған жүген-ноқтасын кигізіп, «қайын жұртқа» баратындай қатырып қоятын. Маған, бір күрең дөнен бар еді, соны жабдықтап мінгізетін. Күрең өте ұшқыр ат болатын. Мініп алған бетте, тізгінін тартпай, бір тебінсең болды, 3–4 шақырым жерге дейін бір-ақ жүйткитін. Содан Ер-ағам екеуміз күн батысты бетке алып, Ырғыз – Шалқар жаққа ат басын жібереміз ғой. Ə, дегенде, менің күрең дөненім, ауыздыққа əл бермей біраз жерді қарпып қалатын. Ал, ала айғыр болса, бара-бара бауырын жазатын. Ырғыздың Мамыр, Штаб, Фельдшер, Дүкен, Ақсақал, Тəуіп дейтін ауылдары бар. Бəрінде де Ерекеңнің нағашылары бар. Барған ауыл Ерекең екеумізді «О, жиендер келді!» деп елпелектеп қарсы алатын. – «Жиен назары жаман» деген бəсіре бермесе болмайды деп, тай мінгізгендері де болушы еді. Алдымен, «Ақшиліқабақтағы» Ерекеңнің нағашысы – Сүлеймен қартқа сəлем береміз. Сүлекең сол кездің өзінде алпысты алқымдап қалған, сүйтсе де, бетінің қызылы кетпеген қынулы кісі болатын. Өзінің сол кездің өзінде шариғатқа сəйкес төрт əйелі болды. Жаз бойы Торғай бойын жайлап отырған сол төрт əйелінің ауылына барып (əрқайсысының бала-шағалары бар), кейде күзге дейін жүріп қалатын кездері болушы еді. Сүлекеңнің қыздары шетінен сүйкімді, сүмбіл шаш, қыпша бел сұлулар болушы еді, бірінен бірі өтетін. Өздері бауырмал, кіші жүздердің дəстүрімен қол беріп амандасады. Келіндері дастарқан жасап, шай қойып беретін. Содан да болар, мен Ақтөбе жақтағы кіші жүздің қыздарына аса ынтық болдым. Жасымнан фольклорлық шығарма мен дастандарды көп оқығандығымнан болар, мен ол аруларды Қыз Жібектің, Айман-Шолпанның сіңлілері деп ұқтым. Марқұм Айша əжем айтушы еді: – Саған Ақтөбе жақтан өзімнің бір сіңлілерімді алып беремін, – деп. Марқұм Айша əжемнің айтқаны келді. Алған жарым – Жаннаның ата-бабалары Ақтөбе-Атырау – батыс жағынан болып шықты.

	– Секе, енді Ақтөбе жағынан Қостанай қойнауына қарай ойыссаңыз қайтеді?!

	– Қостанайды айтсам, арқам қозып кетеді. Өйткені, бұл қала – менің бозбала күндерімнің куəсі. Торғай төсінен торғайдай ұшып жеткен, сыртқа шыққанда ең алғаш көрген үлкен шаһарым ғой. Мектепте жүргенде мен желаяқ жүйрік болдым. Аудандық спартакиадаларда «100 метрліктен» ылғи озып шығып жүрдім. Білетінім – қай жарыста да алдыма жан салған жоқпын. Менің осы өнеріме, спорттан сабақ беретін ұстазым Дүзелбай Айсин қатты қызықты. Ауданның озығы болған соң, мені Қостанайдағы жарысқа (спартакиадаға) қатыстыруға күш салды. Ақыры, сол кезде Қостанайға қатынайтын АН-2 ұшағымен бір топ бала Қостанайға топ ете қалдық. Бір-екі күн дайындығына барып жүрдім. Бір мектепке түсірген. Кейін білдім, осы күнгі 9-мектеп екен. Дəл базардың қасында. Базарға барып, ертелі-кеш ештеңе алмасақ та, төңіректеп жүргеніміз. Бір күні (қас қылғандай ертеңіне жарыс) базардың бүйірінде бөшкемен салқын су – лимонад, квас сияқты кружкамен сусын сатылып жатыр екен, біз де алып, дəмін татып көрдік. Сəл кермектеу болғанымен, шөл қандыратын шамасы бар секілді. Екі-үшеуін тартып жіберсем керек. Бұрын көрмеген пəле. Артынан бойымды балқытып, төсекке алып ұрды. Таңертең басым айналып, мең-зең болып тұрдым. Сөйтсем, кешегі ішкенім, сусын емес, сыра болып шығыпты. Таңертең сағат 10-да сол жерге жақын стадионға апарып еді, Дүзелбай аға бірден байқап: – Не болды саған, сыра ішіп қойған жоқсың ба? – деді. Мен басымды изедім. Қатты ұрысады ғой деп шошынып едім, басын шайқап, мені емес, өзін кінəлай бастады. – Қап, əттеген-ай, кеше сендерге келіп, ескертіп айтуым керек еді. «Сыра іштім» деп ешкімге айтпа! – деді. Сонда да жарысқа қатыстым. Бақ болғанда, бұрынғыдай озып шықпасам да, екінші болып келдім-ау, əйтеуір. Дүзелбай аға соның өзіне мəз болып: – Жарайсың, Серік, кешегі жағдай болмағанда, сен бірінші келетін едің, – деп арқамнан қақты. Одан кейін де талай қызықтар өтті бұл бастан. Бірер жыл Кеңшілік Қостанайда тұрды. Облыстық газетте жұмыс істеді. Сол кезде жиі барып, Қостанай көшесінде табанымызды тоздырдық қой. Байтұрсын барда, соның үйіне түсуші едік. Қазір Қостанайдағы Серікбай, Ақылбек, Ғұмар, Нағашыбай сынды бауыр қаламдастарыммен жиі араласып тұрам.

	Қостанай – менің жастығымның қаласы. Сол үшін маған əрдайым қымбат.

	– Астана сіздің көз алдыңызда өсіп келе жатыр. Ал, осы Астананың дамуына көзқарасыңыз қалай?

	– Мен үшін ең басты тақырып – Тəуелсіздік болса, одан кейінгі айшықты тақырыбым – Астана. Астана, өзің айтқандай, менің көз алдымда өсті. Астанада тұрғаныма да 19 жыл уақыт өтіпті. Осы жылдар ішінде мен Астананың қилы кезеңдерінің баршасын бастан кешірдім. Он жылдай Астанадағы С.Сейфуллин мұражайын басқара жүріп, Елорданың небір елеулі іс-шараларынан тыс қалған емеспін. Елорда құрылысының қарқынды кезін де, тұралаған тұстарын да көрдім. Сондағы менің байқағаным – елдің Елордаға деген сүйіспеншілігі, патриоттық сезімі. Кейбір шетелдік компаниялардың «шетінеп» кеткені болмаса, қарапайым халықтың Астанаға деген құлшынысы, ықыласы бөлек. Содан да болар, қазір Астанаға жан-жақтан ағылып келіп жатқандардың легі əлі күнге толастар емес. Тағы бір айтарым, солардың ішінде, Астана менің тарап кеткен облысым – Торғай жұртшылығына пана болды. Сол үшін Астанаға айтар алғысымыз мол. Мен өз басым, Астананың ең қарыштап, шарықтаған шағын – қала əкімі И.Тасмағамбетовтің кезеңімен бағамдаймын. Жасыратыны жоқ, Иманғали қалаға күрмеуі қиын күрделі кезеңде келді. Сөйте тұра, талантты басшы, Елбасының ақыл-кеңесімен, қолдап-демеуімен, Елорданы ерлікке парапар жолмен бүгінгі биік деңгейге алып шықты.

	– Əйтсе де, Сіз бір мақалаңызды, ұмытпасам, «Қазақ үнінде» болар деймін, «Астанада Алаш арыстарына ескерткіш орнатылған жоқ» деп жазып едіңіз ғой?

	– Ол рас. Астанада аспанмен таласқан үйлер көп болғанымен, Алаш арыстарына орнатылған асқақ ескерткіштер жоқтың қасы. Əрине, Есіл жағасында Кенесары тұр тұлпарымен. Абайға орнатылған соңғы ескерткіш те ауыз толтырып айтарлықтай. Тəуелсіздік монументі, Керей мен Жəнібекке орнатылған еңселі ескерткіш, Бөгенбай батырдың ат үстіндегі мүсіні – Астана арайын онан сайын нұрландырып, Тəуелсіздік тұғырын биіктете түскендей. Құрманғазыға, батыр қыз Əлияға ескерткіш орнатылды. Ал, солардың ішінде Тəуелсіз тарихымыз үшін Алаш ардагерлерінің алатын орны ерекше екені бесенеден белгілі. Тіпті, осы Астананың арқа жерінде бой көтеруін арман етіп, болжам жасаған Алаш арыстары – Ə.Бөкейханға, А.Байтұрсынұлына, М.Дулатовқа, Қ.Сəтбаевқа, Ж.Тəшеновке ескерткіш салу сұранысы халық арасынан кең қолдау тауып келе жатыр. Алла жазса, алдағы жылдарда «Алаш арыстарының аллеясы» ашылатын күнге куə болармыз деген үкілі үмітіміз де бар.

	– Сіз Астанаға келгелі бері бірнеше мəрте КонгрессХоллда шығармашылық кеш өткіздіңіз. Тіпті, соңғы кешіңізге – «Аспанның асты – Астана!» деп ат қойып, айдар тақтыңыз. Сондай Сіздің «Есімің сенің – Елорда» деген бірыңғай Астана туралы өлеңдерден жыр кітабын жүйелеп жатқаныңызды да естіп, білдік. Ал, жалпы, қалың қазаққа белгілі ақын, қаламгер ретінде алдағы шығармашылық жоспарыңыз туралы да оқырман қауымға хабардар ете кетсеңіз...

	– Жас кезімізде желдім-жорттым жүріп көп уақытымызды қызық-думанға құрбан етіп жіберіппіз. Енді, міне, егде тарта бастаған тұсымызда, уақытты қарпып қалу үшін жанталаса жұмыс істегің келеді. Алайда, «Ауру қалса да əдет қалмайды» дегендей, қайда жиын, қайда той – қалғың келмейді. Сөйтіп жүріп, соңғы жылдарда, шағын өлеңдердің шиырынан алыстап, ұзақ оқылатын көлемді дастандарға қарай көбірек ойысып бара жатқанымды жасырмаймын. Ол жолда жеміссіз де емеспін. «Кейкі батыр» дастаным – «Алаш» сыйлығын, «Махамбет жəне Жəңгірхан» дастаным «Махамбет» сыйлығын алды. Ұзақ жыл Сəкен Сейфуллин мұражайын басқарып, біраз зерттеп, зерделегенімнің нəтижесінде болар, «Сəкен – сұңқар» деген дастан жазып, оны тіпті кезінде Мемлекеттік сыйлыққа да ұсынған болатынмын. Өтпей қалса да өкпем жоқ, содан өзімді қамшылап, «Ахмет – Іңкəр» деген, Байтұрсынұлының жастық шағы, бозбала махаббаты жайлы дастанға кірісіп кеттім. Жалпы поэма-дастандарым екі бағытта, батырлық, ғашықтық дастандары болып келеді. Батырлық дастандар циклінен, қазақтың ғарышкер батыры Тоқтар Əубəкіров туралы «Ғарыш-қазақ» деген дастан бітіріп, оны республикалық басылымдардың біразы жариялап та үлгерді. Ал, «Ғашықтық дастандарынан» – Сəкен сері Жүнісовтің алғы сөзімен, ол кісінің көзі тірі кезінде «Ақан сері – Балқадиша» дастаны дүниеге келген болатын. Тиражы аз – 200-ақ дана болғандықтан, қазір өзімнің бір данасы да қалмапты. Оқырмандар табан астында талап кетті. Бұдан біраз жыл бұрын «Балуан Шолақ – Ғалия» деген дастан бітіріп, өзімнің сүйікті газетім – «Егемен Қазақстанға» ұсынып та қойдым. Алла жазса, оқырмандардың қауышып қалар күні де алыс болмаса керек.

	– Сіз өткен жылы Қазақ хандығының 550 жылдығына орай өткізілген Республикалық бір үлкен мүшəйрада Бас жүлде алдыңыз ғой. Осы тақырыпты тарқатып, кеңірек айта кетсеңіз?

	– Ол рас. Қазақстан Жазушылар одағы Қазақстанның ірі компанияларымен бірігіп, Қазақ хандығының 550 жылдығына байланысты үлкен мүшəйра өткізгені баршаға белгілі. Мен соның Бас жүлдесіне ие болдым. Қаражаты да қомақты. Бірақ, мəселе онда емес. Мəселе, мен осы мүшəйраға, əдейі қатысып, Ақмоланың өткен тарихын оған кезінде бір емес, екі рет шабуыл жасаған Кенесары мен оның төңірегіндегі батырлардың ерлік істерін көрсетуді мақсат тұттым.

	Өйткені, біз көбінесе, бұрынғы Ақмола тарихынан алыстап, тек жаңа Астананы ғана əспеттеуге əуес болып алдық. Бұрын бұл далада ештеңе болмағандай, тусырап жатқан қу дала тұрғысында қарайтын болдық. Айтсақ, тек тың игеру кезеңімен ғана байланыстырамыз. Ал, осы жерде бағзы заманда «Бозоқ» деген қала болғанын, өркениет дамығанын, осы күнгі «Күйгенжар» орнында Тəуке ханның ордасы орнағанын таратып айтуға келгенде тайқақтай береміз. Мəселен, Есілдің сол жағалауындағы алқапта қазір қазба жұмыстары қызу жүргізіліп жатыр. Онда сақ дəуірінен бермен қарай ірі мемлекет болып, қала орнағанын анықтайтын айғақтар табылып жатыр. Ал, қаланың Қараөткел, Ақмола кезінде патшаның мұздай қаруланған əскерімен Кенесары қолының қақтығысып, алапат шайқастар болғанын, тарихи деректерде хатталып жатса да, көркем əдебиетте көрсетуде кемшілік танытып келеміз.

	Жоғарыда айтқанымдай, мəселе, менің алған бəйгемде емес, мен осы далада, осы қалада қалған тарихи оқиғаларды оқырмандардың ойына салып, қазақ жерінде болған ерлік тарихына өзімше үлес қостым деп ойлаймын.

	– Осы Астананың 15 жылдық мерейтойындағы мүшəйраға қатысып Бас бəйге алып, машина мінгеніңіз де есімізде.

	– Тағы да рас айттың. Ондай оқиға болған. Қысқасы, мен Тəуелсіздікті, сол тəуелсіздіктің алтын ордасы – Астананы жырлаудан еш жалықпаймын. Осы күндері, көптен жазып жүрген Астана туралы өлең-жырларым мен дастандардың басын қосып (əн мəтіндері өз алдына) үлкен кітап даярлап жатырмын. Осы кітабым жарыққа шықса, өзім топырағын басып, суын ішіп отырған қастерлі Елордаға қосқан аз да болса бір үлесім деп білер едім.



	Нұртай САБИЛЬЯНОВ,

	Қазақстан Республикасы Парламенті Мəжілісінің депутаты, Қаржы жəне бюджет комитетінің мүшесі:





«ХАЛҚЫМЫЗҒА, ТУҒАН ЖЕРГЕ, ТІЛГЕ ДЕГЕН ҚҰРМЕТ ƏР АЗАМАТТЫҢ ӨМІРЛІК МАҚСАТЫНА АЙНАЛУЫ КЕРЕК»




	Нұртай Сабильяновтың есімі исі қазаққа жақсы таныс. Оның аты тұңғыш рет 1986 жылы Желтоқсан оқиғасы кезінде елге белгілі болды. Халқымыздың мүддесі ескерілмей, намысы аяққа тапталған кезде ол Алматыдағы алаңда өрімдей жастармен бірге орталықтың орынсыз өктемдігіне қаймықпай қарсы шықты. Ғасырлар бойы ата-бабаларымыз аңсаған тəуелсіздігімізге жол ашқан желтоқсандықтардың ерлігі тарихта алтын əріптермен жазылып қалады. Ал сол арманшыл ұл-қыздарымыздың көш басында Нұртайдың шыбын жанын шүберекке түйіп, еліміз үшін басын бəйгеге тігіп жүргенін ешкім ұмыта қоймас. Сол үшін халқымыздың ардақты перзенті қаншама азап шекті, қудаланды, негізсіз кінəланып, шеттетілді. Бірақ əділдік салтанат құрды. Барлық қиындықтарды жеңіп шыққан қазақтың қайсар ұлы қазір де елінің мұңын мұңдап, жоғын жоқтап, ұлтының қамын ойлап, мемлекетіміздің мүддесіне қалтқысыз қызмет етуде.

	Нұртай Сабильянов – Қазақстан Республикасы Парламенті Мəжілісінің депутаты, Қаржы жəне бюджет комитетінің мүшесі, «Нұр Отан» Халықтық-демократиялық партиясы Саяси Кеңесінің Бюро мүшесі. Мемлекетке сіңірген еңбегі, елдің əлеуметтік-экономикалық жəне мəдени дамуына қосқан үлесі үшін «Шапағат» медалімен марапатталған. Шығыс Қазақстан облысындағы Аягөз ауданының құрметті азаматы. Зайыбы Нұрсəуле екеуі үш бала тəрбиелеп өсіруде.

	Адамгершіліктің асыл қасиеттерін бойына сіңірген Нұртай Салихұлы туғаннан ақжарқын, мейірімді, елгезек, досқа, жолдасқа адал, ағайынға құшағы ашық, жомарт, əдебиет пен өнер десе ішкен асын жерге қояды. Қазақтың байтақ даласындай пейілі кең, парасатты, саналы азаматпен дидарласып, жұрттың көкейінде жүрген сұрақтар төңірегінде əңгіме өрбіттік.

	– Нұртай Салихұлы, өткенде Желтоқсан оқиғасы туралы теледидардан хабар көрсеткен сəтте соған қатысушылардың арасынан уыздай жас бейнеңіз біздің көзімізге оттай басылды. Қолыңызға дауыс күшейткішті алып, бəріне сөйлеп, жүгіріп бас-көз болып, жөн сілтеп жатырсыз. Сонда біз тебіреніп кеттік. Бүгінде ұлтжанды азамат ретінде көш басында жүрсіз. Сіздің бойыңызда елге деген жанашырлық, патриоттық сезім бар екені анық байқалады. Осындай асыл қасиеттерді сіңіруге қандай орта əсер етті, бал дəурен, жастық шағыңыз жайлы əңгімелеп берсеңіз.

	– Менің туған жерім – Семей облысына қарасты Аягөз ауданындағы Шыңқожа ауылы. Осы ауылда 1962 жылдың 1 маусымында дүниеге келдім. Шыңқожа мектебінде оқып, орта білім алып шықтым. Енді адамның бойындағы бар қасиет, елге деген құрмет, ұлтқа деген жанашырлық балалық шақтан бастап қалыптасады ғой. Өзім осы уақытқа дейін қазақ мектебіне барғанымды əрқашанда мақтан тұтамын. Өйткені қазақ мектебінде оқи отырып, қазақ тілін еркін меңгердім, рухани байлығымызбен сусындап, əдебиеттерімізді, кітаптарымызды ана тілімізде оқып, өзіміздің тарихымызды білдім.

	Өмірлік көзқарасымның қалыптасуына ата-анамның берген қазақи тəрбиесі үлкен əсер етті. Үлкен отбасы едік, үйде 9 бала болды. Мен алтыншы баламын. Содан кейін ұстаздарымды үлгі тұтамын. Біз қай жерде жүрсек те, қандай жұмыс істесек те ұстаз алдында бəрібір шəкіртпіз. Ұстаздарымның берген білімі өмірімізге жол ашты. Соның арқасында біздің өмірге деген, қоғамға деген көзқарасымыз қалыптасты. Адам неғұрлым көп тəжірибе жинаса, соғұрлым өзінің ұлтына, жалпы халқына жақын болады.

	Орта мектепті тамамдаған кезде бір қолымызға мектепті бітіру туралы аттестат берсе, екінші қолымызға шопандар бригадасына баруға жолдама тапсырды. Мектепті бітіре салып, бес күннен кейін жоғары оқу орнына, ешқайда жібермей, ауылдан 20 шақырым жердегі фермаға барып, қой бағуды бастадық. Комсомол-жастар бригадасында қой бағып, бір жылдай жұмыс істедік. Сол кезде 17 жастамын. Одан кейін армия қатарына алынып, Ленинград қаласында қызмет еттім.

	Өмір деген өз жалғасын таба береді ғой. Оқу басты мақсатымыз болды.

	Жоғары оқу орнына түсіп, оны жақсы бітіру əр жастың асыл арманы еді. Оқуға түсуге 4 рет бардым. Үш рет жолым болмай, төртіншісінде, 1984 жылы Алматы халық шаруашылығы институтының 1-курсына бухгалтерлік есеп жəне шаруашылықты талдау мамандығы бойынша түстім. Сонда төрт жыл оқып, аяқтап шықтым. Қызыл диплом алдым. Кейін Қазақ мемлекеттік заң университетіне түсіп, заңгер мамандығы бойынша күндізгі бөлімде оқып, оны 37 жасымда аяқтадым.

	Оқуға дейін де мен еңбектен қол үзген жоқпын. Құрылыста да істедім, басқа да ауыл шаруашылығы жұмыстарына араласып, аз да болса тəжірибе жинадым. Оқу оқып жүргенде де, жазғы каникул күндерінде де бос жүрген жоқпыз. Екі жыл қатарынан құрылыс отряды қатарына бардым. Үш жылдай Алматы-Мəскеу, Алматы-Саратов, Алматы-Ленинград бағыттары бойынша пойыздарда жолсерік болып еңбек еттім. Тіршілік деген осы. Қай жерде жұмыс істесем де өзімнің қазақ екенімді ұмытпай, өзімнің ұлтымды жақсы жағынан көрсетуге тырыстым. Жолсерік боп Мəскеуге барғанда пойызға басқа ұлт өкілдері отырады. Яғни сол жолаушы Қазақстан пойызына кіреді. Сонда ол қазақты бірінші рет көреді, қазақтың үйіне кіргендей болады. Сол себепті біз вагонның ішін жалтыратып сүртіп, мұнтаздай тазалап, бəрін дайындап қоятынбыз. Бəріміз үлкенді сыйлап, кішіге ізет білдіріп жүрген ұлтпыз ғой. Сонымыздан танбай, инабаттылық көрсетіп, жолаушыларды құшақ жая қарсы алатынбыз. Олар қазақ ұлты қандай екен, жолда біз қалай барамыз деп қобалжып кірген сəтте лайықты құрмет көрсетсек, олар да бізді құрметтейді ғой. Осы жағын ойлайтынмын. Вагон ішіне, жолсеріктер отыратын купеге домбыраны іліп қоятынмын. Өзім қатты тарта алмасам да, домбыраны қолға ұстайтынмын. 18 жасымда, армия қатарында бірінші рет домбыра үйренуді қолға алдым. Осының бəрі ұлттық қасиеттен шығады. Біреудің ала жібін аттамау, əлсізді жəбірлемеу, жетімге пана болу жөнінде айтылып қана қалмау керек. Əр кісі өзін осы жолда тəрбиелеуге тиіс.

	Қазақ тілін дамытуымызға келетін болсақ, бір мезет өзімізге қарайықшы. Біразының балалары, немерелері кезінде орыс мектебінде оқыды ғой, керек десеңіз, осы істерін əлі күнге шейін жалғастыруда. Сол тұста біз өз-өзімізді тəрбиелесек, ертеңімізді ойласақ, мұндай күйге жетпес едік-ау. Ұлт тағдырына қатысты маңызды мəселелер əркез өзімізден бастау алуы керек. Адам өзін-өзі тəрбиелей білсе, өзін-өзі ұстай білсе, қоғамда оған деген оң көзқарас та, құрмет те болады. Тағы да айтарым, мемлекеттік қызметтегілерді қазақ тілін білуге міндеттеу керек.

	Желтоқсанға келетін болсақ, ол деген – менің өмірімдегі үлкен белес. Əр адамның өмірінде сын сағаттар болады екен. Мен соны байқадым. Сол сəттен өте білсе, көзқарасын білдіре білсе, онда оның ары да, намысы да таза болады. 1986 жылы Алматы халық шаруашылығы институтының 3-курсында оқитынмын, сол кезде 24 жастамын. Желтоқсан оқиғасы жөнінде бірталай материалдар жазылды, əңгімелер айтылды, сұхбаттар бердік. Оған өзіміз тікелей қатысып, атсалыстық. Оның басты себебін баршамыз білеміз. Кеңес тұсында Қазақстан Компартиясы Орталық Комитетінің бірінші хатшысы республикамыздың басшысы болып есептелетін. Осы қызметке сырттан өзге ұлттың өкілін, Колбинді əкеліп қою қазақтың намысын таптағанмен бірдей болды. Біз ұлттық намысты жалау етіп, алаңға шықтық. Ұсынысымызды жоғарғы жаққа жеткізейік, бейбіт түрде билік басындағылардан сұрайық, талап етейік, мүмкін, қателескен шығар деген ой бар еді.

	Бірақ орталық жастарды тыңдамай, олармен келісімге келуге жол берген жоқ. Тек қана күш көрсету, басып-жаншу, қудалау, соттау болды. Əміршілдік жүйе осы секілді жағымсыз əрекеттер жасап, қатыгездігін көрсетті.

	Желтоқсан оқиғасының немен аяқталғанын халық жақсы біледі. Мен сол кезде қазақ жастарының, өрімдей ұл-қыздарының батылдығын, ұлтқа деген жанашырлығын, өзінің мүддесінен ұлттың мүддесін жоғары қоятынын көрдім. Жастарды жігерлендіріп, «Намысымызды қорғайық, рухымызды көтерейік, біз осы алаңда талабымыздың орынды екеніне басшылардың көзін жеткіземіз, біздің ісіміз дұрыс» деп қайрап сөз сөйледім. Барлығы мені көтеріп алды. Мемлекеттік қауіпсіздік комитетінің қызметкерлері камераларымен оңтайлы сəтте түсіріп алған секілді. Онда көзілдірік тақпаймын, мойнымда шарфым бар, жастардың ортасында жүрмін. Қазір Желтоқсан оқиғасын баяндағанда осы – көп көрсетілетін көріністердің бірі.

	Екі айдан кейін Мемлекеттік қауіпсіздік комитетінің қызметкерлері біздің институтқа келіп, басшыларынан бастап, деканат бар, кəсіподақ, комсомол ұйымдарының жетекшілерін, белсенді студенттерді жинап алып, «Осы суреттегі кісілерді табыңдар» дегесін деканның орынбасары мені танып, суретті алып шығыпты. Содан бастап Мемлекеттік қауіпсіздік комитетінің назарына ілігіп, 6–8 ай тексеруден өттім. Комитет қызметкерлері соттайтындай негіз таба алмады. Кетіп бара жатқанда олар: «Əлі 3 жыл тексереміз, 3 жылдан кейін басқа жайлар анықталса, онда сен 5 жылға сотталасың» деп бетіме айтты. Бір жағынан, өзіме сабақ берген ұстаздарым мені жақсы қолдады. Сосын Желтоқсан оқиғасына қатысты соттардың бітіп, саябырсыған уақыт болатын. Əйтеуір институтты аман-есен бітіріп шықтым.

	Дегенмен, Желтоқсан оқиғасының əсері тиді. Институтты аяқтаған соң бухгалтерлік кафедрада қалып, оқытушы қызметіне орналасуым қажет еді. Бірақ институттың жаңадан келген басшысы «Қазақтың ұлтшыл жігіті керек емес» депті. Лениндік стипендиат болу əр студенттің арманы еді. Соған ұмтылып жүргем, ол да тоқтатылды. Жақсы оқығаным үшін бір топ студенттермен бірге Құрмет тақтасында суретім ілулі тұратын, тексеруде жүргенде оны да алып тастапты. Əп-сəтте адамға деген көзқарас қалай өзгереді?

	Партияға өтуге біздің факультет студенттері арасынан мені ұсынған болатын. Сол жылдары партияға өту зор мəртебе саналатын. Желтоқсан оқиғасына дейін аудандық партия комитетінен «өткізуге болады, біз рұқсат береміз» деген хат келіпті. Бірақ Желтоқсаннан соң мен оған лайық емес болдым. Басыңа іс түскенде, қиындық туғанда кімнің кім екенін байқайсың. Тіпті, қасымда жүрген жолдастарым алаңға барғаным дұрыс емес екенін бетіме басты. Осы уақытқа шейін олардың айтқанын мойындамаймын, пікірлерімен келіспеймін. Уақыт келеді əлі, сонда осы сөздеріңнің дұрыс еместігіне көздерің жетеді. Кінə таққандарға осылай дедім.

	Институтта өзге ұлттардың оқытушылары еңбек ететін, солар маған сенімсіздікпен қарай бастады. Бұрынғы оқу озатынан ұлтшылға айналып кеттім. Комсомол комитетіне біздің топтың старостасы ретінде кіріп жүретінмін. Бір күні барсам, ондағылар «Бізге келмей-ақ қойыңыз, зияныңыз тиеді» деп бойларын менен аулақ ұстайды.

	Кеше ғана бəрі де жолдас, дос болып, жақсы болып жүріп еді. Енді төбемнен қара бұлт үйірілгенде көбі теріс айналып кетті. Бұған дейін айтқанымдай, Желтоқсан өмірімдегі үлкен белес болды, ақ пен қараны бұрынғыдан да айқын аңғаратын дəрежеге жеттім.

	– Содан бері жұлдыздай зымырап қаншама жылдар өтті. Кезінде Сізден теріс айналған, жолыңызға кедергі жасаған кісілер болды ғой, ол туралы айтып өттіңіз. Сол адамдар кездескенде Сізге қалай қарайды? Құдайға шүкір, уақыт барлығын өз орнына салып берді. Абыройға ие болып, Парламентке депутат болып сайландыңыз. Ел сыйлайды, жұрт қадірлейді. Сонда осындай ержүректік, табандылық біздің азаматтардың бойынан неге табылмады, əлде 70 жылдан артық уақыт бойы басып-жаншып тастаған орталық өктемдігінің салдары ма екен?

	– Жастарымыздың əміршілдік жүйеге қарсы шығуы қазақтың өжет ұлт екенін бүкіл əлемге паш етті. Яғни Кеңес Одағындағы республикалар арасында орталықтың озбырлығына бірінші рет қарсылық білдірген де – қазақ жастары. Бұларды демократияның алғашқы қарлығаштары деп əбден айтуға болады. Əрине, халықтың арасында əртүрлі адамдар кездеседі. Маған жала жапқан, қиянат жасаған кісілермен кездескен емеспін.

	Мені қолдаған студент жолдастарым, оқытушыларым көп болды. Соларды көрген сайын ризашылығымды білдіремін, қазірге дейін ой-пікір бөлісеміз. Институтта істейтін ұстаздарыммен хабарласып тұрамын. Бір-бірімізге азамат ретінде сыйластықпен қарап, көзқарасымыз ортақ жерден табылып жатады.

	Студенттік жылдардағы бір қызық оқиға есімнен кетпейді. Топтың старостасы болдым деп айттым ғой. Мұрат деген жолдас жігіт болатын, ол да – топтың старостасы. Біздің топтың студенттері бір-біріне хат жібереді екен. Жаңағы жігіт ортасында отырады, сондайда қолына ашылып қалған хат түседі. Оқыса: «Нұртай істі болып жатыр, оқудан кететін шығар, біз староста қылып кімді сайлаймыз?» деп жазыпты. Хатты үндемей беріп жіберген. Кейін ол маған: «Нұртай, сенің қолдап, көмектесіп жүрген жолдастарың солай жазып жатыр» деді. Оларға ренжуге болмас. Оған көңіл бөлудің қажеті де жоқ деп ойлаймын. Кімнің кім екенін өмірдің өзі-ақ дəлелдеп берді.

	Уақыт желтоқсандық жастар ісінің дұрыстығын, бəрінің көзі ашық, көкірегі ояу азаматтар екенін көрсетті. Желтоқсан оқиғасы егемен ел атануымызға серпін берді. Міне, соның арқасында 1991 жылы тəуелсіздікке қол жеткіздік.

	– Сіз əдебиет пен өнер адамдарымен қоян-қолтық араласып, соларға көмектесіп жүресіз. Ұлттық басылымдардың журналистерімен жүздесіп, елге, жерге қатысты өзіңіздің мағыналы ойларыңызды білдіресіз. Көрнекті жазушы Əзілхан Нұршайықовтың «Махаббат, қызық, мол жылдар» романын бəріміз жабылып іздеп жүріп, қызығып оқитынбыз. Жазушының осы жəне «Мəңгілік махаббат жыры» кітаптарын шығаруға көмектескеніңізге сүйсіндік. Тағы бірде хабарласқанда «Мен Семейге, жетім балаларға қажетті құрал-жабдықтар, киімдер алып бара жатырмын» дедіңіз. Осындай қайырымдылықты қалтасы қалың ауқаттылардың бəрі бірдей жасай бермейді. Неліктен олай деп санайсыз?

	– Қайырымдылық жасау адамдардың өз жағдайларына байланысты. Жасаған демеушілікті жарнамалап, газетке, басқа бұқаралық ақпарат құралдарына жария етуге мен онша құштар емеспін. Ара-тұра жазылып қалады. Демеушілік жасаудағы негізгі мақсатым – əдебиет пен өнерді, мəдениетті, спортты қолдау, жастарға сүйеніш болу. Ертең осы жастарымыз да есейіп, өседі, қызмет етеді, табыс табар. Олар да біздің ізімізді жалғастырып, болашақта қоғамға пайдасы тиер, соған біздің бүгінгі ісіміз негіз болады. Адамдарға қолымнан келгенше жақсылық жасауға тырысамын. Өзің бай болып тұрып, басқалары жоқшылық, мұқтаждық көріп жүрсе, қайтіп тыныш ұйықтарсың? Көршің қара шай ішіп, қара нан жеп отырса, байығаның кімге керек? Байлықтың барлығын о дүниеге алып кетпейсің ғой. Бір күні бақ-дəулет болады, енді бірде болмай қалуы мүмкін. Халқымызға, туған жерге деген жанашырлығымызды, тілге деген құрметімізді ақша болса ақшамен, қандай жағдай болса сонымен қолдап кетуіміз қажет. Бұл зерделі, парасатты азаматтың өмірлік мақсатына айналуы керек.

	Мен алғаш рет 1992 жылы демеушілік жасадым. Жұмыс істегеніме төрт жыл болған, əлі жас маманмын. Сыйлық алғам. «Желтоқсан» қоғамдық қоры құрылды деген хабарды естіп, 1000 сомды апарып бердім. Мүмкіншілігім бар болса неге көмектеспеске, неге бермеске? Менің ісім ақшасын қайда жұмсарын білмей, шетелден əртістер шақыртып, немесе шетелге барып қаражатын шашып жүрген жігіттерге түрткі бола ма деген ойдамын. Осы жігіттердің де туған жері бар, бəлкім, сол жаққа барып қол ұшын берер. Неғұрлым көп болып, жұмылып аралассақ, соғұрлым біз əлеуметтік-экономикалық жағдайымызды жақсартуға лайықты үлесімізді қосамыз. Əйтпесе бізде бір ауылды асырайтын азаматтар бар.

	Тəуелсіздік алғаннан бері шетелден қаншама əртістер ағылып келді. Кімдер əкелді? Əрине, жаңа қазақ бизнесмендері. Қазақ жігіттерінің шетелдік əртістердің, жүргізушілердің алдында баладай жүгіріп, қалталарын ақшаға толтырып, фонограммамен айтқан əндерін тыңдап, соларды керемет тұтатыны намысыңды келтіреді, соған ренжисің. Шетелдің əртістерін қолпаштағанша, туған еліміздің таланттарын, əдебиет пен өнер адамдарын құрметтейік. Олар қазақтың даңқын асырып, халқымыздың мерейін биікке көтеріп жүрген бауырларымыз ғой.

	Өзімізді көтермей жатып, өзгелерге бүйрек бұрып, жанашырлық таныту – бізге жараспайтын қылық. Өзімізге келгенде қолымыз қысқарып қалады. Ауылдағы Мəдениет үйін қалпына келтіруге, мешіт салуға, не бір өнер адамының шығармашылық кешін өткізуге, не бір кітап шығаруға қаржы сұрап көріңізші, аузын қу шөппен сүртіп, шығарып салады. Сөйтсе де Қазақстанда қайырымдылық жасап, еліне көмектесіп жүрген азаматтар бар. Оны жұртшылық та, басқалар да біледі.

	Əзілхан Нұршайықовтың есімін жастайымнан білемін. Жазушының «Махаббат, қызық, мол жылдар», «Мəңгілік махаббат жыры» кітаптарын өз мойныма алып, шығарып бердім. «Мəңгілік махаббат жыры» кітабын оқысаңыз, көзіңізге жас келеді, оны Əзілхан ағамыз сүйген жары – Халима апайымызға арнапты. Мазмұнды, тартымды шығарма. 2006 жылы жарық көрген туындысында қаламгер мөлдір махаббатты, сүйіспеншілікті, адамгершілікті шебер тілмен суреттейді. Біз отбасымызбен Халима апайдың дастарқанынан дəм татқанбыз. Өте қарапайым адам болатын.

	Мен өмірде мақтаудан жалыққан жанмын. Ақша десе біреулер сізге жақсылап өлең де арнайды, иығыңызға зергерленген жалтырақ шапан да жабады. Берген адамды бəрі мақтағысы келіп тұрады. Бай адам бір жерге барсыншы, титтей көмек көрсетінші, сол арада ол туралы əңгіме көп болады. Біреулер кішкене қызметі өссе, 30, 40, 50 жасқа толса, тойлап, аяқ астынан достары, қызметтес серіктері көбейіп кетіп, бəрін шақырып үлгере алмай, танауынан су кетіп жатады. Осыны көргенде менің қарным ашады. Былай айтқанда, бұл біздің дарақылығымыз ғой.

	Асып-тасып жатқан ештеңе жоқ. Кейбіреулер мені депутат болу үшін демеушілік көрсетіп жатыр, кейін бəрі жайына қалады деп күмəн келтірді. 2004 жылдан бастап Мəжіліс депутатымын, шама-шарқымша əлі де мұқтаж кісілерге, əдебиет пен өнерге, мəдениетке, білімге қолдау көрсетуді тоқтатқан жоқпын.

	Менің туған күнім 1 маусым – Балаларды қорғау күні. Жыл сайын 1 маусымда балаларға қамқорлық жасап, жеткіншектерге құрметімді білдіремін. 21 жыл болды, туған күнімді тойламаймын. Сол туған күнді тойлауға кететін ақшаны Шығыс Қазақстан облысының Үржар ауданындағы «Науалы» жəне Көкпекті ауданының орталығындағы балалар үйлеріне беріп жəрдемдесемін, уақытым болса, туған күнімді балдырғандар ортасында өткіземін.

	– Сіздің туған жеріңіз – Семей облысы ғой. Ресейде «Ясная поляна» дейтін Лев Толстойдың туған жерін керемет қадірлейді. Біз де Семейді қатты құрметтейміз, себебі онда қазақтың данышпан ақыны Абай туған. Сол облыс кезінде жабылып қалды. Қайсыбір азаматтар соған жүрегіміз əлі ауырады дейді. Сол облысты қайта ашу туралы сөз бар ма, болашақта ұсыныс жасала ма, қалай ойлайсыз?

	– Семей жері қашаннан қасиетті. Өзіңіз айтқан ұлы Абайдың дүниеге келген мекені, көптеген ұлт марғасқаларының кіндің қаны тамған өңірі. Біздің Семейге деген көзқарасымыз əрқашан ерекше. Елбасымыздан бастап қатардағы қарапайым адамға дейін оған ыстық ықыласпен қарайды.

	Семей облысының жабылуы сол жерде туған азаматтарға оңай болған жоқ. Неге Семей облысы жабылды, неге ол Шығыс Қазақстан облысына қосылды деген сұрақтарға келетін болсақ, мұның барлығы болашақты ойлаудан, елде тұрақтылықты қалыптастыру, мемлекеттің тұтастығын сақтау үшін жүзеге асырылған шаралар екенін семейліктер жақсы түсінеді.

	Өйткені Семей облысында халықтың 70 пайызы қазақтар, ал Шығыс Қазақстан облысында өзге ұлт өкілдері басым болды. Сондықтан екі облысты қосқан кезде қазақтың саны 57 пайызға шықты. Өзгелердің не ойлап отырғанын кім біледі? Көптің аты көп, ертең дауысқа салып жібергенде жағдай қалай болмақ? Көршілеріміз бар, кейбіреулер соған арқа сүйейді. Соны бəрі бірдей біле бермейді. Шын мəнісінде бұл ұлт қамын əріден ойлап, мемлекетіміздің тəуелсіздігін баянды ету үшін Президентіміздің жасаған дұрыс қадамы деп есептеймін.

	Елбасы сапарға шыққанда алдымен Семейге соғады, сосын Өскеменге барады. Президентіміздің тікелей бастамасымен, қолдауымен Семейді дамытудың жоспары жасалып, республикалық бюджеттен қаражат бөлініп жатыр. ӨскеменШар теміржолы салынуда, күзге қарай іске қосылмақ. Жолаушылар бұрын Ресей арқылы айналып Алматыға келетін. Енді жол жүру 12–13 сағатқа қысқарды. Ресейге кететін ақша еліміздің экономикасына жұмсалады. Бекеттер тұрғызылып, қосымша жұмыс орындары ашылуда. Бұл да Қазақстанның шығысын, соның ішінде Семей өңірін дамытудың тиімді жобасы.

	Өмір бір орында тұрмас, ілгері жылжиды. Əлеуметтікэкономикалық, саяси жағдайымыз дамып жатыр. Келешекте бəрі жақсы болып жатса, Семей облысын қайта құру мəселесі күн тəртібіне кіреді деп ойлаймын.

	– Нұреке, осы тегіңіздің Сабильянов болып жазылуы қалай, оны қазақша нұсқаға неге түсірмейсіз?

	– Бұл өзі қызық сұрақ болды, бұған дейін ешкім сұраған жоқ еді. Бірақ жұртшылық біліп жүрсін, мəн-жайды айтайын. Ертеде орыс тілі басым боп тұрды ғой, мен туғанда тегімді Сабильянов деп ортасына жұмсақтық белгісін қосып жазыпты. Туу туралы куəлікте солай болғасын, басқа құжаттарда да осылай көрсетілді.

	Адамдардың көбі еліміз тəуелсіздік алғаннан кейін ата тегін жөндеуге кірісті ғой. 1998 жылы төлқұжатты ауыстыру кезінде мен де тегімді қазақша жаздырғым келді. Ондағылар «овты» алып тастасаңыз да қазақ болмайсыз деді. Сөйтсем, мен Сабильян деген фамилиямен армян болып шығатын көрінемін.

	Елге Сабильянов ретінде танылып қалғам. Əрі ойлап, бері ойлап, бұрынғыдай жүре берейін деген қорытындыға келдім. Тегімнің түбірі Сəби деген қазақтың сөзі ғой, бірақ əкемнің атын Салихұлы деп ауыстырдым. Əкем қазір тірі, 89 жаста, Аягөз қаласында тұрады.

	Енді мына қызықты жайды тыңдаңызшы. Əкежан, Нұрлан деген ұлдарымыз, Сара есімді қызымыз бар. Үш баламның тегін Салих деп жаздырдым. Бір жерлерге бірге барғанда тегін айтқанда түсінбей, таңданып та қалады. Үлкеніміз Алматыда 7-сыныпты бітірді, домбыра тартады, Құрманғазының «Сарыарқа» күйін орындағанда көңілім толқып кетеді. Балаларым тəрбиелі, білімді, елге пайдалы азамат болып өссе екен деймін.





	Бекболат ТІЛЕУХАН, Қазақстан Республикасы Парламенті Мəжілісінің депутаты, Қазақстанның еңбек сіңірген артисі, «Парасат» орденінің иегері:





«ҰЛТ МҮДДЕСІ, МЕМЛЕКЕТ МҮДДЕСІ БƏРІНЕН ДЕ ЖОҒАРЫ»


	Өмірдерек



	Бекболат Қанайұлы Тілеухан 1966 жылы Қарағанды облысының Жаңарқа ауданында дүниеге келген. Құрманғазы атындағы мемлекеттік консерваторияны, Қазақ политехникалық институтын бітірген.

	Президентпен бірлесіп жазған бірнеше əндердің авторы. Мемлекеттік «Дарын» сыйлығының жəне Қазақстан Республикасы Мемлекеттік сыйлығының лауреаты.



	Бекболат Тілеухан өзінің өнерімен де, жасқанбай айтып қалатын өткір сөздерімен де көзге түсіп, халықтың ыстық ықыласына бөленіп жүр. Елім деп еңіреп, халқым деп қабырғасы қайысатын бір азамат болса, сол Бекболат деп ойлаймын.

	Жұртына жаны ашитын, əділдік жолында күресіп, адалдық танытып жүрген халық қалаулысы, əнші-жырау, сазгер Бекболат Тілеуханмен жолығып, сырласқан едік.

	– Бекболат Қанайұлы, Кеңес Одағы тұсында орыс халқын аға ұлт санап, соларға қарап бет түзедік. Қазір біз өзіміз жеке ел болып, тəуелсіздік алып, дербес мемлекет боп өмір сүріп жатырмыз. Мемлекет қазақ есімімен аталады. Енді қазақ халқы аға ұлт болуы керек. Басқа да ұлттар бар. Осы аға ұлт ретінде қазақ қандай рөл атқарып жүр? Оның жақсы жақтары жəне кемшін жақтары қандай?

	– Біздің мемлекет унитарлық (бірыңғай) мемлекет. Конституцияда осылай деп жазылған. Унитарлық мемлекетте атаулы ұлт болады, сол ұлттың негізінде мемлекет құралады. Қазақстан – қазақтың станы. Астана, стан деген сөздер парсы тілінен енген. Яғни қазақ ұлтының рухани деңгейі, мүддесі, қамқорлығы – осы мемлекеттің деңгейін бірден-бір анықтайтын ұғым.

	Кешегі Кеңес Одағы – Еуразияның апайтөс даласында шексіз аумақты иемденген үлкен империя. Бір шеті солтүстік мұзды мұхит, мына жағы Ауғанстан, ана шеті Еуропаға дендеп енген, екінші шеті Қиыр Шығыс, Жапониямен шектесті. Сондай ұлан-ғайыр мемлекетте қаншама ұлттар бола тұра, орыс ұлты бəрін біріктірді. Оған тіпті ұлы халық деген атақ берілді. Бұл туралы сол кезеңдегі əнұранда да айтылды.

	Мемлекет құру үшін шартты түрде бір нəрсеге сүйену керек. Бұған ешкім пəлендей қарсылық жасаған жоқ. Саясат солай болды. Жасанды ассимиляция (бір халықтың екінші халыққа сіңісіп кетуі) жасалды. Тың игеру деген желеумен бүкіл Сарыарқаны, Қазақстанның солтүстік аймағын орыстандыру саясаты жүргізілді. Аға ұлт өз ағалығын жасады. Қазір мың жерден жамандаңыз, сол мемлекет мықты болды, əлемді тітіркентті. Экономикалық қуатын да ешкім əлсіз деп айта алмайды.

	Қазақстанға ұқсайтын елдерде, мысалы, Өзбекстанда, Белоруссияда, Украинада, басқа мемлекеттерде атаулы ұлттың деңгейіне, беделіне айрықша қарайды. Өзбекстанда мемлекеттік тіл өзбек тілі дегесін біздегідей қызба əңгіме жоқ. Украина айқындап қойды. Молдавияда да, экономикалық жағдайы Қазақстаннан əлдеқайда төмен елдерде де бөтен сөз естілмейді. Махамбеттің «Балпаң-балпаң кім баспас, басарға балтыр шыдаса» деген өлең жолдары бар. Басарға балтырымыз шыдамай, шидей боп, бес бақайың алты жаққа қарап тұрған шығар, орыстың үлесі, басқа ұлттың үлесі көп шығар. Бірақ оны орыс түсінбей отырған жоқ. 90-жылдардың басында орыстар «Кететініміз Ресейге кете берейік, кетпейтініміз осы жерде қазақшаға мойын ұсынайық» деп айтқан. Сөйтіп, мойын ұсынып, үйренейік деп жатқан, тап-тамаша басталған талаптың бəрін тастай салған – қазақтың өзі. Неге тастай салды? Өйткені құлдық сана бізге дендеп сіңіп кетті. Орысқа деген құлдық ұруымыз, орыс мəдениетіне, орыс психологиясына еліктеу басым болды. Күшік кезінде таяқ жеп қалған соң кішкентай баладан болсын қорқатын ит секілді, үрей көкейімізге əбден ұялаған. Отарлық сана сүйегімізге, қарабақайымызға, тырнағымызға шейін сіңгені сондай, біз ұлттық негізімізді басқаға таңуда өте дəрменсіздік таныттық.

	Соның кесірінен қазір не болды? Қазақстанда жүріп атағы шыққан, үлкен абыройға жеткен бір туысқан ұлттың өкіліне, бір қарындасымызға «Сіз осындай əдемі қызсыз, түріңізге қарағанда қазақпен туыстығыңыз жоқ па, əлде қазақсыз ба?» дегенде, ол: «Құдай сақтасын» деп шошып кетеді. Намыстан жарылып кетуге болады. Кез келген мемлекеттің атаулы ұлтының өкілі болу – мақтаныш. Ал Қазақстанда қазақ болу – намыс, қорлық. Неге? Кім оны сыйлатқызбай отырған? Құлдық сана. Тарихи сананың қалыптаспағандығы жəне мемлекетшілдік сана қалыптасу үшін санадағы отарсыздандыру үрдісінің жүрмей жатқандығы.

	Қазақ өте күшті ұлт. Ақын Жұбан Молдағалиев «Мен қазақпын мың өліп, мың тірілген» деп жазған. Қазақ əлсіз болса, осыншама кең-байтақ жерді алып қалар ма еді? Мəскеуде Шереметьево вокзалы бар, сол Шереметьево дегенің – Шері Əмет дейтін бабамыз еді. Енді осындай ұлттың өкілі болу неге намыс бола қалды? Себебі мемлекеттің іргесін мықты етпеу үшін оның астындағы мұнайды, ен байлығын, асыл қазынасын тартып алудың бірден-бір жолы осы жердің негізгі иесі, тарихи мұрагері, мемлекеттің киесі-қазақты менсінбеуге, көзге ілмеуге тырысады. Қазақ намыссыз, əлсіз болса, оның байлығын тартып алу оңай болады.

	Оны əлсірету үшін киносын жібереді, басқа діндерді уағыздайды, дініне мойын бұрғызбай қояды. Өзі мұсылман болса да, мұсылман емессің, шамансың деген өтірік нəрсені таңады. Сен бақсысың дейді. Сен оңбағансың, сендерде ешқандай мемлекет болмаған дейді. Осылай деп қазақтың өзіне деген сенімін құртады. Содан соң ол осы халықтың өкілімін деп мақтана алмайтын күйге душар болады. Ру мен тегін құл жасырады дейді ғой. Сол секілді тегін жасырады.

	Америкада Борат деген кино шықты. Оны көрген адам қазақ болғысы келмейді. Іле-шала Бораттың қызыл шақа балалары шықты. «Қараой», «Тюльпан» деген фильмдер түсірілді. «Евразия» фестивалін сол фильмдермен ашты. Ол киноны көрген кісі қазақ болғанына мақтанбайды. Қазақ болу қор болу деп түсінеді.

	– Ащы болса да біраз шындықтың бетін ашып тастаған секілдісіз. Кеудеңізді кернеп, жүрегіңізді ауыртып жүрген ойыңызды ашық айтып отырсыз. Бұл кез келген адамның қолынан келе бермейді. Бетке ұстар азаматтардың көбімен кездесіп жүрміз. Шешуші сəттерде, тіл, ұлт мүддесін қорғау кезінде жаңағы азаматтар мəймөңкелеп сөйлеп, жасықтық танытады. Соны көрген кезде қарның ашады, кейде түңіліп кетесің. Кезінде Тұрар Рысқұлов, Сəкен Сейфуллин, Ахмет Байтұрсынов, Міржақып Дулатов, Смағұл Сəдуақасов секілді ардақты ағаларымыздың жасаған ерлігін естіп сүйсінеміз. Бүгінгі тəуелсіздікке жеткізген, жеке ел болып отырғанымыз сол арыстарымыздың еңбегінің арқасы деп білемін. Сондай патриоттық сезім, батылдық билік басында болсын, не басқа да шешуші орындарда жайғасқан бауырларымызда жетіспей жатқан сияқты. Сіз қалай ойлайсыз?

	– Жүрегімізге үрей қатты орнығып алған халықпыз. Көрнекті ақын Несіпбек Айтұлының:



	Уызға жарып өскен ұл,

	Қазанның түбін қырнай ма?

	Ұлыған үрей ішінде,

	Жараның аузын тырнай ма? –



	деген өлең шумағы бар. Дəл тауып айтылған, біз жаралымыз. Бұл Исатай – Махамбеттерден, қарашекпенділер келіп, қазақ жерін тартып алып, қуған кезден, 1916 жылғы ұлт-азаттық көтерілістен басталған. Кенесары неге жеңілді? Өйткені Сыпатай салғырттық қылды, Наурызбай албырттық қылды, Қоңырқожа сатқындық жасады. Алаш зиялылары неге жеңілді? Бірінің үстінен бірі арыз жазды. Неге жеңілдік, неге жеңіле береміз? Себебі біз Абайдың:

	«Біріңді, қазақ, бірің дос, көрмесең – істің бəрі бос» деп айтқанынан тағылым алмадық, бұл – мəңгілік тағылым ғой. Бірін-бірі қорғайтынына ешкімнің кепілі жоқ. Қазір осы сөзді айтамын-ау, бірдеңе болып қалса, басыма күн туса, мені қорғап, оған тиіспе деп арашалайтын адамның шығарына күмəніміз бар. Одан кейін кімге не керек?

	Қазақтың керемет асылдары, жайсаңдары 37-де атылды, қырылды, қудаланды, жұмыстан шығарылды. Тың өлкесін Ресей Федерациясының құрамында жарияла дегенде, Жұмабай Тəшенов басын қатерге тігіп, лауазымын, атақ-даңқын құрбандыққа шалды. Соны қазір кім ұлықтап жатыр? Оның қадірін білмеген соң, осындай асылдарымызды əспеттемегеннен кейін, елдігімізге елеулі нұқсан келуі ықтимал. Қандай адам қорықпайды? Құдайдан қорыққан адам ғана қорықпайды. Құдай өзі берген жанды өзі алады деген ұстанымды миында сақтаған кісі ғана ештеңеден тайсалмайды.

	Кім қорқады? Құдайдан қорықпағандар қорқады. Біреулер «Ақшам азайып қалады, түрмеге отырғызып қояды, ұрады, соғады, қинайды, азаптайды» деп қорқады. Кез келген жақсылықтың қозғаушысы – иман. Сондықтан қазақ «Құдайдан қорықпағаннан қорық» дейді. Адамнан сұрағанның екі көзі шығады, Алладан сұрағанның екі бүйірі шығады. Халық даналығы осылай дейді. Бұл – мұсылманшылықтың ескі ұстанымдары. Мұны қаттырақ айтсаң, халыққа түсіндіре бастасаң, оңбаған атануың да оп-оңай. Сонда не, «Патша құдай сиындым, тура баста өзіңе» деген Абай жаман ба, «Бірінші тілек тілеңіз, бір Аллаға жазбасқа, Бесінші тілек тілеңіз, бес уақыт – бес намаз, біреуін қаза қылмасқа» деген Бұқар жырау, «Бір Аллаға сиынып, Кел, балалар, оқылық» деген Ыбырай Алтынсарин нашар ма?

	Осындай жайларды түсіну, ұлттық негізіңді, тамырыңды тану, ұлттық құндылықтарға үңілу арқылы ғана ұлт өзінің қадірін біледі. Өзінің қадірін өзі білгесін өзін басқаларға сыйлатады. «Өзіңді-өзің сыйласаң, жат жаныңнан түңілер» дейді халқымыз. Өзін-өзі сыйламаған ел басқаға өзін сыйлата алмайды. Сондықтан қазақтың өзінің татулығы қажет. Тамырыңа көз салу, Бұқар жырауды, Абайды білуің, əдебиет пен тарихыңды дендеп ұғыну арқылы сана қалыптасады. Ол мемлекеттік сананың қалыптасуына алып келеді, «мемлекет мықты болса – мен мықтымын, менің ұрпағым мықты» деген ұғымды туғызады. Тарихи сана, мемлекеттік сана қалыптаспаса, адам өзі отырған бəйтеректің бұтағын өзі аралайды. Жемқорлық деген содан шығады. Бұл менікі емес, кез келген уақытта тартып алуы мүмкін, қазір жұлып, алып қалайын деп талапайға салатын тоғышар мінез пайда болады.

	«Бүгін тойсам болды» дейтін құлдық сана бой көрсетеді.

	«Құлдың бір тойғаны – шала байығаны» демей ме қазақ. Бүкіл дүниені тек қарнының тойғанымен, жылы-жұмсақ тамағымен, жайлы төсек, жақсы машинамен бағалайтын жағдайға душар болады. Бұны бір ауыз сөзбен құлдық психология, отарлық сана деп айтады. Отарлық санадан құтылу үшін отарсыздану үрдісі жүруі керек. Бұл үшін кісі жолын айқындап алғаны жөн.

	Ленинге ескерткіш қойдың ба, Ахмет Байтұрсыновқа ескерткіш қойма. Өйткені Ахмет Байтұрсыновтың қанын ішкен сол лениндік идеология болатын. Көшеге Колпаковскийдің атын бердің бе, Кенесарының атына көше берме. Себебі екеуі соғысқан. Алаш партиясының 90 жылдығын тойладың ба, ендеше комсомолдың 90 жылдығында қауқылдасып, жарқылдасып, бір-біріңді құттықтама. Бұлар бір-біріне қайшы келеді. Мысалға кезінде Гитлер мен Сталинді бір дастарқан басына əкеліп, жамбастарды бөліп беруге болмайтын еді ғой. Сол секілді жайларды анықтап, не істеу керек екенін белгілеген абзал. Бəріне жағам деген адам ешкімге жақпайды. Əйтеуір біреуін таңдаған жөн.

	Біз таңдау кезеңінде тұрмыз, əлі таңдаған жоқпыз. Бəрі жақсы деуге болмайды. Жақсының да өз деңгейі болады. Мынау жақсырақ, мынау жаман, мынау қатерлі, қауіпті деген сияқты əр нəрсені санатқа бөліп тастау керек.

	Нашақорлыққа қарсы жиын өткізеді, бəрі кетіп қалғанда орнына келсең, босаған шприцтер мен бөтелкелерді көріп, «Бұл не, кімді алдады?» деген ойға қаласың. Осыған бюджеттен ақша бөлінді, бұл барлығымыздың ақшамыз ғой. Қожанасыр «Алдадым» дейді. «Кімді, қалай алдадың?» деп сұраса, «Таксистке мың теңге бердім де, мінбей кетіп қалдым» деп жауап береді. Сол Қожанасырдың алдауы ма? Осындай мəселелер жетеді.

	– Бəріне қынжылып, аузымызды қу шөппен сүрте беру жараспайтын секілді. Ана тіліміздің жайына шырылдап, дінімізді қорғап, соған атсалысып жүрген азаматтар бізде бар ма өзі? Солардың есімдерін атай аласыз ба?

	– «Жоқ деме, жоғалып қаласың» дейді халық даналығы. Ұлттың, тілдің, діннің қамын ойлайтын адамдар бар, бəрінің атын атау шарт емес шығар. Бірақ оларға берілетін мінбер жоқ, мүмкіндік жоқ. Біз сыртқы күштерге тəуелдіміз. Қаттырақ қазақтың қамын ойлап айта бастасаң, сыртқы елдер ер-тоқымын бауырына алып тулайды. Өйткені бұл мемлекет күшейіп кететін болса, ықпалын жүргізе алмай қалады. Соны халықтың өзі түсініп, бірігуі керек. Құранда айтылғандай, бір қауым өзін-өзі өзгертпей, Алла оны өзгертпейді. Ел өзгеруге тырысқаны жақсы. Ұлт үшін Мұхтар Шаханов, Амангелді Айталы жасап береді, анау жасап береді, мынау жасап береді деп қарап отырмай, əркім өзінен бастауға тиіс. Балаңа жақсы тəрбие бер, қазақша сөйлеуге үйрет. Дүкен-

	ге барғанда қазақша сұра. Қазақ қазақпен қазақша сөйлесуі керек, бұны ата-бабамның аманаты деп біл. Сол жолда күрес осылай жүреді. Егер қазақтың өзіне қазақ тілі керек болмаса, оны орыс қайтеді? Бірлі-жарым тұлғаның айтуымен іс бітпейді. Айттық-айттық, ел тыңдамай жайына қалды. Биліктегілерге, қазақша білмейтіндерге жақпайсың. Қазақ тілі күшейіп кетсе – өзі, не баласы жұмыссыз қалады. Ұрпағының қамы үшін ол қазақ тіліне қарсы болады.

	Қоғамның өзінен талап керек. Қазақ «Халық қаласа – хан түйесін сояды» дейді. Халық қаламаса – дым бітіре алмайсың.

	– Сіз қазақ əдебиетінің негізін қалаушылардың бірі, əйгілі ақын Сəкен Сейфуллин туған киелі мекеннің перзенті екенсіз. Сол киелі мекенге, ауылға барып тұрасыз ба?

	– Біздің ауыл – Сəкеннің ауылы, ол Астанадан күнгейге төте тартқанға 290 шақырым. Айына бір-екі рет ауылға барамын. Себебі анам отыр онда. Өлім-жітімнен қалмаймын, туған-туыстардан қол үзген жоқпын, араласып тұрамын. Соғымды ауылдан алдырамын, ауылдың тамағын жеймін. Балаларым да жиі барады. Ауылмен араласпасам, адамгершіліктен айырылатын секілдімін. Аяз бидің іліп қойып, қарап отыратын шапаны сияқты ауыл – менің шапаным. Соған қарап тəубеме келемін. Сонда тумасам, өспесем, осылай ойламас та едік.

	Адам кейде бір нəрсені айтады. Алғашында қысылып, қымтырылып, өтірік əңгімені бастайды. Кейін еті үйреніп алып, өтірікті соға береді. Осы жаман ғадет жүрегіне сіңіп, ақиқаттанып, соның жолында айқасатын кездер болады.

	Кісі ақиқаттың бетіне тік қарағаны дұрыс. Өйткені ақиқат хақ. Дулат ақын «Өтірікші – халықтың дұшпаны» дейді. Əрқашан ақиқатын айтқан лəзім. Сол біраз нəрсені түзетуге мүмкіндік береді. Егер адам өзін-өзі алдаса, түйеқұстың құмға басын тыққаны сияқты бүкіл проблема жиналып келіп, аяғын аспаннан келтіреді.

	Ауылда бəрі жаман дей алмайсың. Қыбырлағанға, еңбек еткенге мүмкіндік бар. Сиырды саумай суалтып, жылқыны қайырмай жоғалтып отырған – ағайынның өзі ғой. Арақ пен картадан бірте-бірте құтылып жатыр. Бұйыртса, бəрі жақсы болады!

	– Қазақстан – тəуелсіз, дербес мемлекет. Сол мемлекетіміздің болашағы туралы не айтар едіңіз?

	– Елдің қауіпсіздігін көбірек ойлап, байлығын игеруге, рухани дамуына, экономикалық өркендеуіне білек сыбана аралассақ, бұл жақсы мемлекет болып кететініне ешқандай күмəн жоқ. Бұған мүмкіндігіміз, күшіміз жетеді, алға бастар азаматтар бар. Ал келеңсіз көріністер басым боп кетсе, жемқорлық жегідей жеп, дендесе, əкім боп, министр боп, орнынан түскен соң уақытша вахталық əдіспен жұмыс істеп жүргендей ақшаны жинап, өмірінің соңына қарай Еуропаға, Швейцарияға, не бір теңіз жағалауындағы шетелге кетемін деген оймен жүрсе, Қазақстан тістегеннің ауызында, ұстағанның қолында кетеді. Кəдімгі 10 тазының ортасына түскен қоян секілді жан-жақтан жұлып əкетеді.

	Мықты болуың үшін сен қоян секілді қорқақ, жасқаншақ болмауың керек, сенде табанды ұстаным, нақты көзқарас болуы керек. Бəрібір проблема болады. Бұл – өмірдің заңы. Шаруа таусылмайды, қазақ өлгенді ғана шаруасы бітті дейді. Проблемалардан қорықпай, шындықтың жолында күресіп, табандылық танытқан дұрыс.

	– Сіз қазір Парламент Мəжілісінің депутатысыз. Өнерден қол үзген жоқсыз ба, əн шығарумен айналысасыз ба?

	– Өнермен бұрынғыдай етене айналысуға уақыт жоқ.

	«Алаш» партиясының 90 жылдығына байланысты кездесу өткіздім. Сонда жаңа репертуарымнан шығармаларымды орындадым. Дулаттың, Мұрат Мөңкеұлының мұраларын əнмен əдіптеп, халықтың құлағына жеткізсем деген ойым бар.

	– Депутат ретінде Сізге келетін кісілер көп пе? Олар қандай өтініш, тілектер білдіреді? Барлығын қабылдайсыз ба, адамдарға нендей көмек көрсеттіңіз?

	– Адам көп келеді. Баламды жұмысқа орналастыршы, үй ала алмай жатырмын, жағдайым жоқ, ақша берші, қолға тиетін жəрдемақы түкке жетпейді – елдің бəрінде осы тектес проблемалар. Қайсыбір азаматтар көңіліңді жадырататын ұсыныстар жасайды. Елі үшін, мемлекет үшін жаны ауыратын ағайындар кездеседі. Құқық қорғау органдары тарапынан əділетсіздік көргендер де аз емес. Шама-шарқымызша көмек көрсетеміз. Біреуіне демеуші тауып бересің.

	Əнеугүні тараздық қарындасымыз жылап келді, алты баламен жесір қалған. Жүрегің ауырады, аяйсың. Соған үй алып берді бір азаматтар. Тағы бір отбасында кісі қайтыс болып, əділетсіздік көріп жатыр екен. Прокуратураға хат жазып, бұған да араласамыз.

	Өкінішке қарай, халықтың заңнамалық білімі өте төмен. Жұрт депутатты əкімшілікте пəтер таратып, жұмыс беріп отырған бастықтай көреді.

	Жұмыс іздеген азаматқа «Мына жерге барыңыз, айлығы 23 мың теңге» десең, бұл не болады деп азсынады. «Қазмұнайгазға» орналастырыңыз деп сұрайды, оның басшыларына сөзім өтпейді. Олардың да туыстары бар шығар.

	– Астана бой көтеріп, өсіп, гүлденіп келеді. Қазір осында тұрасыз. Бəріміздің жастық шағымыз өткен Алматыны сағынасыз ба, əлде Астана ыстық көріне ме?

	– Алматы – менің жастығымның куəсі. Адам болып, тұлға болып қалыптасуыма əсер еткен қазақтың сұлу, киелі жері, ғажайып Алатаудың баурайы. Оны қай қазақ қияды дейсің, ол ыстық қалпында жүрегімізде қалады.

	Алланың бұйрығымен, тағдырдың жазуымен Астанаға келдік. Əрине, басында Алматыдан келгенде көңілің толмай, қоңыраясың. Əдемі таудың бауыры, мамыражай ауа райы мұнда жоқ. Бірақ бұл жердің де өз кереметі бар екен. Кейін білдік қой. Біраз қазақтар елордада жылқы етінің қадірін білді.

	Демалыс мəселесін алсақ, көбі Астананың сырын білмейді. Ауасы таза, жері жазық, жел соғып тұр. Қаладан 15 шақырым шықсаң қоян, түлкі, борсық, суыр өріп жүр. Атқа жақсылап мініңіз, жүйрік тазыны ертіңіз. Бұл – түтінге шалдығып, бильярд ойнау емес, азан-қазан музыка ойнап, миыңды ашытатын мейрамхана емес. Бұл ғажайып демалыс, нағыз сейіл. Астананың ақ қарлы қысы, сары аязы – жанға дəру, ем.

	– Сонда Сіз далада серуендейсіз бе?

	– Иə. Дүниенің рақаты – атқа міну. Ұлдарымның да аты бар. Өз аттарын өздері күтіп, бағады. Жарғақ құлақ, көк қасқа қазақтың тазылары бар. Баянауылдан, Жаңаарқадан, Ақсу-Аюлыдан тазылар əкелдім. Ақтөбеден, Жамбылдан, Қазақстанның əр бұрышынан алдырған бұқар жəне қазақи тазыларым, 5–6 ат бар. Інілеріммен, əулетімізбен бірге қорада ұстаймыз.

	– Аңға мылтықпен шығасыз ба?

	– Жоқ, жай аңға тек тазымен шығамын. Мылтықпен қасқырға ғана болмаса, қалғанына обалдау. Мықтысың ба – өзің қу, қақпайла, тазыға жеткіз. Бұдан асқан демалыс жоқ, өзі спорт, таза ауа жұтып, миыңдағының бəрі шығып кетеді.

	– Сізді халық композитор, əнші ретінде біледі. Жақында тағы бір қырыңыздан көрініп, елді елең еткіздіңіз.

	«Жетімдер» фильмін түсіруге себепші болыпсыз. Танысым «Бекболат Тілеуханның идеясымен түсірілген осы фильмді отбасыммен, туыстарыммен көріп, жанымыз тебіренді. Барлығымыз жылап алдық» деді. Осы мəселеге неліктен назар аудардыңыз?

	– Киноны түсіруге Еркін Рақышев еңбек сіңірді. Өзім іздеп жүріп, осы жігітпен танысқам. Арнайы кино маманы болмаса да дарынды. Ең бастысы қазағын, ұлтын сүйген жүрегі бар. Кино олқы шығар, онда өнер заңдылықтарына кереғар келетін қайшылықтар ұшырасуы мүмкін. Бірақ халықты толғандыратын проблеманы дөп басып түсірген.

	Кино елдің жүрегінен орын тапты. Сол жағынан мақтануымызға болады. Миллиондаған ақшаға фильмдер шығарып жатыр, соның біреуіне де селт еткен қоғамды көрген жоқпыз. Көзіне жас алған адам байқалмады.

	Халық өзінің проблемасын айтатын киноны сағынып қалған. Бүгінде идеологияның айрықша үлесі киноға тиеді, ол – елді тəрбиелейтін өнердің бірден-бір қайнар көзі. Сондықтан біз киноға ұлттық реңк беруге тиіспіз. Еркін Алматыда тұрады, тағы да жақсы ойлары бар.

	– Бекболат Қанайұлы, манадан бері ұлттық құндылықтарымызға қатысты біраз мəселелердің бетін қайырып, өзара пікір алыстық. Халық Сізді біледі, сыйлайды, адамдардың көп келуі де содан шығар. Ұзын сонар əңгіменің, тоқсан ауыз сөздің тобықтай түйіні болуы керек қой. Еліміздің ардақты ұлы ретінде əңгімемізге қандай қорытынды жасар едіңіз?

	– Адамның адамға деген махаббаты жүрекке тұнған иманға байланысты. Кімнің жүрегінде иман болса, сонда махаббат болады. Адам жайшылықта иттен, не қасқырдан қорқады. Сол ит, не қасқыр жас баланы талап, өлтірейін деп жатса не істейсіз? Баяғы қорқынышыңыз, үрейіңіз кетіп қалады. Сəбиді құтқаруға жүгіресіз. Сол сияқты əр нəрседен қорқу, сескену сезімі ұлтқа, мемлекетке, тұтастыққа қауіп төнсе жоғалуы шарт. Батылдықтың қозғаушы күші – махаббат. Содан ұрпаққа деген сүйіспеншілік, өмірге деген құштарлық сезім күшейе түседі. Кезінде құрбандыққа басын тіккен Алаш қайраткерлері жақсы машина мінгісі келмеді дейсің бе, жақсы үйде тұрғысы келмеді дейсің бе, тəтті тамақ жегісі келмеді дейсің бе? Олар да пенде, олар да осы игіліктерді пайдаланғысы келді. Бірақ ұлтқа, халыққа деген махаббат, ұлы мұраттар жолындағы жауапкершілікті сезіну соның бəрінен биік тұрды. Яғни қазақ зиялыларында пассионарлық бағыт (өзінөзі жақсылық жолында құрбан ете алу, өзінің жеке басының мүддесін мемлекет мүддесінен жоғары қоймау) басым болды. Бізде сол жағы қазір жетіспей жатыр. Демек, ұлт мүддесі, мемлекет мүддесі бəрінен жоғары болуы керек.

	Əрбір ісіміз берекелі болуы үшін бірлік қажет. Қазақ «Ырыс алды – ынтымақ», «Бірлік бар жерде тірлік бар» дейді. Бірлік дейтіннің түп-төркіні неде жатыр? Ол – татулық, адамның адамға деген сыйластығында, махаббатында. Ал махаббат дейтін нəрсе жүректе қалай орнайды? Абай:



	Махаббатпен жаратты адамзатты,

	Сен де сүй сол Алласын жаннан тəтті.

	Адамдардың бəрін сүй бауырым деп,

	Жəне осы хақ жолы деп əділетті, –



	деп ғажайып тұжырым жасайды.

	Біз үшін алдымызда тұрған ұлы мақсат біреу-ақ. Ол – Алла нəсіп еткен тəуелсіздігімізді баянды ету.





ƏР АДАМНЫҢ СОҢЫНАН ІЗ ҚАЛУЫ КЕРЕК




	Аяған Сандыбайдың есімі республика көлемінде қаламы жүйрік журналист, публицист ретінде жақсы таныс. Ол – Қазақстан Журналистикасы

	академиясының академигі, профессор, республикамыздың еңбек сіңірген қайраткері. Баспадан жарық көрген танымал қаламгердің «Жүректі немен қуантуға болады» деген кітабы Елбасының тарапынан жоғары бағаланды. Ел өміріндегі аса маңызды жəне қоғамдық мəні зор оқиғалар төңірегінде пайымды талдау жасап, тереңнен ой толғаған бұл кітапты жұртшылық та жылы қарсы алды.

	Аяған Өтенұлының «Известия», «Московские новости», «Комсомольская правда», «Казахстанская правда», «Экпресс К» газеттерінде жəне басқа да басылымдарда жарияланған материалдарын зейін қоя оқып, жақсы əсер алатынбыз. Шебер тілмен, иірімді толғаныстармен жазылған туындылар ешкімді бей-жай қалдырмай, өзіне тартып тұрады. Аякеңнің мінезі де сондай бауырмал, елгезек, кішіпейіл қасиеттерімен адамды баурап алады. Əрқашан жайдары, ақжарқын қалпында жүретін ардақты ағамызбен сырласу да ғанибет.

	– Аяған Өтенұлы, əр адамның өмір жолы əртүрлі болады ғой. Газет оқырмандарына өз өмір жолыңызды айтып берсеңіз.

	– Мен Қостанай облысындағы Таран ауданының Елтай ауылында тудым. Көршілес Қамысты ауданының Ақсу сегізжылдық мектебін бітіріп, Қостанай құрылыс техникумына түстім. Оқуды 1971 жылы өнеркəсіп жəне азаматтық құрылыс мамандығы бойынша үздік бітіріп, Затобол кентіндегі №127 қалалық кəсіптік-техникалық училищесіне өндірістік оқу шебері болып жұмысқа орналастым.

	– Мамандығыңыз құрылысшы болса, журналистикаға қалай келіп жүрсіз?

	– Училищеде жұмыс істей жүріп, облыстық «Ленинский путь», «Коммунизм таңы» газеттеріне мақала жазып жүрдім. Əңгімелерім, очерктерім ойдағыдай шықса мəз боламын, қуанамын. Содан журналист болсам деп армандадым, ықыласым осы мамандыққа ауды.

	Сөйтіп жүріп Қамысты аудандық «Новый путь» газетіне ауысып, тілші, бөлім меңгерушісі қызметін атқардым. Арман қуып Алматыға барып, ҚазМУ-дің журналистика факультетіне түстім. Үшінші курстан кейін отбасылық жағдайыма байланысты сырттай оқу бөліміне ауысып, тағы да құрылысқа келдім. Тас қалаушы, бригадир, прораб, учаске бастығы – құрылыстағы істеген кəсіптерім осындай.

	Журналистика факультетін аяқтаған соң ҚазТАГ-қа орналасып, өнеркəсіп-экономика редакциясының тілшісі, ғылым-мəдениет редакциясының меңгерушісі, фотохроника бас редакторының орынбасары болдым. ҚазТАГ жəне ТАСС мен үшін үйрену, қалыптасу мектебі болды. Осында журналист мамандығының қыры мен сырына қанығып, жазуға төселдім. Қазақстан Президенті мен Министрлер кабинетінің аппаратында референт, аға референт, ішкі саясат бөлімінің сектор меңгерушісі, Баспасөз жəне бұқаралық ақпарат министрлігінде бас басқарманың бастығы, Министрдің орынбасары, 1995–2003 жылдары Қазақ теледидарының Бас директоры, «Қазақ теледидары мен радиосы» республикалық корпорациясының бірінші вице-президенті, Президент Баспасөз қызметінде сектор меңгерушісі, «Қазақмұнайгаз» акционерлік қоғамында бас менеджер, жұртшылықпен байланыс жөніндегі департаменттің директоры секілді қызметтерді атқардым. Астанадағы «Фолиант» баспасында атқарушы директор – бас редактор болып жұмыс істедім.

	– Қазір қайда еңбек етесіз?

	– Білім жəне ғылым министрінің кеңесшісі болып жұмыс істеймін.

	– Сонда бұл жұмыс сізге ұнай ма?

	– Əр салада қызмет еттім ғой. Аудандық газеттен бастап республикалық деңгейдегі қызметтерде тəжірибе жинақтадық, өмірдің ащы да, тұщы да дəмін таттық. Соны ескерген шығар, елеп, бағалап шақырғандарға ризашылық білдіремін. Білім жəне ғылым министрлігінде де жұмыс істеп көрейін дедім.

	Министрлікте толып жатқан шаралардың ойдағыдай өтуіне барынша атсалысу, атқарылып жатқан барлық игілікті істерді бұқаралық ақпарат құралдарында кеңінен насихатталып, көрсетілуін қамтамасыз ету, сөйтіп, білім мен ғылым саласындағы жаңалықтарды, жақсы қадамдарды жұртшылыққа жария ету – атқаратын жұмыстарымыздың негізі осындай. Өзім жауапты да қызықты жұмыс деп ойлаймын.

	– Қаламгер қай жерде болса да жазуын тастамайды, бұл сүйекке сіңген ғадет қой. Өзіңіз немен айналысып жатырсыз?

	– Журналистика саласында біраз жыл еңбек етіп, айтарлықтай тəжірибе жинақтадым. Ортақ іске қосқан үлесім болсын деп, журналистер мен пиаршыларға арналған кітап жазып бітірдім. Соны қайта қарап, баспаға бердім. Бұйыртса осы жылдың аяғына дейін шығып қалар. Одан «Өмір асулары» атты кітапты қазақшадан орысшаға аудардым.

	– Көзі ашық, көкірегі ояу парасатты азамат ретінде сізді не толғандырады?

	– Елімізде, қоғамымызда толғандыратын проблемалар жеткілікті ғой. Мысалға өзіміздің саламызды алайықшы. Журналистика факультеті барлық облыстарда дерлік бар. Еліміз егемендік алып, дербес мемлекет атанды, үлкен өзгерістер болды. Сөйтсе де, өкінішке қарай, заманға, жаңа құбылыстарға сай оқулықтар жетпейді. Журналистика академиясында мүйізі қарағайдай 30-дан астам академик бар. Егер сол академигіміздің əрқайсысы жылына 10 жоғары оқу орнында ең болмаса үш сағаттық лекция оқыса, біздің жас əріптестерімізге артық болмас еді. Бəріміз осы іске білек сыбана атсалысуымыз керек, өркениетті түрде ақпараттық кеңістігімізді кеңейтуге етене араласуымыз қажет сияқты. Болашақ журналистерді даярлау – маңызды шара. Оған сергек қарағанымыз жөн. Өз басым əр облысқа бара қалсам, сондағы журфактың студенттеріне «Баспасөз жəне мемлекетіміздің қалыптасуы» тақырыбында лекциялар оқимын.

	XXI ғасырды ақпараттық технологиялар ғасыры, хай тек (жоғары технология) дəуірі деп жатырмыз. Республикамыздың 200-ден аса жергілікті жерлерінде ішетін таза су жоқ, жарық жетіспейді, телефон жоқ. Кей ауданда бір Интернет болады, жоғарыдан басшылар келгенде ғана соны қосады, сосын байланысқа ақша жоқ деп тоқтатып қояды. Мұндай көзбояушылықтың қажеті қанша? Осы жағдайларға қай басшының қабырғасы қайысады екен, келешекте соған көңіл бөлінсе деймін. Жалпы, қай саланы алсаңыз да таусылмайтын проблема. Оның біразын шешуге сонша қаражаттың да керегі жоқ, ықылас-ниет болса бəрін шешуге болады.

	Осы жəне басқа да мəселелер мені толғандырады. Ішіпжегенімізге, шыққан сəл-пəл төбешігімізге мəз болмай, айналаға масаттанбай, ашық көзбен қарағанымыз абзал. Əр адам соңына із қалдыруы керек. Халықтың санасында, өзі игерген саласында артынан ел айтып жүретін бір игілікті іс жасап кетсе өшпес тағылым емес пе?!

	– Аяған Өтенұлы, өмірден көрген-түйгеніңіз мол жауапты қызметтерде болған адамсыз ғой. Күрмеуі көп, тарам-тарам соқпақ-сүрлеулерге, ұзын да алыс жолдарға толы осы өмірде өзіңіз қандай философиялық тұжырым жасадыңыз?

	– Бір түсінгенім, əр нəрсеге елеңдеудің қажеті жоқ. Бұл жалғанда бəрі өтпелі, кетпелі ғой. Шыжығы да, қызығы да мол өмірге адам болып келіп, азамат болып кеткенге не жетсін. Адам деген, азамат деген атаққа дақ түсірмей, еліңе пайда келтіріп, халқыңа, ағайын, дос-жарандарға жақсылық жасап өтсең – борышыңның өтелгені де. Өз басым елімізді жасампаздыққа бастап келе жатқан Елбасының көзіне тура қарай аламын. Өйткені, арым таза, бірде-бір адамды алдап, қиянат жасап, сатылып, мансап, қызмет үшін ешкімнің алдында еңкейген емеспін. Менің өмірлік ережем – американдық атақты ақын Уолт Уитмен айтқандай: «Маған ештеңе де əмірін жүргізуге тиіс емес». Осы сөйлем құрамында ойымды жалғастырғанда, əр адамның өзінің кəсіби саласында адал еңбекпен алға қойған мақсаттарына жетуіне ешкімнің кедергі жасауға хақысы жоқ дегім келеді.





Үшінші бөлім


	Сан қырлы өмiр жолдары





МЕНІҢ ЕЛІМ ОСЫНДАЙ




	Қазақстан! Осы бір сөз маған əрқашан қымбат. Шетке шыққанда осы сөзді естісем тұла бойым босап, ерекше күйге түсемін. Жолсапарда ұзақ жүріп, неше түрлі кездесулерде болып, керемет көріністерді тамашаласам да елге қайтқанша асығамын. Жусан иісі аңқыған сайын даламды сағынамын.

	Жас кезімде бұрынғы Одақ тұсында Қиыр Шығыста əскер қатарында екі жылдық борышымды өтеп жүргенде «қазақстандықпын» деген кез келген адамды жақын тартып, өзара етене араласып, кəдімгі бауырдай шұрқырасып, еменжарқын сырласушы едік. Туған жердің жаңалықтарын сұрастырып, ондағы қуанышты оқиғаларға сүйсініп, мəре-сəре болып қалушы едік. Сонда да ел жаққа қарай еліктей елеңдеп, əр күнді есептеп, оралар сəтті тағатсыздана күтетінбіз. Бұл дегенің өскен ортаң мен туған еліңнің құдіретті күші екен ғой.

	Қазақстан дегенде асау толқынды Атырау, алып тұлғалы өр Алтай, жазиралы Жетісу, жер жаннаты Көкшетау, көмірлі Қарағанды, мұнайлы Маңғыстау, арнасы кең Ақжайық көз алдыңа келеді. «Қалың елім, қазағым, қайран жұртым» деп қабырғасы қайысып, жаны ашыған данышпан Абай, «Кел, балалар, оқылық» деп кең сахараға жар салған ағартушы Ыбырай, халқының теңдігін, еркіндігін аңсаған Шоқан, от ауызды, орақ тілді Махамбет, француздарды таңғалдырған əнші Əміре, Ұлы Отан соғысында аты аңызға айналған қолбасшы Бауыржан Момышұлы қазақ елінде туып-өскен. Бұл тізімді одан əрі тізбектеп жаза беруге болады. Елі үшін еңіреп, шыбын жандарын шүберекке түйген осындай асылдарды дүниеге əкелген жеріміз сонысымен қасиетті, сонысымен киелі.

	Мектепте оқып жүргенде, ес біліп, есейген шақта Қазақстан тəуелсіз болады деп ойлаған емеспіз. Бұл біз үшін керемет қол жетпес арман, ғажайып ұшқыр қиял секілді көрінетін. Өмір бақи қызыл империяның боданында болып, құрсауында тұрып, Мəскеуге жалтақтап өтетін шығармыз дейтінбіз. Жетпіс жылдан артық ақ дегені алғыс, қара дегені қарғыс болып, əмірлік жүргізіп тұрған Компартия əпсəтте үстемдігін жоғалтты. Көп ұзамай Кеңес Одағы тарап, тарих сахнасынан кетті. Бұрынғы одақтас 15 республика жеке бөлініп, өз алдына отау тікті. Солардың ішінде ең соңында Қазақстан егемендік алып, дербес мемлекет атанды. Бір қарағанда қазақ еліне тəуелсіздік ұрыс-жанжалсыз, айқай-шусыз оп-оңай келе қалған сияқты. Біреулерге тіпті көктен түскен олжа секілді. Шын мəнісінде олай емес. Өткенді зерделеп, таразылап, бəрін ой елегінен өткізіп, тарихымызға үңілер болсақ, бостандық жолында көптеген қан төгілгенін, сансыз жан шейіт болғанын байқаймыз.

	Арыстандай айбатты, жолбарыстай қайратты батырларымыз егеулі найза қолға алып, еңку-еңку жер шалып, ыстықта күйіп, суықта тоңып, күндіз күлкіден, түнде ұйқыдан айырылып, жауға қарсы жорықтарға қатысты, айдай сұлу сымбатты қыздарымызды күң, жігерлері жалын атқан айбарлы жігіттерімізді құл еткісі келген басқыншылармен жан аямай шайқасты, жеріміздің əр сүйемін қызғыштай қорғап, о шеті мен бұ шетіне көз жетпейтін кең-байтақ даламызды сұғанақ көздерге бермей, ұстап тұрды.

	Айнадай жалтыраған айдын көлдері, суы мөп-мөлдір өзендері, аспанмен таласқан биік таулары, аппақ қайың мен зəулім қарағайлы жап-жасыл ормандары бар түкті кілемдей жайнап, құлпырған жазиралы даламызға кімдер қызықпады дейсің. Тып-тыныш жатқан бейбіт елімізге Шыңғыс хан əскерлері баса көктеп кіріп, шапқыншылық жасады. Басқыншыларға берілмеген Отырарды қоршауға алып, сатқындардың көмегімен шаһарға тұтқиылдан келіп, халықты қойша қырып, Қайырханның көзіне қорғасын құйып өлтірді.

	Жоңғарлардың шабуылы орны толмас қайғы-қасірет əкелді. Қазақтардың басы бірікпегендігін, өзара алауыздығын пайдаланып, қалмақтар жерімізге сансыз қанды жорықтар жасап, ес жиғызбады. Сол кездегі шыққан «Елім-ай» əні əлі күнге дейін сай-сүйегіңді сырқыратып, төбе құйқаңды шымырлатады, жауға деген ыза-кек бойыңда пайда болып, зығырданың қайнайды. Дұшпандардың қатты екпініне төтеп бере алмай, əркім бас сауғалап, бой тасалаған заман-ай! Ол заман да өзінің ерлерін туғызды. Қаракерей Қабанбай, Шапырашты Наурызбай, Қанжығалы Бөгенбай, Шақшақ Жəнібек, Қарасай мен Ағынтай, Райымбек секілді ержүрек батырлар қол бастап шықты. Көреген, дана Абылай хан жоңғарларды быт-шыт қылып жеңіп, қазақ мемлекетін құрып, көрші мемлекеттермен дипломатиялық қарым-қатынас жасады.

	Қазақтар ұзақ уақыт Ресейге бой бермей жүрді. Басқасын былай қойғанда Кенесары ханның он жыл бойы орыс əскерлерімен соғысуының өзі неге тұрады? Кене ақтық демі біткенше еліміздің еркіндігі, бостандығы үшін шайқасты, тəуелсіздік жолында басын өлімге тігіп, ақырында көз жұмды. Ұлтымыздың мүддесі, қазақ елінің теңдігі үшін қаза тапқан ерлердің есімдері ешқашан ұмытылмайды, асылдарымыз тарихта мəңгілік қалады. Біз осындай арыстарымыздың ерліктерін үнемі есте сақтап, жас ұрпаққа үлгі-өнеге етуіміз керек.

	Қазақтың елі, қазақтың жері! Осы сөздер маған керемет əсер етеді. Бір сəт көңілім толқып, тебіреніп кетемін. Өйткені дүниеге шыр етіп түскеннен, ес біліп, есейгеннен осында тұрып, халқымызбен бірге өмірдің ащы-тұщысын көріп, тірліктің ыстығына күйіп, суығына тоңып жатқан жайымыз бар. Бұрынғы Одақ кезінде қайта құру басталып, шетелге жол ашылып, өзгелер жақсы тұрмыс іздеп, жан-жаққа ағылып кетіп жатты. Солардың көбі Алманияда тұрады. Айтуларына қарағанда жағдайлары əйбат секілді. Бірақ мен үшін Қазақстан ыстық көрінеді. Себебі бұл – əкемнің, атамның, балаларымның туған жері, жан аяспас достарым мен туғантуысқандарымның мекені. Кішкентайымнан тай-құлындай тебісіп өскен құрбыларыммен, қас-қабағыма қарайтын жақындарыммен тонның ішкі бауындай араласып-құраласып, жиын-тойларда бас қосып, ойнап-күліп, сырласып жүреміз. Олар талай рет қиын сəттерде көмек көрсетіп, ақылдарын айтып, демеу болды. Сондай асыл адамдарды қайтіп құрметтемейсің?

	Қазақстанның қай түкпірі болсын өзіне тартып тұрады. Ер түріктің бесігі атанған Түркістанда үш рет болдым. Қазақтың кілең марқасқа-жайсаңдары, данагөй хандары, ержүрек батырлары, от ауызды, орақ тілді билері жерленген топырақты басып тұрып, сол жердің киесін, ұлылығын ұққандай боласың. Қожа Ахмет Иасауидің кесенесінің басында қаптаған халықты көріп, діліміз бен дінімізді жоғалтпай, сақтап қалғанымызға шүкіршілік етесің. Екінші Мекке атанған жердің қасиетінен нəр алып, рухың көтеріле түседі. Түркістан – Қазақстанның рухани астанасы деген сөз шынында да дəл тауып айтылғандай.

	Тəуелсіздік алған мемлекетіміздің жаңа астанасын алайықшы.

	Астананың көшірілуі жөніндегі шешімге əуелде бəріміз де үрке қарағанымыз рас. Бəрі бекер екен. Аз уақыт ішінде Астанамыз бой көтеріп, еңсесін түзеп, қанатын кеңге жая бастады. Зəулім құрылыстар салынып, сəнді ғимараттар пайдалануға беріліп жатыр. Есіл өзенінің арғы жағында жаңа үлгідегі тұрғын үйлер тұрғызыла бастады. Мамандардың пікірінше, шаһардың болашағы зор, ол өзінің сəулеті мен ажары жағынан əлемдегі түрлі мемлекеттердің астаналарынан кем болмауға тиіс. Қалай десек те астананың Қазақстанның дəл ортасына көшірілуі стратегиялық жағынан дұрыс шешім болды. Мұның өзі ұшса құстың қанаты талатын, шапса құланның тұяғы тозатын ұлан-байтақ, шалқар даласы бар елді басқаруға, шұрайлы да шырайлы жеріміздің тұтастығын сақтауға мүмкіндік береді. Бабаларымыз найзаның ұшымен, білектің күшімен жеріміздің əрбір сүйемі үшін қанын төгіп, жанын беріп, оны сыртқы жаулардан қызғыштай қорғап қалды. Ұрпаққа аманат етіп тапсырып кеткен жердің тұтастығын сақтауға атсалысу – бəріміздің абыройлы міндетіміз.

	Иə, ата-бабаларымыздың ғасырлар бойы аңсаған арманы орындалды. Көптен тағатсыздана, зарыға күткен тəуелсіздік қолымызға тиді. Қазақстан өзге елдермен терезесі тең ел болды. Еркіндік алған уақыт ішінде ғасырға татырлық игілікті істер атқарылды. Еліміз Біріккен Ұлттар Ұйымына мүше болып, əлемде бейбітшілікті сақтау ісіне лайықты үлесін қосуда. Жүздеген ұлттардың құтты мекеніне айналған қазақ елі жыл өткен сайын көркейіп, өркендеп келеді. Осыған қуанасың, мəз боласың.

	Тірегімізге айналған тəуелсіздігімізді баянды етіп, оның тұғырын биіктету, еркіндік пен бостандықтың қадірін бағалай білу барлығымыздың ұлы мұратымыз болса екен деймін.





ТҰМАРЫМЫЗ – Түркістан





І


	Күллі түркі əлемінің рухани орталығына айналған Түркістанды халқымыз керемет кие тұтып, ерекше қадірлейді. Атақты Ұлы Жібек жолының бойында орналасқан осы қасиетті мекенде қазақ мемлекетінің негізі қаланып, шаңырағы көтерілген. Өткенімізге үңіліп, барлығын елеп-екшеп, топшылап, сүзгіден өткізген шақта 15 ғасырлық тарихы бар көне шаһардың құндылығы арта түседі. Бұл – кешегіміз бен бүгінгі сəтімізді жалғастырып, болашаққа жетелеп отыратын қара шаңырағымыз. Əдетте қай қазақ болса да үлкен үйді құрметтейді, əрқашан соған бас сұғып, тəу етіп, кішіпейілділік, ықылас-пейілін білдіреді. Түркістан да сол секілді.

	Дінге жан-тəнімен беріліп, имандылық пен парасаттылықтың жолына түскен кісі Түркістанға баруға құштар. Себебі бұнда əділдік пен шындықтың атасы Қожа Ахмет Иасауи жерленген. Осында оған, ұстазы Арыстанбабқа Отырар төңірегінде үлкен ескерткіш қойылған.

	Қожа Ахмет бірқатар құжаттарда һижраның 562 жылында көз жұмды деген деректер келтіріледі. Мұхаммед пайғамбар 63 жасында қайтыс болғаннан кейін сол жаста Иасауи да жер астына түскен. Мешіттің бір тұсынан жер қазылып, астынан лақат түрінде бір орын жасалады. Ол сонда ғибадат етіп, кісілерге софылық етудің мəн-мағынасын түсіндіріп, ақтық демі біткенше тірлік етіпті. Артына ерекше құнды «Диуани хикмет» еңбегін жазып қалдырған.

	99 шəкірті рухани түрде тəлім-тəрбие алған. 26-хикметі оқырманды бейжай қалдырмайды:



	Жер үстінде өлмес бұрын тірі өлдім,

	Алпыс үште суннат деді, жерге кірдім.

	Жер астында жан-жүрегіммен құлшылық еттім,

	Естіп, оқып, жерге кірді Құл Қожа Ахмет.



	Жүз жиырма беске кірдім, біле алмадым,

	Хақ Мұстафа суннаттарын қыла алмадым.

	Адамдардан қош көңіл мен жылылық

	Жүз жиырма беске кірдім, біле алмадым.



	Өлең жолдарынан байқағандай, Иасауи ұзақ жыл өмір сүрген. Соның жартысы жер астында өткенін ескерсек, оның шын мəнісінде құдай жолына берілгенін аңғарамыз.

	Сопылық ілім Түркістан аймағында IX–XIII ғасырлар арасында дамып, қанатын кеңге жайған. Соның төңірегіндегі дүниетаным пайғамбар дəуірінде қалыптасыпты. Бұл ағымның маңызды мəселесі – ақиқатқа жету болып табылады. Сол мақсатқа ұмтылу кезінде əр адам рухани тұрғыдан тазарып, жан дүниесі жаңарады екен, діттеген мүддеге жетуге болады.

	Қазақ қашаннан аталарымыз бен бабаларымыздың рухын керемет қастерлейді. Жөн-жосықты білетін халқымыздың Түркістан топырағына асығуының тағы бір себебі – осында елді біріктіріп, билік құрған əйгілі хандар, орақ тілді, от ауызды билер, арыстандай айбатты ержүрек батырлар, көзі ашық, көкірегі ояу сұңғыла шешендеріміз жерленген. Есім хан, Жəңгір хан, Тəуке хан, Тұрсын хан, Қайып хан, Сəмеке хан, Жолбарыс хан, Есіркеп би, Күлен би... Жақсыжайсаңдарымыздың тізімін одан əрі қарай жалғастыра беруге болады. Бұлардың əрқайсысы кезінде тарих сахнасында маңызды рөл атқарып, саясатқа араласып, шешуші сəттерде дұрыс та оңтайлы ұсыныстардың қабылдануына ықпал жасаған. Демек, бəрі де осал жандар емес, барлығы да зор тұлға. Үш жүздің басын біріктіріп, жоңғарларды ойсырата жеңіп, қазақ мемлекетінің іргетасын қалаған Абылай ханның денесі кербез де сұлу Көкшетаудан, Шақшақ Жəнібек батырдың денесі шалғайдағы Торғайдан осы жаққа əкелінген. Басқа да жампоздарымыз бен марқасқаларымыз қиян шеттен жеткізілген. Асылдарымыз да, жұртымыз да Түркістанды керемет пір тұтқан, қатты қастерлеген. Қай-қайсысы болсын, ақтық сəтінде «сонда апарып жерлеңдер» деп аманат етіп кеткен. Сонда ғана жандары жаннатта жай табады деп санаған. Яғни бұл – ұлтымыздың аяулы перзенттері тыныстап жатқан үлкен мазарат, өркениетті елдердің тілімен айтқанда пантеон. Бұрынғы Одақ кезінде Мəскеуде кілең мемлекет басшылары, атақты қолбасшылар, мəдениет пен өнер қайраткерлері жерленетін Кремль секілді.

	Түркістан! Осы сөзді естігенде елең етпейтін қазақ жоқ шығар. Бұл туралы Президентіміз Нұрсұлтан Назарбаевтың айтқан мына сөздері көңіл тебірентеді: «Əрбір халық, əрбір тəуелсіз мемлекет өзінің рухани орталығын нақтылап алуы керек. Қазақстанның рухани орталығы Түркістан болады. Жалпы, бұл жалғыз қазақтың ғана емес, бүкіл түркі дүниесінің руханият орны болып табылады». Бұған толығымен қосыласың. Расында, рухы күшті халықтың еңсесі де биік, мақсат-мүддесі де айқын. Ендеше Түркістан – қазақ елінің сан ғасырлық шежіресін жасап, тарихын тоғыстырып, жалғастыратын алтын көпір іспеттес.

	Сонау Меккеге қажылыққа баруға шамасы келмеген діндарлар ең болмаса Түркістанға жетіп, Қожа Ахмет кесенесіне табынып, құлшылық етуді армандады. Қазір де киелі шаһарда болу – əр қазақтың арманы. Оның 1500 жылдық торқалы тойын өткізу жөнінде əңгіме көтерілгеннен-ақ сол жаққа алаңдап, көз тігушілер көп болды. Солардың қатарында қостанайлықтар да бар еді. Өйткені ғасырда, адам өмірінде бір-ақ рет болатын ұлан-асыр ерекше тойға кім қатысқысы келмейді дейсің?

	Түркістанның 1500 жылдық тойына Қостанай өңірінен 30 адамды облыс əкімі Өмірзақ Шөкеев бастап апарды. Өзге жерлерден 5–6-ақ кісі келсе, біздің жақтан сапар шеккен ең үлкен делегация болды. Оның құрамына елге сыйлы ақсақалдар, беделді басшылар, жұртқа танымал өнер иелері, бұқаралық ақпарат құралдарының өкілдері іріктеліп алыныпты. Мысалға, республикалық «Заречное» мемлекеттік кəсіпорнының бас директоры В.Двуреченскийді алайықшы. Валентин Иванович кезінде Қазақстан Компартиясы Орталық Комитетінің хатшысы, Ауыл шаруашылығының министрі секілді жоғары қызметтерді атқарған. Ежелден ақжарқын, іскер жан. Ол басқаратын шаруашылық бүгінде Қазақстандағы бетке ұстар таңдаулы кəсіпорындардың бірі. Бұрынғы атақты механизатор Кəмшат Дөненбаева, əулиекөлдік зейнеткер Сағындық Досмағанбетов, Қостанай аудандық мəслихатының хатшысы Кəрім Баекенов, аймақтық «Қазақ тілі» қоғамының төрағасы, Қазақстан халқы Ассамблеясының мүшесі Сағындық Орынтаев, республиканың халық ақыны Əсия Беркенова, Қамысты ауданындағы «Қарабатыр» агрофирмасының директоры Жəзит Құдайқұлов... Бəрін тізбектеп шұбыртып жатудың қажеті шамалы шығар.

	...Біз мінген АН-24 ұшағы Шымкент əуежайына жайлап қонды. Далаға шықтық. Қостанайға қарағанда мұнда күн жылы, ағаштар əлі жап-жасыл. Оңтүстік Қазақстанда бірінші рет болуым, бұнда ҚазМУ-дің журналистика факультетінде бірге оқып, бір үзім нанды бірдей бөлісіп, тайқұлындай тебісіп өскен курстас достарым, жұмыс бабында танысып, тонның ішкі бауындай араласып жақындасқан жора-жолдастарым жетерлік. Егер əдейілеп ат басын тіреп, қыдырсақ, бір ай жүруге болады. Алайда бұл сапардың мақсаты басқа ғой. Түс кезінде қаладағы мейрамханада ауқаттанып алған соң ұп-ұзын, əдемі шетелдік автобусқа жайғасып алып, Түркістанға қарай тартып кеттік. Жолда Отырар төңірегіндегі Арыстанбаб кесенесіне соғып, Өмірзақ Естайұлы қостанайлықтар атынан құрбандыққа мал шалдырып, Құран оқытқызды. Иасауидың ұлағатты ұстазы Арыстанбаб кесенесі ХІІ ғасырда салынған. 1907 жылы ескерткіш қайта қаланып, қазіргі шақта мемлекет қарауына алынған.

	Қостанай облысының делегациясын қарсы алып, күту Кентау қаласына бекітіліпті. Аталмыш қаланың əкімі Болат Жылқышиев бастаған жігерлі де ақкөңіл жігіттер бəрімізге барынша ілтипат көрсетті. Қонақжайлылық, кішіпейілділік – қашаннан мақталы өңір халқына тəн ізгі қасиет. Екі түн қатарынан Түркістанда қазынашылық басқармасының бастығы Амангелді Шыңғысбаевтың еңселі де кең үйіне қонып жаттық. Барлық жылы-жұмсағын аузымызға тосып, қас-қабағымызға қарап, бəйек боп қызмет көрсеткен берекелі отбасына үлкен-кішіміз риза болдық.

	Түркістан – көрікті де таза қала. Аумағы жағынан үлкен шаһарларға жақындайтын секілді. Көп қабатты үйлер аз, көбі жекеменшік үйлер. Байырғы тұрғындардың айтуынша, қала бұрынғыдан анағұрлым жаңарып, жасарған. Ортадағы Есімхан алаңы керемет көз тартарлық. Көлемі 10 мың шаршы метрді алып жатқан бұл алаңға бір мезгілде 30 мың адам сыяды екен. Маңайы гүлзар, неше түрлі фонтандар, бүгінгі күннің талаптарына сай тұрғызылған əдемі мейманхана. Маңыздысы сол, Иасауи кесенесі қалпына келтіріліп, жан-жағын аббаттандыру ісі толық аяқталыпты.

	Тойдың алғашқы күні Иасауи бабамыздың кесенесі алдындағы жиыннан басталды. Алаңда ығы-жығы халық, ине шаншар жер жоқ. Салтанатта Елбасымыз Нұрсұлтан Назарбаев əр қазақтың санасына жетер қанатты сөздер айтты: «Бір жағадан бас, бір жеңнен қол шығаратын кез келді. Қазіргі шақта қазақ халқының ауызбірлігі, татулығы керек. Біз тыныштықты қалаймыз. Бізге бөтен жер қажет емес, бірақ білектің күшімен, найзаның ұшымен ата-бабаларымыз қызғыштай қорғап қалған жерімізді ешкімге бермейміз. Жалпы, тəуелсіздігіміздің түпқазығы Түркістан болып саналады». Түрік Республикасының Президенті Ахмет Сезер де сөйледі. Екі Президент болашақ мешіттің алғашқы іргетасын қалады. 600 орындық мешіт үйін салуды түрік бауырларымыз өз мойнына алған. Түстен кейін халықаралық ғылыми-практикалық конференция басталды. Кешкілік Есімхан алаңында «Түркістан – ғасырлар жаңғырығы» деген тақырыпта музыкалық-драмалық қойылым көрсетілді. Есімдері елге əйгілі өнер жұлдыздарының орындауындағы əсем əндері мен тəтті күйлерін, мың бұралған билерін ашық аспан астында мыңдаған жұрт тамашалады.

	Көшелер самаладай жарқырап тұр. Неше түрлі түспен атылған салют көгілдір көк жүзін түн ішінде жап-жарық қылып жібереді. 15 ғасырлық тарихы бар байырғы қаланың қақ ортасында өзіңді «Мың бір түннің» ғажайып оқиғасын бастан кешкендей сезінесің.

	Екінші күні Түркістан көшелерін араладық. Тап-таза, көше бойы сауда-саттық жасаған адамдар. Түркістанның 1500 жылдығы бейнеленген кілемшелер, əдемі шағын бұйымдар, ұлттық киім-кешек, ер-тоқым, қамшы, домбыра, сандық, қобдиша, т.б. толып жатқан нəрселер. Бəріне таңданасың, қызығасың. Өзің бейнебір Ұлы Жібек жолындағы шаһарда жүргендейсің. Толғанып тұрып, көкейімде өлең жолдары туындайды:



	О, Түркістан, ардақтайтын киелім,

	Тəжім етіп, рухыңа бас иемін.

	Бабалардың ізі жатыр төсіңде,

	Жазиралы далаңды мен сүйемін.



	Қастерлейтін, дақ түспейтін Тұмарым,

	Саған деген басылмайды құмарым.

	Елдігімнің белгісі боп санамда,

	Сен дегенде алып-ұшып тұрамын.



	Жаса мəңгі аңыз қала, жасыма,

	Бəрі қымбат: кесенең де, тасың да.

	Ғұмыр жетсе құштарлығым басылмай,

	Қайта оралып соғармыз бір басыңа.





ІІ


	Киелі Түркістан жайында кімдер қалам тартпаған, қай ақын жырға қоспаған?! Қазақтың атақты ақыны Мағжан Жұмабаевтың «Түркістан» өлеңі – бəрінен шоқтығы биік, көркемдік дəрежесі жоғары туынды. Оны оқып отырып, өткен күндерді кəдімгідей елестетесің, найзаның ұшымен, білектің күшімен жерімізді қорғаған бабаларымыздың жарқын бейнелерін, о шеті мен бұ шетіне көз жетпейтін кең-байтақ даламызды көргендей боласың.



	Ертеде Түркістанды Тұран дескен,

	Тұранда ер түрігім туып-өскен.

	Тұранның тағдыры бар толқымалы,

	Басынан көп тамаша күндер кешкен.



	Мағжан ақын осылай жырлайды, осылайша бағзы заманның көріністерін шебер тілмен суреттейді. Ал Қазақстанның халық жазушысы, республика Мемлекеттік сыйлығының лауреаты, лирик ақын Қадыр Мырзалиевтің «Шежіре шаһар» өлеңін оқып көрелікші:



	О, Түркістан, шежіренің бітпес сенде басы бар,

	Кешегіңді айтып берсем, келешегің ашынар.

	Жарақатты жауынгердің тамған сенде қаны бар,

	Қарақаттай қара көздің тамған сенде жасы бар.



	Иə, Түркістан жері – нағыз тұнып тұрған шежіре, қойнауы неше түрлі аңыздарға толы. Оқымыстылардың еңбектеріне көз жүгіртіп өткенде ұққанымыз мынау: Х ғасырға дейін қала Иасы деп аталған, ХІІ ғасырдан шаһардың атақ-даңқы өсіп, алысқа жайылған, Қожа Ахмет көз жұмғаннан кейін сопылық ілімді насихаттаушының бейіті құлшылық жасап, тəу ететін киелі орынға айналыпты. Шағын қоныс үлкен шаһар болады. Оның əулиелік кереметіне билік басындағылар да тəнті бола бастайды. Мəселен, атақты қолбасшы, əмір Темір 1397 жылы Түркістанға ат басын тіреп, Қожа Ахметтің басына кесене тұрғызу туралы жарлық береді. Əйгілі əмір жұртшылықтың Ахметті кəдімгідей пір тұтып, өлеңдерін ұлағат ретінде айтатынын естіп, осыдан тұжырым жасаған. Сол арқылы осы аймақтың адамдарын мұсылман дініне жаппай баулып-тəрбиелеуді ойластырып, кең-байтақ даланы иеленіп, ұстап тұру үшін бір орталық салу қамын қарастырған. Ақырында көздеген мақсатына жеткен. Іс жүзінде бəрі ойлағандай болып шықты. Қалада еңсесі биік, көз жауын алатын əп-əдемі кесене бой көтеріп, кейін ойдағы-қырдағы халықтың мінəжат ететін орны ретінде елге белгілі болды. Сөйтіп, Түркістан мұсылман қауымы үшін кіші Меккеге айналды. Осыдан барып, «Мединеде Мұхаммед, Түркістанда Қожа Ахмет» деген қанатты сөздер ел аузында аңыз ретінде кеңінен таралып кетті.

	Қаланың саяси жəне діни-мəдени мəніне билеушілер ерекше назар аударып, оны əрқашан қол астында ұстауға ұмтылған. Шаһар ұзақ кезеңдер бойы əртүрлі хандардың қарамағында болды. XVII ғасырдың басынан Түркістан қазақ хандығының астанасына айналып, таққа Есім отырған. Есім ханнан соң Жəңгір хан, одан Батыр хан, содан əрі Тəуке хан билік құрған. Тəукенің тұсында «Жеті жарғы» деп аталатын орасан маңызы зор заңдар қабылданады. «Қасым салған қасқа жол, Есім салған ескі жол» деген ұлағатты сөздер ұрпақтан-ұрпаққа жетті.

	Түркістанды соңғы рет астана ретінде пайдаланған Абылай хан екен. Ал Қожа Ахмет кесенесі хандар мен батырлардың, билер мен шешендердің, қазақтың кілең марқасқа-жайсаңдары жерленетін орны – пантеон ретінде əйгілі болды. Осында Əбілқайыр жəне басқа хандар, ұлы ғалым Ұлықбектің қызы Рəбиға сұлтан бегім, өзге де ардақты адамдар мəңгілік тыныстап жатыр. Ең өкініштісі – тоқырау жылдарында жөндеу жүргізілген шақта жұмысқа таңдаусыз қабылданған дүлей жандардың тағылық əрекетінен олардың құлыптастары қиратылып тасталған. Бүгінде солардың бейіттерін анықтап, қалпына келтіру қолға алына бастады.

	Жоңғар шапқыншылығы тұсында Түркістан аттай 25 жыл бойы дұшпандардың иелігіне көшкен. Астананы жаудың басып алып, билік етуі қарапайым халық үшін нағыз қайғы-қасірет болған. 300 жылдай қазақтардың астанасы ретінде өмір сүрген шаһар Бұхар хандығына, содан соң Қоқан хандығына қарайды. Кейіннен патша өкіметі жаулап алады. Қолдан-қолға өтіп, бүгінгі аманымызға аман жеткен киелі қоныстың топырағын табаныңмен басып тұрып алған əсерлерің кеудеден өлең болып құйылады:



	Түркістан, саған ғашықпын,

	Жеткенше жылдам асықтым.

	Əуенге бөлеп, əлдилеп,

	Сезімді бұла тасыттың.



	Бас иер алтын бесігім,

	Тарихтың ашқан есігін.

	Рухымды биік көтерген,

	Бəрінен қымбат есімің.



	Ғасырлар бойы жасаған,

	Заманмен бірге жасарған.

	Есіме түсіп талай ер,

	Еріксіз көзге жас алам.



	Елімнің даңқын асырған,

	Барша əлем саған бас ұрған.

	Төріңде мекен етіпті,

	Қожа Ахметтей асыл жан.



	Шежіре тұнған алабың,

	Таңдана қарап қаламын.

	Нəр алып, қуат өзіңнен,

	Қияға тартты талабым.



	Иасауи күмбез-мазарың,

	Аударып жұрттың назарын.

	Аруақ қолдап кетті ме,

	Телегей-теңіз жазарым.



	О, Түркістан, асылым,

	Сырларым жоқ жасырын.

	Жасай бер жайнап, құлпырып,

	Шырайы болып ғасырдың.





ІІІ


	Иасауи кесенесіндегі Тайқазан тұрған бөлмеге енгенде ығы-жығы халық жол берер емес. Əдетте жұрт ақша алуға жүгіруші еді. Мұнда керісінше, адамдар əп-əйдік қазанның ішіне садақа тастауға бірін-бірі итеріп, таласып-тырмысып, ілгері ұмтылады. Біз де көпшіліктің арасынан əрең дегенде өтіп, межелі жерге барып қайттық. Кезінде ұзақ жылдар бойы Ресейдің əйгілі Эрмитаж залында тұрған Тайқазан республика басшыларының араласуының арқасында елге оралғанын оқырман есіне сала кетсек артық болмас.

	2000 жылдың күзінде аталып өткен Түркістанның 1500 жылдық торқалы тойы əлі естен кетер емес. Өмірде бір-ақ рет болған осы тойға қатысқанның не арманы бар дейсің? Өйткені Түркістан – бəріміздің пір тұтар мекеніміз, қастерлейтін кіші Меккеміз. Осы сапар үстінде əуелі Қожа Ахметтің ұстазы – Арыстанбаб бейітіне соғып, мінəжат еткенбіз. Түркістанға барғанда ҚазМУ-дің журналистика факультетінде бірге оқыған досым Оразбек Əміреевті тауып алып, төбем көкке жеткендей қуандым. Осы жерде туып-өскен ақкөңіл де адал жолдасым Түркістанды керемет сүйеді, оны қимайды, талай рет сыртқа жұмысқа шақырғанда бармай қалған. Киелі туған жерін ешқандай қалаға айырбастағысы келмейді. Біздің жақтың кісілері шымкенттіктерді «оңтүстіктер, техастар» деп жақтырмайды. Бірақ өзім олардан ешқашан жамандық көрген жоқпын. Менің жолдастарымның көбі шымкенттік жігіттер. Бəрі жомарт, кеңпейілді, намысшыл əрі іскер. Оразбек те солай. Талай рет бір тілім нанды бөліп жеп, қиын сəтте бір-бірімізге демеу болып, көмектесіп жүретінбіз. Сол достығымыз əлі күнге шейін үзілген емес. Ол маған туысымдай болып кетті. Тіпті туыстан да артық көрінеді. Мына өлеңім Оразбекке деген ризашылық пейілден, шынайы көңілден туды:



	Түркістанда туыпсың ғой, бақыттысың өзгеден,

	Ісің жоқ еді өсек-аяң, артық ауыз сөзбенен.

	Бір тілім нан бетіне маргаринді жағып ап,

	Аш құрсақты жұбатушы ек, ұғып бəрін көзбенен.



	Жігіт едің алғыр, өжет, қиянатқа төзбеген,

	Жігер-күшің тасып тұрған, қуатты да өз денең.

	Сырласушы ек ұзақ түндер, арайлы таң атқанша,

	Мақсатымыз, арманымыз бірге еді көздеген.



	Шалғайдасың, көрінбейсің, тұрасың сен алыста,

	Жағдайыңды жақсы дейсің, тырысып кіл намысқа.

	Есіңде ме ҚазМУ-дің қалашығы біз оқыған,

	Жүгіруші ек бір-бірімізден қалыспауға жарыста.



	Қасиетті шаһар үлкен, керемет қой тұрағың,

	Дедің маған:

	«Туған жерім оттай ыстық, əрқашанда тұрамын».

	Мақтанышты жүзіңе қызығып мен қарап ап,

	Білгім келіп көп жайларды, қазбалап əлденеше сұрадым.



	Ру-ру болмай, бірге болу – қазақтардың ұраны,

	Тұтастықты, ел бірлігін қолдайды Пайғамбардың Құраны.

	Солтүстік пен оңтүстікті жалғап тұрған адал жүрекпен,

	Аман болшы, аяулы дос, қасиетті Түркістанның ұланы.



	Иə, Түркістан туралы əңгіме ешқашан таусылмайды. Сонау ғасырлар қойнауынан бастау алатын сан алуан аңыздар, ертегілер арқылы, өлеңдер мен əндер арқылы көне шаһардың мəн-мағынасын ұққандай боласың. Біз əлі білмейтін тылсым сырлары қаншама. Тарихи шежіремізден маңызды орын алатын қасиетті мекенге халықтың ықыласы барған сайын артып, соған барып, Қожа Ахмет кесенесіне тағзым жасауға құштарлығы өсе түсуде. Бұл да рухани дүниеміздің жаңғырып, ұлттық санамыздың жетіле бастағанын көрсетеді.



	«Қостанай таңы» газеті, 28 қараша 2000 жыл





РУХ КҮШІ




	Малым мен жанымды алсаң да, рухымды алма, Алла» деп өтіпті бір атамыз. Ол батыр да, жайсаң да болмаған, ауылдағы қара шал ғана болыпты. «Осының айта беретіні қайдағы рух? Қалбаңдаған қалжасы қояндай бола тұра, рух деп үзіледі де тұрады, рух мұның қай жеріне сыйып тұр осы?» деп құрдастары қаузайтын көрінеді. Сонда құртақандай күйбеңдеген қара шалым: «Е, рухың өлді дегенше – ұрығым өлді де. Үрім-бұтағым солды де. Рухсыз тірлік болып па? Елдің ел болып отыруы да рухтың арқасы емес пе!» дейді екен.

	Ойлап отырсақ, бұрынғының сөзінің бəрі алтын. Қара шалым өзіне дейінгілерден ілгенін айтады. Өзіне дейінгілер де өзіне дейінгіден естіген. Қай-қай заманда айтылыпты осы сөз? Кім тергеген? Оның алғашқы авторы – халық. Білеріміз осы ғана. Бір адамның басынан өткен өмірден ғана алынбайтынын да білеміз. Ғасырлардан келе жатқан кеп. Əбден дəлелденіп, аксиомаға айналған ұғым. Ол аксиомаға өту үшін де сансыз ғасырлар керек болған шығар.

	Дүниенің бəрі жойқын соғыс, апаттардан соң, тып-типыл болып қалады. Топан су қаптағанда да, Нұқ пайғамбар кемесіне мініп, аман қалған əлем, адамзат, жан-жануарлар еңселерін қайтадан жиып, тіршілігін қайта бастап кетті. Рух көтеріп шықты. Аңыз болса да, ар жағында шындық тұр ғой. Адам баласының ұрығы жерге қайтадан себіліп, өсіп-өнді. Рух сақталып қалды. Рух Нұқ пайғамбар бейнесінде əр кеудеде нұр болып шашылып, тірлік тұқымы жер бетінде жаңадан көктеп кетті емес пе. Əуелден жаратқан өз пендесін жандандырумен бірге, оның денесіне рух дейтін асыл қасиетті де қоса сый етіп тартқан болуы керек. Рух туралы толғанғанда, кейде осындай қиял-ойға берілесің.

	Ұрықсыз ештеме көктеп өспейтіні сияқты, рухсыз – дүние бос. Тұқым себілмесе, даланың қаңырап жататыны тəрізді ғой ол. Дала бос жатса, астық болмайды. Астық болмаса, қайтіп күн көреміз? Əзірге астықтың баламасы табылған жоқ. Рухсыз қайтіп өмір сүреміз? Əзірге рухтың баламасы табылған жоқ. Рухы жоқ деген сөз – ақыл-миы жоқ құр қауашақ бас сүйек болар еді. Мəңгүрт адамда рух болмайды, өйткені оның кеудесінде ештеңе жоқ, қаңқа ғана.

	Сана-сезімі қыбырсыз, қанында жан жоқ. Тамырларында жай сұйық қана ағады. Мəңгі келе жатқан халқымның талай ғасырлардан бері тірлігінің қуат көзі де рухта тұр. Дүниені түгімен жұтқан талай империялар өтті. Солардың қай-қайсысы да 200–300 жылдан аспай жер бетінен жоғалды. Неге? Өйткені күшпен орнатылған империялар күшпен таратылып отырды. Оны тұтастай ұстап тұратын, құйылып жатар қайнарлар болмады. Империялар ала-құла, қырық рудан құралды. Араларында қарапайым бірлік болмады. Империяға зорлықпен біріктірілген елдер мен халықтардың ішкі рухы нашар болды, мүдделері əртүрлі. Ойлары сан алуан, бастары бірікпейтін тұстары көп болды. Əр ел де ыңғайы келсе, өзінің бас бостандығын қарастырды.

	Қазақ халқы да осыны бастан кешті емес пе? Монғол империясының қарамағында, жоңғарлар, қалмақтар, одан соң орыс империясының қол астында болып, көресісін көрді. Халқымыз қырылып, жер үстінен жоғалып кете жаздады. Езгі біздің барлық тіршілігімізге өшпес таңбасын басты. Тіліміз, дініміз, діліміз құрып кете жаздады. Рухымызды еңсеріп кетті. Бірақ ел тағдырын ойлаған хандарымыз, сұлтандарымыз, батырларымыз азаттықты ұмытпай, өлгентірілгеніне қарамай, Отан үшін жан пида деп, жауға қарсы шапты. Алайда қашанда мұздай қаруланған қалың жаудың тегеурініне шыдай алмай, жеңіліс тауып отырды. Кенесары бастаған ұлт-азаттық көтерілісі, Исатай-Махамбеттің қозғалысы, Сырым батырдың көтерілісі жаншылса да, өз дегеніне жетіп кетті. Ол көтерілістер қазақ халқын ширатты, ел мен жер, бостандық дейтін асыл есімдер барын қазақтың болашағына сіңіріп кетті. Біз болмасақ, сіз барсыз, үміт еткен достарым, дегендей, ұлдың ұлына, немеренің немересіне ой қалдырды. Бұл да рухтың күші!

	Рух бар жерде ел, халық бар. Ел мен халық сыйған жер бар. Егер осы елде, осы жерде жаралғанымыз рас болса, осы халықтың соры қайнаған болса да, ішінен шыққан ұлы болсақ, көлін қорғаған қызғыштай қайрат қылмасақ, тірі болып керегі не? Ел мен жердің шылауына оралып, қорлыққа да, азапқа да төзіп, табан тіреп тұрып алуымыз керек қой. Еңсемізді түсірмей, түпкі жеңіс біздікі деп үміт отын кеудеге тұтандырып, Махамбет тəрізді күндердің күні болғанда бас кесермін жасырманның ісін істеп, азаттықтың болат кездігін ашу мен ызаға малып, кезеңімізді күтпейміз бе. Қазақтың төзімі бұған жетті, шынында да. Кезеңі туғанда ақ алмастай атылдық!

	Рух – əр халықтың ең түпкі тамыры, жарық дүниеге шыққан ұрығы. ҰРҰҚ – рух. Қазақтың ру сөзінде де осы сөз тұр. Ұрығ – ұру. Алла өзі жерге сепкен алғашқы қазақ ұрығы, алғашқы қазақ дəні – осы ұрығ! Құдіреттіміз жерге əрбір халықтың ұрығын шашқан, орысқа – орыс ұрығы, өзбекке – өзбек ұрығы, ағылшынға – ағылшын ұрығы. Тегінде əрбір халықтың жаратылған өз ұрығы болған. Неге осылай ойламасқа. Əлемді жасаған Жаратқанымыздың жер бетіне адамзат таратуының белгілі ұстанымы да осындай болған. Қазақтардың ұрығын шашқанда, тұқымы аз қалып, оның есесіне ол өсіп-өнетін жер көлемін басып-басып берген болар. Күлсеңіз күліңіз. Жер жүзінде көсілген көлемі бойынша тоғызыншы орында тұрған Қазақстан емес пе. Солай болғандықтан да, осындай тəмсіл айтуға тура келеді.

	Осы жерімізде, əйтеуір, қазақтардың ұрығы өсіп-өнді. Адамзат тұқымының ішінде көзге микроскоппен қарасаң да көрінбейтін, Алла тағаланың өзі ғана көріп білген, рух дейтін қасиетті өмір талы осы болуы мүмкін ғой. Оны Алла өзі сепкен тұқым дəнінің ядросына енгізіп, бөлінбейтін, ажырамайтын етіп жаратқан. Сондықтан да əр халықтың өзінің ұрықтық қасиеті өз бойында тұрады. Ол бөліп алғың келсе де, қанша ұрғыласаң да ұясынан шықпайтын, кəдімгі атомдық бөлшектің өзі болуы керек. Қазақ тұқымын да оның ұрығы ұстап тұр!

	Ол рух! Ол мəңгі сақталады. Ол жоғалмайды. Жасуы мүмкін. «Қаратаудың басынан көш келеді» дəуірінде де бұл рух жоғалмаған. Соның арқасында елдің игі-жақсылары халықты қолайлы жерлерге жеткізіп, істің аңысын аңдаған. Жоңғарларды ұйымдасқан түрде қайыра қайырып, жаудан босаған жерлерге елді қайта орналастыруға қол жеткізген. Ол кезеңді халқымыз өзінің Отан соғысы деп бағалады. Отанын дұшпаннан тазарту үшін ерлеріміз бірнеше дүркін соққы ұйымдастырып, ақыры дегенге жетті. Сол соғыс қазақ халқының əлі күнге есінен кетер емес. Кішкене балалар біледі, бүкіл қазақ біледі. Абылай, Қабанбай, Бөгенбай, Шақшақұлы Жəнібек батырлар барша қазақтың ұранына айналды. Солардың рухына табынамыз. Бұл – қаннан-қанға өтіп келе жатқан үрдіс.

	Рухқа табыну – діни-мистика емес, ол адамзат руханиятының, жан дүние сезімінің ең патриотты, ұлы, қастерлі күшіне бас ию деген сөз. Адам баласы аса қатты шаттанғанда, аса қатты қорыққанда, құдіреті күшті Құдайына жалбарынады, одан көмек, жəрдем сұрайды, қуат, дем күтеді. Қаптаған қалың жауға орасан күш-серпіліспен қуаттанып қарсы аттанып, жеңіп шығып жатады. Бұл не? Бұл – бабалардың қолдауы, адамның іште жасырынып жатқан қуатының атқылауы, сенімнің ұлы күші. Рухтың құдіреті.

	Қазақ халқы ХVІІІ–ХХ ғасырлар аралығында екі бірдей зор майданды көрді. Отан соғысы мен Ұлы Отан соғыстары есімізде қалды. Екеуінде де халқымыз қырылды, қанға батты. Екеуінде де еліміз егілді, жанға батты. Екеуі де атабаба аруағына сиындырған қанды майдан болды. Өз халқымыз араласқан, қаны төгілген, басынан кешірген іс болған соң, тарихымыздан берік орын алды. Алайда соңғы кезеңдерде кейінгі соғыс туралы жаңсақ пікірлер де жоқ емес. Оны əжептəуір ақылды адамдардан, жастардан естіп қалып жүрміз. «Бұл – біздің соғыс емес, ол – қызыл империяның киліктірген соғысы» дейді. Соғыс ардагерлері, соғысқа қатысқан ағалар бұған түпкілікті қарсы: «Мен ол соғыста жанымды бердім, қанымды төктім, мына сендей шіріктер үшін өлімге қарсы тұрдым» дейді. Оған нендей уəж айтарсыз? Тарих деген бір күнгі немесе бір жылғы, тіпті 100 жылғы өмірден ғана тұрмайды. Кейін, баршамыз ақыл сабасына түскенде, тоқтасқанда, өз сөзімізді айтармыз, тарих та өз сөзін сөйлер. Бірақ қазақ халқы ол кезде Кеңес Одағының бір республикасы ретінде Кеңестің соғысын да өз басына түскен қайғы етіп қарсы алды емес пе. Біз одақтастық міндетімізге қашанда адал болдық. Орыстармен Қазан революциясын бірлесіп орнаттық, тіпті өз Алашымызды сыртқа теуіп, орыстың қойнына кірдік. Əркім жағдайдың құлы. «Аяз би əліңді біл, құмырсқа жолыңды білмен», ептеп өмірге араластық. Əрине, бодан болу үшін кімнің қолына келіп кіріптар болсаң да бəрібір секілді. Дегенмен, осы орыс елімен тағдыр бізді көрші етіп қойған соң, не амалың болмақшы. Соңғы соғыста И.Сталиннің өзі орыстың өткен-кеткен қолбасшыларының аруағын аузына алып, халықтың рухын күшейтті. Сол рухтың күші соғыста бізді жеңімпаз етті. Əйтпесе, Мəскеуге, Сталинградқа жеткен зұлым жау немізді қоятын еді. Жоғарғы Бас қолбасшы да жаны қысылғанда аруақтар рухына жармасты. Рух деген осындайда тың күш болды. Жауынгерлерімізді тіпті қуаттандырып жіберді.

	Қазір көп жыл өткен соң, сонда ғой, немістер жеңіп кетсе, бізге жаман болар ма еді? Кімге қарадың, бəрібір емес пе дейтіндер де кездеседі. Бірақ бізге соғыста да одақтастығымызға кір түсірмегеніміз, арымызды бүтіндей таза сақтап қалғанымыз қадірлі. Оның басқадай салдарларына мықты империя көсемдері өздері жауап берсін. Десек те, тіл ұшында бірдеңе айтылмай тұратыны анық.

	Бірақ біз сол соғыста ар мен иманға берік болып, Кеңес жерін өз жеріміздей қорғап, үстем шықтық. Рухымыз берік болды.

	Рухтың беріктігі, тұтастығы тың жəне тыңайған жерлерді игеру кезінде де мақсатқа жеткізді. Жаратылысында бауырмал қазақ халқы, ұрығында мейірбанды қасиет бар қазақ баласы тыңға келгендерді өз бауырларындай жылы қарсы алды. Жерімізден жер бердік. Араласып кеткеніміз соншалықты, біз тұрған жерде олар бізден бірнеше есе көп халыққа айналды. Тілімізді де араластырып жібердік. Дінімізді де, ділімізді де араластырып, мипалау етіп жібердік. Қазақ рухының өзегіне дақ түсті. Ондай дақ түсу – қазақ ұрығына құрт түсті деген сөз ғой. Өсімдіктерді, малды будандастырып, одан басқа бір дүбəра тұқым жасап шығаруға болады. Анаға тартып қыз тумайды, əкеге тартып ұл тумайды. Будан тұқымдастар туады. Күндердің күнінде ол əуелгі негізіне мүлдем ұқсамай шығады. Рухтың жасуы осындай əлденеден басталады. Соғыста да, ашаршылық, апат, нəубеттерде жасымаған рух жаси берді.

	Ұрығымыздың жасуы – тұқым тозуының белгісі. Түрі қазақ сияқты болғанымен, іші, ділі, тілі, өзгерген балалардың пайда болуын осымен түсіндіруге тура келеді. Қазақтың жаңа тұқымын жасау біреулерге керек болған. Онда ол кім үшін керек болды? Қазақтың генетикалық қасиеті жоқ, қазақ деуге аузың бармайтын мəңгүрттерді қай халыққа жатқызамыз? Кеңестік державаға ғана ол ауадай қажет болғанын білеміз. Рухымыз қайда қалады сонда? Біздің қай қазақтың баласы да сонау алыс дəуірде жатқан тамырымызға, қазақ тұқымына тартып тууы керек қой! Сонда ғана біздің көңіліміз берік болатын еді.

	1921–1922 жылғы, 1931–1932 жылғы қатты ашаршылықта Торғай халқы бас сауғалап босып кетті. Бейшараларға ешқандай көмек ұйымдастырылмады. Елге нəубет төнгенде, ер азаматтар не бітірді? Геноцидтік саясат құрбаны болып қалың қазақ кете барды. Қостанайдың түбіндегі Воробьевка орыс шаруалары мекендеген қоныс сап-сау аман қалды да, соның іргесіндегі 4–5 шақырымда орналасқан Бекберген ауылының 62 отбасы түгел аштықтан қырылып кетті, небəрі бір-екі бала ғана орман кезіп, шөп жеп, тамыр жеп өмірін жалғастырып əкетті. Сол аман қалған бала Бақыткерей Əбітаевтің көзі əлі тірі, нанбасаңыз сол айтады. Рухы басылып қалған қазақ өл десең өлді, тұр десең тұрды. Рухты көтеретін ер-азаматтар ұсталып кетті.

	Торғайдың аш-арықтары солтүстіктегі астықты өңірге қарай ағылды. Жеткендері жетті, жетпегендері жеткен жерінде көмілмей қалды. Əулиекөл кентіндегі қазіргі автовокзал тұрған жер онда тасқын су өтетін сай аңғары екен. Торғайдан жүдеп-жадап, мойны ырғайдай, биті торғайдай болып жеткен құр сүлдері қалған аш-арықтар арқасын сайдың жарына беріп, демалып отырған қалпы о дүниелік боп кете барады екен. Алдыңғы жылдары жасы тоқсанға келген, кезінде белсенді комсомолка болған орыс əжеміз ашаршылық жылдарын еске түсіріп, осы жайттарды айтып берді.

	«Аштан өлгендерді көметін комиссия, күш-көлік ұйымдастырдық. Комсомолдар арбаға тиеп, жалпы молаға жеткізіп үлгере алмайтынбыз. Аш-арықтар үсті-үстіне қаптап келіп жатады, демаламыз деп қисая кеткеннен тұрмайды. Жағдайымыз солай еді» деген кейуана.

	Сол босқындар қазіргідей ата жұртына оралып жатқандар емес. Бір тілім нан, бір қасық суға зар болған, даладағы құрт-құмырсқа, қара тышқанды талғажау етуге де шамалары келмей, өзегін аштық алып кеткен ел адамдары еді. Оралмандарды да елге тартып жатқан – ата-баба рухы, туған жердің магниті. Ал ашаршылық құрбандарын қаңғытқан – тағдыр тауқыметі. Арасы жер мен көктей ғой. Олардың есі шықты, жанталасты, бар тапқаны ала түзді бетке алып жан сауғалау болды. Ондай міскіндерде рух қала ма. Рух сау дүниеде тұрады, саулық өмірде қонақтайды емес пе. Кейін, естерін жиған соң, 1954 жылдардан бастап олар туған жері Торғайына қайта жинала бастады. Торғай даласы тағы да той-домалаққа толды. Бірақ та ашаршылықта жеген құйқаның дəмі ауыздан кетпейді дегендей, туған Торғайына қайта оралған əкелерімізде ащы өмірдің запыраны мəңгілік қалып қойды. Ол запыран Торғайда нарық дүниесі басталып, қаржы-қаражат жолдары жабылып, өмір ащы бола бастаған шақта тағы да жүректі айнытып, өзін сақтап қалу инстинкті оларды жайлы жерлерге қайта қоныс аударуға мəжбүр етті. Торғайдың 28 мыңдай халқының 10 мыңы көшіп кетті. Кейін, естері кірген соң туған жеріне олар бəрібір оралар деген сенімге иланбайсың. Өйткені бұл көшкіндердің менталитеті бөлек. Ділінде де өзгешеліктер байқалады. Қанша дегенмен де, орыс-орманмен араласып өскендер. Ата-баба рухынан айырылып қалғандар. Олар қазақ болып қайда да тұра береді. Бірақ Торғайдың қазағымын деу оларға алыс бір елестей көрінеді. Қостанайдың көп қазағы өзінің жеті атасын санап бере алмайды. Қыпшақ болса, қыпшақ екенін ғана айта алады.

	Руыңды білмегенің – тұқымыңды білмегенің. Ерлік, елдік рухынан мақұрым қалғаның. Біз ру туралы сөз бола қалса, ылғи да жаттанды сөз – ескішілікке саямыз. Оның қаншалықты бізге қажеті бар дейміз. Шынына көшсек, оның не айыбы бар? Өз біліміңді толықтырудың əбестігі жоқ. Қазақ халқы руын білгендіктен жаман болған жоқ. Бірақ ру білушілікті жөн білу деп түсінсек жақсы, əйтсе де оны бөлектенуге əкелу пасықтық болар еді. Бір арқанның екі ұшы болатынындай, қазақтың əр ұғымының да екі ұшы қабаттасып жүреді. Өсіп келе жатқан халықпыз ғой, жаман ұшын назарға алмай, жақсы ұшынан мықтап ұстауымыз керек қайткенде.

	Батыр-жайсаңдарымыздың бəрі қалайда қазақтың мықты-мықты бір-бір руларынан шыққан. Қабанбай мен Бөгенбай, Жəнібектер қазақ үшін біріккенде руларын ойлаған жоқ. Рухын ойлады. Рух – асқақ ұғым. Бəрінің басы – осы. Басымызды біріктіріп, ісімізді жалғастырып, ұранымызды ортақ етіп отырған рух күші. Рухта біздің қазақ атамыздың, баршамызға ортақ түркі бабамыздың ойлаған ойы, арманы, қолға алған істері сыйып жатыр. Рух – біздің қазақ атаулының жаратылған тұқымының, дəнегі, мəйегі болса керек. Одан ұрпақтарға тараған нұр сəуле құйылып тұрады. Ол – Алла тағаланың түсірген, қасиеттеп шашқан нұры. Алланың жаққан шамын үрлесең де өшіре алмайсың дейді. Бұл – аксиома болған ақиқат. Өлгендердің рухы тірілерге ауысады. Тірілер өлгендеріміздің рухын қастерлеп ұстайды. Рух жоғалмайды. Ол – мəңгілік құбылыс.

	Əңгіменің бəрі ұлттық рухқа келіп тіреледі. Ұлттық рухты ұлттың қанында сақтап қалу үшін, одан мəңгілік ажырамау үшін өмір сүріп келеміз ғой. Оның мəнісі – бүгінгі Қазақстан еліміз! Ғасырлар желісінде жайымыз қандай болғанда да, жеттік, жеткіздік елді. Бізбен тарихтас елдердің талайының қазір ізі де жоқ. Рухы күлге айналды. Енді олар қайтадан тірілмейді, аңыздарда, ертегілерде ғана өмір сүреді. Біз қазақ елі де солардың кебін киюге аз-ақ қалдық емес пе. Енді біз нағыз рухтық өрлеу кезеңімізге енгенде, рухымызды қанымызда сақтап отырғанымызда, жазатайым көз жазып қалуымыз да мүмкін емес пе. Асылық айтып, мүмкін емес деп шегелей түссек, жасағанның қаһарына ұшырармыз. Алла сақтасын! Дүниеде бəрі болуы мүмкін, өмір бар жерде өлім жүреді. Жер де Алланың əмірімен жаратылған, құдайдың құдіреті шексіз. Алайда Алла да сақтансаң, сақтармын деген деп біз тегіннен айтпаймыз ғой. Ойымызға қауіп алғандықтан айтатын болармыз. Ол қауіптің көзге көрінбейтін қылаңы келіп түсіп жатқанда рухымыз түсіп, иығымызға зіл батпан орнап жатса, езілдік деген сол болады. Рух, əдетте, тегіннен тегін бойдан кете қоймайды. Үрей мысқалдап кіреді. Дереу ақылымыз кірмесе, ішімізге батпандап бата береді. Арал теңізі тартылып барады деген алғашқы хабарды естігенде, солай болды. Семей полигонының дүмпулері алғашқы рет құлаққа жеткенде, солай болды. Қазақ баласы сондайлардан секем алғыш. Отыз бірінші, жиырма бірінші жылдардың ашаршылығы да елдің миын соншалықты тітіркентпеген. Онда ол жалпыға төнген жай бір нəубет сияқты болған. Ол – рухқа əсер ететін əлеуметтік зілзалалар.

	Апиын шегіп, наша тартқан жастар нендей қауіп төндірмекші? Бізді құртатын нашақорлық па? Маскүнемдік, темекі шегушілік пе? Олармен де күреселік. Бірақ нағыз дұшпанымыз басқа екенін ұғатын кезіміз жетті, білем.

	Қоғамның азуы рухтың төмендеуінен екені бесенеден белгілі. Ол ұлттық рухтың деңгейінің түсіп кеткенінен. Атабабадан келе жатқан қасиетімізден айырыла бастағанымыздан. Қазаққа не тəн еді? Үлкенді тыңдау, ата-ананы қастерлеу, əкенің рөлі, «у ішсең – руыңмен» деген топтасқандық (ұжымдық), бір жағадан бас, бір жеңнен қол шығару сияқты ауызбірлік, əділдік, дүние-мүлікке қызықпаушылық, жақсы мінездің бəрі болды ғой. Енді содан не қалды дегенде, мардымды ештеме қалмапты. Қатыгездік те, кісі өлтіру де, қиянатшылдық та, кісі ақысын жеу, қарақан бастың қамы үшін қызмет бабын пайдалану т.б. жамандықтың қай-қайсысы да қазағыңда өріп жүр. Қазір жұрт бір-біріне сенбейді, елшілдік сезім жоқ, бірін бірі жұлып жеп бара жатқан бірдеме.

	Рух күші! Ол – дүниені жаңғыртады, адамзат баласын асқақ қиялға бөлейді. Ел рухы – оның тəуелсіздігінің басты кепілі. Ел рухын тұтастай көтеріп тұрған ғаламат күш не десек, ол – біздің өзіміз жаратылған ғаламшарымыздың кеңістігіне сыйымдылығымыз, қажеттілігіміз, алдымен өзіміздің қажет екенімізді сезіну, одан соң, өзгелердің де барын мойындау, бір-бірімізсіз өмір сүре алмайтынымызды білу деп түсінемін. Егер менің өзгелерге қажеттілігім болмаса, мен шеттеп қаламын, онан соң қағажу қалған мені əлдекім иектеп əкетеді. Егер мен қажет екенмін, олар менімен санасады, өйткені мен де олардың өздері тəрізді тең жанмын, ешкімді басындыра алмаймын. Жаратылысым күшті. Жасаған мені де ешкімнен қор қып жаратпаған. Қор болар болсам, ол менің əлсіздігіме, өзіме байланысты. Рухым бойымда толып тұрғанда, мен кімге тəуелді болмақпын.

	Алайда Жаратқан да мені босқа жарата салмаған, бойыма рух салып жаратқан. Өмірдің басқаға да, маған да бөліскен қасиетін мен неге құндап ұстай білмеймін? Мəселе осында! Рухты үнемі биік ұстау менен ең бірінші талап етіледі. Мен дегенім – барша қазақ қой. Менің осы уақытқа дейін ғасырлар қойнауынан өтіп келгенім де, тəуелсіздікті армандап жүріп жеңіп алғаным да, бостандығым, егемендігім, азаттығым, өз жерім, өз елім дейтін мақтанышым да рухымның арқасында сақталды. Осы рух мені əлі де шексіз биіктерге шығарады. Рухым тұрғанда, өмірдегі кездескен анау-мынау қиындықтардан мен асып өте аламын. Оған нақты мысал айтайын. Жұрттың аузынан түспей жүрген, елімнің жазылмай қызыл шақа күйінде тұрған бір жарасы Арқалық қаласында соңғы рет тағы бір болып қайттым. Бұл – жартылай өшкен қала! Соған қарамастан, осында адамдар тұрып жатыр. Осы қалаға көшіп келушілер де табылып жатыр.

	– Жағдай қалай? – десеңіздер, халық: «Жақсы, жақсы», – дейді.

	– Мынадай жағдайда да жақсы ма? – дейсіз.

	– Былтырғы, алдыңғы жылдардан жақсы болған соң айтамыз ғой. Бұдан да жаманына төздік. Мынау қайран қала туған жеріміз болған соң, шыдауға тура келді. Қазір жылу да, жарық та беріледі. Қаланың жылусыз бөлігін бөліп тастадық қой.

	– Бұл қаладан не күнкөріс табасыздар?

	– Зейнетақы, жəрдемақыны уақытылы алып тұрамыз. Ауылда да осы тірлік қой. Əйтеуір ақшаға мұнда базары бар ғой, – дейді халық.

	Тозып, бітіп жатыр десең де, ел Арқалықты қимай қалып қойған. Елдің рухын Арқалық ұстап отыр екен. Арқалықты ұстап отырған – осы жақыбай халық. Педагогикалық институтты ұстап отырған да – осы халық. Халықты ұстап қалған – пединститут, инфрақұрылымдар. Ел мен қала рухтасып кеткен. Бірінсіз-бірінің күні жоқ. Арқалыққа сырттан келгендердің бəрі келген жағына əлдеқашан тайып тұрған. Ал ол тайып тұрғандар Арқалық туралы неше түрлі сұрқия əңгімелерді таратты. Өзінің халқы – қаласы өліп жатса да емшегін иіскеп, еміреніп бауырында қалып қойды. Міне, ащы шындық осы.

	Сонда бұларды тебірентіп отырған не? Əрине, елінің өшпеген рухы! Ол рух əлі өшкен жоқ! Өшіп, өліп қалуы да мүмкін ғой. Ұлттық рухтың өзі туған жерге деген мыңдаған мөлдір махаббаттардан тұра ма дейсің. Шынайы махаббат қана рухымызды жарқырата түседі. Арқалықтықтардың ештеңеге қарамастан, өсек-аяңға берілместен, өз қаласын сақтап отырғандары – соның белгісі. Əйтпесе, Арқалықта болмай, оны көрмей, тылсымын түсінбей, бұл қалаға сын таға беру адамгершілікке жатпайды. Оған көмектесуіміз керек, ұлттық рухымызды оны көтеруге жұмсауымыз адалдық болар еді. Жұмақ пен тозақтың арасындағы қыл көпірдің үстінде тұрған қала, көшенің мына шетінде жайнаған жақсы өмір, мына бетінде өлген үйлер орналасқан қалада, ойлап қарасаң, өмір жоқ емес! Арқалықты жабамыз деушілер бар. Арқалықтың ендігі қажеті жоқ деушілер бар. Бəрі де босқа сөйлейді. Халық отырғанда, ешқайда қозғалмаймыз, бізге осы Арқалық өмірге жарайды деп, оны сүйген елі барда, Арқалық қайда жоғалып кетпекші. Рух күші оны осылай ұстап отыр. Рух күші барлық жерде осылайша болсыншы, мұртымызды балта шаппайды!



	Жолжазба





МЕККЕ – МЕНІҢ ЖҮРЕГІМДЕ




	Ислам дінінің орталығы – Меккеге бару əр мұсылманның, əсіресе əр қазақтың арманы. Мекке, Мəдине жайында, мұсылман ілімінің негізін қалаушы Мұхаммед пайғамбар туралы аңыз əңгімелерді ес білгеннен естіп өскенбіз. Бұл жөнінде кітаптарды құмарта оқитынбыз. Киелі жерді көруді біз де армандайтынбыз. Сол елге, Сауд Арабиясына баруға ұсыныс жасағанда төбеміз көкке жеткендей қатты қуандық. Біздің де аңсаған, қол жетпестей көрінген арманымыз орындалатын болды-ау, бұған да шүкіршілік дедік.

	Алыс жолға шығардан бір күн бұрын, кешке қарай Алматыдағы Орталық мешітте Қазақстан Мұсылмандары дін басқармасының бас мүфтиі Əбсаттар қажы Умраға, яғни кіші қажылыққа барудың мəн-мағынасы жайлы айтып өтті. Мұсылмандықтың жеті парызы болса, соның бірі – қажылыққа бару. Ал Умра жасау үлкен қажылықтың міндетін өтеу алдындағы əзірлік екен.

	Қазақстаннан Сауд Арабиясына осы жолы 151 адам аттанбақ. Сол арада он адамнан топ құрылып, əрқайсысына жетекші сайланды. Жиында Мекке, Мəдинеге барудың жауапты сапар екендігі, оны республикалық «Ақ Орда» қозғалысы ұйымдастырып, игілікті іс атқарып отырғаны, киелі жерге тəуіп етуге тілек білдірушілердің қатары көп екендігі, бірақ адамдардың іріктеліп алынғаны айтылды.

	...Алматыдағы əуежайдан «Боинг» ұшағымен көгілдір көк жүзінде ұшып келе жатырмыз.

	Аталарымыз азаптанып, алты ай жүретін жерге алты сағатта ұшып бармақпыз. Озық заманымыздың жетістігі осы. Бағытымыз – Джидда қаласы. Мекке, Мəдинеге тура ұшуға болмайды екен. Жуырда ғана билік орындары табынушы мұсылмандарды тасымалдаған шетел компанияларына киелі Мəдине шаһарының əуежайына қонуға бірінші рет рұқсат етіпті. Əуежай тек ұлттық Сауд авиакомпанияларына ұшыпқонуға ашық екен. Шетел компаниялары Джидда мен ЭрРияд əуежайларын пайдаланады.

	Алыс жолға шығар алдында ат басын тірейтін ел жөнінде аз-мұз мағлұмат алғанбыз. Соны оқырмандарымызбен бөлісе отырайық. Сауд Арабиясы Корольдігі – географиялық жағынан Арабия жарты аралында орналасқан мемлекет. Иракпен, Иорданиямен, Оманмен, Кувейтпен, Біріккен Араб Əмірлігімен, Йеменмен шектеседі. Солтүстік-Шығыста Персия шығанағымен түйіседі. Жерінің жартысынан астамы шөл дала, қалғаны шөлейт жер, оазистер, яғни көгалды алқаптар. Қызыл теңіздің жағасында аздаған құнарлы жерлер бар. Осы шағын жердің өзіне арабтар егін егіп, тиімді пайдаланады. Жиналған астықпен өздерін ғана қамтамасыз етіп қоймай, артығын шетелге сатып, пайда түсіреді. Осыған қарағанда «Қазақстанның кең-байтақ жерінің қадірін жұртымыз əлі түсінбей, шұрайлы да шырайлы топырағын дұрыс күтіп, толық игере алмай жүр-ау. Мына кісілер ұлтарақтай жерді бипаздап баптап, өзгелерге алақан жаймай, содан нанын тауып жеуде» деген ой келеді.

	Елдің ортасында суы тартыла бастаған өзендермен қоса тарамдалған үстірт, жондар, оңтүстік-батысында аласа тау тізбектері орналасқан. Климаты құрғақ, ыстық, солтүстігінде субтропикалық, оңтүстігінде тропикалық жағдай қалыптасқан. Берілген мəліметтерге сүйенсек, шілденің ортасында күннің ыстықтығы 30 градустан асса, қаңтарда орташа температура 10 градустан 20 градусқа дейін жылылықты көрсетеді.

	Ал біз келгенде аспан айналып жерге түскендей қапырық ыстық, термометрдің сынап бағанасы 40–45 градусқа жетсе не дерсің? Ылғал жылына 100 миллиметрге жуық, таулардың төңірегінде 44 миллиметрге дейін түседі.

	Елдің астанасы – Эр-Рияд. 1932 жылдың 23 қыркүйегінде Корольдік билік құрылған. Содан бері осы күн Мемлекеттік мейрам ретінде тойланады. Халықтың басым бөлігі Ислам дінін ұстайды. Ақшалай белгісі – риал. Сауд Арабиясы Орталық банкісінің ресми бағамы бойынша 1 доллар 3,75 риалға тең. Инфляция жылына 1,2 пайыз болады.

	Кедендік ережелерге сəйкес арақ-шарап өнімдерін əкелуге қатаң тыйым салынған, ал есірткіні қолданғаны үшін кінəлі адамдардың басы ашық алаңда шаршы топ алдында алынады. Израильден басқа елдердің ақшасымен кіруге, кетуге шек қойылмайды. Бірақ декларация жасау міндетті, ұлттық валютаны алып кетуге болмайды. Қару-жарақ, бейне өнімдері, əсіресе порнографиялық нəрселерді, иврит тіліндегі кітаптарды, Израиль таңбасындағы тауарларды, кейбір журналдарды əкелуге тыйым салынған. Бұрыннан келе жатқан құнды заттар мен қолөнер бұйымдарды əкеткенде сатушы берген түбіртек қолда болғаны дұрыс.

	Умраға барар алдында əуежай басында ерлерге ихрам деп аталатын түкті орамал тəрізді екі үлкен матаны берген, əйелдер денесін көрсетпейтін киімді өздері тігуге тиіс. Ашхабадта əуе бекетіне кіруге рұқсат етілмегендіктен, ұшақ ішінде үстіміздегі киімді шешіп, сол ақ матамен орануға тура келді. Лезде көбіміз кəдімгі мұсылман елдеріндегі кісілерге ұқсап кеттік.

	«Боингтің» іші кең, кондиционері бар. Стюардессалар жік-жапар, əуелі сусын, көп ұзатпай тамағын берді. Қалғып кетіппіз, аз уақыттан соң Джидда əуежайына қонатынымыз туралы хабарлаған дауыс оятып жіберді.

	Қараңғы түнде қаланың үстімен ұшып жүрміз. Самаладай жарқыраған шамдардың көптігі соншалық, көз жауын алады. Биіктен қарағанда ертегіде, «Мың бір түн» аңызында айтылатын қиял-ғажайып, үлкен қалаға ұқсайды.

	Əуежайға түскенде де ыстық леп сезіледі. Сол жерде үш автобусқа бөлініп отырдық. Мекке осыдан 200 шақырым қашықтықта екен. Бір таң қалғанымыз, жол біздегідей ойлы-қырлы емес, тақтайдай теп-тегіс, жолшыбай теңселмейшайқалмай, еркін, бірқалыпты отырасың.

	Қасиетті Мекке топырағына табанымыз тиді. Шаттықтың шегі жоқ. Көбі жете алмай жүрген киелі мекенге келгеніміз үшін, осындай үлкен бақытқа кенелткені үшін Аллаға ризашылығымызды білдіріп, тəубе дейміз.

	Қонақ үйге кіргеннен-ақ Қазақстанға деген ерекше ілтипат байқалады. Барлығымыз жайлы, кондиционерлі бөлмелерге орналастық. Жуынып-шайынып алысымен Орталық мешітке беттедік. Сыртынан аппақ болып көрінетін еңселі ғимарат биік мұнарларымен ерекшеленіп, айналаға нұр шашып тұрғандай. Ішке енгеннен-ақ барлық уайым, мұң ұмтылып, бойыңда асқан күш-жігер пайда болады. Мəрмəр тастан салынған баспалдақтар, бағаналар, жерде төселген түкті алқызыл ою-өрнекті кілемдер, төбедегі айналған желдеткіштер, қабырғалардағы сөрелерге қойылған Құрандар келушілердің назарын аударады. Бұлбұлдар сайрайды. Имамның майда қоңыр даусы дөңгелек салтанатты сарайдың бұрышбұрышына дейін микрофондар арқылы анық естіліп, денеңді ұйытып, жүрегіңді баурап алады.

	Алғашқы күні барғанымызда кейбір əйелдер «О, Алла, Меккеге əкеліп, мəңгілік арманымызды орындауға жасаған көмегің үшін мың да бір рақмет! Енді өліп кетсек те арманымыз жоқ» деп еңіреп жылап жіберді. Оларды көріп өзіміз де толқып кеттік. «Меккеге келіп, Мұхаммед пайғамбардың туған жерінде отырғанымыз осы рас па, өңіміз бе, əлде түсіміз бе?» деп сенбей, жан-жағымызға қараймыз.

	Бұрыннан суретін ғана көретін төрт бұрышты Қағбаны – ғибадатхананы жағалап жүрміз. Қалыптасқан дəстүр бойынша Алланың үйін 7 рет айналып шығу керек. Маңайы қаптаған халық, тəулік бойы адам нөпірі сейілмейді, қайта көбейе береді. Арасында негр де, үндіс те, ағылшын да, неміс те, араб та, орыс та бар. Бəрі – мұсылман дінін қабылдап, Мұхаммед пайғамбарға табынушылар. Бір бұрышында, төменгі жағында қара тас қойылған. Бетіне қойылған тесікке басыңды сұғып, бір тілек тілеп, сүюің керек. Бəрі де солай жасағысы келеді, бірақ құжынаған адамдар жол бермейді. Өзіміз соған қарамастан ұмтылып, əзер дегенде жұрттың арасынан өтіп, қара тасты сүйіп шықтық. Сафа мен Марва қырлары арасындағы сайды да жеті рет айналып өттік.

	Мұсылмандардың əулие ордасы Мекке барлық жағынан биік таулармен қоршалған аңғарда орналасқан. Үйлер екі қабаттан бес қабатқа дейін бой көтерген, бəрі дерлік тау тастарынан тұрғызылған. Шатырлары, бөлмелердегі едендер цементтелген. Үйлердің көбі пəтер жалдаушыларға лайықталған. Сырт қарағанда олар ескі замоктарға ұқсайды.

	Меккеде күндіз көшеде бейсауат жүрген жандар көрінбейді. Мұндағы адамдардың дінге берілгені соншалық – бес уақыт намазды қаза қылмайды. Намаз басталар алдында барлық жерлерде жұмыс тоқтатылып, көбі қасиетті мешітке қарай ағылады. Біразы жұмыс басында намаз оқиды.

	Сауд Арабиясы мұнай өндіруден дүниежүзінде бірінші орында. Жерінің көбі шөл болса да, Алла тағала осы елге мол байлықты жарылқап бере салған секілді. Мұнайды сатудан түскен түсім жөніндегі мəліметтер көпшілікке үнемі жарияланады, пайдасы еңбектеген баладан еңкейген кəріге шейін қылдай бөлініп беріледі. Соның арқасында арабтардың басым бөлігі еңбек етпей-ақ ақша алып, сырттан келген кісілерді жалдап ұстайды.

	Меккедегі саудагерлердің дені – ирандықтар, Дамаск шаһарының тұрғындары, сириялықтар. Базар еуропалық фабрикалардың сан алуан тауарларына толы, əсіресе үндінің мыс ыдыс-аяғы көп. Қытайдың да нəрселері жеткілікті. Сауда орындарын аралап жүргенде сатушылармен сөйлесу қиын, арабша білмейді, не орысша, не қазақша түсінбейді. Ондайда «Қазақстан, Назарбаев» дейміз. Біразы солай дегенде елп ете қалады. Ара-тұра Өзбекстаннан барған өзбектер кездеседі. Кейбіреуі Қазақстанға барғымыз келеді, сондағы жағдай жақсы дейді ғой деп сұрайды.

	Меккеден Мəдинеге бет алдық. Жұрттың айтуынша, екі ара 400 шақырым. Бұл жақта да жол дегенің керемет, асфальтталған жолмен автобус міз бақпай ызғытып келеді. Алдымыздағы шағын үстел үстіне су құйылып қойылған пластмасса стакан да шайқалмайды. Жан-жағымызға зер сала мұқият қараймыз. Төңірек таулы-тасты.

	Мəдине – Сауд Арабиясындағы киелі қала. Оны көбіне Пайғамбар шаһары дейді. Себебі осында Мұхаммед пайғамбар жерленген. Ортадағы мешіт те соның атымен аталады. Ислам дініне табынушылар алдымен осы мешітке кіріп, тəуіп етуі керек.

	Сауд Арабиясына келген күннен бастап бізге Қазақстан елшілігі тарапынан Мəдинедегі Ислам университетінде оқитын бірнеше қазақ жігіті бекітіліп берілген. Солардың бірі Абзал Бектұрғанов университеттің араб тілі институтында 1-курста оқиды. Келгеннен-ақ осында тұратын қазақтар туралы содан сұрастырғанбыз. Абзал арқылы Мəдинеде тұратын 28 жастағы қандасымыз Хамидолла Мұхаммедқұлұлымен сауда орталығының ішінде кездестік. Інісі Арон екеуі киім-кешек сатып тұр. Ағасы Хабиболла да бірге іспен айналысады. Түркия қазағының қызына үйленіпті, біз барғанда шаруаларымен кетіпті. Екеуі де бізге ыстық көрінеді, көзімізге оттай басылған бауырларымызбен шүйіркелесіп кеттік.

	– Нəрселерді Джидда қаласынан əкелеміз. Жалға жылына 110 мың риал төлейміз. Бəріміз екі қабатты үйде жеке тұрамыз. Астымызда екі автомобиль бар. Тұрмысымыз жақсы. Қазақстан десе елеңдеп қаламыз. Бірақ теледидар арқылы Қазақстан туралы аз көрсетіледі. Мəдинеде 3 қазақ отбасы тұрады. Бір-бірімізбен араласып, бас қосамыз. Бұрын осында тұрған шешеміздің туыстары атамекенге қоныс аударып, Шымкент жақта тұрып жатыр, – дейді Хабиболла.

	– Қазақстанға барғыларыңыз келе ме? – деген сұраққа ол былай жауап берді:

	– Бəріміздің түбіміз бір ғой. Атажұртқа барғымыз келеді. Тілегіміз қабыл болып, дəм жазса, елге жетерміз деп ойлаймыз.

	Мұхаммед пайғамбар! Осы есімді айтқанда селт етпейтін адам жоқ шығар. Алланың жердегі елшісі талай ғасырлар бойы адамзат атаулының аузынан түспей, күллі мұсылмандардың күш-қуат беретін рухани демеушісіне айналды. Біз барлық қазақтар – сиынатын Мұхаммед пайғамбар қабірінің жанындамыз. Екі ортаны темір шарбақ бөліп тұр. Пайғамбар басына жетіп, шарбақтың темірін сипалаймын. Артымыздан өкшелеген халық нөпірі көп аялдауға шыда-тар емес. Бəрі де пайғамбар бейітін көргісі келеді, бəрі де пайғамбарға тағзым еткісі келеді. Мұхаммед пайғамбардың құдіретті күші əлем жұртшылығын өзіне мəңгілік тарта береді деп ойлаймыз.

	Мұхаммед пайғамбар жерленген мешіт ішін аралап жүрміз. Бұған дейін болғандардан Меккедегі мешітті күтуде 15 мың адам жұмыс істейді деп естіп едік. Осындағы мешітті де көп кісінің тазалап, қадағалап жүргенін көзбен көрдік. Аяқ астындағы жұп-жұмсақ түрлі түсті кілемдер, шықылықтаған құстар үні, үстеріне аппақ киінген кісілердің тоқтаусыз ағылуы осы киелі орынның сəн-салтанатын арттыра түскендей. Мешіттің кеңдігі соншалық, бір есіктен кіріп, екінші есіктен қалай шыққаныңды білмейсің. Жан-жағымызға таңдана қарап, тамашалап жүргенімізде тобымыздан көз жазып қалдым. Аяқ киімді қайда қойғанымды ұмытып, сыртқа жалаңаяқ беттедім. Далада күн күйіп тұр. Мəрмəр тастың ыстықтығы соншама, аяғымды күйдіріп жіберді. Табаным күлдіреп, ілгері жылжи алмағандықтан, көлеңкеге қарай ойысып, қолымдағы тері сөмкенің үстіне тұрдым. Сəлден соң таныс жігіттер кездесіп, солармен барып, аяқ киімімді тауып алдым.

	Мешіт алдында отырған ақсақалды үлкен кісімен сөйлесіп тұрмыз.

	– Ата, қазақсыз ба? Қазақша түсінесіз бе?

	– Иə, қазақпын, түсінем ғой. Əбділмомын Хайдарұлымын.

	– Жасыңыз нешеде? Қай жерде тұрасыз?

	– Жасым 84-те. Өзім Ташкент жақта, Қорғантөбе деген жерде дүниеге келдім.

	Мешіт ішіне кірдік. Түрлі түсті түкті кілем үстінде бір топ адам жайғасып, өзара əңгімеге кіріскен. «Бұларды да қазақтар дейді. Сөйлесіп көріңізші» дейді Абзал маған. Сол арада 69 жастағы Əбділкəрім Шариұлымен таныстық. Түбі – Ауғаныстан. Содан Пəкстанға, Иранға, одан Сауд Арабиясына қоныс аударған. «Ауғанстаннан кеткенімізге 15 жыл болды. Ұлым Құлмұхамбет сатушы болып жұмыс істейді. Руым – Қоңырат» дейді ол.

	73 жастағы Əжуарақ та Ауғанстаннан келіпті. Екі ұлы, бір қызы, солардан 12 немересі бар екен. Бұл елдің азаматтығын алу қиын деседі. Сөйтсе де балалары Сауд Арабиясының азаматтары атаныпты. Өзі Пəкстан төлқұжатын пайдалануда. Төрт қабатты үйдің төрт бөлмелі пəтеріне жылына 10–12 мың риал төлеп, тұрып жатыр.

	– Иранда Алланазар деген құдамыз бар, сол Қазақстанға барып, таң-тамаша болып қайтты, – дейді Əжуарақ ақсақал.

	– Барлық қазақтың атажұрты – Қазақстан ғой. Атажұртқа қайтпайсыз ба? – деймін мен.

	– Егер үй, жер берсе, Қазақстанға барар едік, – деп желпініп қалды қандасымыз.

	Нұрмұхаммед Абдолланың ата-аналары Өзбекстаннан Ауғанстанға көшіпті. Өзі Ауғанстанда туған. 63 жастағы қарттың Мұхаммед пайғамбар еліне келгенінен бері ширек ғасыр өтіпті. 10 баланың əкесі.

	– Руымыз – Бесбала. Қазақстанға сауда жасап, барып қайттық. Елде бірінші болуымыз ғой. Жап-жасыл шөптер, ағаштар өскен жерді, суға толы өзен-көлдерге қайран қалдық. Бабалар мекені өзіне тартып, жанымызды баурап алды, – деп тебірене сыр шертеді Нұрмұхаммед Абдолла.

	Қайран қазағым-ай, басыңа не түспеді, талай азап, мехнатты көрдің ғой. Тағдыр тəлкегімен əлемнің əр түкпірінде тарыдай шашылып жүрген түрің мынау. Жырақта болсаң да қазақша кібіртіктеп сөйлеуге тырысасың, атажұртыңды аңсайсың.

	– Мекке-Мəдинеге баруға кез келген адамның шамасы келмейді. Нарық кезеңінде шетелге шығу оңай емес. Республикалық «Ақ Орда» қозғалысы осы жағдайды түсініп, Сауд Арабиясына сапарды ұйымдастыруы өте бір игілікті шара. Бұл адамдарды имандылыққа, мейрімділікке тəрбиелейді. Елімізде мұсылман дінінің ойдағыдай дамып, тыныштықтың сақталуына жол ашады. Осы жақсы істі жалғастыра беру керек. Бұл сапардан алған əсеріміз мол. Оны ағайын, туыстарға, үй ішіне əңгімелерміз. Ал ұзақ сапарды ұйымдастырған «Ақ Орда» қозғалысы мен оның басшысы Қайрат Сатыбалдыға ұзақ ғұмыр, ел игілігі жолындағы қызметіне табыс, мықты денсаулық тілейміз, – деді Қаныш Сəтпаев атындағы Қазақ Ұлттық политехникалық университетінің профессоры, геология-минералогия ғылымдарының докторы Мейрам Майемер.

	– Ата-бабаларымыз аңсаған жерге келіп, көзайым болып қайттық. Бəріміз үшін бұл сапардың орны зор. Ол есімізде мəңгілік сақталады. Мекке, Мəдинеге келген ақ жаулықты əжелер мен аналар атынан сапарды ұйымдастырушыларға мың да бір рақмет дегім келеді, – деді Астана қаласындағы «Вокзалсервис» акционерлік қоғамының бас бухгалтері Тілеукүл Батырханова.

	Иə, Мекке кімдерді елеңдетпеген, кімдерді тебірентпеген?! Жер бетіндегі қаншама адамдар оған жеткенше асық.

	Мекке барша адамдардың кеудесіне имандылық пен ізгілік нұрын құйып, адамгершіліктің асыл қасиеттерін халық арасында уағыздап, насихаттайтын алтын бесікке айналып отыр. Мекке – мен үшін өмір бақи əулие тұтып, ардақтап өтетін киелі мекен. Мекке мəңгілік менің жүрегімде!





ҒАБЕҢНІҢ ТАЛАНТЫН БАЙҚАҒАН




	Мұғалима Сильвия Михайловна көреген жан екен



	Оқушыларды тест тапсыру арқылы жоғары оқу орындарына қабылдау хақында зиялы қауым арасында түрлі əңгіме көтеріліп жүр. Осы орайда қазақтың кемеңгер жазушысы Ғабит Мүсіреповке қатысты қызықты оқиғаны айта кеткенді жөн көрдік.

	«Сіз қалайша, қайдан жазушы болып шықтыңыз?» деген сұраққа Ғабең: «Сильвия Михайловна бұйырса, сіз де жазушы болып шығарсыз» деп əзілмен жауап береді екен. Бірақ ойлап қарасаңыз, бұл əзілі емес, өмірінің шындығы болатын. Егер Қараобада (Қостанай облысының Сарыкөл ауданындағы ауыл) Ғабит бала қазақтың тамаша ағартушысы, ақын, аудармашысы, демократ жазушысы Бекет Өтетілеуовтің алдында оқымаса, ол оның болашақ талантын байқамаса, содан баланы қоярда-қоймай зорлап Пресногорьков селосына, мұғалима Сильвия Михайловнаның алдына əкелмесе, Ғабит дейтін жазушы шыға қояр ма еді? Орысша бір ауыз сөз білмейтін, алғашқы қабылдау емтиханында орыс тілінен мұрттай ұшып түскен, оқу бітірерде еркін шығарма жазған дəптердегі он беттік жазуынан 150 қате жіберген Ғабиттің, бірақ ұлан-асыр қабілетін көріп тұрған соң «Бес» деген бағаны көзін жұмып жіберіп қойып берген Сильвия Михайловна болмаса, шынында да Ғабит Мүсірепов дейтін жазушының шыға қоюы екіталай ғой деп ойлайсың. Қайткенде де Ғабит осы Пресногорьковкаға, Сильвия Михайловнаға қарыздар.

	Ғабең азамат екен, сол еңбекті мың, мың миллион есе ақтап шықты. Бекет Өтетілеуов те, Сильвия Михайловна да асқан көреген жандар екен. Ғабиттей туа жанып тұрған талантты көзінен танып, көре қойғандарын қайтерсің. Көру үшін де көз керек қой.

	Егер Ғабеңнің басындағы жағдай дəл қазір бір қазақ баласына кездессе, олай болмас еді. 150 қате түгіл, 3–4 қате жіберсе сол балаға компьютер екіні қоя салады. Өйткені компьютердің адам секілді сезімі, түйсігі жоқ. Сен болашақта мың жерден жазушы боларсың, оны ол елемейді, түсінбейді. Темірдің аты темір емес пе? Ауылда талай таланттар толып жүр ғой, солардың бағы ашылмай, жолы болмайтыны да осыдан шығар.



	Ғибратты ғұмыр





ЖАҚСЫ СӨЗ ҚҰЛАҚТА ЖҮРСІН




	Жүзі жылы, жүрегі сырға толы Естай ағаны тұңғыш рет 1974 жылдың қысында облыстық кітапханада көрген едім. Кітапханада «Он бес

	жыл өткен соң» кітабының жарық көруіне байланысты жазушымен кездесу өтті. Сол кездесуде мен де сөз сөйлеп, қаламгердің жаңа туындысы жайында оң пікірімді білдірген едім. Көкшетау қаласының Урицкий көшесіндегі 112-үйдің 8-пəтерінде тұрған ардақты ағаның отбасында əлденеше рет болып, ақыл-кеңесін, əңгімесін ұйып тыңдап, көңілім көтеріліп қайтатынмын. Содан бері қаншама жылдар зымырап өтті.

	Он бір рет ажалмен бетпе-бет айқасып, аман қалған Естай Мырзахметов денсаулығы онша болмаса да, қолынан қаламын тастаған жоқ. Оқырман қауымның ыстық ықыласына бөленген «Он бес жыл өткен соң» повесін толықтырып, роман етіп кеңейтті. «Медет» романын, көптеген əңгімелер мен тың зерттеулер жазды. Есағаң аз жазса да сазды, мағыналы, қызықты жазатын. Жұртшылық оның туындыларын бас алмай, сүйсініп оқитын.

	Дарынды жазушы Естай Мырзахметов өмірінде не көрмеді дейсің? Өзінің бейнеті аздай, ұрпақтарының шетінеуі, əсіресе кенже ұлы Абайдың жол апатынан қайтыс болуы оған оңайға түскен жоқ. Ақырында Құдай қосқан қосағы Гүлжəмиладан айырылды. Бірақ тағдырдың азабына көніп, қиындығына мойымай, қайсарлық танытты.

	2008 жылдың жазында Көкшетауда болғанымда Бауыржан Момышұлы көшесіндегі үйіне бас сұқтым. Сексенге таяп қалса да ширақтық танытып, есікті өзі ашты. Үстел үстіндегі аппақ машинканы көріп, Естай ағаның əлі жазуды тоқтатпағанын аңғардым. Екі сағат бойы əңгімелесіп, шер тарқатқан едік. Бұл соңғы кездесуіміз екенін қайдан білейін. Күзге қарай 80 жылдығын тойлап, желтоқсанда көз жұмды. Дүние жалған деген осы.

	Бірақ артында Асқар, Алтай атты ұлдары, қызы Зəмзəгүл, немерелері қалды. Қыз бала қашанда тиянақты, қайда жүрсе де əке-шешеге бүйрегі бұрып тұрады екен. Зəмзəгүл зыр жүгіріп, əкесінің «Арайлым», «Медет», «Көгалдайдың көкшақпағы» кітаптарын көзге көрінетіндей етіп əдемі мұқабамен, ұқыптылықпен шығарыпты. Орталық көшеге, бас почтамттың алдына Естай ағаның суретін іліп қойыпты. Өзі «Тұмар» корпорациясын басқарады, іскер кəсіпкер, өнегелі ана, қоғам жұмыстарына белсене араласады.

	Кезінде мен Естай Мырзахметов жайында «Ажалмен он бір рет айқасқан» атты очерк жазып, баспасөз бетінде жариялаған едім. Ол кейін «Күңгіртау құпиясы» кітабымда жарық көрді. Өзінің жарқын істерімен, ерлігімен бəрімізге өнеге болған қайсар қаламгер жөнінде айтылар əңгіме жетерлік. Ардақты ағаның ертеде маған жазған хаттары əлі сақтаулы. Сарғайған қағаз беттеріндегі жазулар, үлкенге тəн қамқорлық сөздер жүрегімді толқытады, арманға, қиялға толы жарқын күндерді көз алдыма əкеледі. Енді өзім Есағаңа деген үлкен құрметпен өмір бойы сақтап келе жатқан сол хаттарға кезек берсем деймін. Естай ағаның соңынан ерген іні-қарындастарына жанашырлықпен қараған бұл хаттары оқырмандарды бейжай қалдырмайды деген ойдамын.

	* * *



	Есенгелді!

	Хал жақсы ма, айналайын?

	Сенің хатыңды кеше алдым. Хат жазғаныңа да, маған деген жақсы көңіліңе де көп-көп рақмет!

	Газет жұмысына орналасқаның жақсы болған. Жазуға төселесің. Ел көресің, жер көресің. Үйренесің. Соның өмірге бəрі де керек. Тек өзің бойкүйез, жалқау болмағайсың. Талпына бер, іздене бер. Талпынған қанат жетіледі, ізденген таппай қоймайды.

	...Саған айтатын ағалық ақылым: жақсы жігіт не болса соған ренжи бермейді. Рас, көңілге келу деген бола береді. Ал аса бір асып кеткен жағдай болмаса, көңіліңді реніш деген татпен шетінете бермегейсің, айналайын!

	«Жақсы сөз құлақта жүрсін» деген бар, менің осы сөзімді есіңе ұсташы.

	Сау-саламат боп тұр, айналайын! Ағалық сəлеммен, тілекпен Естай.

	27.09.75 жыл



	* * *

	Есенгелді, хал жақсы ма, айналайын!?

	Қалай, газет жұмысына төселіп, көндігіп келесің бе?

	Бұл өзі қызық жұмыс. Қиындығына шыдап, көтеру керек, қызығына қанығу керек. Сонда ертең-ақ дыңдай журналист боп шыға келерің хақ.

	...Есіңде болсын, сенің көңіліңді қимай, сөзіңді жықпай жіберіп отырмын бұл əңгімені. Абыройлы бола берсін деген ниетім ғой. Осы жайды ұққайсың.

	Өзің Нұркендікінде тұрып жатырмын деймісің? Оған сəлем айт менен. Нұркен тым жақсы жазатын жігіт. Ақылын алып, айтқанын тыңдап жүрсең, жаман болмайсың, айналайын!

	Жұмыста абыройлы болуыңа тілектеспін! Сəлеммен, Естай ағаң.

	10.10.1975 жыл



	* * *

	Есенгелді!

	Хатыңды да, одан бұрын жіберген құттықтауларыңды да алдым. Көп рақмет айналайын!

	Хатыңда менің атыма көп-көп мақтау сөздер айтқан екенсің. Жақсы сөз естіген кімнің жүрегіне жылы тимеуші еді? Əйтсе де тым асыра мақтап жіберу – тоя жеген тəтті тəрізді болады. Рас, мақтағанды жаны сүйетін адамдар тіпті көп. Неғұрлым көп мақтасаң – солғұрлым жаны кіре түседі. Шын көңілмен айтып отыр деп түсінеді де, есі қалмай ыржалақтап бітеді. Ондайларды өтірікті-шынды мақтай беруге əбден болады. Ал мақтан сүймейтін баз-баз бір адамдар да бар. Оларды мақтасаң сыпайы ғана мақта. Сонда сөзің сыйлы да, иланымды шығады. Осыны ұмытпағайсың, айналайын. Мақтау үшін алдымен сол мақтайтын адамның мінезқұлқын ескерген лəзім!

	Сен «Неге адамдар бір сөзді болмайды?!» деп ашынасың. Мен саған «Əлі ер жетесің, өмір көресің, білесің, үйренесің. Сонда көзің жетеді бəріне» дегенді ғана айтамын. Əзірше ашыну жағын азайта тұр, айналайын!

	Ағалық тілек-ниетпен Естай.

	05.05.1976 жыл

	* * *



	Есенгелді!

	Марфуға екеуің қосылып жазған хатты алғаныма көп-көп рақмет айтамын.

	Əсіресе Марфуғаның мына өлеңі үшін мың мəрте рақмет!

	Мұндай өлеңді көрген де, барын білген де жоқ едім.

	...Талант адамға табыла бермейді. Табылды екен, оны құртпау керек, ал өлтіруге тіпті де болмайды!

	Естеріңде болсын, адамның өзін-өзі қор қылғанынан өткен қылмыс жоқ бұл өмірде! Ал талантты қор қылса, ол екі есе қылмыс. Ондай оңбайтындарды ауыр жазаға тартса да болады.

	Əлбетте, бойда барларыңды ондай қор, кем күйге салмайсыңдар ғой. Қадірлей, қасиеттей біліңдер. Адам өз қадірін ең алдымен өзі түсіне білуі керек. Онсыз оны ешкім де қадірлемек емес. Өзің жақсы болсаң ғана жұрт сені жақсы көреді. Ал жаман болсаң маңың түгіл, шаңыңа да жоламайды.

	...Əділін айтайын, Есенгелді, сенен де Марфуға күшті жазады өлеңді.

	Сəлеммен, Естай атты ағаларың.

	27 шілде 1979 жыл



	* * *

	Есенгелді!

	Хал-ахуалдарың жақсы ма?

	Баспада, ең болмаса сол маңда бір жақсы ағаң болса, жинақ жолы оңайлау болар еді. Əттең дүние, ондай ешкім жоқ қой. Əйтсе де бұған қарап түңілуге болмайды.

	...Таныла бергеннің ешқашан да зияны болмайды. Қайта жұрт біліп, құлағы қаныға береді. «Лениншіл жас», «Қазақ əдебиеті», «Қазақстан мұғалімі», «Социалистік Қазақстан» газеттеріне, «Жалын», «Жұлдыз» журналдарына өлеңдеріңді жібере беріңдер. Бар өлеңдер шықпай-ақ, жартысы жалғанның жарығын көрсе, ол да қуаныш.

	Өздеріңе денсаулық, жақсы-жақсы өлеңдер тілеуші ағаларың Естай.

	13 тамыз 1979 жыл



	* * *

	Есенгелді!

	Кітаптарды алдым. Көп рақмет! Марфуға екеуің де осындай қалың кітаптарды топ-тобымен алатын болыңдар!

	Нұрғожадан хабар алғаның дұрыс екен. Ұзамай пікір де келіп қалар. Содан кейін жинақты қайда жіберу жайлы ақылдасармыз. Ол үшін онша көп алаң болмай, өлеңді топырлатып жаза беріңдер.

	Сəлеммен, Естай атты ағаң.

	11 ақпан 1980 жыл. Көкшетау қаласы





ТАБИҒАТ ТАҢҒАЖАЙЫПТАРЫ





1.АЛТЫНҚАЗҒАН АСТЫНДА НЕ БАР?




	Амангелді ауданының Екідің ауылына жақын жерде Алтынқазған деп аталатын ерекше геологиялық нүкте орналасқан. Бұдан Қарағанды облы-

	сының шекарасы да қашық емес. Осы төңірек көптен бері зерттеушілер назарын аударып жүр. Бұл көлемі 50х60 метр дөңгелек тəрізді, тереңдігі 7 метрге жететін кеніш, оның жанжағын биіктігі екі метр болатын əртүрлі топырақ қабатының қалдықтары алып жатыр. Ертеде ол Мыс тауы деп аталған көрінеді. Онда мыс, күміс, алтын, қорғасын секілді бай қазбалар болыпты. Сол себепті 1815 жылы патша өкіметі Маркшейдер Герман бастаған экспедиция жіберіп, одан алынған рудадан Миас зауытында тиісті мөлшерде жаңағы асыл заттарды өндірген. Бұл жөнінде Ресей баспасөзінде, «Горный» журналында 1829 жылы тұңғыш рет жарық көріпті.

	Содан бері Алтынқазған атырабында қыруар геохимиялық жəне геофизиялық жұмыстар жүргізілді. Арада қаншама уақыт өтті ғой, енді онда алтын да, күміс те жоқ сияқты. Алтынын алып, қоры таусылғанға ұқсайды. Алтынқазған бүгінде өзгелерді басқа жағымен қызықтыруда. Кезінде бұнда метеорит құлап, 7 метр тереңдіктегі қуысты қалыптастырған. Ұзақ жылдар бойы геология саласында абыроймен қызмет еткен, қазір Қостанай қаласында тұратын зейнеткер Валерий Николаевич Воинов осындай батыл тұжырым жасайды. Көбі бұған шүбəлана қарайды, «Аспаннан метеориттің дəл мыс, алтын шығатын нүктеге түсуі қалай?» деп сенімсіздік білдіреді.

	– Адам денесінің кез келген тұсынан қатты ұрсаң көгеріп, кейде ісіп кетеді ғой. Сол секілді көктен мыңдаған шақырым жылдамдықпен бірнеше тонна салмақтағы метеорит құлағанда топырақ қабатында ауыр соққыдан жаңа элемент пайда болуы ғажап емес. Ғылым жүйесінде сондай жайлар ұшырасады. Меніңше, күміс, алтын, мыстың бəрі Мыс тауында, қазіргі Алтынқазғанда бұдан сан миллиондаған жыл бұрын метеориттың түсуінен қалыптасқан. Кейбіреулері 7 метр тереңдікті адамдар да қаза алады деп дау айтады. Солай болсын делік. Бірақ карьердің қуыс болуын, жан-жағындағы жыныс қалдықтарының бірдей биіктікте дөңгелене үйілуін немен түсіндіруге болады? Əйтпесе соның бəрін шашыратпай, бір жерге үю керек қой, – деп Валерий Николаевич өз ойын ортаға салды.

	Мұндағы жер қазу жұмыстарының баяғыдан өзгешелігі, топырақ қабатындағы қол жетпейтін астынан əртүрлі қосындылардың сыртқа шығуы Алтынқазғанды астроблема қатарына қосуға мүмкіндік беретіндей. Бұл Девон дəуіріне жатады екен. Осы жайларды анықтап, көз жеткізу үшін қайтадан зерттеу жүргізген жөн. Кім біледі, бəлкім, болжам рас боп шығар. Əйтпесе ен далада жұмбағы көп жердің кездесуі кездейсоқ, тегін емес.





2.ҚАРАТҰЗ КӨЛІНІҢ ТЫЛСЫМ СЫРЫ




	Қасиетті Торғай атырабындағы көптеген көлдердің ішінде Қаратұздың алар орны ерекше. Айдынның 5,5 шаршы метрлік үстінде аппақ тұз алыстан қарағанда ағараңдап, «мен мұндалап» жатады. Мамандардың айтуына қарағанда, 1960 жылы қолмен бұрғылау кезінде тұздың қалыңдығы 10 метр, орта тұсында 12 метр екендігі анықталған. Қаратұз көліндегі тұздың қоры тіпті бай, ол 80 миллион тоннаға жетеді. Салыстыру үшін мысал келтірейікші. Осы аймақта көлемі жағынан екінші боп саналатын Қамысты ауданындағы Орқаш көлінде тұздың қалыңдығы небары 0,5 метр болса, қоры 5 миллион тоннадан аспайды. Торғайда құрғап қалатын басқа да көлдердің тұз қабаты шамалы, көктемгі су тасқыны мезгілінде ол шайылып кетеді. Аталмыш көлдің тағы бір ерекшелігі – суы жоқ, тек кейбір жерлерінде батпақ секілді сұйық аралас борпылдақ орындары кездеседі, оның құрамында бром көп.

	Шолып қарағанда Қаратұз дөңгеленіп жатыр. Жағасы тіп-тік жар, биіктігі 8 метрден 10 метрге шейін жетеді. Маңайын айналадағы ортадан 5–7 метр көтеріңкі топырақ үйіндісі шеңбер тəрізді қоршаған. 1974 жылы гидрологтар көлдің шығыс жағында, Ұлы Жыланшық өзенінің жазығында бұрғылау жүргізіп, 90 метр тереңдіктен теңіздің сазды – құм бөлігін тапты. Бұл орта жоғары эоцен – төменгі олигоцен дəуіріне жататын боп шықты. Оның астыңғы қабаты су өткізбейтін жапырақты балшықпен берік жабылған. Мұның өзі жер астындағы сулардың жоғары ағынын қамтамасыз етеді. Ұзақ уақыт бойы қалың тұз қабатын алып жатқан құрғақ көл бетінде 90 метр тереңдікте жатқан теңіз суларының пайда болуын ешкім түсінбеді. Зерттеушілер нақты жауап бере алмады. Тап осы тұрғыда 20 жыл бойы Қостанайда геолог боп еңбек еткен, ғылым кандидаты Балқия Құлтасова кісі қызығарлық болжам жасады. Оның пікірінше, паноцен дəуірінде көк жүзінен метеорит құлап, суға төзімді балшықтың тұтастығын бұзған. Соның салдарынан жер астындағы өсімдіктер мен жануарлардың қалдықтары, соның ішінде акула тістері сыртқа шыққан. Бүгінде Ресейде, Орлов облысының Ливный қаласында тұратын Балқия Қасымқызының пікірімен келіспейтіндер де жетерлік. Олар «Қостанай облысында астроблема толып кеткен бе, бəрі қайдан пайда болған?» деп дауласатын секілді. Жер-анамыз сан миллиондаған дəуірлерді бастан кешірді, сонда көп метеорит түскен шығар. Мына жағдайға зер салсақ, Торғай атырабында ертеде теңіз шалқып жатқан. Жер құрылымы да басқаша болған сияқты. Үңіліп, зерттеп көрейікші. Таңданарлық жай емес пе? Жангелдин ауданында тұратын адамдар да бұдан бейхабар, елімізде ол туралы онша білмейді.

	...Шіркін, қойнауы табиғат таңғажайыптарына толы Қостанай, Торғай аймағына ғылыми экспедиция ұйымдастырып шығарса, жұмбақ жерлерді жан-жақты зерттеп, тылсым сырларын ашса деп армандаймыз. Сонда біздегі адамдар керемет қызықтарды іздеп, алыстағы Америкаға шейін сапар шегіп, əуре болмас еді-ау.





3.КҮҢГІРТАУ ҚҰПИЯСЫ ҚАШАН АШЫЛАДЫ?




	Адамдардың көбі табиғаттың неше түрлі таңғажайып құбылыстары шалғай түкпірдегі елдерде болады деп ойлайды. Табиғаттың таңғажайыптары біздің елімізде де ұшырасады. Алысқа бармай-ақ, Қостанай облысын мысалға алайықшы. Осы өңірдің Қамысты ауданына қарасты Сахаровка кентінің оңтүстігіне қарай сегіз шақырым қашықтықта Круглое деген көл бар. Ол аудандағы ондаған шағын айдындардан онша ерекшеленбейді, суы бірде толып, бірде тартылып қалады. Аталмыш көлдің маңайы əуеден қарағанда жəне аэро фотосуреттерде мүлдем басқаша көрінеді. Бəрін зерделеп, үңілген кісіге көлдің ойдым шұңқырға орналасқаны байқалады. Дəл іргесіндегі үстірт Күңгіртау деп аталады.

	Геологтар мен геофизиктердің тұжырымы бойынша бұдан 30 миллион жылдай бұрын үлкен метеориттің құлауы салдарынан тасты жер қабатында диаметрі 1000 метрге жуық, тереңдігі 200 метр кратер пайда болған. Ол 1965 жылы табылған. Ғылым жүйесінде бұны «астроблема» дейді екен, бұл грек тілінен аударылғанда «жұлдызды жара» деген мағына береді.

	Кратердің іші орта жəне жоғары олигоцен дəуіріндегі саз балшыққа толы, өсімдіктер мен балықтардың қалдықтары жақсы сақталған. Бір өкініштісі, 52 жылдан бұрын табылған Күңгіртау астроблемасы ұмыт қалған. Мұндай жұмбақ жерлер қашанда есепке алынып, ұқыпты түрде зерттеледі. Бұл ең алдымен ғаламның қыры мен сырын білуге көмектеседі, миллиондаған жылдардың адамзат даму тарихына қалай əсер еткенінен мол мағлұмат береді. Осы арада мына жайтты атап өткен жөн. Салмағы миллион, кей кездері миллиард тонна, қатты жылдамдықпен ұшқан ірі метеорит Жермен соқтығысқанда біздің планетамыздың үстіңгі қабатын қиратып, топыраққа кəдімгідей жазылмас жара салады екен. Үлкен метеориттердің құлауы жер бетіндегі өмірді апатты жағдайларға ұшыратқан. Соның салдарынан жануарлардың қайсыбір түрлері, соның ішінде динозаврлар құрып кеткен, климат пен өсімдіктер күрт өзгерген.

	Сонымен бірге бұның геологиялық əсері көп. Мұндай жерлерде тұщы су көздері, тас көмір, түсті металл, алмаз жəне басқа да пайдалы қазбалар болуы мүмкін. Ал Күңгіртау төңірегінде алмаздың барлығы жөнінде болжам айтылуда. Ұзақ уақыт бойы көзден таса қалған мəселені қайта көтеріп, жаңғыртқан – Қостанайдағы «Кен» акционерлік қоғамының геологтері. Біздің ойымызша, осы орынды мемлекеттік қамқорлыққа алып, оны көздің қарашығындай қорғау қажет. Бұл үшін онда мал жаюға, жер жыртуға жол бермеген жөн. Геология ұйымдары, бірінші кезекте Білім жəне ғылым министрлігі аталмыш жердің тылсым сырларын мұқият зерттеп, керекті деректер жинаса, еліміздің ғылымын дамытуға сүбелі үлес қосар еді. Үкімет тарапынан сирек кездесетін астроблема құпиясын ашуға барынша қаржы бөлініп, арнайы экспедиция шығарылса, оған республикадағы жəне облыстағы əртүрлі мамандар тартылса, істің оңға басатыны анық. Əйтпесе, талай ғасырлар қойнауынан сыр шертіп, құнды мəліметтер беретін қасиетті нүктені шаң-тозаң басып, тағы да ол жадымыздан шығып кетуі ғажап емес.





4.КІШКЕНЕКӨЛДІҢ ҮЛКЕН ҚҰПИЯСЫ




	Сан алуан таңғажайып құбылыстарға, тылсым сырларға толы, жұмбағы көп жерлер елімізде де кездеседі. Солтүстік Қазақстан облысындағы бұрынғы Куйбышев ауданына қарасты Западный кентінің іргесіндегі Кішкенекөл деп аталатын көлді солардың қатарына қосуға болады. 1999 жылы Қостанайдағы геологиялық барлау экспедициясының қызметкерлері аталмыш кенттен батысқа қарай он шақырым қашық орналасқан Кішкенекөл төңірегін грабиметрлік зерттеу кезінде ауырлық күшінің кері ауытқулығын байқады. Бұл əдеттен тыс ерекше жағдай еді. Мəн-жайды анықтау үшін көлдің оңтүстік-шығыс жағалауына алғашқы бұрғылау жүргізілді. Бұрғының ұшы 40 метр тереңдікке шейін тас қабатына жетіп, айтарлықтай өзгеріс сезілмеді. Бірақ, ізденіс мұнымен шектелген жоқ. Жұмбақ жайдың шешуін табуға ұмтылған геологтар айдынның солтүстік батыс жағалауында, яғни қарсы жақтан екінші рет бұрғылауды қолға алды. Осы жолы тереңдік 80 метрге дейін жетті. Бұрғылау барысында сол көлемдегі жер қабатының бос топыраққа толы қуыс екені айқындалды. Табиғат заңдылығына сүйенсек, мұндай қуыс жайдан-жай пайда болуға тиіс емес. Геофизиктер мен геологтардың қорытындылары бойынша, шамамен 20 миллион жылдай бұрын үлкен метеориттің құлауы нəтижесінде жер қабатында тереңдігі 80 метр кратер қалыптасқан. Жоғарыда айтылғандай, дамыған ғылым саласында оны «астроблема» деп атайтын көрінеді. Ол, жоғарыда айтқандай, ежелгі грек тілінен аударғанда «жұлдызды жара» деген ұғымды білдіреді.

	Қостанайдан Көкшетауға бара жатқан жолға жақын жерде менмұндалап жатқан Кішкенекөлдің бір ерекшелігі: қысы-жазы тартылған емес, онда үнемі су бар, бұған дейін бұрғылау екі шетінен ғана жүргізілді. Егер дəл ортасынан бұрғыласа, жер астындағы қуыстың тереңдігі 80 метрден де асып кетуі мүмкін. Топырақ қабатында неше түрлі өсімдіктер мен жəндіктердің қалдықтарын алып, зертханаларға жіберсе, жалпы, осы көлді тыңғылықты зерттесе, миллиондаған жылдардың құпияларын ашып, көпке жария етуге болар еді. Адамзаттың даму кезеңдерінің ұзақ уақыт бедерінде қалай өсіп, өркендегені туралы мол мағлұмат алып, ғылыми жаңалықтар ашуға мүмкіндік туар еді.

	Өкінішке қарай, қостанайлық геологтардың ашқан жаңалықтары жұртқа жарияланған емес. Еліміз бұдан əлі бейхабар. Жер бетінде, оның ішінде Қазақстанда мұндай кісі қызығарлық таңғажайып орындар саусақпен санарлық. Аты кішкене болғанымен, оның отандық ғылымға беретін пайдасы зор деп санаймыз. Арнаулы орындар Кішкенекөл астроблемасына назар аударып, арнайы экспедиция шығарса, жанжақты зерттеу жұмыстарын жүргізсе, үкімет өз тарапынан осы мақсатқа мүмкіндігінше қаржы бөлсе дейміз. Бұл ғасырлар бойы мүлгіп жатқан кең даламызда сирек ұшырасатын керемет жердің қасиетін адамдардың жете ұғынып, тануына жəрдемдеседі.





ҚАЗАҚ АТЫН ƏЛЕМГЕ ТАНЫТУШЫЛАР




	Қазақ шетінен шешен, ақын, əнші, күйші халық. Қазір де елімізде көптеген сегіз қырлы, бір сырлы дарын иелері мəдениетіміздің дамып, гүлденуіне үлесін қосуда. Ал шетел асып, арман қуып кеткен таланттарымыз да бар. Француздың екі жігітіне екі қыз тұрмысқа шығып, соңдарынан еріп барған жезтаңдай əнші Лəззат Сүйіндікова ұзақ жылдардан бері сонда тұрып жатыр. Бұлақтың сылдырындай, күмістің сыңғырындай таза ашық дауысымен Сəкеннің «Тау ішінде», Қасым Аманжоловтың «Бір сыр бар» əндерін домбырамен қосылып орындағаны құлағымыздан кетпейді. Атақты балетмейстер Рамазан Бапов əуелі Түркияда болып, содан АҚШ-қа жол тартыпты. Өз қадірін білетін жігіт Америкада да құнын түсірмей, Лос-Анджелес қаласында жастарды балет өнеріне үйретіп, көпшіліктің ыстық ықыласына бөленді. Енді Алматыға қайтып оралды.

	Орыс тілінде өлең жазатын тамаша ақын Бақыт Кенжеев Канадада қоныс тепкен. Өлеңдері мағыналы, терең ойларға құрылған. Кезінде шетте жүрген қандасымыз арнайы шақырылып, Алматыдағы əдебиет сүйер қауымның қатысуымен оған Қазақстан Жастар одағының сыйлығы беріліп, құрмет көрсетілген еді. Мəскеуде тұратын белгілі ақын Тұрсынай Оразбаева Қазақстанмен тұрақты байланыс жасайды. Алыста тұрса да қазақ əдебиетін Ресейде кеңінен насихаттап, ұлтымыздың бетке ұстар ақын-жазушыларының сондағы кездесулерін ұйымдастырып, таңдаулы туындыларының орыс тілінде баспалардан шығуына атсалысуда.

	Мың өліп, мың тірілген қазақтың атын шығарып, өнерін өзгелерге танытып жүрген бауырларымыздың жанкешті еңбегі мақтауға да əбден лайық. «Олар неге шетелге кетті, неге елге қайтпайды» деп қандастарымызды босқа кінəлап, орынсыз жазғырмайықшы. Жырақта болса да пайдам тисін деп, тырбанып жатыр емес пе?! Əлемнің əр түкпіріндегі таланттарымызды қазақ əдебиетінің, мəдениеті мен өнерінің шынайы жаршылары деп түсінейік.





АРАЛАС НЕКЕ НЕ БЕРЕДІ




	Бір ұлт пен екінші ұлт өкілдері тіл табысып, қол ұстасып, үйленіп жатқаны сырт қарағанда жарасымды секілді. «Махаббат не жасатпайды, əке-шешелері қарсы болса да бой бермей қосылыпты. Сүйіспеншіліктері күшті екен» деген сөздерді де еститінбіз. Бір-бірін өліпталып, күйіп-жанып сүйіп тұрса, ғашықтық оты шыдатпаса не істерсің? Оларға айтылған ақыл-кеңес, кесімді тұжырым, пайымды ойлар ештеңе емес. «Егер біздің қосылуымызға кедергі келтірсеңдер, мен суға кетемін, не құздан секіремін, не асылып өлемін». Осы суық сөздерді құлағы шалған соң ата-ана байғұстың зəресі кетіп, шошиды. «Ойбай, өзіне-өзі қол салып, бірдеңеге ұшырап, ертең ел алдында қарабет боп қалармыз. Абыроймен тойын өткізіп, міндетімізден құтылайық» деп пəтуаға келіп, «Балам, амал нешік, тағдырдың жазуы солай шығар. Бағыңды байлап қайтеміз. Əйтеуір бақытты болсаң болғаны» деп перзентіне ішін тырналай келісімін береді.

	Қазақстанда, əсіресе солтүстік өңірде қазақ жігітінің орыс қызына үйленуі, қазақ бойжеткенінің орыс жігітіне, өзге ұлт өкілдеріне тұрмысқа шығуы бұрынғы Одақ кезінде жиі белең алды. Жасыратыны жоқ, бұл жағдай жергілікті билік орындары тарапынан іштей мақұлданып отырды. Солардың ойынша ол достықтың, интернационализмнің көрінісі еді. Қызмет бабында осындай жандарға қолдау көрсетіліп, лауазымы да өсті. Билік басындағы сондай «интернационалист» қазақтардың ана тілін, дінін менсінбей, туған халқы туралы жаман сөздер айтқанын да құлағымыз шалған.

	Қазақстанға Колбин басшы боп келіп, жоғары жақтан адамдарға интернационалдық тəрбие беруді күшейту туралы қаулы-қарарлар қардай борады, үсті-үстіне жиындар өткізілді.

	Мен онда республикалық радионың Қостанай облысындағы меншікті тілшісі боп істейтінмін. Редакциядан қазақ пен орыс бас қосқан аралас отбасыларды тауып, солар жайлы материал дайындау жөнінде тапсырма берілді. Соны орындау үшін Сарыкөл ауданындағы «Тагил комсомолы» кеңшарына қатысты Соналы ауылына барып, Қожалинов деген кісіні тауып алдық. Əйелі украин, бірсыдырғы қазақша біледі екен. Біраз əңгімелескеннен кейін «Қазаққа қайтіп тұрмысқа шығып жүрсіз?» деп сұраймын ғой. «Тағдырдың жазуы шығар, елді де сағынамыз» деп жылап жіберді. Əйтеуір ауылда тұрады, балалары қазақ тілін де біледі.

	Əдетте мұндай отбасыларда қарым-қатынас бірыңғай орыс тілінде жасалатыны, балаларының да аты орысша қойылатыны, ұл-қыздарының қазаққа емес, өзге ұлттарға үйленетіні құпия емес. Əртүрлі жауапты жерлерде жұмыс істейтін Василий, Валерий, Борис, Александра, Светлана, Валентина есімдері – соның куəсі. Əкесінің аты, тегі қазақша болғанымен, ана тілімізде сөйлей алмайды. Бұдан артық қасірет бола ма?

	Біз бұл туралы ашық айтпаймыз, айтуға ыңғайсызданамыз, байқамағансимыз. Тек кезінде Қазақстан Компартиясы Орталық Комитетінің хатшысы боп істеген Өзбекəлі Жəнібеков қана аралас отбасылар интернационализмнің көрінісі емес екенін, оның астарында трагедия жатқаны жөнінде республика Жазушылар одағының кезекті пленумында жанашыр ой айтты. Не қылған трагедия дейсіз ғой. Өзгелер үшін емес, біздер, қазақтар үшін трагедия. Қаракөз сұлуларымыздың орыс жігітіне тұрмысқа шығып, Сергей, Олег есімді бүлдіршіндерді дүниеге əкеліп, бөтен тілде шүлдірлеп жүргені несі жақсы? Егер сол орыс жігітін өз ырқына бағындырып, қазақша сөйлетуге, ұлттық салт-дəстүрлерімізді сыйлауға үйретсе, балаларының атын Алпамыс, Абай деп қойса, ешнəрсе демес ек. Немесе қазақ жігіті жирен шашты қыздарға үйленіп, өзінің кім екенін ұмытып кетеді. Бетке ұстар асылымыз Ахмет Байтұрсынов сүйген жары Александраны Бəдриса деп атап, басына жаулық кигізді ғой. Жігіттеріміз басқа бойжеткендерге шынымен ғашық болса, жан-тəнімен берілсе неге солай жасамайды? Бізде керісінше, осы ретте «Жапалақты таспен ұрсаң да жапалақ өледі, тасты жапалақпен ұрсаң да жапалақ өледі» деген халық нақылы дəл келетіндей.

	Ертеде қазақ зиялылары татар бойжеткендеріне, содан соң орыс қыздарына үйленгенді сəн көрген. Қазір де кейбір атақты адамдардың əйелдері өзге ұлт өкілдерінен. Сонда жаңағы кісілердің қасынан басқа біреулерді көргенде «Бұнысы несі, қазақтың бір қызын алса қайтеді? Бізде де сұлулар жетерлік қой» деп ішің удай ашиды. Өз ұлтын менсінбегені ме деген ой келеді. Сонда сол ағаларымыз іні-қарындастарына қандай ұлағат айтады, қандай үлгі береді?

	Қиыр Шығыста екі жыл əскери борышымызды өтеп жүргенде прапорщик қазақ азаматымен таныстым. Қазақшаға судай ағып тұр, елді сағынып, жүдеген маған əлгі кісі бауырым секілді. Өзі басқа əскери бөлімде қызмет етеді. Асханада, клубта ылғи кездесіп, шұрқырасып жатамыз. Бірде «Айналайын, əйелім орыс, үйге шайға шақыра алмай ұятты боп жүрмін» дегенде ыңғайсызданып қалдым. Саратов облысында туып-өскен, онда қазақтар көп дейді. «Содан қазақтың бір қызын алмай, бүйткені қалай?» деп жыным келеді. Сөйтіп жүргенде елге қайтатын мезгіл де таяды. Кетер алдында қоштасуға барсам, ағамыздың өңі қуқыл тартып, басы салбырап кеткен. «Не болды?» десем, «Əйеліммен ажырасқалы жатырмын, өз ұлтыңнан алған дұрыс екен. Өкініштен бармақ тістеудемін. Жасым біразға келді, ұлым қазақша білмейді, сыйламайды. Ол да орыс қызына үйленді» деп күйзеліп отыр.

	Мұндай мысалдарды көптеп келтіруге болады. Барлығынан байқалғандай, аралас некелердің астарында үйлесімділіктің жоқтығы, қайғы-қасіреттің басымдылығы аңғарылады. Тумысынан əзіл-қалжыңға бай, мінезі даладай кең, бауырмал қазақтардың салт-дəстүрі бөлек, бөтен құдаларымен тонның ішкі бауындай араласып, сіңісіп кетуі де екіталай.

	Жарайды, бұрын Кеңес өкіметі кезінде орыстандыру саясаты жүргізілді делік. Ал қазір қыздарымыз бен ұлдарымыздың өзге ұлт өкілдеріне көз салып, телміруі неліктен? Кавказдықтарға жем боп жүрген сұлуларымызға, сарышаштыларға ынтыққан жігіттерімізге қайтсек тосқауыл боламыз? Қытайлықтарға тұрмысқа шыққан бойжеткендеріміз де аз емес. «Қытайлықтарға неге тұрмысқа шығасыңдар?» десең, қыздарымыз «Қазақ жігіттері жұмыс істемейді, арақ ішеді, ұрады. Қытай жігіттері еңбек етуден жалықпайды, үйге ақша əкеледі, бала-шағасына қарайласып, көмектеседі, қол көтермейді» деп жауап береді. Біздің жігіттеріміз осы жайында ойлануы тиіс.

	Жетім балалар үйінде толған қаракөздер. Соларды шетелдегілер асырап алып жатыр. Бұл өзі бөлек əңгіме. Оны айтасыз, шетелге, соның ішінде Түркияға оқуға жіберген қыздарымыздың əбестік жасайтыны хақында баспасөзде жазылса да, ештеңені көрмеген сыңайлымыз. Жалпы, шетелдерге бойжеткендерімізді байқап жіберген жөн шығар. Қашанда «Əйел жолы жіңішке» екенін есте ұстаған жөн. Олардың сонда тұрмысқа шығып жатқаны да айтылып жүр. Осының бəрі мазалайды, толғандырады.

	Əлбетте, өзге ұлтқа үйленбе деген заң жоқ. Ондай заң болмайды да. Бірақ ХХІ ғасырда ел боламын, қазақ боламын десек, оның сапасы туралы, жастарымыздың тағдыры жайында тереңнен тебіреніп, ойланып көрейікші. Өз тілімізде сөйлейтін, салт-дəстүрімізді қастерлеп, туған елімізді сүйетін, ата-бабалар рухын құрметтеп, сəбилерді қазақша уызына қандыратын отбасылар көбейе берсе екен. Тағдырдың жазуымен өзгелерге қосыла қалсаң да, сүйгеніңді соған баулығайсың, қадірлі замандас. Алайда басқаларға телмірмей, өле-өлгенше қандасыңмен ғұмыр кешкен жақсы-ау.





САНА




	Әскер қатарынан елге оралып, үйленіп, отау болып, дүниеге тұңғыш нəрестеміз келіп, қуанып жүрген шақ. Əйелім кішкентайымызбен үйде отырады. Мен Зеренді аудандық газетінде қызмет етемін. Тұратын жеріміз орталықта, жұмысқа жақын. Таңертең басқалар секілді екі көзің төрт боп, автобусты сарылып күтпейсің. Көзді ашып-жұмғанша іргеде тиіп тұрған редакцияға барасың.

	Өстіп еңбек етіп жүріп, түскі уақытта үйге ас ішуге келген ем, əйелім саған жеделхат əкеліп берді деп қағазды ұсынды. Шекесіне шұғыл белгісі қойылған жеделхатта «Тез жет. Сəуле» деген қып-қысқа үш сөз жазылыпты. Əлгіні оқып, аңтарылып қалдым. «Шұғыл жеделхат жолдап, тез жет дегені несі? Мəн-жайды анықтап айтпай ма? Дым түсінбедім. Əлде бірдеңе болып қалды ма?» Басыма неше түрлі жаман ойлар келеді. Туған апаң осылай деп шақыртып жатса, қалай мазасызданбассың? Меніңше өзгелер де сондай күйге түсер еді.

	Түстен кейін жұмысқа барып редакторға кіріп, жеделхатты көрсеттім. Бастығымыз сырт қарағанда тəкаппар көрінгенмен, адамгершілігі мол, қайырымды, адал жан. Журналист ретінде ісіне мығым. Қарауындағы кісілерге, əсіресе өзіміз секілді жастарға қамқорлық жасап отырады. Содан Баймұрат ағамыз «Қарағым, мынадан ештеңе ұқпадым. Сонда мен не істеуім керек?» деп сұрады қашанғы ақжарқын қалпымен. «Ағатай, жездем арақты жақсы көруші еді, сол бірдеңеге ұшырап, жазым болып қалмады ма екен уайымдап отырмын. Егер рұқсат етсеңіз, хал-жайын біліп, барып келсем бе деп едім» деп өтініш білдірдім. Редакторымыз «Осы арақтан қашан құтылар екенбіз? Енді барсаң барып кел» деп рұқсатын берді.

	Асығыс-үсігіс жиналдым да, жолға шықтым. Автобуспен келе жатып, жолшыбай қалың ойлар құшағына берілемін.

	Жездем арақ-шарап десе ішкісі келіп, өліп-өшіп тұрады. Естуімше мектеп қабырғасында оқығаннан-ақ темекі шегіп, ішкілікке үйір болыпты. Жүз грамм жұтпаса ақ көңіл, тəптəуір кісі. Өзінің аты Амандық екенін ылғи мақтаныш етеді. Көңілді сəттерінде «Екеуімізді құдай қосқан, біріміз адамдарға Амандық, екіншіміз Сəуле тілейміз» деп ағынан жарылады.

	Қызып алса мінезі жаман, бірбеткей, ешкімге бой бермейді, əкесін де тыңдамайды. Бірдеңеге ұшырап қалмай, аман болса екен. Бала-шағасы бар, тəтем (апамды осылай деп атаймын) не күйде? Зерендіден Көкшетауға, Көкшетаудан Арықбалыққа келгенше уайымдап біттім. Аудан орталығына түскен соң Мəнжүрге, кеңшар кеңсесіне телефон соғып, «Амандық Көркембаев аман ба, үй іші тыныш па?» деп сұраймын. Диспетчер əйел «Бəрі аман, бəрі қалыпты» деп жауап берді. Өрекпіген жүрегім орнына түсіп, қобалжуым сəл-пəл басылды. Сонда да шұғыл түрде жеделхатты неге жіберген деп алаңдаймын.

	Қақаған қыс, шыңылтыр аяз бетті қариды. Қыста күн тез батады ғой. Айналаны қою қараңғылық басты. Ауылға барғанша асығамын. Шағын «ПАЗ» автобусымен кеңшар орталығына жеттік. Автобустан түсе сала тəтем үйіне қарай жедел бет алдым. Алты апам бар, бірақ соның ішінде Сəуленің орны бөлек. Əкем қартайып, үйде бас көтеретін ешкім болмай, қатты қиналса керек. Екі үлкен апам басқа жаққа күйеуге шыққан. Үшіншісі – Сəуле. Əке-шешеме қарайласып, көмегім тиер деген оймен ауылда тұрмыс құрады. Ниеті дұрыс шығар, бірақ барған жерін біздің жақ жақтырмады. Қосылған жігіті жиі арақ ішіп, көзге түсіп жүретін. Жеке тұрса бір сəрі, ата-анасы, екі інісі бар үйге келін боп түсті. Келімдікетімді кісі көп. Бəріне тамақ істеу, үй жинау, кір жуу керек. Барлығына үлгере алмаған соң, ең бастысы үйдегілер ұнатпаған соң интернат тəрбиешісі жұмысын тастады. Кеше ғана əп-əдемі қызмет етіп, жұрттың назарына іліккен сымбатты, көрікті бойжеткен бөтен үйдің босағасынан аттап, кəдімгі күтушіге айналды.

	Амандық жездемнің ішкені аздай, əке-шешесі мазасыз адамдар еді. Əсіресе қайын атасы Қанайдың мінезі шатақ, жоқ жерден ұрыс шығаратын. Тəтем мал жайлайды, отын жарады, су тасиды, шөп үйеді. Жалаңаяқ балшық басып, бүкіл қораның іші-сыртын сылағанын көріп, ауыл адамдары аяйтын. Егер басқа жігітке қосылғанда мұндай қорлықты көрмес пе еді, бақытты болар ма еді деп кейде ойлаймын.

	Шым-шытырық ойлармен үйге ендім. «Бауырым-ай, келдің бе?» деп тəтем жыламсырап, құшақтап жатыр.

	– Тəте, не болды?

	– Жездең күнде арақ ішеді. Мені ұрып, күн көрсетпей қойды, – дейді тəтем. Бір көзінің асты, мойны көгерген, басы солға қарай қисайған.

	Үйде шиеттей балалар, ұзын-ырғасы алтау, соңғысы жаңа ғана туған. Бəрі жаутаңдап тəтеме, біресе маған қарайды. Жанарлары солғын, жүздерін үрей мен қорқыныш билеген. Əкелерінің озбырлығынан əбден запы шеккен. Үйде жағатын отын жоқ, көмір таусылған, ағаш дайындалмаған. Наннан басқа жейтін тамақ қалмаған. Қорадағы малға беретін не шөп, не жем жоқ, құр сабанмен қатырып қойған. Өмірде мұндай ашуланбаған шығармын. Зығырданым қайнап, көңілім құлазып кетті.

	– Тəте, бұларың не? Ұрып-соғып жатса да осылай тұра бересің бе? Бір күні өлтіріп тастаса не істейсің? Мына бүлдіршіндерді кім бағады, кім өсіреді? Милицияға, бастықтарға айтпайсың ба?

	– Ойбай, елден ұят емес пе? Шиеттей балалармен қайда барамын? – дейді тəтем күрсініп.

	– Несі ұят, ұят деп үндемей жүре бересің бе? Қайта осылай нашар тұрғандарың елден ұят емес пе? Сендерді асырап, қарық қылып отырғаны шамалы. Күнде ұрып, жанжал шығарса не береке болмақ? Бүйтіп қорлық көргенше ажырасып, бөлек тұрмайсың ба?

	– Балалар əлі жас, сəби емшекте. Қайда барып сыямын? – деп тəтем болмайды.

	– Тəте, сенің жасың үлкен. Маған айтуға ыңғайсыз. Айтпасқа тағы амал жоқ. Жездемнің ішкілікке салынған түрі мынау, отбасына қарамайды. Сəбиді неге таба бересің, өсіру де оңай емес. Денсаулығыңды ойламайсың ба? – деген сөздерді əзер қиналып айттым.

	– Ботам-ау, жездең арақты енді қоямын дейді. Сенемін. Біраз уақыт ішуін тоқтатады да, қайтадан ескі əуеніне түсіп кетеді. Ішпесе жап-жақсы. Балажанмын, мына сəбилердің көретін жарығы бар шығар. Бірдеңе қылып өсірерміз. Жездең де келіп қалар, сөйлесіп, арақ ішуіңді қой деп ақылыңды айтарсың, – деп тəтем аңқылдақ қалпымен сырын ақтарып салды.

	Көп ұзамай Амандық жездем келді. Жұтып алған секілді. Шифоньердің қасында үстел үстінде «Тройной» иіс майы тұрған, қарасам, көбігі ғана қалған. Оны жездем ішіп қойыпты.

	– Амандық-ау, есің дұрыс па, иісмайды неге ішесің? – деп тəтем байбалам салды. Ол «Мен ішкен жоқпын» деп азарбезер болып, бой бермейді. Өтірік айтқанын сезіп тұрмын. Əйтпесе жаңа ғана бар иісмайды əп-сəтте кім жағып тауысып қояды, төгілсе иісі шығып, ізі қалады ғой.

	– Жезде, жас кезіңнен ішіп келесің. Бала-шағаң бар, арақ ішуіңді қоятын кезің болды ғой. Үйіңде ішетін тамақ жоқ, не жағатын отын жоқ. Малыңа беретін азық жоқ. Тəтемді ұрып, көзін көгертіп, басын қисайтып қойыпсың. Осындай өмір ұнай ма? Сен маған ақыл айтудың орнына, жас қалпыммен мен саған ақыл айтып отырмын, – дедім ренжіп.

	– Мен маскүнем емеспін, ақыл айтпай-ақ қой, – деп жездем тыңдағысы келмейді.

	– Онда мен тəтем мен балаларды алып кетемін, – дедім ызам кеп.

	– Əкетсең əкете бер, – дейді жездем саспай. «Жап-жас боп маған ақыл айтып, үйреткісі келеді. Қарай гөр өзін, сенің қолыңнан не келер дейсің?» дегендей мені менсінбеген сыңай танытты.

	Əрі-бері ойлап, екі пəтерлі үйдің бір жағында, дəл қабырғалас тұратын Жəкен деген ағасына, одан інісі Ерікке барайын. Жеті шақырым жердегі туған ауылым – Мəдениетке жол тартып, əкесі Қанайға кіріп, мəн-жайды түсіндірдім.

	«Жездеме арақ ішуді қой деп ақылыңызды айтыңыз, үйінде береке жоқ, тəтемді ұрып, көзін көгертіп, басын қисайтып қойыпты. Əкесі емессіз бе, сізді тыңдайтын шығар» деймін. Əкесі алдында жолыққан бауырлары секілді: «Ішуіңді таста десек те тыңдамайды, енді біз не істейміз?» дейді.

	– Онда Алексеевкаға емдеуге апарайық.

	– Бармайды.

	– Аяқ-қолын байлап, сүйреп жеткізейік.

	– Ойбай-ау, ел-жұрттан ұят емес пе?

	– Сонда осы тірлігі ұят емес пе, осылай жүре беруі сіздерге ұнай ма?

	Не ағасы, не інісі, не əкесі араласқысы келмейді, оларға бəрібір сияқты. Амалым таусылған соң ауылдық Кеңестің төрағасымен, кеңшар директоры Сергей Антоновпен, учаскелік милиционермен сөйлестім. «Баяғыдан бері неге үндемей жүрген, біз ештеңе білмедік» дейді үшеуі де. Аудан орталығы – Арықбалыққа барып, аудандық атқару комитетінің төрағасы Қартбаевқа кірдім. «Жездемді еңбекпен түзеп, емдейтін жерге жіберуге көмектесіңіз» деп ауатком төрағасына өтініш білдірдім. «Шырағым, мен сен өтініш жасады деп жездеңді бірден мəжбүрлеп емдеуге жөнелтетін ертедегі бүкіл Ресейдің патшасы емеспін ғой. Заң бар, тəртіп бар, сол арқылы шешейік» деп аудандық ішкі істер бөлімінің бастығына телефон шалды. Бөлім бастығына бас сұғып, «Жездемді мəжбүрлеп емдеуге жіберуіңізді сұраймын» деп өтініш тастап кеттім. Алдында тəтеме учаскелік инспекторға осындай өтініш жаз дегенде «Күйеуімнің үстінен арыз жазбаймын» деп шыр-пыр болып, бас тартқан.

	Кешкілік ауылға оралдым. «Осылай жүре бересің бе? Зерендіге, біздің үйге балаларыңмен барайық. Бір жерде еден жусаң да күн көрерсіңдер. Біз де көмектесерміз» десем, тəтем: «Осыншама шиеттей балдырғандармен қайда барамын, сендерге салмақ болып қайтемін? Пешенеме жазғаны осы шығар, тағдырдың жазуына көнемін» деп жылап жіберді.

	«Тағдырдың жазуы осы деп жөнсіздікке қайтіп шыдамақсың? Ең болмаса мына Имантауға Райхан үйіне барып тұра тұр. Бəлкім, жездем есін жиып, тəубесіне түсер» деп үгіттеп, əзер райынан қайтардым.

	Ертесіне кеңшар директорынан «Газ» жүк машинасын сұрап алып, тəтемді кішкентайларымен кабина ішіне отырғызып, Арықбалыққа жібердім. Ересектері – Марат пен Асылды қасыма алып, жолға шықтық. Ұшырасқан көлікке ілесіп, автобекетке жетіп қалдық. Тəтеммен сонда кездесіп, барлығымыз автобусқа отырып Имантау ауылындағы тұрмысқа шыққан апам Райхан үйіне табан тіредік. Нұрбай жездем екеуі құшақ жая қарсы алды.

	– Үндемей осында жатыңдар. Жездем не істер екен, көрейік, хабарласарсың, – деп Сəуле тəтеме қайта-қайта айтып, Зерендіге тарттым.

	Редакциядағы жұмысымды жалғастырып жатырмын. Арада екі апта өтті. Үшінші апта аяқталып, төртінші апта басталды. Сəуле тəтемнен ешқандай хабар жоқ. «Тəтең үйіне қайта кеткен шығар» дейді əйелім. Көкшетауда тұратын Бейнегүл деген апама телефон соғып, сұрасам, дəл солай болыпты. «Неге қайтып барған, сəл отыра тұрмады ма?» деп сұраймын ашуланып. «Алты баламен қайда сыяды? Райханның да бүлдіршіндері бар. Барған соң екі жетіден кейін Амандық жездеме хабар беріпті. Жездем тəтемнің аяғына жығылып, жылап кешірім сұрапты, арақ ішуін мүлдем қоюға уəде беріпті» дейді Бейнегүл. «Жарайды, уəдесін орындаса жақсы ғой» деймін өзімді сабырлы ұстауға тырысып.

	Сəуле тəтемнің жағдайын ылғи уайымдаймын. Бағы ашылмаған, қор болған апам-ай! Түр десе түрі бар, мінезі жайдары, ақжарқын, бауырмал, ұлға лайық намысшыл, өр мінезі де бар, ақылы да бар. Əкем Сəуле ұл боп туғанда мұндай мехнат көрмес едім ғой деп үнемі айтып отыратын. Дархан деген інісін жалғыз қаңғытып жібермеймін деп, соңынан сонау Торғайға көшкен. Жаңа жерге үйрене алмай, жасыл орманды, көгілдір таулы, айдын көлге толы Көкшетауды аңсап, сағынатын болдым. Туған елге қайтқым келеді деп тəтеме жиі хат жазатынмын. Мен 6-сыныпты бітірген жазда, бір күні тəтем жездемді ертіп, екі тіркемелі «ЗиЛ» автомашинасымен күтпеген сəтте сау ете қалды. Сол жолы елге көшіріп əкетпегенде күллі отбасымызбен туған жерден жырақта қалатын едік. Кейін менің үйлену тойымды жасап, ақ батасын бергені əлі есімде. Сонымен, бастапқы əңгімемізге оралайық.

	...Жездем үйге келсе тып-тыныш, сəбидің даусы естілмейді, ешкім жоқ. Бəрі қаңырап, бос қалғандай. Сонда ғана тəтемнің ұл-қыздарын алып кетіп қалғанын ұғады. Дүниеден түңіліп, асылып өліп қалғым келді депті жездем кейін тəтеме. Мастығынан айығып, қателіктерін түсінген болу керек. Сүйген жардың, перзенттерінің қадірін ұққан шығар.

	Тəтемнің алдында кешірім сұрап, балаларымен үйге қайта əкелген соң жездем дұрыс жолға түсті. Арақ-шарапты аузына татып алмайтын болды. Күні кешелер ғана ішімдікке салынып, удай мас болып, бала-шағасына қырғидай боп тиетін адам өзгеріп сала берді. Ол еңбексүйгіш, отбасының қамын ойлайтын қамқоршы əкеге айналды. Үйін кеңейтіп, қосымша үлкен зал, кіре беріс бөлме, монша, гараж салды. «Урал» мотоциклін, артынан жеңіл көлік алды. Малды көбірек ұстап, күзге қарай семіртіп сатып, үй ішін дұрыстады.

	Бұрын арақ ішпесе тұра алмайтын жездеме ауылдағылар таң қалады. Тіпті, сенгісі келмейді. «Амандық арақ ішуді қалай қойды, емделген болар, əлде əйелі жасырып шаймен бірге дəрі беретін шығар» деп сөз қылады.

	Алғашында мен де «Қашанға дейін шыдайды дейсің?» деп сенбей жүрдім. Сыртта болсам да сұрастырамын, андасанда барғанда байқаймын – жездем ішімдік атаулыны мүлдем қойған. Басқа кісінің кейпіне енген. Қыздарын ұзатты, ұлдарын үйлендірді. Тойларында жүз грамм шарапты да аузына тигізбеді. Тəтемнің қуанышында шек жоқ, жездемнің арақ ішуін қойып, берген сертінде тұрғанына риза боп, ылғи «Амандық» деп тік тұрып, құрметтейді.

	Жездем де босқа өткен өміріне өкініп, тəтемді азаптап, қапаландырған шақтарын, жіберген қателіктерін ұқты, енді қалған ғұмырында отбасының шырқын бұзбай, бала-шағасының игілігі үшін, бақыты үшін еңбек етейін деп өз-өзіне ант берген болуы керек деп ойлаймын. Маскүнемдік жолға түскен қаншама жандарды бір шеті Ресейге, Түменге дейін апарып емдетті. Солар басында пышақ кескендей сап тыйылып, аз уақыттан соң қайтадан ішкілікке салынып кетті. Демек, күштеп емдеп, күштеп қойғызу мүмкін емес. Ішем деген адамның аузына қайтіп қақпақ қоясың?

	Амандық жездем өз еркімен, өз ықтиярымен ішуді қойды. Бір ғажабы, сол қойғаннан өле-өлгенше арақ-шарапты аузына татып алмады. Бұл оның жан дүниесінде ерекше бір сілкініс болып, санасына жарық сəуле кіргені, ақыл-есін жиып, өмірдің түзу жолымен жүру қажеттілігін түсінгені деп білемін.

	Содан бері 30 жылдан астам уақыт өтті. Жездем алдыңғы жылы көз жұмды. Артында тəтем балаларымен, немерелерімен, шөбересімен қалды. «Орнында бар оңалар» деген осы да. Егер кезінде тəтемді балаларымен алып кетпегенде жездем арақ ішуін қоймас еді деген ой келеді маған. Бірақ сол əрекетім дұрыс болды, жездемнің санасын оятуға себеп болды деп санаймын. Адамға ең алдымен сана берсін деп тілейік құдіреті күшті тəңірден.





ЖОЛ ҮСТІНДЕ ЖҮГІРГЕН ДОҢҒАЛАҚ




	Қазақ радиосының Қостанай облысындағы меншікті тілшісі болып 1983 жылдың күзінде бекіп, жаңадан келген бетім. Бастапқыда қызмет бабындағы машина болмай, Мемлекеттік Телерадио Комитеті тарапынан көлікке тиісті мөлшерде қаражат бөлінді. Соны қаладағы таксопаркке аударып, іссапарға таксимен шығамын.

	Бірде сондай таксимен Əулиекөл ауданына барып, еңбек адамдарымен жүздесіп, даусын таспаға түсіріп, ат басын Қостанайға қарай бұрдық. Лаврентьевка селосынан асып, жүйткіп келеміз. Кенет бірдеңе сарт ете қалғандай болды. Қалың ойларға беріліп кетсем керек, басымды көтеріп алып қарасам, алдымызда бір доңғалақ зымырап барады.

	– Мынау қайдан шыққан доңғалақ? – деп сұраймын жүргізушіден. Ол сасар емес:

	– Шамасы біздікі болар.

	Мінген машинамыз аздап оңға қарай қисайған секілді. Жүргізуші көлікті тоқтатып, екеулеп сыртқа шығып, дөңгелекті қарап жатырмыз. Сөйтсек, оң жақтағы артқы доңғалақ жоқ, жаңағы алдымызда жүгірген сол екен.

	– Мұның қалай, əйтеуір Құдай сақтап, алды-артымызда бөтен көлік болған жоқ. Бір күн бұрын машина сұрап, тапсырыс бердім. Сапарға шығатыныңды білесің, бəрін дұрыстап тексеріп шықпадың ба? Өле алмай жүрсің бе? – деп ашуланып, шопырмен ұрысып тұрсам, анау сабазың ыржалаң-ыржалаң етеді:

	– Болтын қатты бұрау керек еді, ұмыта берем. Сосын доңғалағы орнынан шығып қалған. Алдыңғы доңғалағы ұшып кеткенде апатқа ұшырайтын едік. Оқасы жоқ, аманбыз ғой.

	Жүргізуші – орыстың жас жігіті, артқы доңғалақты асықпай, баппен орнына салып, ілгері жүріп кеттік.

	Иə, өмірде не болмайды? Кей кезде жол үстінде кетіп бара жатқанда тағы да алдымнан кездейсоқ бір доңғалақ шыға келетіндей көрінеді.





	АЙДАЛАҒА ТАСТАП КЕТКЕН ЖҮРГІЗУШІ




	Халық кеңесі» газетіне жұмысқа орналасқан соң Қостанай облысының əкімшілігі менімен қоса «Егемен Қазақстан», «Казахстанская правда», «Советы Казахстана» газеттерінің меншікті тілшілеріне өз гаражынан бір көлік берді. Жүргізушіміз елудің бел ортасына келген Василий Иванович деген ақжарқын, əзілқой кісі. Машинаны төртеуіміз кезектесіп пайдаланамыз. Шопырымыз өзгелер секілді бұлданбай, апаратын жерге апарады, қыңқ демейді. Өзіміз бір жылдай жүріп, бауыр басып кеттік.

	Сол Василий Ивановичпен қыстың бір қаһарлы күнінде Сарыкөл ауданына баратын болдық. Жайшылықта ылғи өзімен қатар отырушы едім. Енді жеткенше мызғып алайын деген оймен артқа отырдым. Бет алған бағытымызда Докучаевка деген кент бар, жолдан едəуір қашықтау. Сол тұстан аса бере Василий Иванович «Волга» көлігін тоқтатып, капотты ашып, шұқылай бастады. Мен бойымды сергітейін деп сыртқа шықтым. Сəл таза ауада тұрдым да, ішке кірейін деп артқы есіктің тұтқасын ұстай бергем, өзімнен бұрынырақ отырған жүргізуші орнынан қозғалды. Біртіндеп жылдамдығын арттырып, алысқа ұзады.

	– Василий Иванович, тоқтаңыз. Қайда барасыз? – деп айқай салсам естір емес. Оның тарапынан бұған шейін өрескел қылық байқалмаған. «Əй-шəй» десіп, бет жыртысқан жайымыз жоқ.

	«Ендігəрі жолда ұйықтамасын, бұған үйретейін» деп ойнағаны ма? Əлде маған бірдеңеге ренжіп жүр ме екен? Бəлкім, қазір қайтып келер. Жоқ, оралар түрі сезілмейді. Жарты сағаттай уақыт өтті. Кешкі сағат төрттердің шамасы. Жаяу бұрқасын көтеріліп, күн суытуға айналды. Айдалада жалғыз өзім қалып, бойымды үрей биледі. «Бұл неғылған адам» деп Василий Ивановичті іштей сыбап кіжінемін.

	Жолда бір КамАЗ автомашинасы ғана өтті. Қол көтердім, тоқтамады. Жазға қарағанда қыста көлік аз жүреді. Бір «Москвич» келе жатыр екен, тағы да тоқтамайтын шығар деп, асфальттың дəл ортасына тұрып алдым. Амалсыздан кідірді. Екі адам екен. Мəн-жайды түсіндіріп, айтып жатырмын. Жүргізуші сенер емес. Қызметтік куəлігімді көрсеттім. Қастарына отырғызып алды. Екеуі шек-сілесі қатып күліп жатыр:

	– Жанындағы бастығын айдалаға тастап кеткен шопыр туралы бірінші рет естіп тұрмыз. Өмірде болмаған оқиға ғой, міне, қызық!

	Жолда кездесіп қалар деп үміттенгенмін, одан ештеңе шықпады. Докучаевка кентінің тұсынан Сарыкөл ауданының орталығына дейін 70 шақырымдай. Ауданға кіре берісте МАИ посты бар, соған жақындай бергенде кейін бұрылған өз машинамызды көрдік. Екі езуі екі құлағында Василий Иванович маған қарай жайбарақат ыржиып келеді. Оның істеген ісіне ызаланып, қабағымды түкситіп мен тұрмын. Айқайлап ұрсайын десем, ұрыса алар түрім жоқ. Жасы үлкен кісіге қайтіп жекіресің? Оның үстіне өмірде біреуге дауыс көтерген жан емеспін. Оған қосылып қалай күлерсің?

	– Василий Иванович, мені айдалаға жападан-жалғыз неге тастап кеттіңіз? Сізге не жаманшылық істеп едім? – дедім жай ғана.

	– Сарыкөлге кіре берісте «Қайда барамыз?» деп сұрайын десем өзің жоқсың. «Қай уақытта шығып үлгерген» деп жүрегім су ете қалды. Байқаусызда есік ашылып, жолда құлап қалды ма дейін десем, жабық тұр. Ойланып келе жатып, сенің сыртқа қалай шыққаныңды білмеппін. Арт жақта дем алып жатқан болар деп ойлағам. Кешір, əдейі жасаған жоқпын, – деп ақталып жатыр. Аңғармаса аңғармауы мүмкін, өйткені сол кезде əйелімен жанжалдасып, басы қатып жүрген.

	Машинаға отырған соң екеулеп күлуге кірістік. Осы оқиғаны кейін əріптестеріме айтып, бəріміз жабылып мəз-мейрам болдық. Қазір еске алсам еріксіз күлкім келеді.





ЕКІ БӨЛЕНІҢ ҮЙЛЕНУІ




	Айнұр мен Нұрбол титтей кезінен құлын-тайдай тебісіп, асыр салып ойнап, бүлдіршіндермен бірге жүретін. Үйлері де жақын. Əрі екеуі – апалы-сіңлілі адамдардың балалары. Туыс болған соң ба, бəрі бір-бірімен тонның ішкі бауындай етене араласып, ас-суын бөлісіп ішіп, ауыс-түйіс жасап жатады.

	Айнұр мен Нұрбол бір сыныпта оқиды. Мектеп бітіргенше жұптары жазылған емес. Біз кішкентай, туыстар ғой деп ешнəрсені елең қылмай, көп жайларға мəн бермейміз. Бірі – айдай толықсып, күндей күлімдеген сымбатты сұлу қыз, екіншісі – сұңғақ бойлы, жігері жалын атқан келбетті бозбала болып, есейіп ер жетті. Сол кезде екі жас бірін-бірі жақсы көріп, кездескенше тағат таппай, лықсыған сезімдерін сырт көзден жасырып, көпке жария етпепті. Оны кейін білдік.

	Нұрбол ауылдағы мектепті аяқтасымен қалаға оқуға барып, түсе алмай қайтты. Күзге қарай əскерге алынды. Екі жыл көзді ашып, жұмғандай зымырап өте шықты. Оған дейін Айнұр ешқайда бармай, бастауыш сыныпқа сабақ берді. Нұрбол оралған сəтте бойжеткеннің қуанғаны соншалық, жігітті құшақтап, екі бетінен алма-кезек сүйіп, жанарынан мөлдір жас тамшылары ағып түсті. «Сүйген ғашықтар секілді аймаласып, жұрт көзінше мұнысы несі?» деп іштей секем алып, жүрегім дір ете қалды. Жүрек шіркін сезгіш қой. Бекерге шошымапты.

	Екі аптадан соң күтпеген жағдай басталды. «Айнұр мен Нұрбол үйленеді екен» деген хабар ауылға лезде тарап кетті. Ел іші сыбыр-күбірге толы, əйелдер жағы пыш-пыш əңгімеге көшті. «Ойбай-ау, туыс адамдардың қосылып, ерлі-зайыпты атанғанын қай атадан көріп едік? Бүгінгі күннің жастары ар-ұяттан безген, ойына келгенін істейді. Апасы мен сіңлісі ұлы мен қызына тоқтау салмай, айтқандарына көніп, қайтіп келісімдерін береді? Екеуін үйлендіріп, бақытты қыламыз деп ойлай ма, елдің бетіне қалай қарайды?» Тағы біреулер «Екеуі бөле, тым жақын туыс емес, ағалы-інілі кісілердің балалары болса бір сəрі. Ештеңе етпейді, сүйіп тұрса не істейсің?» деп уəж айтады.

	Нұрбол мен Айнұр ешкімнің сөзіне құлақ аспады. Туғантуысқандарды, ағайынның ақылын тыңдаған жоқ. Үйленіп, отау тікті. Дүниеге үш бала келіп, тəрбиелеп өсіруде. Былай қарағанда бақытты, шат-шадыман өмір сүріп жатқандай. Мен ауылға жыл сайын жазға қарай барып тұрамын. Сонда жүздерінен сүйіспеншілік нұры ескен, бір-біріне əлі күнге дейін ынтық көзбен қарайтын жандарды көріп таңғаламын.

	– Япыр-ау, бұл не, мөлдір махаббат па, əлде тағдырдың жазуы ма? – деп басым дал болады. Сөйтсе де екі бөленің, туыс адамдардың үйленіп, жанұя болып бірге өмір сүруі мен үшін біртүрлі көрінеді де тұрады.





АНАДАН БЕЗГЕН ҰЛ


	Дəл бұлай болар деп кім ойлаған?



	Анасының кішкентайынан мəпелеп, тəрбиелеп, оқытып, бетінен қақпай еркелетіп, күллі жылыжұмсағын аузына тосқан баласы ешкімнің ақыл-кеңесін тыңдамай, Галина есімді неміс қызына үйленді. «Қазақтың қаншама сұлулары жүр. Солардың біреуін алмайсың ба? Шешеңе қолғанат, өзіңе əрқашан жанашыр болады» деген ағайынның сөзін құлаққа ілмеген. Енді міне, сол қызбен Германияға кеткелі отыр.

	Алғашында Ерлан бұл жөнінде айтуға тайсақтап жүрді. Анасынан жасырып, құжаттарын баяғыда өткізіп қойған. Шақыру қағазы келгенде амалсыздан айтты. Нағима апай үшін бұл тосын хабар көктен жай түскендей əсер етті.

	– Не дейсің-ау, құлыным-ау? Жападан-жалғыз мені тастап, қиян шетке қайтіп барасың? Əкең Əмір ерте қайтыс болып, ешкімге тұрмысқа шықпай, сенің тілеуіңді тілеп өттім. Өзіңді қайтсем адам қылам деп тырбаңдап еңбек етіп, қаншама қиыншылықты бастан кешірдім. Немере сүйіп, қызығыңды көремін бе десем, жасап отырғаның мынау. Ел-жұрт не дейді, ұят емес пе? Қойсаң қайтеді? – деп еңіреп, ұлына тоқтау салмақшы болған. Бұған баласы бой бермеді.

	– Жалғызым-ау, сен осы шаңырақтың иесісің. Барлық туған-туысқандар осында. Бір-бірімізбен араласып-құраласып, көппен бірдей өмір сүрерміз. Танымайтын, білмейтін жерге барып, сіңісіп кету жеңіл емес. Онда барсаң, мəңгілік сонда қалып қоясың ғой. Атамекеніңді тастап, анаңды қалдырып, қалай қиып кетесің? Мен қалай өмір сүремін? Соны ойладың ба? Ең болмаса мені аясаңшы, жарығым-ау, – деген ананың жалынышты сөздері еттен өтіп, сүйекке жететіндей болды.

	Бірақ Ерлан ешкімнің сөзін тыңдамай, немістің бір шүйкебасының соңынан еріп, жақсы, бақытты өмірді аңсап, сонау Германияға тартып отырды. Басында Нағима апайға бір-екі рет хат жазған. Одан соң хабарсыз кетті. Бəлкім, сонда көлкөсір ақша тауып, керемет бай тұратын да шығар. Дегенмен, тоғыз ай бойы құрсағында көтеріп, іңгəлатып жарық дүниеге əкелген, түн ұйқысын төрт бөліп, əлдилеп өсірген анасын керек қылмаған не деген қатыгез, безбүйрек десеңізші. Ал анасы ұлын ойлайды, сағынады, «қай жерде жүрсе де аман болсын» деп тілейді.





КҮЛІМДЕГЕН КӨКТЕМ КЕЛДІ




	Ұзақ уақыт ақ көрпеге оранып, тұмшаланған жерана үстінен ауыр жүк түскендей жеңілденіп, бусанып жатыр. Қырат-белдер түкті кілемдей құлпырып, жазирадай жайнайды. Көк шалғынға аунап-қунап, бойындағы құрыс-тырысыңды жазып, жалаңаяқ жүгіргің келеді. Бірақ баяғыдай жеңілтек мінезді бүлдіршін емес, есейіп, ержеткен азамат екенің есіңе түсіп, салмақты, байсалды қалпыңды сақтайсың. Сай-саладан сылдырлап су ағады. Қыр төсі түрлі гүлдерге, қызғалдақтарға толы. Сары, көк, алқызыл, ақ секілді сан алуан түстер көз жауын алады.

	Аспанға қараймын. Көгілдір көк жүзінде қаңқылдаған қараша қаздар, тыраулаған тырналар тізбегі көрінеді. «Алақай, туған жерге оралдық» дегендей, қуанышты үндері естіледі. Құс екеш құс та туған жерін, кіндік қаны тамған мекенін аңсайды, сағынады екен-ау. Құлағыма көкектің «кө-ке-к» деп қайталаған дауысы, бозторғай шырылы келеді.

	Қыздың бұрымындай ұп-ұзын боп созылып жатқан Есіл өзенінің жағасына келдім. Суы тұп-тұнық, таза. «Адамдардың бəрі осындай таза, кіршіксіз болса ғой» деп армандаймын іштей.

	Бұл үлкен аймаққа нəр беріп отыр. Бір шеті Астанадан бастау алып, Ақмола облысын басып өтіп, сонау Солтүстік Қазақстан облысына, Қызылжар қаласына дейін жетеді. Жағалауда бал құрақ сыбдыр қағады. Айдын көл бетінде анда-санда балық шолп етіп шығып, тереңге қайта сүңгіп кетеді. Таяу маңдағы ағаштар жапырақ жайып, көркейіп бой түзепті. Су тынымсыз ағып жатыр, тоқтар емес. Адам өмірі де соған ұқсас. Ол да уақыт ағынына ілесіп, кідіріссіз ілгері жылжиды. Бірақ ғұмыры қысқа, ерте ме, кеш пе, жүрек соғысы мəңгілік аялдайды. Соны ойлағанда бойыңды аяныш билейді.

	Жə, ару-көктем келгенде сарыуайымға салынбайықшы. Жан-жануар ұйқысынан оянып, дел-сал күйінде жатқан, дүние дүбірге бөленіп жатқан шақта еңсе көтеріп, көңілімізді серпілтіп, бір сілкінейікші. Жап-жасыл дүниеге қызығып көз тігіп, бұлбұл сайраған айналаға, əйбаттанып кеткен сайын дала төсіне құштарлана қараймын. Көктемді біз ылғи табиғаттың жастық шағына балаймыз ғой. Бəріміз үшін ыстық көрінуі де содан шығар.

	Биыл Астана аймағына көктем кештетіп, сағындырып, зарықтырып жетті. Жылдың керім де көрікті маусымын мен тағатсыз асығып күтіп ем. Қыс бойы дірдектеп, тоңып, мұңайып шыққан маған ол жылылық, жастық жігер мен мөлдір махаббат, ырыс-несібе əкелгендей. Күлімдеген көктем кеудеме нұр құйып, үміт отын қайта тұтандырды.

	Армысың, арманға толы ару-көктемім! Сен мені тағы да ыстық құшағыңа алып, келер жарқын күндерге жетелеші.





АЛАШТЫҢ АЛТЫН КҮЗІ




	Сары ала күз басталысымен қазақтың сайын дала төсі ерекше құлпырып кетеді. Сары алтындай толқыған егінжай алқабы, сарғайған ағаш жапырақтары, қырат-белдері өзара үйлесім құрып, көз тартады. Табиғат шіркін керемет жомарттық жасап, бойындағы барын адамдарға ұсынады. Дəмі тіл үйіретін қауын-қарбыз, түрлі жеміс-жидек, əйтеуір не керек, бəрі бар. Қысы ұзақ, жазы қысқа солтүстікте жүзім де өседі екен. Тек дұрыстап күтіп, баптай біл. Қара топырақты, құнарлы жерге не ексең де шығады.

	Биылғы күз еліміздің халқы үшін берекелі болды. Солтүстікте егін жылдағыдан бітік шықты. Диқандар күнді түнге, түнді таңға ұластырып, уақытпен санаспай еңбек етіп, дəнді дақылдарды ысырапсыз жинап алды. Оңтүстікте де жеміс жидек жақсы өнім берді. Бел жазбай қыбырлап, тірлік еткен қала тұрғындары да саяжайлардағы тиесілі нəпақасын теріп, қысқа сары майдай сақтап отыр.

	Адам мен табиғат қашаннан өзара байланысты. Сəбилік сəттің – көктемге, жастық шақтың – жазға, ересек кезеңнің – күзге, қарттықтың қысқа ұқсауы содан шығар. Демек, екеуі үндес, бір-бірімен жалғас, сабақтас.

	Қайран балалық шақ-ай! Алаңсыз ойнап-күліп жүретін бал дəурен кезеңді сағынып кетеді екенсің. Ол сəттің енді мəңгілік оралмайтынын сезгенде жүрегің шымырлап қоя береді. Өмір ағысы тек алға жетелейді. Келер күндерге үмітпен қарайсың. Бізді сүріндірмей, демеп келе жатқан да сол үміт оты, сенім күші ғой.

	Көз алдымда Астанадағы орта мектеп оқушыларының қоңыр күзде сан алуан гүлдердің тұқымын жинап жүрген сəті. Жүздерінде күлкі үйірілген қыздар, қызылды-жасылды гүлдер бақытты өміріміздің белгісіндей көрінеді.

	«Қыз өссе – елдің көркі, гүл өссе – жердің көркі» деп халқымыз тегін айтпаған болу керек.

	Қалай десек те биылғы күзге өкпе жоқ. Ол жайлы табиғатымен, мол ырыс-несібесімен қалың елді риза етті. Рақмет саған, Алаштың алтын күзі!





ЖАҚСЫЛЫҚ ЖАН ЖАДЫРАТАДЫ





Сөз




	Осы үш əріптен тұратын ұғым бүкіл қазақ тілінің негізін құрап, шаңырағын нық ұстап тұр. Ол болмаса бəріміз мылқау жандардай боп, бір-бірімізді ишарат арқылы түсінер ме едік, қайтер едік? «Сөз сөзден туады, сөйлемесе неден туады» демекші, халқымыздың сөздерінің керемет ұшан-теңіз байлығына, бұлақ суындай кіршіксіз тазалығына таң қаласың.

	Сөздерді құбылтып, əсерлеп, астарлап сөйлеу ана тілімізде ежелден кеңінен қолданылып келеді. Мысалға, «Кетпеннің басын бассаң, сабы саныңа тиеді» деген нақылды алайықшы. Бұл тура мағынасында айтылып тұрған жоқ, ауыспалы мағынада беріліп отыр жəне оны əртүрлі жағдайларда қолдануға болады. Қазақ тілі біз үшін əлемдегі ең шырайлы, сұлу тіл сияқты. Асылымызды ардақтап, қастерлегеніміз жөн. Ең алдымен дұрыстап сөйлеп, басқа ұлттарға үлгі көрсетелік. Осындай жағдайда ғана біз бəріне ел иесі екенімізді көрсетіп, сөзіміздің ғажайып құдіретін таныта аламыз.





Достық




	«Дос болып, қас болғаннан сақта, құдай, Қасқыр да қас қылмайды жолдасына» деген қара өлең қандай ғажап десеңізші. Жаныңда дос болып, қарақан басының қамы үшін керек кезінде пайдаланып, үйіңнен адал дəміңді ішіп, кейін «болдым-толдым», деп кеуде керіп, бетіңе түкіріп, сыртыңнан дымыңды қоймай жамандап, балағаттап жүрген екіжүзді, арам ниеттілер арамызда кездесіп қалады. Олар сенің жеткен жетістігіңе күйініп, шыққан биігіңнен құлатқысы, аяқтан шалғысы келеді. «Осы біреу адам бола қалыпты» деп келемеждеп, жасамаған ісіңді жасады деп, жұртшылық арасында өсек-аяң таратып, абыройыңды айрандай төгуге тырысады. Жалпы, жан аямас сырлас досыңның шешуші сəтте өзіңе жау болғанынан артық жаман ештеңе жоқ шығар. Осындайда дос боп жүріп қас болған адамнан гөрі бір-біріне қастық жасамайтын қасқыр жақсы екен деген тұжырымға келесің. Өткен ғасырдағы көреген ақынымыз Нұржан Наушабайұлы:



	Жарбасты, Кішік, Құттық – үш атамыз,

	Атаның барлығында жоқ қатамыз.

	Арадан қанаттанып шықса біреу,

	Біз оған жерден алып тас атамыз, –



	деп айтқанда осындай келеңсіздіктерді көріп күйінген ғой. Жə, ертедегі адамдардың сауаты төмен болды дейік, ал бүгінгі оқыған, тоқыған, сауаты бар, тасадан тұрып артыңнан тас ататындардың қылығын қалай түсінуге болады?

	Бұдан бірер жыл бұрын елге барғанда сыйлы ақсақалдың бірінен «Жұмсақ ағаш құртқа жем, Жұмсақ бастық жұртқа жем» деген сөздерді естіп, бір марқайып қалып едім. Турасында əркімге жалтақтап, елпектегенше, міндетті талапқа сай атқарып, жұмсақ та, қатал да болмай, салмақты, байсалды болған дұрыс-ау.





Жақсылық




	Өткен ғасырда, Кеңес өкіметі орнаған кезеңде Бейімбет Майлин Алматыға барып, елге танымал жазушы атанысымен Қостанайға келіп, ақындық қабілетімен көзге түсе бастаған Мəриям Хакімжанованы астанаға алып барып, жұмысқа орналастырады. Ұлы жазушының қамқорлығы арқасында Мəриям апайымыздың есімі жұртқа белгілі болды. Егер Биағаң қол ұшын бермегенде апайымыз шетте елеусіз қалатын еді ғой.

	Академик жазушы Сəбит Мұқанов қайырымы мол, жомарт адам болыпты. Бүгінде көзі тірі қаламгерлердің көбі, тіпті қарапайым адамдардың өзі Сəбеңнің дарқан мінезін жыр етіп айтады. Біреулерді оқуға түсірген, екіншілерін жетектеп жүріп жұмысқа орналастырып, үшіншілеріне пəтер əперген. Əдебиет есігін енді ғана имене ашқан жастардың талабына қолдау жасап, алғы сөз жазып, шығармаларын мерзімдік басылымдарға жариялатыпты. Баспалардан кітап етіп шығартыпты. Туған ауылынан барған кісілерді жік-жапар боп қарсы алып, үйінде қонақ етіп, шаруаларын тындырып, шығарып салады екен. Алыптар тобындағы Сəбеңнің жасаған жақсылығының арқасында білім алып, етек-жеңін жиып, еңсесін көтерген жандар жетерлік.

	Жақсылық! Бұл неткен жақсы сөз десеңізші. Егер жақсылық болмаса, жақсы адамдар болмаса, жер бетінде жамандық қаптап, жаман адамдар үстемдік етіп, айналамызды көрсоқыр надандық, мейірімсіздік, қатыгездік билеп алар еді. Жарық дүние сəулесін шашып, көкіректерге нұр құйып, қуанышын сыйлап келе жатса да, жамандық жақсылықпен жағаласып, етектен тартып, аяқтан шалып, жайдары жүздерді қайғы-қасіретпен торласам, сыңғырлаған бұлақтай күлкілерді жақтырмай, кеуделерге толтырып зіл-запыран уайым шектірсем, жəудіреген жанарларға жас үйіртсем деп, зұлымдыққа тырысады. Бірақ түн артынан күн келеді дегендей, жақсылық бəрібір жамандықты жеңеді.

	Маған бір досым «Қаншама адамға жақсылық жасадым, қиналғанға жəрдем бердім, еңсесі түсіп езіліп, өмірден түңілгенге ақыл айтып, жөн сілтедім, тірлікке деген құштарлығын қайта ояттым. Неге екенін білмеймін, сол жақсылық жасаған адамдарым менің ақ ниетімді түсінбеді, қайта қызғаныш пен күншілдік ауруына шалдығып, өзіме жау болып шықты, қиын сəттерде қолтығымнан демеудің орнына «шоқшоқ, бəлем, өзіңе сол керек, жатқаныңнан тұрма» дегендей табалап, теріс айналып кетті. Қасымдағы жолдастарыма айтсам, «Енді ақылды боласың, ешкімге жақсылық жасама, өзіңе керісінше жамандық болып оралады» дейді. Дегенмен, мінезім ақ көңіл, көмек сұрап алдыма біреу келсе, қол ұшын беруден қалай бас тартамын?» деп мұңын шақты. Мен оған «Жақсылық жасай бер, біреу болмаса екіншісі ұғар. Құдайдың да көзі бар шығар, түбінде жасаған жақсылықтарың өзіңе қыдыр болып оралар» деп кеңес бердім.

	Қарама-қайшылықтарға толы заманда неше түрлі жаңалықтарды естисің. Немересі əжесінің жинап-терген алтынын алу үшін құрбыларын үйіне жіберген. Желіккен жасөспірімдер кемпірді өлтіріп, оңай олжа тапқан. Екі бойжеткен кешкілік келе жатқан жас қызды тепкілеп ұрып, қолындағы сөмкесін тартып алған. Байғұс қыз əрең дегенде есін жиып, өлім аузынан аман қалыпты. Бір ауылда Н. деген азамат көп мал ұстап, сүт пен қаймағын, артық ірі қарасын сатып, дəулеттене бастаған ғой. Соны көршілері «мынау байып барады» деп көре алмай, түнде қора-қопсысына өрт қойыпты. Тілсіз жау əп-сəтте 20 шақты ірі қара, қой-ешкісімен қоса бəрін жалмап қойып, бай деген адам кедейленіп шыға келген. Осындай жағымсыз жайларды естіп назаланасың, бойыңды қорқыныш билеп, пұшайман күйге түсесің, төбе құйқаң шымырлап, жүрегің ауырады.

	Міне, жамандық жасау кез келген адамның қолынан келеді екен. Ал жақсылық жасау əркімнің қолынан келе бермейді. Қайсыбіреулерінің мүмкіндігі болса да дəрменсіз жандарға қайырымдылық көрсетпейді ғой. Əлдекімдер бір адамға титімдей жəрдем етсе соны бұлдап, бəлсініп, жұртқа мақтаныш қылып үнемі айтып жүреді. Өзіміз талай атақты азаматтармен қоян-қолтық араласып тұрамыз. Сол аяулы ағаларымыз елге сіңірген еңбегін, жора-жолдастарына, туыстарына көрсеткен қызметін міндет қылған емес, мойнына жүк қылып артып, қайтарымын сұраған емес. Тіпті, сөз еткен емес. Сүйегі асыл, тұлғасы зор, мəрт мінезді жандар солар ғой.

	Күндер жүйткіп, жылдар жұлдыздай зымырап өтіп жатыр. Дариға-дəурен, тəтті тірлік өтіп жатыр. Бəріміз де өмірге келген қонақпыз ғой. Ендеше қамшының сабындай қыпқысқа келте өмірде бір-бірімізбен сыйласып, бір-бірімізге жақсылық жасап, адамгершіліктің ақ туын желбіретіп өтейікші.





КИЕЛІ МЕКЕН – НАУЫРЗЫМ




	Шалғайдағы Науырзым ауданын шын мəнісінде аруақ қонып, нар шөккен киелі мекен деп əбден айтуға болады. Көнекөз қариялардың əңгімесіне құлақ түрсек, осы төңіректе Ғабдолла бақсы мекендеген. Ол өкпе дертін, неше түрлі жарақаттарды емдеп, адам бойындағы қара бездерді сылып тастайды екен. Қасымхан құмалақшы сырқаттардың тамырын ұстап, ауруын дəл айқындап, жоғалтқанын лезде тауып береді екен. Шолақсай ауылында Қоянаяқ бақсы аталып кеткен əжеміз талайларды дертінен айықтырып, алғысына бөленген.

	Түркебай əулие туралы ел аузында аңыз көп. Халқымыз əулие сөзін кез келген адамға қатысты айтпаған. Онымен ерекше дарынды жандар ғана аталған. Əулие атамыз Өлеңді ауылының тұсында, биік қырдың үстінде жерленіпті.

	Үлкендердің айтуынша, Түркебай əулие түйелі керуенмен келе жатып сырқатқа шалдығып, тынығуға аялдапты. Дəм-тұзы таусылып, жарық дүниемен қоштасатынын сезген шығар, ол «əрі қарай мені əурелемей, көз жұмған соң осы қырдың үстіне қойыңдар, бірақ басыма ешқандай белгі орнатпаңдар» деп өсиет қалдырыпты.

	Əулиені соңғы сапарға шығарып салған адамдар басына топырақ үйіп, оба жасапты. Ешқандай белгі қойылмаса да, сол обаның ізі əлі жатыр. Жерленген қабірінің топырағы ортасына түспеген. Зират басында құдық, қазан-ошақ бар. Пір тұтушылар əдейілеп келіп, малды құрбандыққа шалып, түнеп қайтады екен. Жанына ұсақ тастар қойып, солардың арасына садақаға ақша тастапты. Ырым бойынша, өзің ақша қалдырып, бұрын қойғаннан алуың керек.

	Сарышығанақ ауылының жерінде атақты ғұлама Ахмет Байтұрсыновтың бабасы Үмбетей жерленген. Оның есімімен аталатын ру адамдары осы маңайда тұрады. Кезінде Қостанай қаласын мекендеген Аймағамбет Спан молда Үмбетей Бəйсейітұлының басына өз атынан тас қойып, оның 97 жасында қайтыс болғаны жөнінде қашап жаздырған. Айдалада сорайып тұрған тастың өз тарихы бар.

	Иə, Науырзым атырабы – тұнып тұрған тарих. Ел ішінде жұрт білетін жəне беймəлім қаншама есімдер бар. Бəрі де терең бойлап, жан-жақты зерттеуді қажет етеді.





	Оглавление

	Бірінші бөлім

	Тұлғалар тағылымы

	ҚАЗАҚТЫҢ СОҢҒЫ ХАНЫ

	БОСТАНДЫҚТЫҢ ЖАРШЫСЫ – ЕР МАХАМБЕТ

	БАБАЛАР РУХЫ ӨШПЕЙДІ

	ЫБЫРАЙ НЕДЕН ҚАЙТЫС БОЛДЫ

	ШОҚАН ҚАЙ ЖЕРДЕ ТУДЫ

	АБАЙ – БАС АҚЫНЫМЫЗ

	ҰЛТ ҚАМҚОРЫ БОЛҒАН ТҰЛҒА

	ЗИЯЛЫЛАРДЫҢ ПІКІРТАЛАС МІНБЕРІ

	СƏУЛЕ ШАШҚАН КҮНДЕЙ БОП

	ХАЛҚЫМЫЗДЫҢ ТҰҢҒЫШ ДƏРІГЕРІ

	КӨРКЕМСӨЗ ШЕБЕРІ

	ЖҰМБАҚТАСТАЙ ЖҰМБАҚ ЖАН

	ҚЫРАН-ҒҰМЫР

	ДОСАНОВТЫ ДƏРІПТЕЙДІ ЕЛ-ЖҰРТЫ

	ЛАЙЫҚТЫ БАҒАЛАНҒАН ЕҢБЕК

	ШАХАНОВ ШЫҢЫ

	ИМАНЫ МОЛ ИМАНҒАЛИ

	СИҚЫРЛЫ ƏУЕН

	ТАРИХШЫ, ҰСТАЗ ЗҰЛҚАРНАЙ АЛДАМЖАР

	ЖАРҚЫН БЕЙНЕҢ КӨЗ АЛДЫМНАН КЕТПЕЙДІ

	АСҚАР ТАУДАЙ АҒА ЕДІ

	ЕЛ ҮМІТІН АҚТАҒАН

	КӨСЕМСӨЗДІҢ ҰСТАСЫ

	ТОЛҚЫТТЫ МЕНІ

	ШЫНДЫҚТЫ ШЫРАҚ ЕТІП ҰСТАҒАН

	Екінші бөлім

	Ұлы дала перзенттері

	«ӨЛКЕЙІК, ҚАБЫРҒА ӨЗЕНДЕРІНІҢ БОЙЛАРЫМЕН ЖҮРІП ӨТТІМ...»

	«МЕН УАҚЫТТЫҢ ҰРАНЫНА ЕРМЕЙТІН АДАММЫН»

	ТЕРБЕГЕН ТЕҢІЗ ƏЛДИІ

	БІРҒАНЫМ ƏЙТІМОВА

	«КЕУДЕМДІ НАМЫС ОТЫ КЕРНЕДІ»

	ТАРИХҚА ЖОЛ ТАПҚАН

	«ӨМІР-ӨЗЕНІНЕН ӨЖЕТТЕР ҒАНА ӨТЕ АЛАДЫ»

	«ЖАҚСЫЛЫҚҚА ШӨЛДЕГЕН ЖҮРЕК...»

	«АДАМНЫҢ РУХАНИ ДҮНИЕСІ МЕН МƏДЕНИЕТІ – ӨРКЕНИЕТТІҢ АЛТЫН ДІҢГЕГІ»

	«МЕНІҢ ШЫҒАРМАШЫЛЫҒЫМДА ҰЛТТЫҚ МƏСЕЛЕЛЕР, ҰЛТТЫҚ РЕҢК БАСЫМ»

	«МЕНІҢ ЕҢ БАСТЫ ТАҚЫРЫБЫМ – ТƏУЕЛСІЗДІК!»

	«ХАЛҚЫМЫЗҒА, ТУҒАН ЖЕРГЕ, ТІЛГЕ ДЕГЕН ҚҰРМЕТ ƏР АЗАМАТТЫҢ ӨМІРЛІК МАҚСАТЫНА АЙНАЛУЫ КЕРЕК»

	«ҰЛТ МҮДДЕСІ, МЕМЛЕКЕТ МҮДДЕСІ БƏРІНЕН ДЕ ЖОҒАРЫ»

	ƏР АДАМНЫҢ СОҢЫНАН ІЗ ҚАЛУЫ КЕРЕК

	Үшінші бөлім

	Сан қырлы өмiр жолдары

	МЕНІҢ ЕЛІМ ОСЫНДАЙ

	ТҰМАРЫМЫЗ – Түркістан

	І

	ІІ

	ІІІ

	РУХ КҮШІ

	МЕККЕ – МЕНІҢ ЖҮРЕГІМДЕ

	ҒАБЕҢНІҢ ТАЛАНТЫН БАЙҚАҒАН

	ЖАҚСЫ СӨЗ ҚҰЛАҚТА ЖҮРСІН

	ТАБИҒАТ ТАҢҒАЖАЙЫПТАРЫ

	1.АЛТЫНҚАЗҒАН АСТЫНДА НЕ БАР?

	2.ҚАРАТҰЗ КӨЛІНІҢ ТЫЛСЫМ СЫРЫ

	3.КҮҢГІРТАУ ҚҰПИЯСЫ ҚАШАН АШЫЛАДЫ?

	4.КІШКЕНЕКӨЛДІҢ ҮЛКЕН ҚҰПИЯСЫ

	ҚАЗАҚ АТЫН ƏЛЕМГЕ ТАНЫТУШЫЛАР

	АРАЛАС НЕКЕ НЕ БЕРЕДІ

	САНА

	ЖОЛ ҮСТІНДЕ ЖҮГІРГЕН ДОҢҒАЛАҚ

	АЙДАЛАҒА ТАСТАП КЕТКЕН ЖҮРГІЗУШІ

	ЕКІ БӨЛЕНІҢ ҮЙЛЕНУІ

	АНАДАН БЕЗГЕН ҰЛ

	КҮЛІМДЕГЕН КӨКТЕМ КЕЛДІ

	АЛАШТЫҢ АЛТЫН КҮЗІ

	ЖАҚСЫЛЫҚ ЖАН ЖАДЫРАТАДЫ

	Сөз

	Достық

	Жақсылық

	КИЕЛІ МЕКЕН – НАУЫРЗЫМ





