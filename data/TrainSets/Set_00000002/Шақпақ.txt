	Апбаз Қаражігітов

	Шақпақ



	– Шырағым, Зəкір, сені қолқалап осы сапарға ертіп жүруімнің бір ғана сыры бар еді. Оқығаның, тоқығаның бар, зерделі, қазитке мақала жазып жүрген азаматсың. Ел мен жер тарихын, ерек туған азамат өмірін зерттеп жүрген жастың бірісің. Осы өтінішімді орында. – Қарт үні бірден өзіне елең еткізді. – Өзіңе ғана айтатын бір шежіре сырым бар. – Жаңағы, – деп, жан-жағына бойлай қараған ол, шоқша сақалын тарамдап аз ойланды, – жер болып кеткен бейітте менің бауырларым жатыр. Олар осы төңіректегі елге аты əйгілі қаралы оқиғада қаза болған шейіттер. Сол ел ардақтыларына бір ескерткіш орнату ежелгі арманым еді. Бірақ оның ретін келтіре алмай-ақ қойдым. Бұл ізгі мақсат – ата-бабасын қадірлеген бүгінгі сезімтал да мəдениетті ұрпақтың еншісі. Мен орната алмаған, арманым болған сол ескерткішті сен орнат, шырағым. Ол өзі желге тозбайтын, күн қызуы жемейтін, қар мен жаңбыр суы алмайтын, əрі зəулімдігімен көз тартатын болсын. Бірақ соны қандай мəрмəр тастан соғар екенсің, оған керекті құрылыс материалын, қарағым, өзің тап, ал мен өзімде барды саған табыс етейін, – деді.

	Мен үнсіз басымды изедім. Ол ойлы қалпын бұзбастан, ұзақ сөйлеп кетті.

	– Уақыт, тұлпарсың-ау, шіркін!

	Нұрбай қарт «осы сен тыңдап отырмысың» дегендей, маған бұрыла қарады да, сөзін қайта жалғастырды.

	– Осы Қаражар бауырына алғаш қыстау салған жыл. Жарықтық Сарыарқаның ақпаны мен қаңтары қай кезде шаруаға қолайлы болған. Нөсерлетіп, жаңбырлатқан күз арты төпей жауған қалың қарға ұласты. Атырап аз күннің ішінде ақсүмекке көпсіді де қалды. Бірақ сол үлпілдеген ақ мақта дала кенеттен алай-түлей, астан-кестені шығып, тулап бір кетті-ау... Сарнаған жел алапат күшпен ойда орғып, қырда қарғып қойын-қонышыңа қар толтырып, аһылап-уһілеп безек қақты. Оқпанына түскеннің бəрін түтіп, тырнағымен осқылап өрекпи жөнелді. Беймəлім алыста, жер түкпірінде, арыстан ақырып, аш бөрі ұлығандай. Он жетіге жаңа ғана шыққан жасымда мұндай сұрапылды бірінші көруім. Зікір салып, қобызын сарнатқан көзге көрінбейтін бақсы ма дерсің.

	Əлі есімде, желтоқсанның бас кезі. Үлкен үй – Жақсымбеттікі соғым сойған күн. Бір күн тұқымның өсіп-өнген, енші алған, батагөй, дарқан ұясы, ата төсегінің қасиетті орны – бұл. Ол үйдің шаруасы да басқаға қарағанда мол етектілеу, сорпасының беті майлы, қазаны қаспақты. Сонысына баға ма, ол үйге қонақ та көп келгіш.

	Бүгін шағын ауылдың бала-шағасы сонда соғым сойысып, ет бұзысып, ішек-қарын аршысып, қолғабысын тигізіп, абыр-сабыр болып жатыр. Қазіргідей өмір қайда ол кезде. Даланың тағысындай қыр қазағының рақат күні кемде-кем заман. «Жарлының бір тойғаны – шала байығаны» деп, алғаш соғым сойылған үлкен үйге жиналғанбыз. Қазан астында жыңғылдың томары сытыр-сытыр қыза жанады. Мұндайда əлекедей жаланып кететін əйелдер отты көсей түсіп, маздатып жіберген. Жас еттің көбігін алып, бір жағынан қазан бетінен май қалқып, мəре-сəре. Далада – боран, үйде – жаз. Төрде өзім өмірімде бірінші көрген кəресін шам қалт-құлт шалқып жанып тұр.

	Арқаларына сыз өте ме, əкем де, Жақаң да иықтарына сеңсең тондарын жамылып, шаруа жайын əңгімелеп отырған. Осы кезде үсті-басы ақ қырау болып, бейтаныс біреу үйге ене берді. Еркін басып, дауыстап сəлем бере кірді. Үні зор, жүріс-тұрысы ширақ, қою сақал-мұртты, қоңқақ мұрынды, ала көздеу кісі. Түйе жүн шекпенін, түбіт бөкебайын шешіп, тері шалбар, шағын тонымен сидаң-сидаң басып, төрден орын алды. Бəріміздің көзіміз бейтаныс кісіде.

	– Сақа, жол болсын, – деген үлкендерге:

	– Əлей болсын, ел арасы, – деп қысқа жауап қатты да, ары қарай даусын көтере сөйлей жөнелді. – «Адамның басы – Алланың добы» деп бұрынғылар дұрыс айтыпты. Қырық бес жылдық өмірімде жел қуған қаңбақтай шығанға шығып, адасқаным да осы шығар. Бүкіл дүние көз алдымда əлі дөңгелеп тұр. Қара басты мені. Қара басты! Қара басқаны емей не, өмірі болмаған, басымнан кешпеген жағдай – бұл. Көзімді таңып тастап, орнымда шыр айналдырып, қараңғы түнде қоя берсе де, бір көрген затты жазбай табатын мына мен есімнен адастым ба, білмеймін. Маған бірдеңе көрінетін шығар, шамасы. Құдайдың желі де бағдар бермей, біресе оңнан, біресе солдан шығып, мың құбылды. Айнала – ақ шымылдық. Топан судай тасыған екпінді үскірік үйіре соғып, теңіздегі жалғыз қайықтай айдап кетті. Жаңа ғана мағұрыптан мəшүріпке келгендей, Кеңгірдің қалың тоғайына енгенімді бір-ақ білдім. Бұл сұрапыл, сірə, бүгін-ертең басыла қоймас. Расында да, Жақсымбет аға, мына мен осы сіздікінде отырмын ба? Əлде... – Үй ішін тінте қараған ол бəрімізді ду күлдірді.

	Жақаң мына сөзге таң-тамаша қалғандай басын изеп, Сағымнан көз алмай ұзақ қарап отырып қалды. Тіл қатқан жоқ.

	Үйдің ішіне сəл болса да тыныштық орнаған осы сəтте жағалай қолға су құйылып, дастарқан жайылып, ортаға буы бұрқырап етке толы астау келе берді. «Соғым сойған күні қазаныңды толтыра ас, түбінде шеміршек, астауыңда ет қалсын, соғымың берекелі болады» дейтін қазақ емес пе, жас түйенің семіз еті, жүрекке шық ете қалатын көкпеңбек өркеш майы астауда былқып жатыр. Əсіресе ми шұжық! Турамыштаған жұмсақ етке араласқан ми. Жеңді білектей ішекке салынып пісіріліпті. Тəбеті қозып, сілекейін жұтқан бір қауым адам табаққа жұтына қарап қалған еді. Жақаңның:

	– Дəм алыңыздар, – деуі мұң екен, отырғандар астауға ашқарақтана қол салды. Олар əңгімеден тартылып, үнсіз тамақтанды.

	Ет желініп, отырғандар дастарқаннан шегінесе бастаған. Осы мезетте Сағым бір шаруамен асығыс жүргенін айтып, үй иесінен рұқсат сұрады.

	– Сақа-ау, өзің адасып жүрмін дейсің. Сөйте тұра мына ақ түтекте тағы қайда бармақсың? – деді Жақаң салқын раймен. – Боран басылған соң, күн ашықта жүрсең де болады ғой.

	– Құдайдан... – деді Сағым бата жасап, орнынан қозғала беріп. – Бойым жылынды, ішке ел қонды, оң-солымды айырып алғандаймын, енді адаса қоймаспын...

	Сағым үйден шығып кетісімен-ақ отырғандар:

	– Əлгіні сор түртті ме, мына күннің түрі жаман, жазым болмаса игі еді, – десті.

	Айтқандары айнымай келді, Сағым адасып, үсіп өлді. Сіресіп қатып қалған денесі ауыл іргесінен табылды.

	– Бұл Тəңірге не айтайын! Жала боп жабыспаса не қылсын, – деді Жақсымбет өлікті көргенде. Даусы күйзеліп, мұқалып шықты. Аз ғана ру жанғабыл-сапаққа жасын ойнатқан қара бұлт сол жылы осылай кеп төнген еді. Бұл өңірді мекендеген бір тайпа елге дау-дамайымен əйгілі болған қаралы оқиға талай жылға созылып, үзілмей келе жатқан айтыс-тартысты қайта қоздатты. Əмірі жүріп, айтқаны болып тұрған Адырбай болыс, көктен тілегені жерден табылғандай, азулы жыртқыш етіп өсірген қолбала ұрысы Сағымның құнын жоқтаушы болып шыға келді. Жақсымбет күні кеше ғана мұның үстінен оязға арыз берген-ді. Қара халықтың сөзін сөйлеп, ел ішінде беделді болып жүрген. «Енді содан кек алатын сəт келді-ау», – деп қуанды Адырбай. Көп кешікпей орта тоқсанның қызыл шұнақ аязды күндерінің бірінде боздағымды ата-бабамның қорымына қойғызамын деп, оның сүйегін жерлеген жерінен қаздырып алдырды да, Жақсымбетке сөз салды. «Өз билігін өзі айтсын, қара қылды қақ жаратын əділ би де, ақылды да өзі. Айыпты да өзі. Арысымды өз қолымен өлтірді, кінəні» өз мойнымен көтеріп, құнын да өзі кессін. Болмаса, тұрар жерін айтсын. Аянарым жоқ!» болды Адырбайдың сөзі.

	Ақыры орта шілдеде жердің шөбі пісіп, малдың да қаны толған шақта, Талмас əулие бейітінің түбіне үй тігіліп, осы дау ортаға түсті. Беделдімін, сөзім өтеді, ақ пен қараны танимын дейтін, осы төңіректегі елге қадірі бар ру басы, би атаулы түгел келді. Талай-талай дəу қарын, бұғағы іскен шоң билер пысылдап, ырсылдап отыр. Шілденің де кемеліне келген шағы емес пе, төбеден төнген күннің қызуы күйдіріп барады. Көбі мына дауға берер ақылы, келелі кеңесі болмаса да, сығыраңдап жыртыс аңдыған кемпірдей, əншейін, пəленше не билік, не бітім айтар екен, соны естиін деген ниетпен сөз тыңдауға келгендер. Көбінің не кəсібі, ауыратын ауыруы жоқ. Осындайда біреуге ши жүгіртіп, сөзден – сөз, даудан дау туғызатын, ұшқыннан өрт шығаратын ел пысықтары бұлар. Қасқыр қойды қырмаса, сауысқанға тамақ қайда? Нақты шешім-кесім айтылатын сəтке дейін өзара бірі олай, бірі былай деп, əр саққа сөз жүгіртіп, өздерінше тон пішіп жатыр. Жүйрік атты, қақ сойылды, алты өрім қамшысы, мылтығы сай, «аһ... аһалап» айқайлаған топтың бүгінгі ортаға алары да, аңдығаны да бір-ақ адам. Ол – Жақсымбет.

	Сарысу өзенінің қалың жыңғылды, бидайығы ұйысқан сазды табанына тігілген ақ үйдің өзі ысып кетті де, билер сыртқа шұбыра шықты. Бірінің өңінде қаяу жоқ, өздерінше мəз, күлкі-əзілі жараса қалған. Олар енді өзеннің жарқабағына, жел өтіне шығып, жібек көрпедей жұмсақ көгалға отырысып жатыр.

	Осы сəтте қабақтары түксиіп, қанын ішіне тартқан билер дұшпанын таптап тастардай айбар көрсетті. Қамшыларын қолдарына қыса ұстап, əрқайсысы өз тізесінің астына баса отырды. Бəрінің көзі Жақсымбетте. Жақаң да кең кеудесін кере тастап, үстіңгі ернін жымқыра түсіп, маңайымда кім бар дегендей, төңірегін бір шолып қойды.

	– Е, Жақсымбет мырза, бүгін мына көпшілік ойда жоқта дау тауып, ұйқыда жатқанда жау шауып, соның бітіміне алдыңа келіп отыр. Болған оқиға құдайға аян, саған аян. О заманда, бұ заман қазақ сүйегін жоқтаусыз қалдырған емес, ол – ата-баба жолы, төрелігін өзің айт! – деп, белгілі қоңыр дауысымен сыңғырлай жөнелді Ақтай би. Жан-жақтан «Жақаң не айтар екен» дегендей, талай жуан мойындар созылып, құлақтар қалқайды.

	– Дұрыс айтасыз, Ақа, – деп, осы төңірекке төбе би атанған Ақтайға ілтипатпен қарады ол. – Ойда жоқта дау тауып, ұйқыда жатқанда жау шауып, шерменде болған елің – біз. Жазым болса быламыққа тіс сынады дегеніңіз – осы, – дей беріп еді:

	– Əй, мынаның быламығы не? Айыбын мойындаудың орнына сөзді түлкі бұлтаққа салғысы келіп отыр ғой... – деп күңкілдеген дауыс та естіліп қалды.

	– Олай деме, Жақа, жөніңе көш. Сөздің тыйылымы қайсы, соны айт! – деп, Ақтай бір ырғалып қойды.

	– Не жөн бар онда, жөні бұған дейін айтылған. Адырбай болыстың алдында отқа қақталған терідей талай сілкілендім емес пе!? Болыс – ұлық! Ұлық алдында арылмай, ақтығымды айтпай, енді не істеуім керек?

	– Кісі өлтіріп тұрып мынау қайтеді-ей! – Біреудің даусы қатты шығып кетті.

	– Əне, естіп отырмысың, Жақа, сол ұлығың, болысың не айтты? – деді Ақтай қатқыл үнмен.

	– Адам адалдығын, адамдығын айтады. Мен өзімнің кінəсіздігімді баяндадым. Əлі де сөзім – сөз, ойымнан шығаратын ештеңем жоқ. Ал Адырбайдың табатыны болса, айта берер... – деп, төңірегіне бұрыла қарады.

	– Олай емес, Жақсымбет мырза, арысы аттан құлап жатқан Адырбайға жармаспа. Сағымды қалай өлтірдің? Мына халайықтың сенен білмегі – сол! – деп, Ақтай оған одырая қарады.

	– Е, бəсе, өстіп қыл сағаққа жармассаңшы. Жанды жері – сол.

	– Шіркін, Ақаң, – деген қошемет үндер дуылдап кетті.

	– Тоқта, бөрінің күшігендей шуламай!!! – деп, орнынан атып тұрды Жақаң. – Мен Сағымның қазасына жазалы бола алмаймын. Менің куəм – адалдық арым.

	– Пəлі, сөзіңе болайын... – Біреудің кекесін даусы тағы естілді.

	– Мейлі, сеніңдер, сенбеңдер, Сағым адасып өлді. Айтқан тілді алмады. Ұлып тұрған боранда асығыс шаруа бар еді деп, ет жеді де, шығып кетті... – Қалай-қалай қиыннан қиыстырады... Өзі адасып келген адам, қайтып боранға беттеуші ме еді?

	– Е, жан бермек оңай деймісің, – деген сөздер де естіліп қалды. Күннің тамылжыған ыстығы қыздырып, күйдіріп барады.

	– Жақсымбет адалмын десе, жан берсін. Қолына құран ұстасын! – деп дауыстады сырттан біреу.

	– Уай, кісі өлтірген адамда жан бар, құдай бар дегенге итім сене ме, тоқта былай даурықпай, түге!

	– Ақа, неге кідіріп қалдыңыз? Дінсіз адамға құдайдың да, құранның да қасиет-қадірі болмайды. Одан да төрелігін айта беріңіз, – деп, оның желке тұсынан Адырбай болыс маңқылдай үн қатты.

	– Адырбай, сен орынсыз адаспа! Құдай, құран дегеннің атасы – адалдық, ар. Халық сеніміне онымен енбейсің. Басқа білмесе де, жазымның не екенін сен білсең керек. Сағымның ажалы ешкімнің болжауынсыз, ойламаған жерде, жазымнан болды. Ендеше, адалдыққа сен, жазықсыз жанды жəбірлеме! Əрі əкет алабүлігіңді! – Жақаң айқайлап жіберді. Ақтай түсі ағарып, қолын көтерді. Онысы «Тоқта, тыйыл» дегені еді. Орнынан белі ұйығандай шұбалаңдап, зорға тұрды. Сəл ойланғандай, жан-жағын барлап қарап алды да, өз шешімін айтып кетті...

	Ол «аузы қисық болса да бай баласы сөйлейтін» заман еді ғой. Ақыры сонымен тынды. Сөздің тоқ етері көнсең де көнесің, көнбесең де көнесің деген қара күшке тірелді. «Сағым өлген жерде Құлжанның əулеті өзің ғана оңаша болдың. Ойыңа келгеніңді істедің, өзің мерт еттің. Бір елдің еркесі, жігіттің серкесі еді Сағым. Оның құны – жүз қара», – деп, – бас би Ақтай кесімін айтқан. Оның бұл билігін ел билеген əкімдер мен «дуалы ауыз» билер түгел қостап, біреуі бармағын, біреуі мөрін басып, қолма-қол бекіткен.

	– Бұл əділ билік емес. «Көп қорқытады, терең батырады», бұның аты – қиянат! – деген Жақсымбетке:

	– Жоқ, өлтірген сен! Сен! – деп, ел билері бір ауыздан шу ете түсті. Билік сот үкіміндей сол жерде күшіне енді. Орындау мерзімі де қысқа – үш күн. – Егер бұл билік осы мерзім ішінде орындалмаса, күш қолданамыз. Ерден ердің артық-кемі жоқ, басқа – бас, жанға – жан. Жақсымбеттің немесе Құлажан тұқымынан ондай бір боздақтың мойнына қыл арқан түседі.

	Мұнша малды қалай төлейді, қайдан алады? Басар жер, шығар тау қайда? Бар малды дегеніне екі-үш қана қара-құра біткен жанғабыл-сапақ ауылы қиянат отына күйіп, қайғы жұтып күңіреніп кетті. Не істемек? Əділдік айтатын, оқиғаның шын- дығына сенетін кім? Осындай тұйыққа тірелген шақта, күші мен ірілігіне сенген Адырбай тағы кісі жіберіп:

	– Жақсымбет малым жоқ деп қысылмасын, ел жақсылары айтқан бəтуə-билік бұзылмасын, қыздың құны – қырық жеті. Доланның баласы Салықбайға немере інісі Əжібектің бой жетіп отырған қызын берсін. Мың жылдық құда болсын. Арадағы көңіл мен жүректе қатқан кек қанмен емес, жанмен жуылсын, – депті. – Долан – Адырбайдың ағасы, ал Салықбай болса оның тілі жоқ, мылқау жалғыз ұлы еді. Əділдік пен адалдық қара халықтың көзіне көрінбейтін терең зынданда жатқан дəуірде ел əкімдері кімнің сөзін тыңдаған, кімнің зарын естіген. Мұнда да солай болды. Көп кешікпей ежелден жоқ-жітік атанған аз ғана рудың тай-танасы Адырбайдың алдына түсті. Жетпеген малдың бодауына, менің туған апам Ақнұр Доланның мылқау баласына зорлықпен ұзатылып кетті. Қара жон болып өртенген даланы құйындай қопарған бұл қиянат бір дүйім елді улатып-шулатып кетті. Барлы-жоқты малынан айрылып, өңеші жыртылғанша аңыраған аш бала мен ана зары ел əкімдерінің құлағына жетпеді. Қорлық пен зорлықтың бодауы болған Ақнұрдың сондағы сыңсыған үні, өксіген даусы əлі де құлағымнан кетпейді. Бөрінің арқасындағы лақтай болып, есіл əпкем бел асып кете барды.

	Рақаты аз, қасіреті мол күндер жөңкіген бұлттай жылжып өтіп жатты. Денеге шыққан шиқандай сай-сүйекті сырқыратқан осы дау-дамайдың оты өше бастады ма, бір күні əкем ойда жоқта Ақнұр апамдікіне барып қайтуға əзірленді. Тұңғыш баласы болған соң ба, əйтеуір Ақнұр десе, əке-шешем ішкен асын жерге қоятын. Жанын үзіп, жүрегімен беріліп, құрмет тұтатын еді. Апам аулына əкеммен бірге мен жəне Ақтан – үшеуміз жүріп кеттік.

	Сол жылы қыс та қатал болатын. Қар ерте жауып, жол бекіп, ел арасындағы қатынас үзілген. Біреудің біреу амандығын ұзынқұлаққа талып жеткен сəлем арқылы ғана білетін. Əсіресе құдасы Доланға мына кезде сəлем беріп көрісіп, Ақнұрдың маңдайынан иіскеп қайту əкеме қажыға барғаннан кем көрінбей келеді. Бауырын кім сағынбайды, апамды көруге өрекпіген көңіл менде де бар.

	Қаражардың түбінен сонау Сарыкеңгірге дейін бірнеше қонып, Долан аулына тяп келеміз. Аспан ақ шаңдақ, айнала аппақ. Көзге ілінер ноқат көрінбейді. Жалғыз аяқ таптаурын жол. Анда-санда ақсақ ойылған қасаң қарлы жолда жаздай міністе болған көбеңнің аяңы да тым ауыр. Мына митің-митің өнімсіз жүріс əбден жалықтырып жіберді. Мен жан-жағыма елеңдеп қарап келемін. Өзеннің оң бетіндегі ауыл бірден өзіне назар аудартты. Кешқұрым шаруа жабдығында, тіршілік қамындағы адамдар көрінеді. Солай қарай самарқаулау иегін көтерген əкем:

	– Мына көрінген Адырбай болыстыкі. Аулында деп еді, көріп тұрса, бұрылып сəлем бермеді дейтін болды-ау, – деді атын тебіне түсіп. «Онда не шаруамыз бар, Ақнұрдікіне тезірек жетейікші» деген ой билеген мен:

	– Апам ауылы таяу ма? – дедім.

	– Мұншама қашық болар ма? – дейді Ақтан, өзінің шаршағанын білдіре мені қостап.

	– Міне, келіп те қалдық, ендігі қыстау солардікі, – деді əкем. Күн батып, түн туырлығы түнере көтеріліп келеді. Төңірек қараңғылана бастаған. Осындай қысталаң шақта біздің бүгін келетінімізді қайдан естіп біле қойғанын қайдам, əйтеуір, қыстаудың қарасы көрінер-көрінбестен басына желегін жамылып, Ақнұр апам қарсы алды. Бұл – ертеден бар дəстүр. Ұзатылған қыз туған аулынан келген туыс-туған, жақындарын алдынан шығып қарсы алатын əдет барын білетінмін. Бірақ Ақнұр əпкем басынан желегін алмады, бетін ашқан жоқ. Неге екенін қайдам, төменшіктеп, даусын шығарып сөйлеспей, алдымызға түсіп жол бастады. Айнала қап-қараңғы. Сөйтсе де маған Ақнұрдың бойы өсіп, денесі іріленген сияқты көрінді. Əкем де əлденеден сезіктенгендей, қайта-қайта жөткірініп, Ақтан жаққа жалтақтай берді. Бір кезде:

	– Ақнұр қалқам, шешең сəлем айтты... – деп еді, ол боздап қоя берді. Даусы қарлыққан ба, бір түрлі жат сияқты естілді. Бірақ: «Қайтсін-ай, əкемді, шешемді, мына біздерді сағына-сағына, жүдеп-жадап, даусы да қарлығып, еңсесі түсіп кетіпті-ау...» деген аяныш сезім менің көңілімді босатып, еңкілдеп тұрып жылап жібердім. Менің бұл қылығым əкемді де толқытып жіберді-ау деймін. «Қарағым-ай, даусың қарлығып, еңсең түсіп, адам танымастай боп өзгеріп кетіпсің, денің сау ма, ауру емессің бе, бет-аузыңда жарақат жоқ па?» – деді дауысы дірілдеп.

	Əкем екеуміз атымызды жетелеп, Ақнұрдың соңынан қатарласа ілестік. Кенет Ақтан айқайлап жіберді. Даусы сондай ызғарлы, ызалы шықты.

	– Əжеке-ау, қайда барасыз? Жүрісі Ақнұрға ұқсамайды мынаның!

	Ақтан оқтай атылып барып əлгінің басынан желегін жұлып алды.

	Анау да сойыл тиген қасқырдай қайқаң етіп, қарсы қарап тұра қалды. Мен сақал-мұрты сапсиып, бет-аузы тыржиып кеткен жат біреуді көріп, шалқамнан түсе жаздадым. Əкем қап-қара боп түтігіп кетті. – Долан алдымнан қызымды емес, масқарампазын шығарған екен ғой! Соғұрлым не жаздым оған, – деп ысылдады ол, – əлде бұл ағасы Адырбайдың айтағы ма? Апыр-ай, сүйекке таңба болды-ау!

	Əкем атына қарғып мінді де, əлгі масқарампазды тобылғы қамшымен дəл жауырынынан тартып-тартып жіберді. Біздің де тұла бойымызды дүлей ашу биледі. Атымызға қарғып міндік. Ақтан екеуміз де əлгіні қамшымызбен бір-екі рет тартып өттік. Əлгі неме ине жұтқан иттей ирелеңдеп, қаша жөнелді. Біз аттың басын кері бұрдық.

	Ашуға булыққан əкем атына қамшы үстіне қамшы салып, суыт келеді. Мына қоңыр түнде Кеңгір өзенінің қарау қалың тал, қамыс, жиде өскен қабағын басып, түнере көшкен бұлттай жабығып алған. Желе жортып барады. Түн қылаусыз мажыра күйінен ызғырық желге айналған. Дүр сілкінген қыран қанатынан сіркірей төгілгендей жылт-жылт еткен даланың ақ қиыршық қары сəл желдің өзіне суырыла көшіп жатыр. Манағы кермиық, ақ кірпік сұлу табиғат енді үрпе-түрпе кейіпке көшкен. Содан ба, кім білсін, құлазыған көңіліміз мынау қарлы даладай астан-кестен, аласапыран.

	– Не боп қапты соншама, тоқтамайтын! – деген дауысқа жалт қарасам, қасында бір-екі адамы бар Адырбайдың алыпкел-шауыпкелі, қанды құрық, Ақсойыл атанған Бодықбектің өзі екен. Анада Ақнұрды алып кетерде күйеу жолдас болып келген. Мен оны содан танимын. Қалыңның арасындағы кешпе сұр қарды ат бауырына сыздырып, біздің жолымызды төтелей кесіп келеді екен.

	Əкем манағы қалпы, сол жүрісі жүріс, ештеңеге алаңдар, көңіл бөлер түрі жоқ. Мыналардың дабырласып жол тосып келе жатқанын елер емес.

	Ақсойыл қатты екпінмен атын шоқырақтатыңқырап келіп əкемнің алдына көлденең тұра қалды.

	– О, Əжеке, тоқтаңыз. «Ашу – дұшпан, ақыл – дос» деген бар. Бір ағаттық балалар тарапынан болса болған да шығар, неге сонша морт сынып кеттің! «Бас жарылса – бөрік ішінде, қол сынса – жең ішінде» дегенді ұмытпайық, – деп омыраулай сөйледі.

	– Уай, Ақсойыл. Бұл шешендік сынар жер емес. Ар сынар жер. Жаным арымның садағасы деген жер!

	– Е, не бопты соншама? Бары – əлгі Көкжалдың Ақнұр келін боп көріскені ме? Күлсін дегені болар, – деп құж ете түсті Ақсойыл.

	– Масқаралап күлмес болар жақын адам, – деп, əкем де ытырына қалды. – Оған кектенетін ештеме жоқ. Тастаңыз қияс ашуды!

	– Сендерше ештеңе болған жоқ шығар. Маған жетті. – Ақсойыл да тақымдап қояр емес:

	– Əй, қу тұяқ кедей, жілігіңе май жүгірейін деген екен.

	– Əруақ аттаған оңбайды дегенді ол атаң мен бұл атаңнан естігенің жоқ па еді? Əруақты екі аттама, жүр. Қайт былай! Қадірлегенді, қасиеттегенді біл. Адекеңнің құрметті қонағы бол. Əдейі өзі жіберді, – деді біраз жайды аңғартып.

	– Осы сол Адырбайдың мазағы емес пе! Оны мен білмеймін бе?! Екінші – кедейлігіме жетпе! Малым – арымның садағасы! Адырбайдың жуындысына оңалма! Сенің ар жақ, бер жағың маған белгілі. – Əкем қамшысын бүктеп, білеп тұрып: – Адырбайыңа айта бар, құрбысынан озғанмен, құдайдан озбайды. Аты үнемі бəйгеден келе бермес. Адамға парасат майданынан екі өтпек жоқ. Бір емес, екі емес, қайта-қайта қорлайтындай. Есіне Сағымның оқиғасы түсті ме? Мұның артын да көрерміз, – деп, даусы түнгі ауада жаңғырыға шыққан ол атын тебіне берді.

	– Əй, Əжібек, иттің басы сырлы аяқтан шоршып түседі деген ғой мынауың. Ендеше, өл де қал. Адырбай құдаңның сəлемі мынау: – Қайтсын, қайтпаса, ат құйрығын кестім. Өзіне-өзі өкпелесін. Белдеспесін менімен. Көресісін көрген, қайталатпасын оны деді, – деп, бар зəрін шашқан улы сөздерін ақтара айтты да, атын бауырлап-бауырлап жіберіп, кейін қарай шаба жөнелді Ақсойыл.

	Шипың торы бүлкектеп желіп келеді. Жолдағы ауылдардың біріне соқпай, түнімен, келесі күні ұзақ күн жүріп, қонаға Сарысудағы Жақсымбеттің ауылына жеткенбіз. Бұл екі ортада бір рет ат белін суытып аз-кем кідіргені болмаса, жүрістен бір танған əкем жоқ. Анда-санда оқыс тіл қатады, іле қайтадан тынып, жарылатын шиқандай, екі беті талаурап сыздай түседі. Əкемнің қазіргі халі мен сағынып барған құдамыздың көрсеткен мынау өрескел мінезі жас жанымды қандауырмен шабақтағандай, тым жабырқатып жіберді. Өзім шеше алмайтын сансыз сұрақтар əбден мезі етті. Əсіресе Ақсойылдың: «Ей, қу таяқ кедей, жілігіңе май жүгірейін деген екен!» – деп əкеме тап-тап бергені көз алдыма елестеген сайын жүрегім өрекпіп, зығырданым қайнап, қатты күйініп кетем. Сонда мынау үскірік аязда аппақ дүние күңгірт тартқандай тұмандана қалады.

	«Жілігіңе май жүгірейін деген екен!» Доланның Адырбайдан жасырған боп, жең ұшынан қол жалғасып берген екі-үш байтал, бес-он ұсақ-түйегі ғой. «Əй, кедейлік-ай» деп кіжінемін.

	Тұңғыш рет байлық, кедейлік туралы ойға шомдым. «Япыр-ау, олар қалай байыды. Ең болмаса шөп басын сындырып, ең- кейіп жерден бұта көтермейді. Сонда да шалқыған байлық, несібе-ырыс солардың босағасынан арқан бойы ұзамайды. Ел басқаратын да, билік, төрелік айтатын да – солар. Жоғарыдан келсе ұлық, шенді-шекпенділер де соларды табады.

	Біз, иə, мына біз, өңшең кедей соның малын бағып, шөбін шауып, күлін шығарып, суын тасушылар қанша еңбек етсек те, ешкіміз егіз тумайды. Егін ексек: шегіртке жеп, ыстық жел соғып, қара күйе басып кетеді.

	Мұның себебін тағы таба алмаймын. Əсіресе мені таңдандыратыны – байлардың дəулетінің бір ортаймайтыны.

	Япыр-ау, содан ба екен, бай мен кедейліктің қыс пен жаз, ащы мен тұщы сияқты өзара біріне-бірі кереғар, екі дүние секілденетіні.

	Расында, əкем немесе мына Ақтан, иə мен Долан сияқтылардың осы сорақы сойқандарын көріп тұрып, ит қорлығына көне береміз бе?! Олардың майда тіліне сене қоямыз ба?! Ой, сұрқиялық-ай! «Əй, пақыр болып жаралған кедейлердің баласы-ай, арқа етің арша, борбай етің борша болып, азулылардың ашса – алақанында, жұмса – жұдырығында, күлсе езуінде кеткенің-ау» деймін қамығып. Əрине, менде ол күндері бұдан басқа ойдың болуы да мүмкін емес еді.

	* * *

	Сол жылы көктем кеш келді. Өлер алдында санаулы өмірін ұзақ күзеттірген науқастай, қыс шіркін де созыла-созыла шаруаның көз майын тауысты. Жіңішке баяғыда үзілген, ал жуанның өзі қылдай созылып, қалт-құлт ете бастаған. Əсіресе көктемнің жалаңаш теріге қадалған тікендей қара суығы ақпанның ақ көбік шашқан аязынан қатты тиіп барады. Адам арыған, мал – көтерем.

	Жомарт табиғат күрт құбыла қалды. Міне, бүгін екінші күн оңтүстік-батыстан соққан ыстық лепке кəрі қыстың қабат-қабат сауыты сөгіле бастады. Сүрі қардың көбесі көпсіді. Күні кешеге дейін мұз құрсаған дала ағыл-тегіл, буы бұрқырап, лезде бусанып қоя берді.

	Күн де күле шығып, тіршілікке қызықтап күлімдей қарап, алтын алауын, бар жылуы мен жалынын мейірлене төгіп тұрды.

	Қарт күр еріді. Қос өзен – Кеңгір мен Сарысу арнасынан асып, Қаражар алқабына көсіле жайылған.

	Əкем ауыл адамдарын төңірегіне жинап, дəн сеуіп, жер жырту жұмыс жайлы кеңесіп отырды. Біреулер соқаны, біреулер қамыт, мойынтұрық, ең арғысы ағаш самиян, шілия дей ме, оны-мұнысын жөндеп, əйтеуір, мына аз ғана ауылдың сыртындағы тастақ төбенің күнгей бетінен түспейді. Қап-қара боп ыс басқан қатпар-қатпар қос көрікті əкем өзі тынбай басады да, Ақтан қып-қызыл шоқтың арасынан сом темірді қысқашына тістетіп алып, төске жаншып, «ы..., ы..., ы!..» деп, маңдайынан тері бұршақтап, ұрып жатады. Мұнысы – болашақ соқаның тісі.

	Мен болсам ауылдағы он-он бестей ұсақ тұяқты былай шығарып салып, қыстан қалжырап, сіңірін созып шыққан тайынша-тананың батпақтап қалмауын бақылаймын.

	Осыдан бір жыл бұрынғы айтулы дау-дамаймен бірге Сағым өлімінен кейін жанғабыл-сапақ елі бір жерге бас қосқан. Өзен өз аңғарына түсіп, су басқан табанның көк сағал шөбі қалыңдап қалған кез. Шалғын арасынан сыңғырлай сырғып, мөлдірей аңғып жатыр.

	Аулымызда не бары жиырмадан астам мініс көлік бар. Оларды да кешегі қатал қыстан Кеңгір өзенінің қалың талы мен қамысы сақтап қалған-ды. «Орманды жер – қорғанды жер» деп халық бекер айтқан ба!

	Сол аз жылқы Бестөбе, Балқаншанышқан аталатын жон, тепсеңде, қалың бетегелі, боз, изенді жазықта жатқан.

	Астымда Ақтанның торы қасқасы. Ауылда малды терістікке өрістетіп, енді ғана егін жаққа бұрылғам. Аңырап тұрып қалдым. Сойылын көтеріп, қиқулаған бес аттылы біздің ауылдың жылқысын қуып барады.

	Егіншілер де соқадағы бір-бір шолағын ағыта сап, жайдақ мініп, солай ағылды.

	Жылқыны қуа жөнелгендер соңдарынан шапқан ауылдың жайдақ қуғыншыларын жан дейтін емес, қастарынан таяқ сілтем жерден айқайды салып, баса-көктеп, ауыл сыртындағы өткелге қиқулап бет алды. Олар бесеу – қуғыншы он шақты.

	Осы кезде жылқыны төрт кісі қуа жөнелді де, біреуі ғана бөлініп, сойылын көлденең ұстай, келсең – кел деп, қуғыншылардың жолын тосып тұрып қалды.

	Біздің адамдар таяна бергенде, əлгі ақырып:

	– Е, ел сұрқын алған азғындар! Қапта-қапта! – деп, аш бөрідей қарсы ұмтылды. Екпінді, семіз атты, ер-тұрманы сайлы əккі ұры ə дегеннен бес-алты адамды жайдақ аттарынан ұшырып түсірді. Астындағы атын басқа-көзге ұрып, жете алмай, зығырданы қайнап күйіп-пісіп, түйе жүн шекпенінің етегі делеңдеп əкем де келе жатыр. Көлігі жайдақ, қолындағы тұтамдай ғана ағаш.

	– Ə, Əжібек, кездестің бе? Қанымды қарайтып кетіп едің! деп, күжілдей айқайлаған əлгі ұры қояндай орғыған шабдар атпен ағыза келіп, əкемді маңдайың осы-ау деп салып кетті. Шақ еткен дыбыс шықты. Көзімді жұмып қалып, қайта аштым. Əкем əлі ат үстінде. Ал ананың ақ табан сойылы ортасынан омырылып, сынып кетіпті. Шамасы, əкем қолындағы келтегімен қаққан болуы керек. Ортасынан қақ бөлінген сойылдың жартысы қолында шолтаңдап жұр. Екпінімен ағып өтіп, ат басын жарқ етіп қайта бұрғанда таныдым. Белгілі Ақсойыл – Адырбайдың ұрысы. Дүлейленіп алған.

	Шабдар атқа қамшыны үстін-үстіне ұрып, əкеме қайта төнді. Қолындағы сойылының қалдығын лақтырып тастап, құйғытқан бойы бетпе-бет келіп, əулетті шеңгелімен əкемнің жағасынан ала түсті. Есесін жіберсін бе, əкем де оны буындыра сығымдап, екеуі бір денедей тұтасып, тіресе қалды. Аттар да тік жарға кез келгендей кілт тоқтап, қарғыды. Танаулары делдие ентігіп тұр.

	– О... а... аһы-һ... қан жауғыр! – деп, даусы барылдай соққан Ақсойыл атын тебіне берді осы кез. Əкем атынан сырылып бара жатты. Ер-тоқымы жоқ еді. Біздің адамдар жапа-тармағай өкшелете шауып келе жатса да, бірде-біреуі олармен əлі жанаса алған жоқ. «О, атаңа нəлет!» деген ызбарлы айқайдан басқа əзірге айқас жоқ.

	Ақсойыл да қарулы атпалдың бірі екен. Сол беті топ жарып дөнен серкені жеке тақыммен алып шыққан шабандоздардай əкемді жағасынан ұстаған бойы «һап!» деп бір лықытып, биік қасты құранды ердің алқымына көтеріп, атын текіректеткен күйі ұзай берді.

	Əкем Ақсойылдың жағасынан айрылар емес, сом денесін оның ырқына бермей, аттың кеудесін қағып, солбалақтап барады.

	Ту сыртымнан Ақтанның айқайлаған даусы жетті құлағыма.

	– Түс аттан! – Өз атына бір-ақ секіріп мінген Ақтан торы қасқаның бауырын жазды.

	Жылқыны қуғандар Кеңгір өзенінің ну қалыңына еніп, өткелге жақындап қалды. Ақсойыл да өзенге таяу. Осы кезде бұлдырықтай зырлап келе жатқан шабдар ат оқ тигендей ұшып кетті де, əкем мен Ақсойыл жерге қатар құлады. Белдесіп, топ алдына сайысқа түскен палуандардай емес, бұл екеуі бірін-бірі опат қып, жоқ етер жыртқыштыққа басқан. Бірақ тең күш бірін-бірі бүктеп кете алмай, кезек лақтырысып, талқыға түскен шикі қайыстай мың бұралады. Шабдар ат жығылған орнынан атып тұрып, оқыранып, денесі дір-дір етіп, алдыңғы бір аяғын көтеріп тұр. Жалғыз қазық ұрған алдыңғы оң аяқ жіліншіктен омырылып кетіпті.

	Осы кезде бұлардың қасына Ақтан да жеткен. Əй-шайға қарамайтын, тумысынан ожар жаратылған ол қолындағы құлаштай тал шоқпарды сілтеп қалды. Əкеммен жағаласып жүрген Ақсойыл төбесінен жай түскендей, осы соққыдан басы шыр айналып құлап түсті.

	– Əй, бекер ұрдың-ау! – деген əкемнің сөзін естіді ме, естімеді ме, Ақтан жылқы соңынан шаба жөнелді.

	Қарақұстың оң жағын ала тиген шоқпар орнынан қан бұрқ ете қалды. Ұзын, алпамсадай, иықты, кең жауырынды Ақсойыл қанын ішіне тартып қимылсыз жатыр. Өрттен қалған бір түп көдедей шошайған сақалы желге желкілдеп, мұрнының астына қарай үдере өскен жұлық мұрты жыбыр-жыбыр етеді.

	Атты-жаяулы ауыл адамдарының алды-арты жиылып қалған. Жығылғанына бие сауымдай уақыт өткен шамада Ақсойыл «уһ!» деп, өзінің тірілігінен белгі берді. Көпшілік емес пе, мұның мына жатысына біреулер аяушылықпен, біреулер қаһар тіге қарап қалған.

	– Жортуылшының басы жолда қалады деген осы да! – деп, жиналғандар дабыр-дұбыр сөйлеп тұр. Əкем бəрін үнсіз тыңдап отыр. Бір жапырақ құрым киізді күйдіріп, Ақсойылдың қара құсына басты.

	– Ит қансырамасыншы, – деп қояды салқын ғана. Күн кешейіп барады. Ақсойыл есін енді-енді жиды. Шарасы үлкен ала көзін кең ашып кірпігін қаққанда керемет сұстанып кеткендей көрінді маған.

	Ол қолға түсіп, аузы құрсауланған қасқырдай төңірегіне ызалы қарады. Əкем бұл қасқой ұрыға қаһарын төккісі келмейтін сияқты. Адамшылық арын оятқысы келетін сыңай таныта сөйледі.

	– Ақсойыл, мен сен сияқты қанымды қарайтып едің деп, кектенбеймін де, мына халіңді табаламаймын да, адамдығыңды ардақтап, ал иттігіңе іспен жауап беруге дайын жан екенімді көрсеткім келеді. Мен сен өңгеріп кете қоятын, Адырбай болыстың алдына алдырып, пышақ кезейтін бұлақ басында жалғыз қалған жетім тоқты емеспін. Жүр былай, ауылға қарай! – деп қоңыр үнмен дауыстамай.

	Ақсойыл сыздап, əкемнен көз алмай көп отырды. Ақыры, орнынан тұрып, бір жерім қирап қалмады ма дегендей бойын жазды. Аяңдап шабдар аттың қасына барды. Кекілін тарап, көзін сүртіп, кеудесін алақанымен қақты.

	– Қанатым едің, жануар мерт болдың! – деді де, басқадай лəм деместен менің артыма мінгесіп ауылға келді.

	Əкем жəне ауылдың басқа адамдары түн ортасы ауғанша Ақсойылдан оны-мұны сұрап сөз тартып отырды. Ол да «мейлі, осылар Адырбайдың сырын біле қойғанда қолдарынан не келеді. Қайта жүректерінің отын баса отырайын əрі өзіме де сенім артсын» деген оймен бар білгенін бүкпей сөйлеген.

	– Ой, Əжібек, сен не білесің! Адырбай сені құдам деп, теңім деп отырған жоқ. О жолы ауылыма соқпады, сəлем бермеді, қазақ жолдағы бейітке де құран оқушы еді. Қу кедей жетісейін деген екен. Содан соң артынан кісі шаптырып, ашуынан қайтсын дегеніме де көнбеді. Енді тігерге тұяқ қалдырмай, тапа тал түсте шауып əкел деп жұмсаған да сол құдаң.

	Бұдан кейін жер тістетіп, егінін отап, шаңырағын ортасына түсіремін деп отыр. Болыстың бет алысы – осы! – деген Ақсойыл. Ауыл адамдарының бірдеңе дегісі келгенін əкем жасқап сөйлетпеді. Өзі де жай бас изеп қана үнсіз қалған.

	Ертеңіне Ақсойылдың көрші үйдің жалғыз атын мініп қашып кеткенін бір-ақ білдік.

	– Əй, Ақсойыл, қаныпезер, екі жүзді болмасаң, сен ұры да болмас едің ғой, – деп кіжінді күйінген əкем сонда.

	Сөйтіп, біздің ауылда жер жыртып жүрген аз ғана ат пен Ақтанның торы қасқасынан басқа жылқы тұяғы қалмады. Бəрі осылайша қолды болды.

	* * *

	Бірер күннен соң əкем мына көктемгі қарбалас диқаншылықтың еңбек қамытын ауылдың басқа адамдарының мойнына ілді де, өзі Жақсымбеттікіне кеткен. Онда бір қонып, суыт оралды. Жақаңның не айтқанын, өзінің не дегенін ешкімге де жария еткен жоқ. Бар болғаны – бір жері ауырған кісідей, қабағын түйеді де жүреді.

	Адырбай біреуден: «Əжібек өзіне-өзі өкпелесін! Қызын бергенде менің сақау інімді сыйлап берген жоқ. Сағымның құнын өтеуге, малының бодауына берген. Қызды жау да алады. Мен жаумын, тұрар жерін айтсын!» – депті.

	Бұл хабарды естіген күні əкем дөңбекшіп түнімен ұйқы көрмей шықты. Ертеңіне ерте тұра сала:

	– Ей, Нұрбай, тұр былай, салсүйектенбей! – деп, мені ақырып оятқаны əлі есімде. Көзі кісі алатын бурадай қанталап кетіпті. Белін мықтап буған, оқыс шешімге келген адамның түрі. Қабағын қарс жауып алған.

	– Бар, өрістегі түйелерді айдап кел! – деп бұйырды. Көктемнің жапырақ, шайырына тойынып, бошалағы шығып, өркешін қаз тұрғызып, тікейте бастаған аулымыздың бес-алты мойнағы қырда жатқан. Түс болмай-ақ айдап келдім. Өзіміздікі деген жалғыз өркеш бір тума. Биік, зор денелі, нағыз ойсылқараның өзі. Түйенің бір көрікті сұлуы сондай-ақ болар. Əкем оны ұстатып қалды. Кешіне үйдегі азын-аулақ ұсақ тұяқтан таңдап, етті деген бойдақтың бірін сойып, ауыл адамдарын шақырды. Бір тосын əңгіме айтардағы əдетіне басып, бетінің ұшын жыбырлатып отырып:

	– Иə, жамағат, əлсізді əлді басынған, əлсіздер қатты ашынған уақыт келді білем. Дөң аспас, құл сабар атандың қазір. Анадан ұл болып туып, қор боп өтеміз бе?– Көпті барлай қарап, қабағын түйген күйі аз кідіріп, басқаның жауабын күтпестен:

	– Адырбай адыраңдап кетті. Біздің аз ғана бес-он қыл құйрығымызға уысы толмаған ол енді арымызды, адамдығымызды паршалап, «тұрар жерін айтсын» деп хабар айтыпты. Бұл біздің одан көрген бірінші қорлық-қиындығымыз емес, бірақ... – деп, тағы түнере түсті.

	– Айтпайсыз ба, тұрар жерді...

	– Айтыңыз!

	– Неге тартынасыз!?

	– Бір күн туып, бір күн өліппіз бе...

	Ақтан босаға жақта отыр. Түйе жүн шекпенді жалаңаш арқасына жамыла салған. Жүн басқан апай төсін айқара ашып тастап, айналасына сұстана қарап, ызалы, ширыққан сыңай танытады.

	– Өзекті жанға – бір өлім, жасқаншақтық – қорқақтық емес екенін болыс қауымы білсін. Бұға берсең – найзасын сұға бергісі келеді, не бар аянатын, – деп, орнынан ырғалып қозғалақтап қойды Ақтан.

	– Болыс оңай жау емес. Онымен алыспа, алыссаң – аянба. Не жаға жыртылады, не бас кетеді. Ал жағаластың екен, бітім тілеме! – деп, əкем шегелей сөйледі.

	– «Албастыны да алысқан алады» демей ме атам қазақ. Зор болса Адырбай албастыдай-ақ шығар. Ажалдан қашсақ, Қорқыттай қобыз өңгеріп, ел кезіп кетейік. – Зор даусын соза сөйледі тағы Ақтан. Тамақтан соң:

	– Мейманасы тасқанның көңілі басылсын, қорлық-зорлық көрген елдің көзі ашылсын. Əділет үшін алысқан пақырлардың күші тасысын!.. – деп бата жасады.

	– Амин!

	– Иə, құдай! – деген үндер тебірене шықты. Осылай көппен бірге жалбарынған əкемнің де күс-күс кең алақаны бетін жапты.

	– Иə, – деді, – басын көтеріп жан-жағын шолған əкем. Бұған дейін құдайдың бергенін алып келдік, ендігі жерде есені қолмен аламыз. Күшпен аламыз. Ортаға түспей дау болмайды, жағаласпай жау болмайды. Аттан, ағайын, аттан! – деп даусы жарқыншақтанып булығып шықты.

	«Жаяу құрыққа жабы ұстатпас» деп, мен отырмын ішімнен. Сонда да болса, əкемнің мына шешімі құлағыма жылы тиді. Оны Жақсымбетпен соңғы жолы кеңесіп, ақылдасып шешкен ісінің түйіні осы екенін енді түсіндім. Жақсымбет – əкемнің немере ағасы. Бүкіл тұқымымыз, тіпті тұтас бір тайпа ел ол кісіні Жақаң дейді, қошеметтеп құрмет тұтады. Ақылына табынады. Оның да өзіндік себебі болса керек.

	* * *

	Міне, осы бір уақиғадан кейін əкем мен Ақтан кішкене ұста дүкенінен шықпайтын болды. Тақ-тұқ, шақ-шұқ ұрылған балғаның даусы естіледі де жатады. Менің бар жұмысым – қара нарды ашайлап мініп, аз ғана қойды жаю, одан қалса тайынша-танаға көз салу. Əкем қара нардың қолтығын терлетіп күнде суытады. Түнеме шөгеретін жерге су сепкізіп тастайды. Жақсы қоңданып семірген бір тума атан нар, алты-жеті рет таң асып алғаннан кейін ішін тартып, аяқтары ұзарып, бір түрлі əдеміленіп шыға келді. Əсіресе таңғы салқында ерекше құлпырып, құйрығын шапақтап, қарсы алдынан қараған кісіге құйрықсыз самұрықтай боп көрінетін. Мейіздей боп қатты. Алты айлық жолды алты аттайтындай алсұрады да тұрады. Түйе баласының күйітіне келгенін кім көрген. Жануар тісін қайрап, көзі қып-қызыл боп жан-жағына көз салып, телмеңдеп қарайды. Жүнделген терісі май жаққан былғарыдай жып-жылтыр, қап-қара. Осы борбайы иір-иір жануарды əкемнің мұншама шиыршық атқызып, өзімен-өзі алыстырып қойғаны маған жұмбақ.

	* * *

	Нұрбай қарт əңгімені майын тамызып суреттеп, бейнелеп айтатын шешен қарт қой. Менің ұйып тыңдап отырғаныма риза болды ма, сəл күлімсіреп былай деді:

	– Кедей халық кектенсе, қандай қаһарлымын деген бай-манапты ықтырады екен, жеңеді екен. Сол жылы Жақаң біздің ауылға келіп, жігіттерді көтеріп, Адырбайдың жылқысын шауып алды. Енді соны тыңда.

	– Айтыңыз.

	– Алға қарай еміне шұлғып, тізгінді сүзіп, қаракер жорға дөңгеленіп келеді, – деп, əңгімесін желдірте жалғастырды ол. – Жер танабын тартып, көз көрім жерді əш-пұш дегенше артта қалдырған аттың мына сылаң жүрісі қандай тез болса, үстіндегі денелі кісінің ойы да сондай жылдам. «Жуас түйе жүндеуге жақсы дей ме бұл? Болмаса ат төбеліндей аз ғана ауылдың бас көтерерін шидің ұзынындай жұлып, қысқасын өртеп жіберемін дей ме екен! Мынасы – не істесем де менің еркімде, көнсең – көн, көнбесең – кел, шамаң болса алыс деген-ау, ə!» «Əділет ауылы тасада, мойын созып көре қояр жерде емес» деп кім айтып еді осы». Ол өзімен-өзі сөйлесіп келеді. – «Ей, е! Сол рас болды. Көреген кісінің сөзі бір жыл болмай-ақ дəлелденді емес пе?»

	Былтыр өзі қатты ауырып, Тіней Оразайдың Ахметінің ауылына барып жатқанын естіген-ді. Бұл мұның қауіпті кеселден енді ес жиып, құлантаза жазылуға бет бұрған күндері еді. Ақаң қос атпен шаптырып, сонау Байқоңырдан алдырған ұзын бойлы, сида, ат жақты, көк көз кісінің аузынан шығып еді бұл сөз. Иə, сол Ақаң екеуі қызу сөйлесіп кеткен бір шақта, сапырылған сары қымызды сыздықтатып жұтып отырған əлгі кісі:

	– Ақа, əділет туралы, бүгінгі заман туралы не айтар едіңіз? – деп иегін көтеріп, тұнық көк көзін киіз үйдің есігінен далаға қадап отырып қалған-ды. Сода Ахмет:

	– Ғаділет туралы бір сөзбен айта алмаймын. Сонда да біздің сахарада қазір билік құрып тұрған заң бар деу қиын. Міллəт хақы, ынсап, адам ұжданы жайындағы мəселенің һəммасы заң-законмен қорғалу керек-ті, солай емес пе, Еван Мəселеевич? Мен діни адаммын. Сондықтан мына қарапайым халықтың мені «ишан» дейтінін сіз де жақсы білесіз. Адам санасына қатты ықпал етуші күштердің бірі – діни нанымдар екенін де сіз жақсы білесіз. Сол ретте қазақтар үшін ислам дінінің қаншалық қызмет атқаратыны һəм сізге белгілі. Русларда христиан діні қандай қызмет етсе, мұнда да солай болуы өзінен-өзі түсінікті. Бұл хақында, өз пікірімше, ислам діні – қазақ міллеті арасында əлі толық тарап болмаған дін дер едім. Сол себебінен болуы ықтимал, бұл діннің өсиетіне барлық адам (əрине, өз ұлтым туралы айтамын) мойынсұнбайды. Қазірінше исламның діни уағызын алпыс жастан асқандардың бір парасы ғана, демек, қарт адамдар ғана қабылдап отыр. Оның басты себебі де белгілі, сіз айтқан ғаділет мəселесіне байланысты болса керек. Заң-законы жоқ қазақ міллəты өз ортасынан шыққан білгірсымақ би-қазылар, болыстар жəне орыс шенеунігі сияқты хакімдердің билігінен де ешбір ғаділет тауып отырған жоқ деп ұғамын.

	– Дұрыс айттыңыз, тамаша айттыңыз, Ақа! – деп, əлгі көк көзді кісі балаша қуанып, өз алақанын бір-біріне соғып шарт-шұрт еткізді.

	– Рас, сіздің халық əлі дінмен уланып болмаған, – деп, ол тағы ойлы пішінге көшті.

	– Сонда, Еван Мəселеевич, əлгі мен айтқан пікірге қосыласыз ба?

	– Əлбетте, – деп Иван Васильевич Ақаңның өзі көп айтатын жауабын қайталады. – Иə, əділет атулы əзірше тасада. Дəл осы үйдің төрінен мойын созып көре қоятын жерде емес.

	– Сонда қалай болғаны Еван Мəселеевич, ғаділет үшін алысудың да қажеті болмай ма? – деп, Ақаң оған тесіле, торыға қарады.

	– Жоқ, Ахмет Оразайұлы, сізге мен орыс ұлтының басынан өткен арпалыс күресі туралы айтқаным бар-ды. Ол күрестің түпкі мақсаты – əділдікке жету. Дəл бүгін сəтті болмаса да, дəл бүгін түпкі мақсатқа жетпесе де, күрес ширыға түсуде. Халық көксеген мақсатына сөзсіз жетеді. Өз халқыңыздың «Аяз би» атты ертегісін есіңізге алыңызшы. Тыңдаған боларсыз.

	– Əлбетте, өзім талай қызықтап, балаларыма күні бүгін де айтып беріп отырған хикаям ғой ол.

	– Ендеше, Ақа, осы ертегіде қанша мəн тұр?

	– Иə!..

	– Мұндағы мəн сол: халықтың еңбек адамынан, езілген таптан шыққан əкім ғана адал, əділ билей алады. Барлық əділдік, адалдық тек еңбекші адамда. Өмірді сүйген мəңгі махаббат та сол еңбек адамына ғана тəн. Ойлап қараңызшы: дүниедегі барлық байлықты өндіруші кім? Дүниедегі, тіпті бəрін қойғанда, күні кеше өзіңіз оқыған Бұхарадағы зəулім ғимараттарды, мешіттерді салған кім? Соның бір қышын көтеруге бір байдың, не бір мырзаның, бидің, болыстың, чиновниктің қолы барды ма екен?

	– Жоқ! – Даусы əнтек көтеріңкі шығып кетті. Иван Васильевич сөзін одан ары жалғастырды:

	– Атаңыз қазақ «малды тапқанға баққыз, отынды шапқанға жаққыз» деп бекер айтпаған. Еңбек адамының өз еңбегінің өніміне қалай болса солай ысырап қорлықпен қарамайтынын халық даналықпен түйіндеген. Ал еңбек – махаббат көзі ғой. Сондықтан мен, Ақа, еңбекші тапты өмірге құштар деп білемін. Ал халықтың өз еңбегінің қызығына өзі ие, қожа боларлық дəуір таңы, əне қылаңытып, рауандатып атып келе жатыр!.. – деп, киіз үйдің түрулі есігінен шымқай көк жібектей керілген аспан күмбезіне қарап отырып қалды.

	– Қане, Деев мырза, көзім жетсе рауандаған шапағыңызды мен көрейінші! – деді Ақаң Иван Васильевичке тақала отырып, досының арқасына қолын артып. – Сіз, кейде пелшір дос, адам тəнін ғана емес, бүкіл рухын де емдейтін ғұлама болып та кетесіз-ау өзі, ə? – деп сол қолымен сақалын тарап, Деев қараған атырапқа бұл да үңіле түскен. Олар көп уақыт сол отырыспен үнсіз қалған еді...

	Міне, қазір Жақаңның көз алдына елестеген көрініс те – осы. Ол мойнын толғай, жан-жағына бойлап қарады. Сол жолы Ахмет пен Иван Васильевич үнсіз тілдескен сонау аспан əлемінің бір ауқым жеріне бұ да көз тоқтатты. Бірақ олар көрген рауан бұның көзіне шалынбады ма, қатты күрсініп, бар даусымен:

	– Əділет! Əділет! Қайда сен тіккен ақ боз үй? Сен тек қиялдағы ғана нəрсемісің? Адам ары талқыға түскен, адам жаны ғарышқа кеткен күн осы емес пе! Қайда сенің ғазауат майданында төрелік айтар сəтің? Мен көре аламын ба ол күнді, жоқ па! – деп күңірене үн қосып, сегіз өрме бұзау тіс қамшыны қаракердің сауырына оқыс сілтеп өтті...

	Жақаң сол жолы біздің ауылға, міне, осылайша кектеніп ширығып келген еді.

	– Əжібек, Ақтан! Қаратаяқтар! Қайдасыңдар түге?! – Күн шығар алдындағы бұл ащы дауыс мына түнерген дүниемен бірге тым үрейлі əрі қаһарлы естілген еді.

	Бұл дауыстан біздің ауылдың үлкен-кішісі түгел селт етіп, тысқа жүгіре шықты.

	– Құрмалдыққа шалыңдар мені! Осы күн батып, таң атқанша Адырбайдың көк ала жылқысын құлын-тайын шыңғыртып, Қаражардың мына қалың нуына қамаңдар! Шығарыңдар қара бет Адырбайды Арқаның мына жазығына! Көрсін халық! Көрсін мына бетін бұлт басқан күн! Білсін кімнің адал, кімнің арамын тұл дүние! Көтеріңдер əділет үнін! – Жақсымбет осылай ашына дабыл қақты.

	– Дұрыс, Жақа!

	– Құп болады.

	– Оған да зауал келсін! – Таңғы дауыс атырапты селк еткізіп, бар екпінімен Қаражардың биік жар қабағына соғылды. Неше ғасыр үнсіз, меңіреу, керең құлақ бейнеде қабағын ашпай, төмен қарап шөгіп жатқан биік жар бір қозғалып кеткендей күрт-күрт етіп, жаңғырығы аһ ұрды да, қайта тына қалды.

	Жарқабақты сүйе жылжып аққан Сарысу өзенінің ойнап шыққан шұбар шортаны да осы сəт құйрығымен піскендей қатты шыққан тынымсыз шолпыл үдей түсті...

	Аспан ала бұлт. Зымырық салқын жел соғып тұр. Терістікке аспан күмбезінің іргесі сөгіліп, қорғасындай сұр бұлттар будалана көтеріліп келеді. Адырбайдың жүген-құрық тимеген бес айғырының қамауға түскелі қанша күн! Бірнешеуі қанды бұрау, көктақым болып жігіттердің астында жүр.

	Ақтан бастаған ауылдың қара табан, шоқпыт көйлек, жыртық шапандары иірілген жылқыны доптай қағыстырып қайырмалауда. Қолдарында құрық. Құрық басында бұғалық.

	Ауыл сыртында бірнеше ерттеулі ат қалмақ байлауында. Қазір мұнда сырттан бөгде кісі бар. Жерошақ басы көк ала түтін. Кимешектерінің құйрығы шұбатылған əйелдер қарбалас кіріп-шығып, бірі от жағып, бірі қазанның қақпағын көтеріп, еттің көбігін алып жатыр.

	Үйден көп адамның дабырлаған дауысы шығады. Маңдайын бір шаршы орамалмен тартып алған Жақаң ақ тұмсық бүркіттей шаңқылдап сөйлеп отыр:

	– Ара қарындас ағайын, адал болсаң, айтар дауым жоқ. Əділдік тұрған жерде адамдық тұрады. Ал əділдік пен адамдыққа қарсы айтар сөз бар ма? – Ішіне демін молырақ тартып, – Адырбайдың асқанына қарсымын. Шегінен асып-тасқанына қарсымын. Біздің де анамыз ұл таптым деп қалжасын жеген. Зор болса Адырбай – бай, болыс шығар. Атасы Таутаннан бері сасық өңеш, шірінді неме ғой. Мына кедейхана, жоқ-жітіктің қолына түскен аз ғана дөңгелек тұяғына қылы қыңыраяр деймісіз... – деп бір тоқтады.

	Біздің аз ғана рудың басына төнген қаралы дауда қоңыраудай сылдырлап, Сағымның құнына жүз қара кескен атақты би Ақтай сондағы қалпы міз бақпай отыр. Пұшпақ бөрікті, шоқша қоңыр сақалды, сұлу мұрт, ақ құба өңді ол əлден уақытта ғана басын изеп, майда қоңыр үнмен:

	– О, Жақа, оның несін айтасың, «есептескен ел болмайды» деген бар. Адырбай не қылды? Өзің не істедің! Оның көрпесін ашқалы келгем жоқ. Бұттан – бұт, қолдан қол өткен жақын, құдандалы адамдарсыңдар. Табыс деп келдім. Біріңнің бетіңді бірің жыртпа. Атам Қарабаланың аруағын арқаланып келіп отырмын. Қылыш тиген жерден қан шығады. Ойла, түсін! – деді.

	– Иə, Ақа, ер бірлігі – ел бірлігі. Оның арғы атасы – ар бірлігі емес пе. Қаратаяқ атанған жоқ-жітік, жаным – арымның садағасы деген кедей елміз. Намысымыз тапталып, қор болған үніміз құлағыңа жетпеді ме? Жылаулы күнімізді көзің көрмеді ме? Біздің момын халықтың басына Адырбайдың ақ сойылы бір тиген жоқ, сан тиген. Қорлықтың, қиянаттың шегі бар шығар! – деп қанталаған көзбен ызалана қарады Жақаң Ақтайға.

	– Уай, Жақсымбет, құдай несібесіз жан жаратқан жоқ. Тірі адамның тіршілігі өтеді де. Неменеге күйрей қалдың...

	– Қалай күйремеймін! Менің құлағымнан тамақ іздеп тақылдап жылаған баланың дауысы кеткен күнді айтшы, қане? Тыңдашы, сен де осы қазір не естір екенсің. Бірақ жоқ-жітіктің даусын ести қоятын құлақ бар ма сенде?!

	– Ой, қойшы, сол бір безілдек сөзді... – деп, Ақтай қабағын шытты.

	– Ұры-қарының серігі деп еді бұрынғылар. – Жақсымбет екі иығын қозғап, дауысын көтерді: – Шамасы, Ақтай мырза, осы жолы да оңтайыңа ала келген сыңайың бар екен. Бар онда! Қолыңнан екі келсе, бірін аяма! Бар! Адырбайың ба, басқаң ба, шауып ал, шауып ал! Менің жер қайысқан малым жоқ, əділет іздеген адал жаным бар. Сол жаным аман болса – көрермін. Мұнымен бұл өмір өте бермес. Бізге де есе тиетін күн ұзақ емес шығар! – деп, орнынан ыршып тұрды. Ақтай қолын қатты сермеп:

	– Ей, Жақсымбет, аш көзіңді! Қара жан-жағыңа. Тау күйіп, тас жанған жоқ. Зор болса, Адырбайдың ақымақтары бір жылғы егініңді жеген шығар. Атасы шөп, қайта ексең, тағы өседі. Сен Адырбайдың желісін қиған шығарсың, оның да негізі жүн, шүйкелейтін қол бар. Жаңасын тағы еседі. Сендерге «ырр-ит соқ!» дейтін қызыл-көзің мен емен. Елдестірмек – елшіден, жауластырмақ – жаушыдан. Менің тілейтінім – ағайынның татулығы. Қайта айтамын, төрт болыс Қарабала, Шағыр араңа түсті. Көн! Еріксіз көндірем! Мейлің Адырбай, мейлің Жақсымбет. Қай ел ымырасын бұзғандарың таяқ астында, тулақ үстінде боласың... – Ызалы Ақтай пұшпақ бөркін қолына алып, алақанына соғып-соғып қалды. «Ей, көремісің, сенің қауқарың менің алдымда осы бөріктей-ақ» дегені сияқты болды – онысы. Үй іші тым-тырыс. Əркім өз ойымен қалған. Біреуге біреу тіл қатпай, қабақ танытып отыр.

	Бұдан бірнеше күн бұрын Ақтай ауылына Адырбайдың шабарманы жеткен. Ол – ə десе, мə деп, мұндайда сақпанның тасындай ағатын Ақсойыл. Басын таңып алған. Түсі солғын, ырабайсыз, көз жанары майы таусылған сықсима шамдай көмескілене сығыраяды. Ақсойылдың мына суық жүрісіне іші қылп ете қалған үй иесі ақырын аяңдап тысқа шықты. Адырбайдың кертайлағы мама ағашқа байланған, белгілі бəйге ат ұшқан құстан басқаны шаңына ілестірмейтін, қос қанат тұлпар атанған жануар ақ көбікке малынып, екі бүйірін соғып, демін зорға алып тұр. Ақтай ішін тартты. Кертайлақты анау-мынау жолға мінгізбесе керек еді. Мұнда бір сыр болды ғой.

	Ақсойыл Ақтайдың əйелі ұсынған бір сапты аяқ қымызды өндіршегіне сар еткізіп құя салды. Сирек мысық мұртын тілімен оңды-солды жалағанына көзі түскен əйел шошып кетті: «Ойпырмай, мына иттің пошымы кісі шошырлық екен. Тышқан жұтқан мысықтай, қалай-қалай жаланады антұрған» деп таңданды. Төрге барып енді отыра берген Ақтайдың қолына Ақсойыл:

	– Мынаны Адекең беріп еді! – деп, бір жапырақ қағаз ұсынған. Хатта: «Құрматлу Ақтай қария, үшбу хат арқылы сіздің ата-бабаңыздың, арғы жағы Сары-Сарғалдақ, бергі жағы Қарабала-Шағырдың аруағына бір құдайдан марқабат тілеймін. Алла тағала олардың топырағын торқа етсін, үрім-бұтағы, зəу-затына бұл дүниенің рақатын берсін. Хат арқылы құдай атымен дос болған құрметті Ақа, сізге айтарым төмендегіше: осы жылдың орта шілдесінде Қызыладыр бойындағы көп бастауларды жайлап жатқан жылқыма жау тиді. Бір түнде түйеге жəне атқа мінген мылтықты жау тұтқиыл төбеден түскендей түн қараңғысын жамылып келіп, жүз елу жылқымды қуып кетті. Үшбу хатты беруші Ақсойыл сол жаумен ұрыста қатты соққыдан басынан жараланып, айдан астам уақыт ауыр халде болды. Жау алыстың жауы емес. Дəл үйіңіздің түбінде отырған Жанғабыл-Сапақ, соның ішінде Құлажанның Жақсымбеті».

	Міне, қазір де көк құрыштай сұсы қайтпайтын сол қайсар Жақсымбет қарсы алдында отыр. Күні кеше құйрық-бауыр жесіп, құда болған досы, атақты іргелі нəсілден шыққан, жеті атасынан бері басынан бақ таймаған Адырбай болыс та алыстан айбат көрсете елестейді. «Ойпырмай, мен үшін осылардың шақпақтың тасындай өзара соқтықпағандары, араларынан ұшқын атып, от шықпағандары жақсы еді-ау. Ай, Адырбай, сен ғой, болмаса сирағы көрініп отырған Жақсымбеттің сенде не жұмысы бар. «Ойнақтаған бота от басады» деген осы да». Өз ойы өзінің еңсесін басып, Ақтай төмен қарады. Əлгінде ғана төрт болыс өз елінің қарабура күшін айтқанда, мына тұтанғалы тұрған дау-дамайды басып, арасын табыстыру оп-оңай сияқты көрінген еді. Енді қайқы ағаштың қай басын басарын білмей отыр. Қозғалып кетсе, ойылып кететін көкше мұздың үстінде тұрғандай демін ауыр алды.

	– Ойбай, пəле келді! Аттан, ат-та-а-н! – Даусы дүниені күңіренткен біреу далақтап шауып келеді. Ауыл адамы, үйде отырғандар далаға дүрліге шықты. Жалаң аяқ, жалаң бас. Жел үстіндегі көйлегін қуықтай керген біреу атын басқа-көзге сабалап келеді. Қарлыққан дауысы «ойбай, аттаннан!» басқаға келмей, қырылдап тұншыға шығады. Күн жеп, қап-қара ыс басқандай жадау, бойшаң, арық, қара сұр жігіт бетін жуған терді алақанының қырымен сүртіп, атынан зорға түсті. Екі қоңы ойылып, аяғын талтаңдай басады.

	Манадан бар зəрін бойына жинап, адам жұтатын айдаһардай болып отырған Ақтай да елеңдей қалды. Жақсымбет жігітке қатты зекіп:

	– Е, не болды? Əкеңнің ордасы құлады ма? – деп еді.

	– И-и-ə, құлады! Құлағаны емес пе? Сол-сол-дат, қара мал-а-й... – деген сөздерді санап-санап қана айтты да, əл-дəрмені таусылғандай сылқ етіп отыра кетті. Əбден қиналған, өн бойын үрей буған жігіттің қалың еріндері діріл қағады. Бүкіл ауыл адамы, бала-шаға лезде опыр-топыр үрейлене қалды. Бəрінің көзі, құлағы жігітте.

	– Патша, патша... – деді жігіт сөзін үзіп, – патша, ақ патша жарлық қылыпты... – Жігіт демі бітіп, əлі таусылып бара жатқандай, арқасын керегеге сүйей отырды. Осы кезде шыдамы таусылды ма, ауыр денесін ырғай қозғап, салалы шеңгелін жігіттің оң иығына салып, өзіне қарай жұлқа тартқан Жақаң:

	– Ей, бауырым, не дедің? Түсіндірші бізге, айтшы, қайталашы.

	Не сөз мынауың? – деді. Əлі де аптығын баса алмаған жігіт:

	«Айттым ғой енді, не деймін одан əрі?» – дегенде аң-таң күйде оның бетіне үнсіз қарап қалды.

	– Жақа, сəл тыныс берші осыған, – деді Ақтай жігіттің мүшкіл халін байқап. Жігіт біршама уақыттан соң өзіне-өзі келгендей орнынан тұрды. Үрпиісіп қалған ауыл адамдарына жалынышты жанарын тастап, сонан кейін Жақаңа:

	– Мен жаңылмасам, Жақаң сіз боларсыз? Сізге осы жақтағы елге хабар бер деп жіберіп еді... – Жігіттің көзі боталады. – Патша жарлық беріпті.

	– Қандай жарлық?

	– Қазақтан солдат алмаққа.

	– Солдат?

	– Иə, солдат.

	– Қой! Мұның не сұмдық? – Жұрт дүрліге қалды.

	– Дəл солай, солдатқа, қара малайға алады дейді...

	– Онысы неменесі? – деп, сырттан біреу сөзді бөлді.

	– 19 бен 31 жастың арасы түгел солдатқа алынады дейді, менің бар білетінім, айтарым – осы.

	– Ей, сонда оларды қайда апарады?

	– Əлгі Руссия мен Керман соғысы болып жатыр дей ме, міне, соған алады екен! – деді ентіккен жігіт, солығын енді-енді басып. Манадан үнсіз отырған Ақтай табанынан сыз өткендей тез қозғалақтап: – Қой, бұл сөздің қисыны жоқ. Ақ патша ағзам «қазақтан рамат, түтін салығын аламын, солдат алмаймын» деп шартқа отырып, оны қағазға да емес, тозбайтын ит терісіне жазып, мөрін басып, ант-уəде берген. Ұлық уəдесі құдай тағаланың əмірімен беріледі. Ендеше, мынауың жай бір баланың аузынан шыққан өсек, алып-қашты жел сөз тіфа, тіфа! Естіген құлақта жазық жоқ. Періштенің құлағы керең, – деп етегін қаққан.

	Осы тосын хабардан шошып, сескене қалған Жақсымбет енді есін жиғандай, тебірене сөйлеп кетті:

	– Баба тұқымынансыз ғой, Ақа. Бірақ мына сөзің онсыз да жаралы жанымды өртеп барады. Патшаңыздың ит терісіне жазған уəде шартында, оған басқан мөрінде не қасиет болушы еді. Жазған терісінің де басқа емес, ит терісі болуы, əрине, «иттен иттіктен басқа ештеңе шықпайтынын» меңзеп тұрған жоқ па! Е, е, енді білдім, ұлық басы – патша, оның ауылдағы иті – Адырбай болғаны да... – деп даусын көтерді. – Уа, жігітім, танып отырмын сені. Белгілі сорлының бірісің. Жолың болсын! Мен батамды бердім. Қақ дабылыңды. Сал аттаныңды! – Сəл тыныстап, бар дауысын көтере: – Ақтан, ау, Ақтан! – деп айқай салды. Ауыл сыртында Адырбайдың жүген-құрық тимеген сары бауыр атына бұғалық тастап, қырылдатып тақымға басып, сүйретіп келе жатқан алып денелі кісі:

	– Ə... ə-у-у! – деп үн қатты.

	– Тез жет бері!

	Асығыс жеткен оған Жақсымбет бұйыра сөйледі:

	– Түс, мына жігітке бер астыңдағы атыңды! – деді де, мойнын бұрмастан: – Ал, жігітім, шап, шаба бер. Ақ патшаның мына сұмдығын исі қазақ естісін! Тұяқ жетер жерге хабарла! – деп, төбеге қарай беттеді.

	Аттан салған, ойбайлаған, азалы айқай шыңылдап əлі құлақтан кетпей тұр. Үрейленген жұрттың дүрлігуі де басылар емес. Мүмкін, соның ызғары ма, əлде сұңғыла сөзге түсінгіш адам ба, Ақтай атқосшыларына атын алдырып, тез аттанды. Ақ құба өңі күн жеген матадай оңып, солғынданып, маңдай терісі де қыртыстана қалыпты. Көзінің қарасынан гөрі аласы үлкейіңкіреп, тамырлары қызыл жіптей көрініп, қанталап кетіпті. Өңіне айбар, аузына ызғар жинаған ол:

	– Зұлмат, сұмдық қой бұл, сұмдық! Елден – береке, сөзден дуа қашқан екен де. Ата-бабаның із-жолы, қадір-қасиеті де аяққа басылыпты. Не қалды енді? Біреуге біреу тоқтамайтын күн келгенін де көрдік-ау. Біздің де тірі өлік болғанымыз ба?

	«Билеушің – қасқыр болса, қарашыға қарғыс тиеді» деген осы шығар. Сенің сөзің, Жақсымбет мырза, осыған сайды, кімді-кім мұқатады. Көрермін! – деп, тістеніп жүріп кетті. Кімді жақтап, кімге өкпелеп кетті Ақтай, онысын ашып айтқан жоқ.

	Сол күні Жақсымбет түннің беймезгіл шағына дейін үйге кірмеді. Бір өзі сенделіп, ауыл алдындағы қоңыр жонды жағалап ерсілі-қарсылы аяңдап жүрді де қойды. Ал менің бар ұққаным:

	«Адырбайдың алыстан атқан бердеңкесінің оғы нысанаға дөп тимей, жерді соғып, жауырынына дарымай кетті. Оның таңқ етіп құмыға шыққан дауысын мына дүрбелең тарсылы тұншықтырып, басқаға естіртпей көміп жіберді. Сол нысанаға дарымаған, жер соғып, шыр етіп ұшқан оғы емес пе – ана аттанып бара жатқан Ақтай» деп ойладым сол бір зымырық суық желді күні.

	Ел арасы бөрі тиген қойдай күңіреніп кетті. Жамандық жатпайды деген рас екен. Мына суық хабар сол күні-ақ бүкіл Сарыарқаны құшағына алды. Ел арасы үзік-үзік шолақ шапқын. Ауыл-ауылдың сырты қазір топ-топ салт аттылар. Ел жастары бір-бір атын тақымында баптап, қатулы қабақпен сонау бір белгісіз тұсқа тістене қарайды. Бүгін тағы да Жақаңа шапқын келген:

	– Атбасардан жандаралдың өкілі келіпті, ертең түсте Бөріойнақта төрт болыс Қарабаланың жəне Кеңгір болысының ақсақалдары мен білікті ұлықтары бас қосады. Оған беделді қариялар мен ру басылары келуге міндетті. – Осы хабарды жеткізген шапқын атын борбайлап ілгері шаба жөнелді. Белгілі жау шапты, қысталаң жүріс.

	Ел іші алып-қашты күбір-күбір сыбыс, даңғазаға толды. Қараөткелден қайтқан бір қалашы айтыпты: «Несін айтасың, Көкшетау, Қызылжар жағында пристав, болыс дегендерді қойдай бауыздап, ел жігіттері топ-топ болып тауға, орманға сіңіп кетіп жатыр. Торғайдан да хабар келіпті. Онда Аманкелді деген батыр төңірегіне сарбаз жинап, патшаға қарсы шығыпты. – Сонау бір тарих көші өткен ескі соқпаққа үңілген халық ойында бұл күнде не барын кім білсін. Əйтеуір, түйе шекпенінің етегі мен елтірі тымақтың құлағы жиналыпты...

	Алысқа, өзінің кең жазығына, қас қақпай көз тігіп, мылтығының қарауылына сығалаған сыралғы мергендей ойланып қалған Жақаң сол сұрапыл күндердің бірінде бір емес, екі жерге тығыз шапқын жібертті. Бірін – Байқоңырға, екіншісін – Атбасарға. Өзі соңғы күндері тұйықтанып, көп сөйлемейтін болып алған. Не болса да ішінде. Табиғи қоңыр түсі бұрынғыдан гөрі тотыққан ба, қарауытып, жауар бұлттай түнереді де жүреді. Ауыл адамдарынан онымен бұл күнде арагідік тілдесіп, қысқа-қысқа тұжырымды əмірін еститін əкем мен Ақтан ғана. Олар да мына «июнь» дауылынан кейін бұрынғыдай жайбасар емес, ширап, жараған аттай, неге болса да дайын сыңайда лыпып тұр. Жүріс-тұрыстары жинақы, жүздері қатулы, алдағы үлкен арпалысқа шұғыл əзірленіп жатқандай түр танытады. Тағы сол екеуі бүгін өздері билеп, Жақаңның атын ауыстырып ерттеп қойыпты. Ол бұдан екі жыл бұрын Жақаң қатты ауырып қайтатын жолы, əлгі Ахмет пен Деевке жолығатын сапарда алатын қара көк ақалтеке. Жануар көптен тілі байланып, от жемей құрсақ жарау болған ба, тас төбесіне қос құлағын қадап, айналаға үдірейе үрке қарайды. Сыпыра сарнап соққан желге, ұзақтағы қыбыр-дабырдың бəріне елеңдеп жер тарпып, шиыршық атып тұр. Жақаң үстіне кеңірдек барқыт қаптал шапанын киіпті. Белгілі бір сапарға аттанатын пейілі бар. Белін көк жібек белбеумен буып алған. Онысы жуан қарнының үстінде төсіне қарай сырғып босап кетіпті. Үйден қолына тобылғы сапты қамшысын өрімімен қосып, қыса ұстап шықты.

	– Əжеке, менің атқосшым кім? – деді.

	– Е, он-он бес барасыз да... – дей бергенде:

	– Жоқ-а, Нұрбайды ғана алам. Келе жатқан ұлық деді ғой... деп атына қарай ойыса берді.

	Біз тез аттанып та кеттік. Іш құса болып тұрған қара көк арғымақ ауыздығын қар-қарш шайнап, артқы екі аяғымен ғана жер басып аспанға атылды да, күлдір-күлдір кісінеп жіберді. Оның басымен алысқан Жакаң арғымақтың ащы даусына:

	– Ей, жігіттер, ат басына күн туды, ауыздықпен су ішер. Ер басына күн туды, етігімен су кешер. Құдай маңдайыңа бермесе де, таңдайыңа берді. Адырбайдың көк аласынан адам басына екіден жаратыңдар. Қапы мол, қауіпті, зор ысырап майданы – жан шүберекке түйілген заман келеді алдыңда. Аңқаты дүниеге атой салар күн келер. Сақ бол, сақ! – деп тақымын қақты.

	«Бөріойнақ» дегені тақиядай ғана тастақ, қызыл шақат төбе екен. Терістігі мен батысы – баялышы керегедей қоңыр жон да, шығысы мен оңтүстігі – қалың бидайық. Етегінде Сарысу өзені бұрала ағып жатыр. Айнала жағасы жасыл желек жамылған. Сол көгілдір əлем мал нөпіріне тұна қалған. Əсіресе топ-топ жайылған үйір-үйір жылқы табыны осы өңірдің ажарын ашып, баданадай боп көрінді. Терістік беттен оңтүстікке қарай ойыса, шұбай көшкен салқар нөпір көш те байқалып қалды. Ұбақ-шұбақ үдере тартқан көш əуе айналып жерге түскендей күннің ыстығына да қарар емес. Қайқая тартып барады. Беті – оңтүстік. Шаң көтеріп, қуғынға түскен мыңғырған мал өрісі де ұбақ-шұбақ. О шетте өзеннің оңтүстік иінінен қырға қарай құрық үстіне құрық салып, шаңдата қуылған көп жылқы да мына биіктің үстінен анық көрінеді.

	Бөріойнақ биігінің иек асты – ұрытамақ қалтарыс екен. Атының тізгінін іркіп, биік басында кідірген Жақаң сонау жазыққа ұзақ қарады. Екі көзі көш пен қуғын көрген малда. Бірақ тіс жарып, тіл қатқан жоқ. Ат тұяғын тақ-тұқ соққан шақат тастарды дүсірлете, еңіске түсе бере, шағаладай ауыл үстінен бір-ақ шықтық. Төбені бауырлай өткен өзеннің жағасы байлаулы ма, əлде шідерлі ме, шылбырына матастырылған ерттеулі аттан көрінбейді. Арқаның мінгіш қыл құйрығы осында тоғысқандай. Көп адам жиылған жер көкбалапан, майшөп өскен қоңыр көрпе, былқылдақ құрғақ табан екен. Тегі, жері ылғал сақтағыш, бүк, шөбі сусоқты боп ұйысып жататын көлтабанға ұқсайды. Ат шаптырымы болмаса да, айқай жетер жерді иіле оралған өзенді жиектеп қалың, биік тал-қамыс тебіндепті. Биік қамыстың үпелек басы үрлей соққан желге бұлғаң-бұлғаң етеді. Ол маған мына жиындағылар не айтар екен деп, анталай қоршаған көп қыздың тақиясындағы үкісіндей боп та кетті. Кімді-кім білген заман ол. Дəу қарын, шой желке жанат ішікті, құндыз бөрікті, балпаң-балпаң басқан жалпақ сауырлы талай байлар келіпті мұнда. Орталарында басқадан ерекшеленіп сары жез түймелі ықшам киімді бөгде біреуі тағы бар.

	Арнайы шақырылған қария, ақсақалдар, ұлық пен ел билеушілер тобы бір төбе болса, өз тағдыры туралы не айтады деп келген 19 бен 31-дің арасындағы жастар қаншама. Мұрты танауына ентелей енген, киімі қыр қазағынан бөтен, басқаша, сары ала түймелі біреу ортаға шығып, көзіне əйнегін киіп, қолын олай-бұлай сілтеп жұлқына сөйлеп тұр. Бірақ оның дауысы жел жақтағы бізге естілген жоқ. Оның сөзін естімегендер орындарынан бой жазып тұра алмай, құйрығымен жылжып, құлақтарын қалқалап:

	– Не дейді?

	– Бұл кім? – деп, қыбыр-жыбырға ене берген кезде, орта бойлы, иығы мен мойны тұтасқан, бұғағы сиырдың желініндей іркілдеген толық кісі ортаға шықты. Оның дауысы əлгіндей емес, ашық саңқылдап шықты.

	– Уа, халайық, мына кісі жандарал-күбірнатырдың өкілі. Патша ағзамның жарлығын орындауға келген. Құдай тағаланың, Мұқамбет пайғамбардың атымен ақ патшаның əмірін əкепті. Патшамыз қысылып жатқанда қол астындағы халқы қол қусырып қарап отыра ма? 19 бен 31-дің арасындағы жастарымызды қара малайға береміз.

	– Неге береміз?

	– Кімге береміз?

	– Патша екі сөйлей ме, уəдесі қайда?

	– Уəде, уəде! – Мынау қысқа, бірақ қатты дауыспен шыққан өктем сөздер əлгі жуан кісінің даусын көміп жіберді де, ол екі қолын кезек-кезек көтеріп, су сабалағандай сасқалақтап, шыңғыра:

	– Уа, тоқта! Тоғытқан қойдай шуламай. Малы барлар өз орнына адам жалдап жіберсе де ерікті... – дей бергенде:

	– Не дейді? Малы жоқтар қайтпек?

	– Кедейдің жазығы не?

	– Бар ауыртпалық сорлы кедейге түсіпті де, малсыз адамды құрбандыққа шалады екен де! – деген дауыстар шығып қалған еді. Ендігі дабыр-дүбірді елдің игі жақсы, ақсақал, қарасақалының үні жеңіп, əр жерден:

	– Тоқтамы не?

	– Жандарал не дейді? – деген сабырсыз дауыстар көтерілген. Сөзді манадан ортада обадай боп тұрған семіз қайта жалғап кетті.





– Ендігі сөз сол: жандарал күбірнатырдың əмірі бойынша, төрт болыс Қарабаладан – 2500 жігіт, біздің болыстан – 700 жігіт. Мен өз болысыма тиесілі 700 жігітті ауыл-ауылға бөлдім. – Ол жан-жағына бүкіл денесімен бұрыла қарады. – Əрбір ауыл ақсақалы қара малай жігіттерін екі жұма ішінде біздің ауылға, болыс кеңсесіне топтастыруы керек...

	Ол енді көзіне шалына қалған Жақсымбетке тесіле қадалып:

	– Жаңғабыл-Сапақтың ақасақалы – Құлажан баласы Жақсымбет, ауылың қашықта болғандықтан, арнайы саған айтарым: өз тұқымыңнан 150 жігітті үш күн мерзімде болыс кеңсесіне жеткізесің! – деп бұйырды Жақаң мырс етіп күліп:

	– Ақ сөйле, Адырбайым, аузыңа келгенді сөз деме, ойлап айт, сен де бір қарқылдаған ала қарға емессің бе. Сенің ол қарқылың кімге керек! – деді де, орнынан шұғыл көтеріліп, етегін қақты. Ұлық аузынан шыққан мына санды көпсінуі ме:

	– Ойбой, ұлығыңның мынасы сұмдық екен!

	– Ей, мынау не оттап отыр?

	– Баладан қалған не керек?

	– Барсын, болыс пен атқамінерлер! – деп, жұрт жамырасып кетті. Тоғыттағы көп қойдай азан-қазан. Осы кезде таңқ еткен мылтық даусы шықты. Көпшілік селт етіп, қайта сабасына түсті. Манағы сары түймелі тапаншасын тағы бір-екі рет басып-басып жіберді. – Бұл не? Бунт па? – Ол жан-жағына ызғар шаша қарады. Бет сүйегі шошайған, қысқа иекті, сопақ маңдайлы, көк көзді, татар тұрпатты шəлтік кісі қаһарын төгіп тұр. – Мына Адырбай мырзаның айтқаны – айтқан. Бұл үкімді кім бұзса, сол ең ауыр жаза алады. Ал басқа болыстар, сіздер ше? – Ол жұртты барлай қарады.

	– Мақұл.

	– Айтты ғой, пəтуаны бұзамыз ба...

	Күңіренген жұрт сол күні ұйықтаған жоқ. Біреу ойға, біреу қырға шауып, жалғыз жанды шүберекке түйіп, пана іздеген ел. Əр ауылдың сырты тобыр, салт атты. Үре-сүре сөз. Өзара күңкіл. Бөріойнақ түбінде өткен жиналыс аяқталысымен, Адырбай Жақсымбетті мына ұзақтан келген ұлық алдында шақыртып алды. Қасында елдің Ақтай бастаған өзіне тілеулес беделді игі жақсылары. Бəрі сыз қабақ, түнеріп алған. Осы жерде Жақсымбеттің қабырғасын қысып, өз дегендеріне көндіріп жібермек. Қабақтарын қарс жауып, қалай да мына қақпайға көнбейтін асауды төбеге ұрып, жуасытып жіберуге əбден бекінген. Сөзді Адырбай бастады:

	– Е, һ-ым! Жақсымбет мырза, ақ патшаның жағасына жаудың қолы тиіпті. Алысым емессің – жақынымсың, жасығым емессің – асылымсың! – деп, пайғамбар атын атап, қалың қазақтан солдатқа адам сұрапты. Оны біз бүгін айттық. һəмме мұсылман қауымы мақұл деп кетті. Оның ішінде өзің де барсың... – дей бергенде, Жақаң тізесін бүкпей түрегеп тұрған бойда:

	– Ей, Адырбай, тоқтат ол былшылыңды. Алыстағы патша түгілі, қасымдағы сенен көрген қорлығым да бір басыма жетеді. Азамат жанын қолыммен оққа байлап бере алмаймын! – деп саңқ етті.

	– О, қан жауғыр, қан жаусын саған. Не дейді мына лағынет? – Жаңа ғана мүлəйім отырған болыс бетіне түгі шығып, орнынан борсалаңдап атып тұрды.

	– Қан саған жаусын! – Жақаңның даусы қарсы шықты.

	– Патша əмірін орындамайтын сен кім едің?

	– Менің кім екенімді сен білесің.

	– Өзің айтшы. Сен патшаға қарсы адамбысың? – деп екіленген Адырбай өзіне жəрдем күткендей, оң жағындағы сары ала түймелі ұлыққа қарады.

	– Иə, – деп жөнеле берді осы кезде Жақаң.

	– Итжеккен-ге-е... – деген Адырбайдың барылдаған даусы біздің құлағымызға соңымыздан ілесе жетті.

	«Ел арасы сапырылып кеткен. Болыстар тізім жасапты. 19 бен 31 жастың арасы түгел дейді». «Ойбай, несін айтасың. Бай- лар балаларының орнына адам жалдап жатыр дейді». «Е, е, сонда қара малайлыққа баратын тек кедей сорлы болды ғой. Лақтырған бақан пақырға тиеді деген осы да». Ел ішіндегі, бүкіл сахарадағы əңгіме – осы. Алып-қашты, даңғаза, гу-гу сөз. Азамат ат үстінде.

	– Несін айтасың, солдатқа жүретіндер Адырбай болыстың ауылына жиналып жатыр екен! – деген хабар тағы дүңк ете қалды. Жас азамат аяз қысқандай қалтырауда. Жан тырнақ ұшына келгендей. Сенделген аласұрыс бұл күндері Арқаның кең жазығы мен бел-белеңін жайлап алған. Елден ес кетіп, етек басқан дəуір келді. Күн артынан күн өтіп жатты. Бір күннен бір күн ауыр, қытымыр, қара түнек бейнеде. Біздің ауылдың үстін қарақұрым адам басқан. Бəрі кілең «сен тұр, мен атайын» жастар. Басына сол қатерлі күн туған 19 бен 31-дің арасы...

	– Міне, азамат деп, адам деп соны айт.

	– Ер екен! Ел екен.

	– Батыр екен!

	– Жанын шүберекке түйіп-ақ шыққан да! – деген көтерме, мақтау сол күндері Жақаңның атына көп айтылды. Бұл – Жақсымбеттің Адырбаймен алыстан келген жандарал күбірнатырдың өкіліне жəне басқа ел билеп отырған ақ сақал, қара сақалдарға қамшы үйіріп, ат құйрығын біржола кесіп кеткен күні ел аузынан шыққан қошемет сөз. Шер көкірек халық, мына қысылтаяң, басына алмағайып ауыр салмақ түскен заманда арыстандай жауына айбат шеккен перзентіне разы ақ пейілін осылай көрсетті. Міне, сол халықтың осынау қиын-қыстау шақта, ондап-бестеп қырғидан қашқан торғайдай басына сауға іздеген қорғансыз балаларын Жақаңның төңірегіне жіберсе, оның несі айып. Ауылдың үстін басқан топ – сол боздақ жастар. Олардың да айтары, естігені мен білгені, жүрегіне түйгені, жарқ еткен шақпақ отындай сыртқа шығар кегі бар. Əсіресе ыза мен ашуға толы жігіттердің аузындағы əңгіме Адырбай мен елді апатқа айдаған билер жайында өрбіп жатады. Олардың Жақсымбетке қысас, өштігіне арналады. Болыс пен билердің сонда бірінің аузына бірі түкіргендей, Жақаңа қарғыс айтып:

	– Қаны қара бұзық адам!

	– Ел бүлдіруші.

	– Кісі өлтіруші, қаскөй.

	– Күні кеше Адырбай болыстың жалақысын алған баукеспе ұры.

	– Не деп кетті өзі? Патшаға қарсымын дейді, ə!? – деп, не айтар екен дегендей, жандарал күбірнатырдың өкіліне жалбарына жарамсақтанғанына дейін тап басып əңгімелейді. Жуан қарын, сасық өңеш билерден бұл дəрменсіздікті байқаған ол:

	– Немене? Сондай-ақ бұл жуан қазақ Россия императорына Пугачев пен Степан Разиннен күшті болып па? Жаз, бер бəрің сөзіңді! – деп бұйырған.

	– Ия!

	– Е, бəсе.

	– Өзіне сол керек! – деп, талай сақал шошаң-шошаң еткен. Талай дəу қарындар, талай шоқтық көтерілген. Таяу үш күннің ішінде Жақсымбет аулына қарулы қырық жігіт аттанып, Адырбай болыстың бар жылқысын қайтарып, Жақсымбетті қолға түсіріп, байлап əкелмек. Ол – ел басқарған осы көптің мəслихатындағы пəтуа бойынша патшаға қарсы адам, ел арасын бүлдіруші деп танылып, ісі тергеуге беріліп, өзі қоса айдалуы керек. Міне, ел ұлығы мен патша əкімінің шешімі. Жүзге жуық кілең дүр жігіттер күні-түні ат үстінде болуының түпкі себебі де осы.

	Алғашқы айқас көп кешікпей Қаражардың Талмас жақ желкесінде болды. Аспанда ызғырық жел айдаған қою қара бұлт. Ақтан бастаған жиырмаға тарта жігіт жылқы күзетіп кеткен. Ауыл сыртында да сақ күзет бар. Іңір, ұйқының кезі. Қатты мызғып ұйықтап кеткен екем. Дүние тасырлап барады. Қою қараңғылықты тілген ащы айқай талып естіледі, қым-қуыт шабыс. Аттың басына ерік берген біз сол тасырды бетке алып, сарнаған желге қарсы жұлдыздай ағып келеміз. Таяна бере:

	– Ұрып таста!

	– Қаға соқ!

	– Аяма атаңа нəлетті! Үйірмелеп қайыра қу!

	– Ортаға ал, ортаға!

	– Əне біреуді шаншып таста! – деп жаныққан дауыстың ортасында тасырлата шапқан оннан астам адам бетпе-бет кеп қарсыласа берді. Сарт-сұрт соққан сойылдың дыбысы. Ер-тоқымын бауырына ап, оқырана шыңғырған аттың кісінегені. Бүкіл дала екі ұдай боп қарсыласқан адамға ұрыс салып, сытыла жөнелсе; екінші жағы желкелей соғып, қуып барады. Тасырлай шапқан аттылардың дыбысы ұзай берді. Адырбай, Ақтай аттандырған алғашқы қарулы қырық жігіт осылай жан сауғалап кеткен еді. Сарысу, Кеңгір өзендерін мекендеген оңтүстікке бет қойып көше бастады. Күні кеше осы жерде отырған шағаладай ауыл ертесі жоқ, жып-жылы жұрт қана қалады. Қарабала-Шағыр, Қозыбай, Шағатай руларының жігіттері атқа мінген.

	– Таяуда Қараөткелден Атбасарлатып ел ішіндегі дүрбелеңді басуға мың солдат шығыпты. Бет алысы – Қарсақбай, Ұлытау, Жезқазған. Жолдағы елді қырып-жойып, қарсы келгенді атып-шауып келеді... – деген суық хабар онсыз да есі кеткен, етегін басқан елді ойран асыр етті. Бөріден шошып, бастырылған қойдай үріккен ел алды-артын жия алмай жосып, жөңкіле көшті. Жақаң аз ауыл Жанғабыл-Сапақты үркіте көшіруге лаж таппай, ақыры, кекке – кек деп, бір түнде Адырбайдың жүзге жуық түйесін қудырып алдырған. Енді мына қаһарын төгіп, қан сасытып келе жатқан солдаттан ығыса көшкен елмен бірге өз жұртын да жылжыта бермек. «Көппен көрген ұлы той, ала қайғыдан сақта, құдай!» деген заманда, бала-шағаны бір күн болса да жау көзінен тасалау керек.

	Жақаңның төңірегіне қазір үш-төрт жүздей жігіт топтасқан. Осы күш таяу қолтықтас отырған Қарабала, Шағыр, Қозыбай, Шағатай, Шəлтекенің екі мыңнан астам жігітімен тізе қосса, тау өзеніндей жойқын күшке айналғалы тұр. Онда сөзсіз апатқа қарсы сел қаптамақ. Туған жердің сай-сала, тау-тасы – бəрі адам, бəрі қуат-күш емес пе. Міне, Жақаңның ойына түйген соңғы кездегі үміт-қайраты – бұл. «Япырмай, Деев пен Əділбектен хабар болмай кеткені несі екен. Заман сырын алыстан болжайтын томағасыз қырандар неғып жауапсыз қалды?» – деп, көп айта беретін болды сол күндері Жақаң. Ол бұрынғыдан көп ысылған. Көбіне дамыл таппай ат үстінде жүргендіктен бе, байырғы киімі де денесіне кеңіп, шұбалаң тарта бастағандай. Көзінің үстінің еті бұрын томпайып тұратын тəрізді еді, қазір азайып, көз аясы кеңи түскен. Онысы бет-бейнесіне басқаша бір үстем сұс беріп айбаттандырып жіберген. Қалың қасы көзіне төне түсіп, қыраулы күздің шыңылтыр салқынындай айбатпен өзіне қарағанды жасытып тастайды. Оның ойлы кейпінен алыста жатқан құдіретті күштің асау табы айқын көріне бастағандай еді.

	Үрке көшкен ел өскен жерін қимай қатты киналып, күңіреніп барады. Атамекенді жырға қосып, азынаған азалы үндер, сыңси шыққан дауыстар жиі естіледі. Бəрінің де жүзі сынық, өздері жылаулы, көңілдері дауыл ұрғандай аласапыран...

	* * *

	– Бергі жағаға төрт-бесеуің, арғы жағаға да сонша, мына қарсы алдыға, сонау бір қалыңға он шақтың тез жетіңдер. Тез! – деп бұйырды Жақаң. Қолындағы дүрбісін көзіне қайта көтеріп, – Иə, ағып келеді. Жұлдыздай аққан екеу! Қалай да қолға түсіріңдер, қапысыз болыңдар. Ақтан, тездет! – Жақаң биіктен ойға жүгіре түсті. Жұрт аяқ асты əбігерлене қалды. Бірінен-бірі озуға егескен қос шапқын, шұбалаң шаңды артына түйдектетен тастап келеді. Əне, өзеннің бергі жағасынан төтелей қосылған бес атты. Оған қосыла қарсы алдынан маңдай тұсынан қол созым биік талды далдалап, бұғалық тастайтындай иықтарын оңтайлап көтере ұмтылған Ақтан бастаған сойдауыттай кілең дүр тағы шықты. Жоқ, мына ала құйын, ақ бақай жел табан жүйріктер шаң қаптырып кетті. Сонша аттының ешқайсысы да атқан оқтай зу етіп, құйысқаны сартылдап өткен мына желаяқ жүйріктерге маңайласа да алмады. Оң жақтағысы жалт қарағанда, Ақтанның:

	– А... а... ей, Ақ... нұр! – деген дыбысы ғана шығып, атойлап қала берді.

	Беліне қайқы қылыш байлаған Жақаң өз үйінің алдына шығып, солардан көз алмай қарап тұрған. Жұлдыздай аққан аттыларды бір мезгіл қызықтаса, бір мезгіл беймаза күйде іштей өрекпуде еді. Ауыл маңына тақай бере ат тізгінін тартып, жер сүзген жануарларды шұлғытып, ойнақтата секіртіп келе жатқандарға таңырқай қарап қалған-ды. Олар да өзеннің Қаражар жақ бетінен топтана құлаған көп аттыға назарлай қарап, ақ боз үйдің алдында тұрған кісіні бетке алды. Дауыс жетер жерге таяна бере қасындағыға өз атының шылбырын лақтырған Ақнұр:

	– Көке! – деп, аттан түсе жүгірді. Бір сəтке аңтарылған Жақаң мына таныс дауысты есіне енді түсірді ме, қалбалақтап оған қарсы жүгірді.

	– Ақыжан, нұрым, жаным! – деп кең бауырына тарта құшып, маңдайынан шөп-шөп сүйіп жатыр. Ақнұр болса сыңсып, солқ-солқ жылауда. Ауыл адамдары да жинала қалған. Бұл келгендер – Ақнұр мен Салықбай еді. Бірі – Адырбайдың ағасы Доланның жалғыз баласы. Екіншісі – келіні, Салықбайдың əйелі – менің апам. Мінгендері – қанатты құстай самғаған Адырбайдың Кертайлақ, Бозтайлақ атанған ұранға шыққан бəйге аттары. Салықбай Жақаңа екі қолын беріп амандасты да, қиқылдаған əтештің үніндей бір жат дыбыс шығарды. Оң қолын топшысынан қайырып, жалғыз саусағын иығынан асыра көтерді. Тағы сол оң қолын төмен түсіріп, санын сабалады. Алғашқы ымдағаны – сояуы шошайған мылтық екен, соңғысы – қылыш. Бұдан соң сұқ саусағын ұртына шығарып борс-борс жел шығарды. Онысы – атады дегені екен. Сөйтті де, өзі келген терістікті нұсқап, көзін алаңдатып, соншама көп адам келе жатыр деген ұғым туғызды. Енді Ақнұрмен тілдесе келе, осы соңғы бір жеті бойы ол елді қалың жазалаушы отряд басқанын, кінəлі, кінəсіз демей, елді талап, бағзы бір қарсыласқандарды атып жатқаны анықталды. Болыстың жергілікті əкімдердің сілтеуі бойынша, жазалаушы отряд үшке бөлінген. Бір тобы – Қарсақбай, одан Білеуті, Дүйсенбай өзеніне, бір тобы – Ұлытау, енді қалғаны – осы Қаражарға бет алған. Бұлай қарай келетін солдатты басқарушы атақты қаныпезер пристав Хамулла екен. Олар жоғарғы ұлықтардың бұйрықтары бойынша, ошаң етіп атқа мінген, ең көбі төрт-бес адам боп топтасқандарды ешбір тергеусіз атуға ерікті. Осы қиын-қыстау заманда Ақнұр мен Салықбайдың жеткізген тың хабары – бұл.

	Күндіз-түні жылқы сүтімен суарылып, сұлыға пісіп бапталған қос тұлпарды түнде жасырып мініп қашқан бұлардың мақсаты: не болса да мынау жазалаушы отрядтан бұрын жетіп, хабар беру. Жаңа жол тосып, бұларды қолға түсіре алмай, енді іле жеткен жігіттер тағы қоршап алды. Істің мəн-жайын түсінген олар:

	– Шіркін, Ақнұр-ай! – деді.

	– Азаматым-ай, мұндай жанкешті қатерлі іске мылқауды қалай көндірді екен, ə? Қыз да болса бірегей екен-ау! – деп жамырап кеткен көпті:

	– Жə, сəл! – деп тыйып тастаған Жақаң, сол жерде өз шешімін хабарлады да, таяу елдің бəріне кісі шаптырды.

	– Елден жан артық емес, жан – ел садағасы. Жау жағадан алғанда, бұта түбін тасаларым жоқ. Осы түн бар ауыл Жетіқоңыр құмына, бетке қарай жылжи берсін. Ал маған ерген азамат, еліне ықтың болғысы келген ер жігіт осы Қаражар бауырында қалсын! – деп ағыла сөйледі де, бар даусымен:

	– Мейлі, Мекалай патшаның өзі келсе де – бас имен! Өзекті жанға – бір өлім, жағаласпай берер жаным жоқ! – деп шапқылай ұрандады...

	Бағанадан бері əңгіменің қиюын келтіріп, арқасы қозып, шабыттана сөйлеп отырған Нұрбай қарт осы тұсқа келгенде сəл бөгеліп, көзі жасаурай ойланып қалды. Мен де оның əжімді жүзіне аңтарыла қарадым.

	– Е-е-е, қарағым-ай, бұл өмірден, əне, сондай ержүрек аталарың өткен... – деді. Сонсоң Нұрбай қарт сөзін жалғап:

	– Ия, мүмкін, біздің осы шат өмірімізге бақыт тұғырын орнатқан сол сұрапыл бет қайтпас Жақаңа, Жақаң сияқты ерлерге біткен ерлік шақпағы шығар. Шыбын жанын мына туған халқының болашағы мен бақытына құрбан еткендер ғой олар! – деп сақалын тарап қатты күрсініп алды...

	– Осы Қаражар басынан соноу... бұлдырап көрінген Шайкөз биігіне дейінгі екі ара – шеп құрған адамдар. Қарабала-Шағырдың жау тосқан мыңнан асқан қарулы жігіттері. Бергі жағы – Жақаң бастаған біздің қол. Кеңгір өзенінің қамысы мен талын далдалап жатырмыз. Бұл екі ортада қанша күн өткені есімде жоқ. Əйтеуір, сарыла күтіп, жау тосқан жігіттердің аузына «əй, сол солдатыңның келетіні бекер шығар» деген күңкілдің кіре бастаған күндері еді ол.

	Түн. Аспан тұп-тұнық. Біз биік басындамыз. Сарысай бойындағы қыстау тұсынан лап етіп жанған от көрінді. От қанаты бірте-бірте биіктеп, тік жанып, төңіректі қоңыр қошқыл шапаққа бөлеп жіберді.

	– Ақтан, Нұрбай, барыңдар тез! Шолып келіңдер! Не от?! деп Жақаң бізге əмір етті.

	– Тез, тез!

	Əрине, ол кез бұлдырық құстай ағып тұрған шағымыз емес пе! Асығыс шабуылмен Сарысай табанына да жеттік. Тасалай қарап тұрмыз. Қалың жазалаушы отряд, көп мылтық! – Нұрбай қарт нұры азайған көзін кеңірек ашып, алыс атырапқа қарап қалды.

	* * *

	...Сегіз қанат ақ үй оқшау тігілген. Жібек желбау қан қызыл айшықты өрмек, айшықты ашық өрнекті басқұр, керегесіне, босағадан төріне жеткенше кілем тұтылған ақ орданың табалдырығына дейін сырмақ, текеметтер төселген. Оның үстіне сары ала патсайы көрпе, құшақ толтыратын құс жастықтар тасталған. Бұл – Адырбай болыстың жақында ғана иіс-қоңыстан аулаққа келіп қонған беті.

	Жаз бойы жан баспаған соны қау шөбі мал аяғымен тапталмаған. Таяу күндері толассыз төгіндеп өткен нөсер жауынның əсері ме, буыны қатқан шөп те жасаңғырап, көксағалдана қалыпты. Шөп түбі – жібек, көк күлте, көк шашақ. Бұл өзі – жыл аралатып қана күз айында, онда да айлап емес, апталап қана. Əсіресе осындай бір сыйлы қонақ күтер шақта ғана үй тігілетін құйқалы жер. Жұрт бұл жерді «Көк кілем» деп атайды. Піскен шөптің иісі қолқаны атып, танау жыбырлатады.

	Үй алдында болыскей ақ самаурыннан будақтап шыққан түтін баяу шалқып, қалың қауға сіңіп, қайта көтеріліп будай бұрқырайды.

	Аулақта, əй дейтін жерде төрт-бес қараша үй ұмар-жұмар біріне-бірі таяна тігілген. Сол үйлер жанында Ақсойыл бастаған Көкжал ма, бірнеше жігіт қысырдың тайын қарбалас жығып жатыр. Тай шыңғырып жіберді.

	Бірақ опай-топай тез қимылдаған жігіттердің бірі қылыштай қайқиған өткір селебемен оның алқымын орып үлгерді. Əлсіз ғана қыңқ еткен жануар бүкіл денесі дір-дір етіп, ендігі сəтте құйрығы шошаңдап жатты.

	– Кеспеге қара жоқ екен.

	– Ақтай мырзаның аузы салулы ғой.

	– Е, аруақты ер емес пе! – деген шолақ көтерме естіледі жігіттер арасынан. Семіз жас жылқы етіне деген құмарлықпен апай-топай тайдың терісі де түсіп-ақ қалды.

	Ауыл сыртында, мына шаңқан ақ үйден аулақ кермеге байланған ер-тоқымды аттарға қарағанда, бұл ауылдағы қонақтар он-он бес шамасы ғана. Соған қарамастан, тай еті түгелдей, шып-шырғасы шықпастан, екі қарыс қара қазанның ішіне түсті.

	Гүлді бұқар жібегінен қос етектеп тіккізген мол көйлек көркіне көрік қосып, болыстың жас тоқалы күміс ожаумен сары қымызды сапырып отыр. Сымдай бұралған ақ саусақ кəрлен кесені көтергенде сынып кетердей майыса түседі. Тұп-тұнық қара көз жалт етсе, жанар жапқан ұзын кірпіктер бір сырдың бетін қымтағандай, ұзарып кететін сияқты. Аққудың бөтегесіндей үлбіреген бүйрек беті мына жуандар алдында қысылып, ұялыс таба ма, əнтек қызара қалды.

	Сұлу тоқал, мол жасаулы ақ орда, сəн-салтанат, байлық-бақыт буына елтіген Адырбай кеседегі қымызды обыға дем алмастан бір жұтып, манаураған тəкаппар бейнеде көзін шала жұмып, төрдегі Ақтайға қарап сөйлеп кетті.

	– О, Ақа, «көп қорқытады, терең батырады» депті бұрынғылар. Бұл не сөз? «Мың қойды ай мүйізді серке бастайды» депті. Бұл не сөз? – деп аз кідірді де: – Осы өмірімде арынды дарияның, не сарқырай аққан құдай жаратқан өзеннің арнасын бұзғанын көрмеп едім... Сондай-ақ бет алған ағысынан танып, кері аққанын көрдім деген пендені естісем керең болайын! – деп, таусылған адамдай біраз отырды. Кім не айтар екен менің мына тұспалыма дегендей паң отыр.

	Төрдегілер ауыр денелерін зорға ырғай қозғап, бастарын шошаң еткізіп көтерісіп-көтерісіп алды. Бəрі де селт етіп, Адырбай сөзінің астары мен тігісіне ой көзімен жіті қадалатын сияқты.

	Бірақ бəрі де қалың қабақтарын үнсіз түйіп, ойланып қалғандай. Адырбай тағы да іле сөйлей жөнелді.

	– «Құл жиылып бас болмайды, құм жиылып тас болмайды» деген немене екен? «Қаулы жерде өрт көп, даулы елде дерт көп» деген немене екен? – деп мақалдаған ол, тағы да үй ішін бір шолып өтті. Манадан дөңгелек жүзі бір-екі рет жыбыр етіп, езуіне күлкі оралғандай болып қозғалақтаған Ақтай асықпай басын көтеріп:

	– Ия, Адырбай мырза, сауалдарың өте орынды. Əрі ойланарлық сауал. Көп қорқытады, əрине, себебі ол – көп, мыңға қарсы шыққан жалғыздың қолынан не келеді? Көпке топырақ шашқан кімді көрдің, о заман да бұ заман? Айта алмайсың, əрине. Əр нəрсе өз дəстүрінде. Халықтың «көпті жамандаған – көмусіз қалады» деген даналығы тағы бар. Осы өзіміз мекендеген жердегі биіктің бірін қопарып көрейікші. Сол биігің де кіл бітеу тастан жаралған емес.

	Ал əлгі бір «қаулы жерде өрт көп, даулы елде дерт көп» деген тұспалың да осы бүгінгі күнің болып жүрмесін. Қазіргі алдың қалың дүрбелең – қау емей немене! Ал ол тұтанып жанып алса, сөнбейтін дау емей немене! Сондықтан ерте ойлан, ойлан да, даумын деме, ал дау болсаң, дерттен саумын деме! Дау да кесел... – деп ұзақ сөйлеп кетті.

	Басқа жан тіс жарған жоқ. Бəрі тек бастарын изеп отыр. Келіскені болар. «Көк кілем» бастауындағы қос жидеге қона қалған бір топ қарға ғана əлгі пікірді құптағандай, бірінен соң бірі кезек қарқылдап, ауыл үстін даңғаза етіп жіберді.

	Тағы да мына сойылып жатқан тайдың жылы-жұмсақ қызылынан дəметкен ала қанат сауысқан да ши басына қонып алып, толассыз шиқылдайды.

	Осы бір тақыс сақтық пен ашкөз сұғанақтық, екіншісі – айласыз, құр айқаймен өңзелік бейнесі болып, Ақтай мен Адырбайдың көз алдарынан кетпей қойды. Қара қарға болса, тобын жазбаған күйі дүркірей ұшып мана ғайып болған, ал сауысқан ауыл үстін торып əлі жүр. Ақтай да, Адырбай да қабақтарын шытына қалды.

	Таразы басына қараған ақ қаптал, əккі саудагердей кірпіктерін жиі қағады. Демдерін ішіне алып, жанын шүберекке түйіп, айдаһар алдын тосқан мергендей күй кешуде, бірін-бірі аңди бағып қалған.

	Дəл қазір сегіз қанат үйде ошаң етер тірі жан иесі жоқ сияқты.

	Бəрі тас мүсін бейнеге көшіп, мелшиіп қатып қалған.

	Мына қалпында олар өз ойларын айтып, орындауға əмір ете ме, жоқ, болмаса онсыз да уысынан шығып бара жатқан дүниені тəрк ете ме, түсініп болар емес. Отқа түсіп өртенетін, не суға түсіп тұншығатын сыңайда ұстараның жүзіндей толқып тұр. Əсіресе Ақтай ақ тастан құйылған сұпыдай қимылсыз қалыпты.

	– Адырбай мырза!.. – Ақтай өзіне Адырбайды жалт қаратса да, ештеңе айтпады. Басқалар да, Адырбай да дауыстаған Ақтайға телміріп қарап қалған.

	Дəл қазір сонау қараша үйлерге кіріп-шыққан адамдар мен байлаудағы аттар болмаса, бұл ауылдағы тіршілік мəңгі ұйықтап кеткендей. Адырбай мен Ақтай бастаған мына отырғандардан селт еткен əлі біреуі жоқ, селт етер де емес. Бəрі де алақанына алмас не сынап уыстағандай қыл үстінде отыр. Сол қыл, əне-міне, үзіледі, сынып тозып шашылады, алмас күрені қиып түседі деген зіл салмақ еңсені езгелі қашан.

	– Адырбай! – Ақтай қайта лап етіп, аялы көзіне от жиып алды да:

	– Наушабайға ошарылған, күні ертең зеңбіректің оғына туралатын боздақтардан... – тілі күрмеліп, мойын тамыры білеуленіп, өңі өзгерген ол тағы үнсіз қалды. Айтар сөзі өзіне де, өзгеге де ауыр тиеді деп ойлай ма, əлде ел билеген мына жуан қарын жүлделес, үзеңгілес дос, тілеулестерінің көңіл шырқын бұзып алам ба деп қорқа ма, кім білсін, тағы да іштей тынып қалды.

	Төрде отырғандардың бірлі-жарымы ғана көктемнің алғашқы ыстығынан бойына қуат жинап, енді ғана тірілген жыландай, қозғалысқа ене бастады. Бірақ, неге екенін кім білген, Ақтай мен Адырбайдан басқаның тілі байланған. «Шағатын жыланның бəрі де улы...» деп түйді ойын Ақтай. «Ал у – жандыға ажал əкеледі. Ендеше Сарыарқаның бойын өрлеп келе жатқан пристав Хамулла да улы жылан!»

	Мына ойы өзін шабатын қылыштай көрініп кеткен Ақтай селк етіп, шытына қалды да:

	– Жоқ! Қазір... Шабарман! Шабарман! – деп қатты айқайлап жіберді.

	«Маған да сол керек, сал бөксе семізім! Ер болсаң тап бас!» – Ақтайдың не ойлағанын дəл басып, үстінен түсіп отыр. «Маған жайы мəлім. Қарабала-Шағырдың кіл боздағын Хамулланың оғына тоса алмайсың. Ендеше, сенің солқылдақтығың менің жауымды жермен-жексен етеді». – Қас қаққанша Адырбайдың өзінше іштей қорытқан байламы – бұл.

	Қара қазанда бұрқ-бұрқ қайнап, түбі қоңырсып күйе бастаған бөкпендей, өзін-өзі жеп, шыж-быжы шығып отырған Ақтайды қайтпас шешімге келтіруді көздеген Адырбай оқты көзімен тік қадап:

	– О, Аха, шабарман іздеп келіп пе ең мұнда? Наушабайға төте жол – Кеңгірдің басы деп отырсың ба? – деп шарта жүгініп алды да: – Күні кеше жағаңа – қолын, кеңірдегіңе пышағын жұмсаған рақымсыз нөпір бүгін бауырымдап қойнын ашады деп пе ең! Бердім саған, бауырың елжіреген екен! Тфа, тфа, пəлекет, бар, бар! – деп етегін қағып қисая кетті де, сəлден соң қайта тіктелді:

	– Бірақ, Ақа, қолқаңа пышақ тиіп, қансыраған шағыңда көмек сұрама! Елмін де, жаумын да демеймін!

	Ел билеген жуан қарын би-болыстар осылайша əрқайсысы өз таралғысына салмағын салып, шіренісе қалды. Кімді-кімнің ат үстінен аударып кетері əзірге беймəлім.

	– Мен ақ патшаның əміріне қарсы келе алмаймын! – деді Ақтай, өзінің түпкі ойын жасыра.

	– Сонда қарсы келетінің мен бе? – деп қияс тартты Адырбай.

	– Ендеше, доғар, өзімшіл бас сауғаны!

	– Мен бе бас сауғалаған?

	– Əрине!

	– Жоқ, Ақа, құдай бар, пайғамбар мен патша əмірін бұзушы емеспін. Ол қасыңда, оң тізеңде отыр! – деп екіленді тағы Адырбай Ақтайдың жанына тиіп.

	Ақтай бар денесімен қозғалып, оң жағына қарады. Адырбайдың кімді меңзеп, кім туралы айтқанын тез түсінген ол:

	– Əркім өз қызығын көрер! – деп, сызданып отырып қалды.

	– «Не ексең соны орасың» деген бар.

	– Мейлі! – Ақтайдың даусы қатқыл шықты, – өз еккенін орса-орсын... Ол оң жамбасына қисайды. Адырбай мен Ақтай осылай келісті.

	Сол күні намаздыгер кезінде ауыл сыртында екі кісі сөйлесіп тұрды. Бірі – Адырбай, екіншісі – Ақсойыл.

	– Ендігі жұмыс сенде. Қарабала-Шағырдың мыңнан артық жігіті Хамулланың жолына қақпан болып құрылғанын білесің. Мақсат – сол топты осы түннің ішінде тарату. Ол үшін қазір қасыңа екі адам ал да, тез аттан!

	«Патша жарлығынан қайтты. Солдатқа қазақтан адам алмайтын болды», – деп, сол көпті сендіресің.

	– Құп! – Ақсойыл əдетінше мысық мұртын тіліне орап, жалап-жалап алды. Қашан айтақтайды деп иесіне қараған аңсыраған тазыдай қипаңдаған ол жіті басып атына беттеді. Ақсойыл Адырбайдың əмірін екі етпеді. Сол түні Наушабайдың алқымында Хамулланы тосқан қауымды сүттей ірітіп, таратып жіберді.

	«Ал, Жақсымбет, маңдайың мықты болса – шыда менің тоқпағыма», – деп Адырбай қалды.

	* * *

	...Жарақты қалың солдат, биіктен кең айдынның тоспасыз жалпақ жазығына төгіле жөнелген селдей, сол күні суыт жүріспен Қаражарға таяп келіп ат басын ірікті. Бұл қансыратар арам ойын жасырмай, бар айбын, қайратын паш еткен, «келсең – кел» деп сыбанған құбыжық ерлік еді. «Қане, тіктесер, белдесер қуат, орақтай оратын қылыш, көзге көрінбес оққа төтеп берер ер болсаң, шық былай атойлап!» деген тəжіке өктемдік еді ол.

	Жау саны жағынан көп болмаса да, қару-жарағы, винтовка, пулемет, қылыш, қол бомба жəне ықшам тез қимылға төселген машығымен-ақ шұбалған шекпен киген қыр қазағынан əлдеқайда басыммын деп тұр.

	– Уа, жігіттер, өзекті жанға – бір өлім! – деп, Жақсымбет топ алдына шықты. Түсі суық. Астындағы қара көк арғымақ артқы екі аяғымен тік тұрып аспанға атылып, бой бермей тұр. Мына келген – мені қыратын, тірі қалғаныңды – құл, қатыныңды күң ететін қас жауың. Көк желкеңе қылыш безеп, көрініп келген əзірейіл – бұл. Айтқаныма көнсең де, көнбесең де көнесің деп келе жатыр. Жеріңді өртеп, күйедей жалап, «астыңғы ерні жер тіреп, үстіңгі ерні көк тіреп», жалмауызбен деп келеді. Жалмауыздың да жаны бар. Солдатқа барсаң да өлдің! Ал бірақ туған жерде өлу – бір басқа. Ол – кіндік қаның тамған ана бесігің. Ата-бабаларыңның жастық шағы өткен, өздеріңнің қаз басқан мекенің.

	– Мұнда жауыңмен шайқасып өлу де мəртебе, даңқ! – деді ол қолын сілтеп.

	Əне будақ-будақ түтін шыққанын көріп тұрсыңдар. Түскі ас қамына енген шағы болар жаудың. Ақтан, Нұрбай! – деді, енді біз тұрған жаққа шұғыл бұрылып, – өз жүздіктеріңді алып, өзеннің осы тұсынан өтіп, топты шолып, – Қаражар биігінен көріне беріп, жау назарын өзімізге аударамыз. Олар Қаражардың ықылым заманнан бері жел қауып, аз қарып, жауын шайған қабағын оқтың астына алар. Əрине, ол оқ мына биіктегі бізге жете бермейді. Ал жолдарың болсын! – деп, өзі Қаражардың күн бетіне қарай жорта жөнелді.

	Аспан күмбезі əлем-тапырық. Дауыл. Аспандағы дауыл. Адам айтып болмас зор екпінмен жағаға соққан мұхит толқыны бүгін көк биігіне көшкен сияқты, аласапыран. О шеті мен бұ шетіне көз жетіп, ауқым-аймағын байқата бермейтін ақ сеңгір, көгілжім, орқы-шорқы таулар. Бірінің үстіне бірі өрмелеп, күрс-күрс соқтығып, бірін-бірі паршалап жатыр.

	Аспан əлемінен ұлыған қасқырдың, не қасқырдан қорынып тайынша-танасын ортаға алып өкіре жөңкілген көп сиырдың үні естілетіндей. Ия, кейде бірін-бірі тапаған тау күтір-күтір күйреп, қатты салмақпен соғылысқан жартастар ыспалап, жарқ еткізіп шақпақ шағып, мына қара көлеңке жазирада не болып жатыр дегендей, сығырая қарайтын сияқты.

	Кейде гуілдеген өкпек түтеп-түтеп екпіндеп соғады. Міне, сол сəтте жер бетіндегі тіршілік тұншығып, шыңырауға батып бара жатқандай даңғаза үн естіледі.

	Аздаған қамысы болмаса, тал, жиде өсе қоймайтын көсенің иегіндей Сарысуға сырты түкті жұлдыз құрттай ирелеңдеп, қалың тал мен қамыс жамылған Кеңгір жылжып ағып, Қаражар биігінің түбінен келіп құйып жатыр.

	Екі өзеннің құшағы айқасқан қолтық-жайылма, су қаптап, бидайық өскен жазық жер. Мұнда Шəлтеке Аманбай батырдың қыстауы бар.

	Міне, осы қыстауды көк ала түтінге көміп жатқан қалың солдат биік басына шыққан сарбаздарды көре сала, ордалы оқ жыландай бастарын қайқайтып, соғыс жағдайына көшті. Екі жерден құрылған пулемет, жүздеген винтовка бір мезгілде «сөйлеп» кетті.

	Ғасырлар бойы түкті қабағын ойлана түйген Қаражар биігі маңдайын оққа тестірді, беті шешек жегендей лезде шұрқ-шұрқ болды.

	Алыстан талып жеткен оқ биік басынан төбе көрсеткен Жақаң тобына дарымай, жарқабақты қауып жатыр. Есі-дерті сонау Қаражар үстіндегі топта болған солдаттар желкелеп соғар қатер барын ойламаған.

	– Қапта!

	– Ұмтыл!

	– О, а!

	– Қаптағай! Қаптағай! – деп ұрандаған қарағай найзалы, айбалталы сарбаздар қалың тал мен қамыс, көк жиденің ішінен өре ұмтылып лап қойды. Қас қағым арасында қолма-қол ұрыс өріс алды. Жаудың сол қанатын ұйлыққан орта шеніне төге ұмтылған Ақтан даусы күндей күркіреп, қайың сойылды екі жағына алмас қылыштай кезек сілтеп барады. Лап қойған тұтасқан қол шу дегенде көк майсаны жапырып өткен қалың іздей, бір сəтке жаудың үрейін ұшырып, бұқтырып-ақ тастады.

	Осы қарбаласты пайдаланған Жақаң тобы да биік басынан төмен құйыла қаптап берді.

	– Қаптағай! Қаптағай! Қаптағай! – деген айбарлы үн кең даланы дүр сілкіндіріп, жаудың жанын бір қауызға тыққандай болды. Мына екі жүздік сойыл, айбалта, найза жұмсап, алапат қарқынмен солдаттарды ат бауырына алып, ілгері озып, енді қайыра ұмтылғанда, бір қабырғасы құлаған қора түбіне пулеметін сүйрей жөнелген Хамулла пристав оған тіл бітіріп те үлгерді.

	Өз адамымен миласып, араласып кеткен сарбаздарға оқ жұмсай алмаған ол, биік басынан түйдектеле ойға төгіле құлап, ұрысқа араласуға таяп қалған Жақаңдарға оқты қардай боратты. Алдыңғы қатардағы бірнешеуі ат-матымен омақаса құпады. Сонда да алғашқы бетінен қайтпаған топ құйындай дөңгеленіп таяй берді. Əне, тағы да бірнеше адам оққа ұшты. Иесіз қалған аттар оқырана кісінеп, дүрмекпен ілгері шауып келеді.

	Ал жау болса, мына аласапыранда машықты əскер екенін танытып, тез-ақ атқа қонып үлгерген.

	Енді алмас қылыш жарқ-жарқ ауаны тілгілеп, қым-қиғаш ұрыс қыза түсті. Таңқ етіп атылған винтовка, наган даусы жиі-жиі шыға бастады. Сарбаздар шебі сөгіліп, қасқырдан үріккен қойдай, өзенге қарай қайта серпіле лап қойды.

	– Қайтпа, қайтпа! Қаптай шап! – деп, қоңыр даусы құмыға шыққан Жақаң мен Ақтан жігіттерді аруақтандырып, жауға өршелене ұмтылуда. Қолында қарағай найза. Əне өзіне қарсы ұмтылған шикіл сарының сермеген қылышын денесіне дарытпай, найзасын қайта сілтегенше болған жоқ, қара көк арғымақ шыңғырып аспанға секірген бойда мұрттай ұшты.

	Бұл тұста жау шебі де кейіндеп, жиі атылған оқ астында қалған сарбаздар тобы сиреп, көпшілігі өзенге, қалыңға еніп те кеткен. Енді байқады, төңірегінде он-он бес шамасы ғана адам қалыпты. Олардың да осы қас пен көздің арасында бірнешеуі оққа ұшты. Өзі жаяу, ал жау болса атқа қамшы басып андағайлап таяп қалды. Осындай жаннан үміт үзген ауыр шақта: – Аға, кел! – деген дауысқа жалт қарады Жақаң. Ақтан екен. Торы қасқа атты көлденең тосып, өзі кейін жылжып, ерін босата берді.

	– Тарта бер! Тарт! Жаныңды сақта! – деді Жақаң, алпамсадай екі адамды бір аттың құтқара алмайтынын əп-сəтте болжап.

	– Мін, бауырым, кел! Сізді тастап кете алмаймын! – Ақтан ағасына ірі əмір ете, əрі жалына қарады. Шаң-шұң айқай, тарс-тұрс атылған мылтық даусынан үрке шиыршық атқан торы қасқаның үзеңгісіне еріксіз аяқ салған Жақаң ер үстіне отырып, енді мойнын бұрғанда, арқасынан қапсыра құшақтаған Ақтанның «аһ» деген үнін естіді.

	Ызғырық қара суық əлі тоқтаған жоқ. Жер де, көк те, бүкіл дүние, кең сахараның бұтасы ғана емес, бір уыс топырағына дейін азалы күй, зарлы мұң шегіп жүр...



	* * *

	– Бұл күнде Қаражардың батыс жонында бірнеше сұпы, үйме топырақ пайда болды. Бəрі де бір күнде, бір мезгілде жерленді. Кілең 19 бен 31-дің арасындағы қыршын жас боздақтар. Он екіде бір гүлі ашылмаған қырдың желкілдей, дүр етіп бір мезгілде өскен жауқазын жастары. Аптап ыстық ұрғандай, бір сəтте қурап сола қалды. Мана мен басына барып мінажат еткен бірыңғай малта таспен өрілген сұпыда Ақтан, оған жетеғабыл жатқан менің əкем Əжібек. Ал кейінгілері көп боздақтар... – деді Нұрбай. Мен ұрыс болған кең даланы, жаңа ғана биігіне шыққан Қаражарды көз алдыма елестетіп келемін. Арманда кеткен, мына советтік заманның ең болмаса алтын шапағын көре алмаған қыршындарға жүрегім езіле түседі. Көз алдыма жеміс беретін жас шыбықты рақымсыз біреу қаршылдатып балталап шауып, қиып жатқандай.

	Маған естірте күрсінген Нұрбай қарт:

	– Ия, шырағым, Қаражар түбінде бір топ адамның сүйегін қалдырған Хамулла жауыз сол күні Сарысу өзенін жоғары өрлей, Қарабала-Шағыр ауылдарына қарай жол тартты, – деді толғанып. – Ел күңіреніп кетті. Халық денесіне түскен мына жара ауыр да, ащы да еді.

	Жақаң болса бұл күндері қап-қара болып түтігіп, қанын ішіне тартып, ғасыр жүгін көтерген құлпытастай қатып қалған.

	Тек қана шейіттерді жерлеп, бері шыққан соң атына қонған сарбаздарды қанталаған көзімен бір шолып, жарықшақтанған даусын соза, найзасын серт ұстап:

	– Ей, бақиға кеткен бауырлар, қош болыңдар! Армандамын деме, алысып кеттіңдер! Алыстамын демеңдер, туған жеріңнің қойнына жеттіңдер. Мына тəнімнің жалғыз жапырағы қалғанша сенің намысың мен арың болар жоқтарым! Мына қарағай найзамен түн түндігін түрткілеп, еңку-еңку жер шалып, жарық таңға жетпей тынбан! О, əділет күні, қайдасың! – деп, шығысты бетке алып шаба жөнелген.

	Қалың нөпір боп өре шапқан сарбаздар биік басына, осы Қаражар басына шыққан. Бəрі де сыз қабақ, үнсіз. Манадан аспанның бір ауқым жерінен көзін алмаған Жақсымбет талақтай қарайған бетін көпке бұрып:

	– Ей, жігіттер!



	«Қабырғасын қаусатып,

	Бір-біріндеп сөксе де,

	Қабағын шытпас ер керек,

	Біздің бүйткен бұл іске»,



	– дейді ардагер, арыстан жүректі батыр, ақын Махамбет Өтемісұлы. Қане, қабырғасын қаусатса да қайтпайтын, маған ерем дегендерің оң жағыма шық, ал... – деп, ойын толық аяқтамай, қолын созды.

	Осы сəт үш жүзге жуық сарбаз бір мезгілде атыла қамшы ұрып, Жақаңның оң қолының астына топтасқан еді...

	* * *

	– Ол өзі дүрбелеңі көп қиын заман еді ғой, – деп, Нұрбай маған барлай қарады. – Күн құйып тұрған. Аспанда оймақтай да тесік жоқ. Қарақұрым бұлт. Шатыр-шұтыр ойнаған найзағай қалың жабағы бұлтты осқылап, көз ілеспес жылдамдықпен от арқандай ирелеңдеп қалады. Жел де екпіндеп, үдере соғып өтеді.

	Ат құйрығын шарт түйген əр түрлі киімді сарбаздар толарсақтан саз кешіп, сылп-сылп желіп келеді. Бəрі де сүмектеп суға малшынған, жүздері суық, қабақтары қатқан.

	Кең даланың да əрі кетіп, бұта біткен жапырағынан ажырап сояуланып қалған. Бұрынғыдай жағалай отырған ел, жайылған мал жоқ. Дала төрі жүдеу, жабырқау.

	Ел де, мал да – бəрі жұтты болып жоғалған. Сарысу бойы елсіз. Қаңырап бос жатыр. Қалың бидайығы теңіздей толқып, мыңғырған малға сыймайтын Бөріойнақ алқабы – мына жатқан, тым-тырыс құлаққа ұрған танадай...

	Жақаңның астындағы ат ана жолы Ақнұр мен Салықбай мініп келетін Адырбайдың белгілі бəйге аты – Кертайлақ.

	Беталысымыз айтпаса да белгілі – Сымтас. Онда Қарабала-Шағыр руларының бірнеше ауылдары бар. Кешегі Қаражар бауырында қан төккен қалың жазалаушы отряд солай кеткен. Жақаңның да аңдығаны – сол қан құйлы пристав Хамулланың ізіне жарық алып түсіп келеді.

	Қазір Хамулла – маңдайы тасқа тиген бекіре балық болса, Жақаң – оны тұмсыққа соққан алып биік жартас. Əзірше жау мұрнын ғана қанатып, аз шығынмен кетіп барады.

	– Нұрбай, бері кел!

	Мен қасына шауып келгенде, Жақаң:

	– Əне бір шөгіп жатқан түйені көрдің бе? Өзінің үстіндегі жүк пе, əлде қоршау ма? Əйтеуір, жай емес. Мына елсізде неғып жатқан түйе, соны біл! – деп бұйырды.

	Оның əмірін қолма-қол орындау үшін əлгі қараға құстай ұшып жеттім. Айтқанындай түйе. Үстіндегі əдемілеп түр салып айшықталған бесік екен. Текеметпен мұқияттай қоршапты. Жайбарақат күйсеп жатқан түйе мені көре сала орнынан атып тұрды да, аузынан жынын бүркіп, бақырып желе жөнелді.

	Мен таянсам болды, түйе жынын құса, сигектеп, құйрығын қайқаң-қайқаң еткізіп, тайраңдай жөнеледі. Бетімен жүрген не қылған жануар деп, төңірегіме жалтақ-жалтақ қараймын. Ешкім көрінбейді. Сөйткенше құлағыма жылаған баланың дауысы шалынғандай болды. Атымның басын тартып, тың тыңдап тұра қалдым. Қателеспеппін. Ақиқат баланың даусы. Арт жағымнан əлгі түйенің шөгіп жатқан жерінен аулағырақ тобылғы ерек жусан, боз бидайық, өскен қалыңның арасынан шыққандай.

	Кейін қарай бұрылып, бас киімімді қолыма алып, дыбыс шыққан жаққа қарай желе жортып келемін. О, тоба! Бала, кəдімгі кішкентай сəби... – деп, Нұрбай қарт көзін жұмып, басын шайқады. – Сасқаным сонша, не істерімді білмей, аңтарылып қалдым. Шалқасынан түсіп, омырауы ашық қалған əйелдің кеудесінде жатыр. Не істейін, ұзап кеткен сарбаздарға атой салдым. Əрі бет алып бара жатса да, мені көзінен таса қылмаған олар, əні-міні дегенше шапқылап келіп те қалды.

	– Не? – деп айқайлайды Кертайлақтың басымен алысқан Жақаң.

	– Бала!..

	– Не қылған бала?

	– Бала, кəдімгі сəби, адам баласы... – Басқа түсінік беруге дəрменім біткен сияқты.

	Аузы бүлк-бүлк етіп, ашылған омыраудан шыққан емшекті сорып жатыр. Сүт шықпай ма, əлде жағы тала ма, тез-тез сорып, ерні бүлкілдеген бала шар етіп жылап, емшекті аузынан шығарып жібереді. Қайта сорады. Бозтаңдақ тартқан емшектің ұшы жылағанда баланың аузынан қайта шығып кетеді. Аймалап қайта табады.

	Баланың қол-аяғы көкпеңбек, үстінде иткөйлегі ғана бар. Шамасы, төрт-бес айлық. Шешесі шалқасынан жатыр. Сол жақ құлақтың сыртын ала, көк желкесінен оқ тиіпті.

	Аттан қарғып түскен Жақсымбет баланы көтеріп алды. Түнеріп, күйедей қарайып:

	– О, сорлы қазақ, осы ғой күнің, мына жетім сəбидей ғой халің, – деп біраз тұрды да, – жігіттер, мына өліп жатқан Сəтемірдің келіні ғой. Танисыңдар ма, енді болмаса мына бала да өлер еді... – деп, сəбиді қойнына тығып, күйзеліп көп тұрды. Не істерін білмей шиыршық атқан жігіттерге:

	– Ал не тұрыс бар? Мына əйелдің жүзін жасырыңдар, – деді.

	Кенет төбеден шатыр-шұтыр жай атылғанда, аттар дір-дір етіп, кісінеп-кісінеп кетті. Шелектеп құйған нөсер қайта төгіп кетті.

	Ең даланың төсін ат тұяғы дүбірлетті. Жер жібу. Аспан түнере түсті.

	Ат қарқыны Сымтас биігіне жетіп, Сарысу өзенін өте басқан бұл топтан қараң ете қалған жалғыз атты қалың қамысты тасалай қашты. Атын басқа-көзге сабалап барды. Соңынан тұра қуған мына топтан құтылмасын білді ме, əлде жандалбаса ма, аттан түсіп, жаяу қашты да, айдын суға киімімен сүңгіп жоқ болды.

	Бауырынан жараған жіңішке торы тізгініне оралып ентігін баса алмай, бүйірін соғып тұр. Əлгінің қас пен көздің арасында ғайып болғанына таңданған жігіттер:

	– Ей, біз елміз, шық бері!

	– Тіл бер!

	– Сорлы тұншығып өлерсің...

	– Қара малайға барып, сен не оңдырасың, түрің мынау – тал түсте суға сүңгіген! – деп, əзіл-шыны аралас айқайлап жатыр.

	Сөйткенше Жақаң да келіп жетті.

	– Əй, жігіттер, бейшараны бекер қудыңдар ғой. Шəйіт болған, су жүрек боп қорлық көрген қазақ аз ба! Жүрек шайлы бейбақтың бірі де ол... – деді Жақаң даусын көтере сөйлеп.

	Осы кезде Жақаңның мына сөзін естіді ме, өзеннің жарқабағына өскен қалың қамыс сыбдыр ете қалды да, үсті-басы малмандай су бала жігіт шыға берді.

	– Ас-са-салаумағалөйком, Ж-жа-қа! – деп, сəлем берді ол кекештене.

	– О-о, əліксалам, Əжікпісің, ей! – деп, Жақаң жылы үн қатты.

	Салқын күнде суға түскен, күні бойғы жаңбыр сүйегіне дейін өткен жəне əбден қорыққан бала жігіт қалш-қалш етеді. Бет-аузы су тиген көңдей көгілдір тартып қаязып кетіпті. Тісі-тісіне тимей дір-дір етеді. Іннен шыққан қосаяқ секілді, ақсиған күрек тісін көрсетіп, қалтырап, күлген болып тұр.

	Осы сəт Жақаңның қойнынан баланың даусын естіген ол еңіреп жылап жіберді...

	* * *

	Аяғын қақпан қиған ызалы көкжалдай, ытырына лекіген жазалаушы отрядтың басшысы Хамулла сол күні Бөріойнақтың биігіне шығып, дүрбі салып тұрды.

	Қомды түйені жетелеп, өзенді жағалаған салт атты қылт етіп олардың көзіне шалынған.

	Биік басында тұрып дүрбі салған Хамулла қоршаулы қомдағы балалы əйелді де, түйе жетелеген салт атты жігітті де жанында тұрғандай анық көріп, ұзақ қарады. Оның көзіне бұлардан басқа тірі жан шалынбады. Ол ашуланып, сызданып, тісін шақыр-шұқыр қайрап: «Даланың тағылары, сендерге рақым жоқ», – деді даусын шығарып. Бұлардың бір жақтан келе жатқан, не бара жатқан жолаушы екені сырт көзге айтпаса да белгілі еді. Асынған мылтық, сүйреткен сойыл жоқ, бейбіт, əрі түйеге бесік артқан жолаушынының жаугершілікпен тіпті де байланысы жоқтығы өз-өзінен айқын еді.

	Бірақ жыртқыш жанда рақым, жанашырлық болған ба? Талай қиянатты басынан кешірген, адам қанын судай төккен, бұл далада өзі би, өзі кожа Хамулла шолақ қара винтовканың шүріппесін қайырып, түйелі жолаушыны қарауылға ала берді.

	Бүлкілдей желген түйе үстіндегі əйелдің ағарған жаулығы иненің жасуындай қарауыл сызығына іліне бергенде, мылтық даусы да таңқ ете қалды. Көк түтін бұрқ еткенде, түйе үстіндегі əйел де шалқалап, жайыла құлап бара жатты.

	Əлгінде ғана емшек іздеп жылаған баласын бесіктен шешіп, ыстық бауырына алып емізіп келе жатқан ана қас қағым сəтте төңкеріліп кетті. Сонда да оң қолымен баланы құшақтай құлады. Хамулла шегір көзі ұшқын ата аса бір мақтанышпен айқай салды:

	– Əппе! Қарақұстың аузын жұлып, көк желкені қиып кетті.

	Ақиқат! Барып көріңдер! – деді өзіне бағыныштыларға.

	Расында, Хамулла ұшып бара жатқан құстың топшысын қиып ататын сыралғы мерген еді. Міне, сол машығын тапа тал түсте балалы əйелді атып тағы көрсетті.

	Мылтық даусынан соң сатырлап тұра шапқан аттылардың дүрсілін естіген, өзіне қарай қаптап келе жатқан көк мылтық асынған көп солдатты көрген жігіт жөпелдемеде не істерін білмей, аңтарылып қалған.

	Бұл өзіне-өзі келгенше əулекіленген көк мылтық, көп қылышты қарулы топ та келіп жетті...

	Атқан аңын арам өлтіріп алам ба деп, бауыздауға асығып, тұра шауып ентігіп жеткен аңшыдай аласұрған мынау қатыгез топтың түсі жан шошырлық болатын.

	Олар келе сала, ай-шайға қарамай, баласын қолтығына қыса шалқалай құлаған жансыз əйелдің желке жағын, қарақұсын, одан атқылап шыққан қанды көріп, мəз-мейрам болды.

	– Міне, мерген!

	– Сонша жерден қалай дөп тигізді екен!

	– Бəсе, қаршыға көз дейтіні осы ғой генералдың бұл кісіні.

	– Пəлі, айтудай-ақ бар екен! – деп, бастықтарын жамырай мақтады.

	Тап осы сəтте олар неше күн сандалып, өзегі талып келіп, енді ғана тұмсығын ыстық қанға көміп, тірі етті үңги жөнелген жыртқыштай еді.

	Міне, жирен қасқа арғымақты секіртіп қопақтай шауып, Хамулла да келіп жетті. Ол өзінің мергендігіне дəсередей болып, тасыған сүттей көбіктене қалған. Ірімтік беті піскен өкпедей қабындап, қызара қалған. Танауы желпеңдей күлген ол:

	– Қане, көрдіңдер ме? – деді, өзінің қиядағыны қиып түсетін ажал қылышы екенін бағыныштыларына ұқтырып.

	Содан соң:

	– Жауыңа ажал болсын, өзіңе бақыт табасың. Өзіңе келетін бақыт басқаға бақытсыздық əкеледі, – деп, қанын ішіне тартып, қабағын түйе қалды.

	Ол енді байқады, сəби бала анасының төсіне жабысып, мынау дабыр-дұбырдан бейхабар күйде еріндері бүлкілдеп қана жатыр. Баланың қол-аяғы балғадай, өзі де аппақ, арыстай екен. Үлбіреген жұқа жібекке орап тастаған, көздері жұмулы. Етжеңді саусақтарын ербеңдетіп оң қолымен анасының ашылған омырауын аймалап жатыр.

	Хамулланың шегір көзі бала тəніне қандауырдай қадала қалды. Ол əлденеше құбылып, қолын біресе қылыштың, біресе наган қынабына жүгіртті.

	Арбағанын жұтып өлетін жыландай, зəрін бойына жиған. Бірақ оның осы жат қимылын бөрінің күшігіндей шу ете қалған солдаттардың үні бөліп кетті.

	Ол жалт қарағанда, жүзге жуық жылқыны тықсыра қуған бірнеше адам қатты екпінмен Сымтас биігінің бергі алдындағы белегірге шоқталып шыға берген еді.

	Арғы қабағы жарлауыттанып, жанат ішіктің жағасындай шалқиып жатқан Сарысу өзенінің иініне еніп, тасаланып бара жатыр. Сəл кешіксе, қыр асып көзден таса болады.

	Жаныға дауыстай, құрық үстіне құрық салып, жылқыны қуып бара жатқандарды Хамулла тегін топ емес-ау деп жорамалдады.

	– Алға! – деп əмір етті де, ойланбастан өзі де шаба жөнелді. Қалың солдат қонақтаған жерінен дүр етіп, қанаттарын сабалай қарқылдап ұшқан қарғадай, жылқыға қарай барын салып еліре ұмтылысты.

	Осы əулекі топтың артында қамшы үстіне қамшы жеген торы дөнен төрт аяғы төрт жаққа кетіп, танауы пыр-пыр етіп шауып келеді. Оның үстіндегі Əлжікте ес қалған жоқ. Сарт-сұрт етіп атының сауырына тиген қамшы дыбысын ғана естиді. Анасы бір, мынасы бір ұрып өтіп кетіп барады. Мына тұрған сол – Əлжік.

	Хамулланың ажал шашқан алақанынан қалай тірі қалғанына əлі сенбей тұр...

	Төпелеп ат басын ірікпей барын сала ұмтылған жазалаушы отряд дөңгеленген қайыңдай ағып, Сымтас биігінің ұшар басына шыға берген жылқыны қуып жетті. Бірақ алдына шығып қайтаруға үлгермеген олар бірнеше дүркін оқ шығарды.

	Бұрын мұндай жат дыбысты естімеген жылқы үйірі шошына үркіп, оқырана кісінеп, құйрықтарын шаншып, ұмар-жұмар болып обыға жөнелді.

	Мылтық даусын естіп, өздеріне төнген қатерді анық сезген жылқышылар енді барын салды. Шоқтай топталып, сеңдей соғылысқан көп жылқының ішіне сіңіп, аттарының жалын құшып бара жатты. Сымтасты бауырлай, өзеннің батыс жақ қабағын ала үркіп, енді аз уақытта тас төбешікті айналып асып кетуге таяп қалған. Қатты үріккен жылқы тұяғынан будақ-будақ көтерілген шаң Хамулла тобын көміп, көз бермеді. Əлі де оқтын-оқтын мылтық атылуда. Өрттей өрекпіген жылқы құтырына үркіп барады. Алғашқыда түйдегімен жеткен жазалаушылардың қарқыны қайтып, қатары іріп, бірте-бірте шұбалып, үздік-создық, қала бастады.

	Өздерінің мына халіне ыза болды ма, бірнеше мылтық бір дауыспен гүрс етіп бір-ақ атылған. Оқыс шыққан дыбыстан шошып, бұрынғыдан да бетер ышқына жүйткіген жылқы Мұрынтақ тас төбені айнала берді. Ұзап бара жатыр. Осы кез төбенің басына жирен қасқаны ойнақтата шыққан Хамулла атын қаңтара салып секіріп түсті де, жүрелеп отыра берген бойда мылтық атты. Шоғырланған жылқының ең алдында мойны озып бара жатқан ақ боз бие үш рет домалап кетті. Оған қақтығып сүрінген тағы бір-екі жылқы ұмар-жұмар құлап түсті де, іле қайта тұрып шаба жөнелісті. Тағы бірнеше рет ең алдыңғы жылқыны атып құлатып, жылқы бетін кейін бұрмақ ойын іске асыра алмаған Хамулла түтігіп кетті. Жылқы болса қара үзіп барады. Бұл түрімен жеткізер емес. Ыза буған Хамулла тісін шақұр-шұқыр қайрап орнынан тұра берді. Енді оның қанды көзіне жылқы соңында аты шабандап қалып бара жатқан адам шалынды. Хамулла ойланып жатпады. Көзінен от ұшқындап мылтығын кезене берді. Бірер секундта қанаты қиылған құстай болып, жылқы қуған адам атынан аударылып құлап түскен еді. Хамулла мылтығын қайта оқтап орнынан тұрғанша, жылқы үйірі көзден ғайып болған. Күн кешкіріп кетті.

	Жау атылған адамды ортаға алған. Ұзын бойлы, сүйекті, маңдайы кереқарыс, қалың қас-қабақты, ат жақты, орақ тұмсық келісті жігіт қырындай құлапты. Оқ кеудеге тисе керек. Оның арқа тұсынан жылжып аққан қан көрінді...

	Бұл оққа ұшқан осы елдің белгілі билерінің бірі – Сүтемгеннің Еділбайы болатын. Осы оқиға да айна-қатесіз Əлжіктің көз алдында болды.

	– Сен Хамулладан қашан босандың? – деген сұрауға Əлжік:

	– Бүгін үшінші күн, – деп жауап берді.

	Жақаң түнере түсті. Бар айтқаны: «Қасқыр бөлтірігін қанмен ауыздандырады».

	Күн ызғырық. Аспан бұлтсыз ашық болса да, денені темірдей қарып, суық жел соғып тұр. Жақсымбет оқ бойы алдымызда келеді. Ол байырғы əдетінше, кеудесін шалқақ ұстап, ат үстінде нығыз отыр. Оның қазіргі ойы бізге белгісіз. Мақсаты не, ендігі бет алысы қайсы? Өзі шешіліп айтпаса, оған сөз салатын ешкім жоқ. Бізге белгілі жайт – жазалаушы отрядтың бұл күндері бізден əлдеқайда ұзап кеткендігі ғана.

	* * *

	Сарбаздар Шайкөз биігінің басында тұр. Бəрінің көзі – Бестөбе, Бақаншанышқан жақта. Деевтен хабар келгелі де бірнеше күн өтті. Уəделі күн де – осы күн. «Жігіттерді ыдыратпай, Амангелдіге қосылыңыз. Оның адамдары да сізге тез жетеді. Ел жігіттерінің басын мол жия беріңіз. Бұл жақта бүкіл ел көтерілуде. Солқылдақтыққа жол бермеңіз!» – депті Деев хатында. Жақаң осы сөзді ойына қайта бір жүгіртіп, дүрбісін көзіне апара берді. Алыстан бұлдырап көрінген биік төбенің басына бес-алты атты шауып шыға келді. Көзге де айқын көрініп тұр. Алдыңғысының қолында ұзын сырықтың басына байлаған бірдеңе алыстан қарауытып көрінеді. Мінген аттары да шиыршық атып, ойқастап басымен алысып, аспанға секіреді.

	– Жігіттер атқа қоныңдар! Əне Деевтің, Амангелдінің адамдары! – деп даусы саңқылдап кетті Жақаңның. Үнінде бұған дейін естілмеген ерекше шаттық, жүзінде қуаныш бар. Бұл – соңғы бірнеше күн бойғы Хамулланы қуып жете алмай қалғаннан бергі Жақсымбеттің көтеріңкі шыққан ақ жарқын даусы.

	– Ал, жолдарың болсын! – деп атына қамшы басып шаба жөнелді. Жақаңның сондағы бейнесі əлі көз алдымда. Елтірі тымағының құлағы елбеңдеп, оң қолын жоғары көтере, үстіндегі түйе жүн шекпені Кертайлақтың сауырын жаба шұбатылып, биік жарқабақтан орғып, секіре жөнелген тау текедей алдымызда орағыта заулап бара жатты...

	* * *

	Нұрбай қарт үнсіз қалды. Жүйткіген «Волга» Жезқазған қаласына таяп келеді. Биік тұрбалардан будақтаған көк түтін тарқатылған бұрымдай шұбалады аспанда. Аспан тұп-тұнық ашық. Күн нұры төгіліп, толқып тұр. «Əрине, бұл – бүгінгі заманымыз, біздің күніміз ғой. Нұрекеңдер көрген күн...» деген ішкі ойымды аяқтатпай:

	– Ия, мен сонда тұңғыш рет бостандық пен бақыттың қызыл туын көрдім. Сол күні езілгендердің көсемі Лениннің атын естіп-білдім. Жақаң да қайта түлеп шыға келді.

	– Ей, жігіттер! Күнің туды, есең қайтады. Кешегі бір топ бауырлар бекер өлмепті. Кедейдің жоғын жоқтап, мұңын мұңдайтын, езілген халықтың қорғаны басшысы бар екен. Сүйіншіңді дайындай бер. Ол – Ленин. Оның туын көтерген халқымыздың батыр перзенті Амангелдіге тарттық! – деп айқай салды.

	Саржеліспен кең жазықты дүсірлете жөнелген топтың дүбірі күні бүгін де құлағымда... – деп аяқтады сөзін Нұрбай қарт.

	Мен Нұрбай қарияның ойлы жүзінен қараңғы халық көгінде Жақсымбет сияқты зерделі адамдар жарқ еткізіп жаққан шақпақ сəулесін көргендей болдым.





