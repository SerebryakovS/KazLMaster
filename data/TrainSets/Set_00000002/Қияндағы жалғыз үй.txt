	Апбаз Қаражігітов

	Қияндағы жалғыз үй



	Бүгін Молықбай отарын дағдылы уақытынан ерте қайырды. Күздің қоңыр салқыны түс аумай-ақ сүйек тесер шегедей қадалып, бойын сыз ауаның салқыны қалтыратып жіберді. Ертелеп желбегей жамыла салған сулығы өңезденіп суық тартып, тобарсып арқасына аяздай батты.

	Өмірі тойдым деп басын жерден алып көрмейтін қой жануар шопанның тоңғанын қайтсін, шөпшектеп, шашыла жайылып барады. Тек ай мүйізді қара ала серке ғана, мүйізі сырқырады ма, оқыс басын көтеріп шайқап-шайқап жүгіре жайылды. «Мына шіркін, қайтеді-ей, қара суық болмағай еді!» – деп ойлаған шопан атын тебіне түсті. Ауыл сыртына отарын қалдырған қарт үй жанына кеп атынан түсті. Сəуле сыртта неше жыл таптаурын болған шомның үстіне шығып алыпты. Екі көзі көкте. Атасының келгенін байқап тұрған жоқ, өзімен-өзі болып, бар ықыласы көкке ауған. Бұл қақырынып дыбыс бергенде ғана жалт қарады бұған:

	– Ата, – деді еркелей дауысын созып, – жер бетінде ғана емес, ғарышта да ұлы көш басталыпты. Қараңызшы, бəрі күнгейге қарай асығыс бет алған. – Жүзі жайнап тұр.

	– Иə, балам, тіршілік əлемінде қарбалас шақ туды. Əр нəрсенің өз мезгілі бар, – деген қарт көзіне түскен тымағын қолына алып, қасқа маңдайы жарқырап көкке қадалды. Бірақ ештеңе көре алмады. Көзін алақанымен қалқалап, əйтеуір үңіле қарап-ақ бақты.

	– Ата, барлық ғажап бүгін аспанда екен. Құс атаулы көш бетін оңтүстікке бұрды. Əр кештің өз əуені, өз əні бар. Туған жермен сыңсып коштасып бара жатқандай. Əне! Əне! Қаншама тізбек! – деп балаша дауыстады Сəуле. – Тағы бір ағыл-тегіл ұзын тізбек үшкіл жібек орамалдай жайылып шұбалды көкте! Бері қараңызшы, ата! Өздері тіпті төмен ұшып келеді.

	– Апыр-ай, мына ұшысы тым төмендеу екен. Аспанда бір ызғар болды ғой. Қауырсыны тоңбаса, мұншалық төмендемесе керек еді. Ауа райы күрт бұзылмаса не ғылсын! – деп уайымдады қарт.

	– Əйтеуір, осы бүгін далада құс қалмады десе болады, – деді Сəуле барлық құс атаулыны өзі қолымен ұшырып тұрғандай. – Тізбек-тізбек үйрек, қаз, тырна! Əсіресе бəрінен де ғажабы аққулар көші болды. Əппақ мамықтай үлпілдеп, қанаттарын аспай-саспай жайып, көкте ауанымен сырнайлатып бара жатқан олардың көрікті бейнесі өмірі өзім сезінбеген ерекше əлем боп көрінді. Аққу əлемі əлі санамда қиқулап, асқақ əн тербеп тұрғандай, – деген келініне ойы он саққа жүгірген қарт:

	– Балам-ай, құс биыл ерте қайтты-ау! Қыркүйектің басында құс қайту енді... – деп күмілжіді.

	– Даланың құсын айтасыз, əке, адамдары да тіпті бүкіл ауыл қопарыла көшіп бара жатқан жоқ па? – деді Сəуле. Атасының бетіне қарамай ат өтті айтылса да, мына сөз Молықбайды елең еткізді.

	Сəуленің көзі əлі көкте екен. Бар аңсары қайтқан құстың керуеніне ауған.

	«Адамдардыкі белгілі, неге көшіп жатқаны. Ал құстарға жол болсын, қоңыр күзде» деген сауал қартты ойлантып-ақ тастады. Бəрі өзіне аян.

	– Қайтсін! – деген дауысы жасып, күйзеле шықты. Олар да бірдеңені сезетін болар. Тəңірім, түйсіксіз жан иесін жаратпаған. Ең арғысы құмырсқа екеш құмырсқа да қалың нөсер алдында жан сақтау үшін жанталаспай ма? – деген атасына Сəуле енді қарады.

	– Сонда адам – мына біздер неге айдала қу медиенде. –

	Ол сөзінің соңын əдейі үзді.

	– Тек, олай деме, балам! Бұл – айдала қу медиен емес. Берекелі ел мекені. Ата-баба қонысы. Əне, қарашы өзің, бір қала емес пе? – деп күмбезі күнге шағылысқан көп қорымға иек қақты. Сəуле үндемеді. Сəл ғана жымия күлді де, сөз бағытын басқаға бұрып:

	– Құстар да қызық, – деді əлі де көзін көктен алмай.

	– Олар... Иə, оларда бір сезім бар. Əлде өзені мұздап, жайлауы қуара бастады ма, кім білсін, – деді қарт.

	– Ата, не десеңіз де осынау кең дала, көк аспан – бəрі көшіп, бəрі кетіп, байтақ жер құлазып қалып жатқан сияқты. Осы далаңыздан беймаза кейде əлди үні, кейде өксік пе, тіпті сыңсу ма, əйтеуір адамның жан дүниесін ыстық-суық боп қармаған бір əуен естіледі. Оны енді...

	– Жоқ, балам! Не десең де бабалардың кіндік қаны тамған жердің киесі, берекесі көшпек емес. Оның құлауы да мүмкін емес. Жер тозады дегенді естіген емеспін. – Қарттың шыр-пыры шықты. Жүрегі қан жылап, жаны күйіп, лезде ойсырап қалды. Аяқ астында іш құса, ойындағысын кімге айтар, кіммен сырласар, кімнен көмек күтер. Мына заманның сұңғыла адамы бұл білмегенді біліп, естімегенді естіп, сезбегенді сезіп тұрса, мұның қарсыласар дəрмені қайсы! Өзін, өзінің отбасын қалай ғана дəрменсіздік қазығына байлап, сары уайымға салар. Сонда олар не ойлайды? Бұның өз толғамы не? Тегі, мына уақытты, бүгінгі тыныс-тіршілікті қалай түсіндіреді. Уақыт-заман не дейді?

	Бұл не ғажап! Былай тартса, арба сынатын, былай жүрсе, өгіз өлетін қатерлі жол... Əлде мен қателестім бе? Бірдің қатесі ештеңе етпес-ау, ал егер, көп болып адасса, қателессе, аяғы құрдым апат болып кетпей ме?!

	Бас салып бəрін заманға жабамыз. «Заманың түлкі болса, тазы болып шал», – деп, бағыт-бағдары, маңдай тірер нысанасы белгісіз уақыттың көк жиегіне ентелеп барамыз.

	«Айдала... қу медиен...» Неткен көк болат, қиып түсер рақымсыз зұлпықар сөз!

	...Сол жылы осы Сəуле түскенде ат шаптырып той жасаған. Онда бүгінгідей ме, бұл отырған жайлаудың толықсыған шағы. Ел де ығы-жығы. Қыр ассаң шопан ауылы. Табын-табын ақтылы жылқы, сиыр, отар-отар қой.

	Əсіресе той болатын күнгі ағылған халықты айтсаңшы. Аттысы – атты, машина мінгені қаншама! Қызыл-жасыл киініп, топ-топ болып, əн салып, даланы күйге бөлеген қыз-қырқын бір əлем. «Құдай бергенге береді» дегенді де Молықбай сонда естіген.

	Бірінен соң бірі қаздай шұбалып ақ «Волга», «Жигули» мінген құда-құдағи сəулеті өз алдына. Бəрінен де мұның атақ-даңқын асырып, дəл сол күні елдің не жақсылары бас қосқан той үстінде бұған орден тапсырғанды айтса ше! Жарықтық құт-береке дарыған Мыңбұлақтың да көк шалғыны сол жылы бітік болар ма! Шөккен түйе көрінбейтін көк майса, бассаң аяғыңа былқылдаған салқын шым. Жібек боп желпіген Сарыарқаның саумал иіс желі. Ұжмақ екен-ау дала сонда!

	Облыс орталығынан келетін қасқа жолда əйнегі күнге шағылысып, айдында жалғыз жүзген жайындай «Чайка» мұның ақ боз үйінің алдына келіп тоқтап, ішінен облыстық кеңес атқару комитеті төрағасы шығып, қос қолын ұсынып:

	– О, Мəке, қоныс оң болсын! Тойыңыз тойға ұлассын! – деп мұның мəртебесін көтерген сəті естен кетер ме, сірə. Құдасының алдында мерейі қанша өсіп еді. Əсіресе екі қуанышының қатар келуін үлкен ырым санаған.

	Сол ат шаптырып, балуан күрестіріп, ұлттық ойынның неше атасы көрсетілген той үстінде мұның омырауына орден тағылып, оны тəңірден мойнына бұршақ салып тілеп алған жалғыз ұлдың ата-енесі, құдай қосқан құда-құдағи құттықтағанда, өзін бұл дүниедегі ең бақытты жан санаған. Расында да, өзін шексіз бақытты сезінген. Сол күні кім кездессе де, мұның шашбауын көтеріп жатты.

	Той болған соң əзіл-қалжың, əн-күйсіз, тіпті көңілдендіретін тамашасыз болған ба! Мұнда да аузымен құс тістеген не ділмəр əзіл-оспақ шеберлері, əншілер, күйшілер талайдың таңдайын қақтырған. Той болса осындай болсын дегізген.

	– Уа, – деген бір сəт жұртшылықты елең еткізген той жүргізуші қуақы жігіт, – мына тамашаға келген халық, Молекеңнің келіні айтулы, топ жарған қобызшы екен. Мұндай тойды көрген де бар, көрмеген де бар. Жас келін бір күй тартып берсін деген тілек айтылып жатыр. Бұған не дейсіздер? – деген.

	– Е, ондай өнері болса, қанеки, не сөкеттігі бар.

	– Қысылмасын.

	– Халықтың батасын алсын!

	– Рұқсат келінге, – деген дауыстар үсті-үстіне шыққан. Жұрт ду-ду. Ондайда көпшілік ерік бере ме, желегі желбіреген жас келіннің қолына еріксіз қобыз ұстатқан. Аққудың көгілдіріндей, үлде мен бүлдеге оранған Сəуле қып-қызыл боп бетіне қаны теуіп, саяқ өскен аққайыңдай бұралып қысыла-қысыла кеп, Ықыластың «Аққу» күйін сорғалата тартқан. Өзі де аппақ, киімі де аппақ, тартқан күйі «Аққу», ''тəңірім Молықбайға үйіп-төгіп берген екен'' деген сөз сол жерде ауыздан-ауызға көшкен. Молықбай мен Бəдігүл шексіз бақыт құшып, бұ дүниедегі армансыз пенде қатарына қосылып та кеткен еді. Тек тойдан кейін арнайы қонақасы беріліп, көңіл толтырардай сый-сыяпатын алып аттанар шақта құдағиы өңі бұзылып, қасын керіп отырып:

	– Құда, құдағи, – деп дауысын созып, үй ішіндегілердің назарын өзіне аударып, əлде биіктігін, оқығандығын көрсетейін деді ме, сүрмемен қатып қалған кірпіктерін бұларға тікірейте қарап, қолындағы рюмкедегі коньякты шайқап тамсанып отырып алды. Көзінде ызғарлы ұшқын бар.

	Үйдің оң жағындағы жібек шымылдықты айқара ашып иықтаса күлісіп отырған Қазанбай мен Сəулеге, одан Бəдігүл мен бұған, басқаларға ине жоғалтқандай тесіле түсіп:

	– Бəрін көрдік. Білдік. Сіздер үшін бəрі жақсы. Ал біздер үшін осы бір жарым тəулік уақыт жанды жеген азап болды,

	– түтіге бастады.

	– Мама! – Сəуленің дауысы от басқандай саңқ еткен.

	– Отыр! Көрдім жеткеніңді! – Құдағи долданып кетті. Құдада үн жоқ. Екі иығы түсіп, астына төселген жібек көрпенің ою-өрнегіне үңіліп қалыпты. – Менің қызым мұндай өмір үшін жаратылған емес. Далада күнге күйіп, азып-тозып өмір сүре алмайды.

	– Мама! – деді шыр-пыры шыққан Сəуле. – Айтпаңыз мұндай сөзді! Қойыңыз!

	– Отыр! Отыр дедім саған! – деп өршеленген құдағи бір тізесін астына басып еселі сөзге кеткен. – Ендігі айтарым, құда, құдағи! Бүгін мына халқыңның алдында айтып кетем. Ешкімнің өті жарылмасын. Айтылмаған сөз өкініш боп жанды жейді. Менің жан азабын тартқым жоқ. Сол азапты басымнан кешпес бұрын айтып қояйын. Мен Сəулешімді туғаннан алақанымда өсірдім. Қанаттыға қақтырмадым, тұмсықтыға шоқыттырмадым. Не ішейін, не киейін деген емес. Аяғын тəй-тəй басқан шағында балабақша, одан мектеп, одан еліміздегі өзі таңдаған ең жоғары оқу орны! Не керек, бұ жалғанның бар керегін бойына сіңіріп өсті. Мұқтаждық көрген жан емес. Енді кеп, құйын жайлап, қаңбақ кезген далаға тап болды. Баламды қор қылмаймын. Өнерін бүгін ел тыңдап, таңдай қақты. Тойын тамаша жасадыңыз, құда! Рахмет! Енді балаларды мамандығы бойынша еңбек етсін, қалаға жіберерсіз! Бұл – бұзылмас шешім, – деді сөзін аяқтап.

	Молықбай үнсіз, басы түсіп кеткен. Не деу керек. Мынау күтпеген сөзі. Жалғызы. Басқа сүйенері жоқ. Жасы да сүрінер шаққа бет бұрды. Əйда, бара берсін, бет алған жағына. Құдағи, сіздікі жөн дейін десе, шау тартқан шал, кемпір екеуден-екеу қалмақшы.Қатты қиналып кетті.

	– О, құда! Басыңызды көтеріңіз! Мына екі балаңызға батаңызды беріңіз, – деп құдағи жан алғыштай төндіріп барады. Не деу керек? Құлағы шыңылдап, басына қаны теуіп күйзеліп отыр. Дəл сондағы, иə, бала күнгі мұғалімнің алдында не дерін білмей қысылғаны есіне түсіп, терлеп қоя берді.

	Енді болмаса, сол оқиғаны айтқалы, одан қалса, өзен бойында жалғыз қасқа сиырды қабан жарғандағы күйзелгенін айтқысы келіп, еңсесін тіктей бергенде:

	– Мама, – деген Сəуленің ащы даусы мұның ойын бөліп кетті. Сіз қателесесіз. Қатты қателесіп отырсыз. Өмір сүретін мына біз – Қазанбай екеуміз. Сіздер неге босқа қара тер боп отырсыздар. Мен Қазанбайдың шопанның баласы екенін білмей келгем жоқ. Менің үйімдегі театрым – осынау байтақ дала, көрерменім де, қызықтаушым да – осы отырған ата-енем! Ал сіздер тек-тек сырттай тілеуқор бола беріңіздер! Жүр, Қазкен, біз өз шаруамызға кетейік, – деп тұрып кеткен.

	Құдай-ау, сонда мұны қуаныш па, əлде жасынан көрген шерменде қасірет пе, бір белгісіздік өксік буып, көңілі босамасы бар ма! Осынша жасқа келгенше жұрт алдында талай мəртебелі жиында, не қызық тамашада мұндай толқып, асып-тасуды білмеуші еді. Енді кеп жалғыз баланың тойында, ең сыйлы, жанын үзіп, ақ пейілмен өзі күтіп отырған құда-құдағиының алдында, мұны қасиеттеген елі-жұрты көзінше босағаны несі...

	Жүрегінің басына дық боп тиген сол түйткіл жан сезімін бұлқан-талқан етті. Өмірі басқадан естімеген, тіпті түйсінбеген, ата-анасынан ғана сезінген жан құбылысы оны қанша жылдардан кейін қалай кеп тапты екен. Өзегіне түскен аяулы сүйеніш жүректі елжіретіп жан-тəнін аялап, жүйкесін босатып кеткен еді. Аяныш, сүйкімді сезім боп аялады.

	– О, құда бұл не? Осылай отыра беруші ме едіңіз? – деп құдағи тағы тіл қатты.

	– Менің айтарымды Сəулешім айтты, – деген жалғыз сөйлемді бұл үзіп-үзіп зордың күшімен жеткізді. Сол оқиға есіне түскен Молықбай:

	«Шіркін, өтіп бара жатқан заман-ай! Мен сенен не алдым, өзім не бердім?! – деді ойлана жан-жағына қарап. Ол осы ойдан қанша сілкінсе де арыла алмады. Жатса-тұрса соңынан қалмайтын сауал қартты меңдетіп барады. Тоқтамды жауабы да жоқ. Сонда да сарқылмайтын көп сауал. Бəрінің тірелер жері – бүгінгі уақыт, қазіргі халі, əсіресе отбасы жағдайы. Күн артынан күн өтіп жылжып жатыр, өтіп жатыр.

	Батыстан жер бетін суырып ысқыра соққан қара жел ішегін тартып күшейе түсті. Бет қаратар емес. Соноу көк жиегіне жұлым-жұлым боп түтілген түбіттей бұлтты аударып төңкеріп, от қамшысын ерсілі-қарсылы ақыра сілтеп, жосылтып түре қуып келеді. Күркілі күркіреген бурадай алапат мына дүниеге қысас қаһарын аямай төккелі қабағын түнере қарс жауып алған.

	– Дауыл күшейіп барады. Тезірек қимылда! – деген Қазанбайдың төменнен шыққан даусына жалт қараған Сəуле маңдайынан айғыз-айғыз тері төгіліп, айырды құлаштай сілтеді.

	– Өзің де көтере таста! Соз айырыңды! – деп ол да Қазанбайға жонданып биіктей тастаған мая үстінен дауыстаған. Екеуі де қатты қарқынмен енді барын сала қимылдады. Су басты шөбі бітік былқылдақтың иісі жұпардай, əсіресе мəйегі жұп-жұмсақ. Айыр ашасына жібектей қомақтана оралып, қарулы жігіттің қабырғасын қайыстыра түседі. Кенеттен бұзылған ауа райының жауын-шашынына ұрындырмай, бабында үйіп алуға ерлі-зайыпты екеуі енді, міне, жан алып, жан беріп-ақ жатыр. Күні бойы тізе бүкпей тасылған көк мəйекті қалайда құрған ірімшіктей күйінде маялап тастамақ.

	– О-о-о-у! Мына дауыл адамды да ұшырып əкетер! Əлі көп пе! Берген шөбің қауыздай бұрқырап кетті ғой, – деген биіктегі Сəулеге:

	– Апыр-ай, желдің өті жарылып кеткен шығар. Ышқына өрекпи соғады. Болып та қалды. Қазір бір бес, алты айыр,– деген Қазанбайдың қарлығыңқы дауысын жел қағып Сəулеге естірткен де жоқ. Манағы – манағы ма, алай-түлей дауыл үдей түскен. Аспанда көзге көрінбейтін бір құдіретті күш өзіне кезіккеннің бəрін борт-борт сындырып, бейберекет лақтырып жатқан сияқты. Дəл осы ауыл тұсы болар, анықтап алайын дегендей, қап-қара ұйығынан түн туырлығын серпе ашып, шарт еткізіп шырпысын шаққан найзағай бір сəт сөнбей жарқырап жана қалады. Іле қара кірпігі төгілген түн-түнегі төңіректі қайта кеп құшақтайды. Артынша кеп, іші-бауыры елжірегендей шелектеп құйды-ай кеп сел жауын. Аспаннан төгілген тасқын!

	– Аллам-ай, мынау бұл жасымда көрмеген əлемет жауын. Құйып тұр. Аспанда тесік жоқ. Қап-қара бұлт, мұхит боп аунаған нөсер! – деп сыртқа шығып келген Молықбай қария уайым айта төрге озды. – Шырағым, отын-суың да суда қалды-ау, – деп Сəулеге де ескерту жасап жатыр.

	– Сенекке мана біраз қи енгізгем, – деген келініне: – Менің байқауымша, мына жауын жеті қат жер астына жетпей тоқтамайын деп тұр-ау! – деп нөсердің күш-қуатын да шамалатқан.

	– Əке, бірсəрі болар. Қашанғы жауа берер дейсіз. Ашуы тараған соң өзі де қояр, – деп Қазанбай кеңк-кеңк күлген болды.

	– Тек, құдайдың кəріне қарсы келме! – деді баласына қабағын шытына қараған қарт. – Мына өрісте қойдың пысқыра бергенінен шошып едім. Осы биылғы қысың қатты болар-ақ. Қарт сөзін естіп тұрғандай, гүрс етіп жай түсті ме, үй іргесі солқ ете қалды. Бəрі үрейлене біріне-бірі қарасып: «Астағыппыр Алла» деген Молықбай қарттың, Бəдігүл ананың жалбарынған үні де естілген. Төбе құйқасы шымырлады ма, қарт еңсесін көтеріп, демін тереңірек алып, қатты күрсінді.

	– Мына күздің сұрқы ұнамайды маған, – деген ол баласының бетіне бірдеңе айтатындай, ойлана қарады. Сақал, мұрты, қас-қабағы, кірпігіне дейін күміс қырауы басқан қарттың бір кездегі жоталы сүйекті денесі қазір шөгіп бір шөкім боп, кəрілік жеңгені ме, еңкейіп-ақ қапты. Жанары жасып, көзі жасаурап, еті қашқан жақ сүйегі ұзарып, бұғағының майы қашып, қалталанып бос жатыр. – Əлгіде, сөз жоқ, жай түсті. Қоңыр күзде жай түсудің не жақсылығы бар, – деп қабағын кіржитіп аз отырды. – Менің бала кезімде түйеші Бекбайға осындай күздің қара нөсерінде жай түсіп өліп еді. Марқұм төбесінен ұрған жай оғынан жаңқадай жарылып, бəршек-бəршек боп күйіп, қыл боп, астындағы түйесі шөкелеп құлап, тіл тартпай кетіп еді. Сол бір айта жүрер сұмдықтың басы болған күз дəл осындай қара нөсер төгіп, тоқсанның сары аязына дейін созылмасы бар ма! Қара жер, жарықтық, иген түскен терідей езіліп кетті. Салт атпен жүргендер де толарсақтап, саз кешіп жүру-тұру да қиындаған еді. Жауын соңы сақылдаған сары аязға ұласып, езілген жер темірдей тоң боп сірескен. Ол кезде бұл арқада мұндай жылы үй, төбесі бітеу қора, мая-мая шөп қайда?! Қысты киіз үйде, қолдағы малды күрек ашып қарсы алатын. Қиямет заман екен-ау ол. – Қарт өз сөзінен денесі түршігіп кетті ме, иығын қозғалақтатып қалған.

	– Ата-ау, киіз үйде қыстағаныңыз не? Күрек ашқаныңыз немене? – деді қазан-ошақ басында жүрсе де, əке сөзін бар ықыласымен тыңдаған Сəуле, мына сөзге түсінбей.

	– Е, балам-ай, не өмір өтпеді. Біздің еліміз сонау бір заманда көшпелі болған ғой. Қайда шұрайлы жер болса, жаз демей, қыс демей мекен ете берген. Əйтеуір, малына жайлы қоныс болса – болды деген ғой. Содан ба, əлде мұндай үй салып, қора соғып отырықшы тұрмысты əдет етпеген бе, əйтеуір, қыс айларында киіз үйлеріне қабат-қабат туырлық жауып, іргесін қалың етіп қордамен көміп, ақпан мен қаңтардың аязында отыра берген. Ал күрек ашу деп қалың қар астында қалған, жаздай мал тұяғы тимеген соны жердің шөбін қыста қолмен, күрекпен аршып беруді айтады. Əне, ойлап көріңдерші, елестетіңдерші көздеріңе, қаншалықты қиыншылық көрінер екен?

	– Əке-ау, сонда қолмен күрекпен аршылған жерде қанша мал күн көреді, аз мал ұстады да. Біздей алты жүз бе, – дей берген Қазанбайға:

	– Не десең де, қарағым, ол кездің адамы да қатал табиғатына лайық жаратылса керек. Олар малды аз ұстаған емес. Бірақ сондай тіршілікке əбден үйренген, шыныққан деңіз. О кездегі байлар со малды бағатын бірнеше қарулы жігіт ұстайтын.

	– Сонда да бір қора қойды қар астынан шөп аршып беріп асырау оңай емес шығар.

	– Əрине! Атпал жандар ғой олар. Солай өмір сүрген. Бүгінгідей тракторы, шөп шабатын машина, тырнауышы жоқ ел не істейді, сөйтіп күн көрген.

	– Өлмешінің күні екен, – деді жүрегі шайлыққандай Қазанбай төмен қарап.

	– Ненің күні болса да сол заманда да мыңды айдаған байлар болған. Сол байлықпен біздің осы ел – Едігенің майлы жұрты атанған. – Қарттың мына түйінді сөзіне отбасы таласқан жоқ. Үнсіз отырып қалысты. Едəуірден кейін Сəуленің:

	– Олар арқыраған аязда, күркіреген боранда күрек ашып, мал баққан дейсіз. Ал біз маяда тұрған шөпті зордың күшімен алып береміз. Неткен мықты жаратылған жандар еді десеңізші олар, – деген сөзі қартты сөзге қайта шақырды.

	– Ол ұрпақтың көнбіс мықтылығында сөз бар ма! Табиғаттың долы күшіне беріспей, мол қайратпен еңбек етіпті олар. ''Өзімдікі дегенде өгіз қар күшім бар'' деген де солар. Міне, бүгінгі заман, мына сендердің заманыңда, жекешелеп, өзіңдікін көбейт, байы. Басқадан, кешегі кеңес дəуіріндегідей өкіметтен дəметпе деп отыр емес пе? Əлгі шет елдерде Америкада сондай, Түркияда мынандай, Алманияда анадай деп бекер айтып жатқан жоқ. Бір кездегі мемлекет тарапынан малшы қауымға ағыл-тегіл беріліп жататын көмектің кесіліп қалуында осындай сыр жатыр. Ендігі жерде өз қоныңды өзің тырнайсың.

	– Қайдан, əке, айдында емін-еркін жүзіп жүрген балықтың құрлыққа шығып қалғанындай күн ғой бұл! Міне, мұның артының не боларын құдай біледі, азды-көпті шөпті тасып болып, жанар-жағар май əкелуге жүргелі отырғанда, аспаннан сел төгіліп кетті.

	– Адам заманының перзенті. Қыран болсаң, биікке самға! Күшіген өмір кімге дəрі! – Қарт баласының бетіне тігіле қадалды. – Ақыл мен қайрат алмайтын қиындық жоқ! – Оның даусы үй ішіне жаңғырыға шықты.

	– Ана қараңыз, – деген Қазанбай, – Сəуле, төбеден тамшы ағып барады. Сорғалап ағады өзі. Тез, шелек əкел! Апыр-ай, қанша жауын жауғанда бұл үйдің төбесі сыр бермеуші еді, – деп қалбақ қақты.

	– Мал не болды екен, ə? Мана қораға қамау керек пе еді. Қазір асты-үсті су мал əлдеқалай аяз ұрса, не халде болар екен? – Молықбай уайымдап, – Əттеген-ай, ə, – дей берді.

	– Үй мынандай болғанда, қора қай бір жетісіп тұр дейсіз. Не ғылса да бұл айта жүрер нөсер болды, – деп Бəдігүл ана басу айтқан болды.

	– Расы, əбден тойып келген семіз малды мына қоңыр күзде қораға қамау апатқа байлау емес пе, – деп əкесінің уайымын сейілткен болып жатыр Қазанбай да.

	– Əйтсе де, сыртқа шығып, отарыңды бір байқап келші, – деген Молықбай дегбірсіздене берді.

	Тырс-тырс аққан тамшы жүйкені шағып, онсыз да көңілсіз, шаруасына алаңдаған отбасын езіп барады. Тық-тық. Астына қойылған шелектің түбіне ғана емес, «көресілеріңді көрсетемін» деп бəрінің де жанды жеріне қандауыр боп қадалып қалғандай. Ол балаларға жаңа бір ойын көзі де боп кетті. Əсіресе Бағлан қолын тосып мəз. Еңбектеп Ерлан да жетті.

	– Іш-шай! – Сырттан Қазанбай денесі түршіге кірді. – Ғажап, бұрын болмаған нөсер. Отар түп-түгел үрпиіп-үрпиіп тұрып кетті. Асты – көл, үсті – дария. Қораны да көрдім. Сорғалаған тамшы. Енді не істейміз?

	– Əйтеуір, ақыры қайырлы болғай, – деді айтар тың ақылы болмаған қарт шопан. – Бұған қарсы тұрар күш жоқ! Ендігі сенерің бір құдайдың рақымы. Жауын тез ашыла көрсін де!

	Селдір сақалын сипап ұнжырғасы түсіп отырып қалды. Нөсер үш күн, үш түн төгіп барып басылды. Байтақ даланы жусан жұдырығын жаппай көк жойқын су басты. Əбден ылғал жерге су сіңбей іркіліп тұнып қалған. Содан да көктемнің көксоқта ірімігіндегідей жер езіліп, малдың жайылымға шығуы да едəуір қиындаған. Саябырлап аяғын зордың күшімен басады. Сонда да Молықбай қария жаз бойы мал тұяғы тимеген соны далаға кіш-кіш деп отарын шығарып келіп жүр. Шөп жұмсап малдың тойымы жақсарған. Өрістен ыңқылдап жатын жерге зорға жетеді. «Жер беті құрғап, шөпті тоң баспаса екен» деп тілейді шопан. Ауа райына көңілі алаң. Аспанда дөңбекшіген бұлт əлі де ашуын баса алмай, жөңкіле қозғалады. Ауада өкпек ызғар бар.

	Ауылда Қазанбайдан тыныштық кеткен. Қора-қопсысының тесіктерін, сынған терезе, есіктерін жөндей ме, тозған ықтырма, тұрғызылған шалы ма, əйтеуір дамылсыз, өнімсіз тіршілік. Күнде таусылмайтын бір күйбең. Бүгін «Беларусь» тракторының соңына жанар-жағар май құятын цистернасын тіркеп, бұрынғы кеңшар – орталыққа, одан əрі қаладағы мұнай өнімдері сатылатын орындарға кеткен. Салы суға кетіп, кештетіп қайтып келіп тұр.

	– Жер езіліп кетіпті. Трактор сазға батып, жүре алмады, – деді.

	– Саспа! Күн ашылсын, – деді əкесі.

	Бірақ ауа райы қабағын ашпай, көкірегіне кек туып ызғар шаша қалды. Желтоқсанның алғашқы күні бүкіл атырап ақ-бурыл мұздақ боп жатты. Қыламықтап жауған күн торғайбас қарын бұрқыратып, өткендегі нөсердей, бұрқасын көзді байлады.

	Қанша жыл шаруа бағып, дала сырын білсе де Молықбай осы жолы анық сасайын деді. Қалта сағатын алып қарады да, «Қой, отарымды жылы орнына жеткізейін», – деп ауылға беттеді. Қар арасында аракідік ірі-ірі тамшы жаңбыр тырс-тырс тонына да тиіп қояды. Енді байқады, бірде қар, бірде жаңбыр – ауада ыстық, суық аралас жылымшы бір ағыс пайда болған.

	Қарт құлазып кетті. Ақар-шақар ауылдың соңғы аз уақытта іргесі сөгіліп, бұл жалғыз үй қалыпты. Бəрі қалаға, орталыққа көшіп кетті. Басқаларды білмесе де, кіндіктесі, ата-бабасы осы жерді мекен еткен, кіндік қаны осында тамған Бейсен, Мəлік, Əлібек тəрізді құрбы-құрдастарының уақыт қыспағына шыдамай, тұра көшкені ақиқат.

	«Мəке, мен ішіп-жеуден қалған-құтқан малымды сатып, қаладан үй алдым. Ендігі жерде бізге сырттан келер қамқорлық көмек жоқ. ''Есің барда елің тап'' деп, өндірісті қалаға паналамаса, күнкөріс қиындап кетті. Балаларым механизатор ғой. Бірдеңе істер. Не қиын заман болса да, бір атаның баласы өмірі іргеміз бөлінген жоқ еді. Уақыттың от қамшысы арқамызды осып, айдап барады. Қош болыңыз. Тірі болсақ, заман түзелсе, ата-қонысымызға оралармыз. Əйтеуір, сіз пермер болып, ептеп мал басын ұстап отырсыз», – деген Бейсен құрдасы көш басын қалаға түзеп.

	Сонда бұл, неге екенін өзі де білмей, ұлы бабасына күйдірген кірпіштен тұрғызған күмбезді молаға қарап, көзіне жас үйірген. Атынан түсіп Бейсенді кең құшағына алып:

	– Менің өмір тарихымды білесің. Бала кезіміз, жігіт, кəрілік шағымыз, міне, бір өтті. Қимасым едіңдер Əлібек, Мəлік, мына сен! – деді кемсеңдеп – Мен анау қорымнан ұзай алмаспын. Сүйегім осында қалар. Туған əкем тағдыры өзіңе мəлім. Бабаммен бір жатсам деймін. Нар тəуекел! Ферма дей ме, фермер дей ме, мұның да қызығын, құдай бұйыртса, көрейін. Қазанбайды мына сыры əлі көпке беймəлім өмірге баулиын, – деген. Дəл сонда өзінен-өзі қолқасы үзілердей боп іші-бауыры езіле күйзелген. Қазір сол сөзі, сондағы іш құсасы есіне қайта оралды. «Бейсендер бірдеме біліп көшті ме? Расында, жалғыз түтін боп, ел-жұрттан жырылып қалғаным тым қорқынышты да екен-ау. Əлдеқалай бас ауырып, балтыр сыздаса – тіпті зəуімде» .... – деп іштей борығып, қамығып кетті. – Қайран, өмір-ай, осынша тіршілігіңде сенің күнгейің мен көлеңкеңді ажырата алмай-ақ қойдым-ау! Ыстығына күйдім, суығына тоңдым. Енді егделік мойынға мінген шақта сыбағам не болмақ?! Қасірет пе, ырыс па сыйларың? Жалғызымның талайына не жазылды екен. Бұла боп өсіп еді. Бетінен қақпап едім. Қос көк жапырақ – Бағланым, Ерланым. – Қарт көзіне жас іркілді ме, көз алды бұлдырады. – Əкем, жарықтық, дүниеден өтерде, – бойы дір етіп жүрегі жиі қағып, оқыс кідірді де, – Иə, осы мен сияқты жалғызым, мына мені есіне алды ма екен...

	Қарттың қияс-қияс ойы осы жерде үзілді. Отары да қораға жеткен. Əлгіде оңашада қамалаған мазасыз ойдан төбе құйқасы шымырлағаны. Көкейінде мəңгі өшпей қалған «əке» деген жалғыз сөз алқымына кеп өксік боп тұрып қалды. Сол сөз, сол ұғымнан жанын жеген уақиға қайта тірілсе болар ма?!

	...Бар жазығы байдың баласы болғандығы. Отыз жетінің қаңтарында бір түнде осы ата-баба қонысында белгісіз жандар, тіпті кім екендерін де, ұстау себептерін де айтпастан алды да кетті. Содан хабар-ошар жоқ. Содан бері Молықбайдың бұл жалғанда ішпеген уы, тартпаған азабы қалды ма екен. Есін біліп, етегін жиған бала шағында тұңғыш басқадан естіген сөзі жанын күні бүгінге дейін езгілеген қасірет боп, өшпес таңба боп жадында қалды. Сол сөз ойына түссе де арқасынан жылан жүріп өткендей, бойы мұздап сала беретіні бар. Не деген кесапат, үрейлі сөз еді!

	Онда да үйі осы Тумабұлақта болатын. Елдің жиын жері. Колхоздың мал жайылымы учаскесі деп малшы ауылдың балаларын оқытуға арнап бастауыш мектеп ашқан. Мектеп жасындағы бұл да мектепке барды. Мектепте не бары он-он бес қана өз қатары. Жас кезі, көбін танымайды. Мұғалім қағілездеу, бойы басы бүтін, шаш қойған, мойнына қызыл галстук таққан əдеміше бала жігіт. Қара тақтаға əріптер жазып, қалай жазылатынын көрсетіп, қалай оқылатынын айтып, одан əр баланың қасына келіп, қолдарына қалам ұстауды үйретіп құрақ ұшатын жас еді.

	Бір күні мұғалімнің əр баланы тұрғызып, ата-анасының кім болғанын, не істейтіні туралы деректер сұрамасы бар ма! Кезек Молықбайға келген. Бұл не дейді. Не деуі керек. Əкесі үйде жоқ. Шешесі дімкəс. Отбасында ыңқыл-сыңқыл, əйтеуір жалғыз сиырын сауып, мезгілімен баласына шай-пайын қайнатып беруге ғана шамасы келеді.

	– Ата-анаң не істейді? Олар кімдер? Айта ғой, сөйлеп үйрен, Молықбай! – деп мұғалім мұны сөзге тартып жауабын тосып тұр. Мұның аузына сөз түспейді. Əке-шешесін кім деп, не істейді деп айтуға білмей тұр. – Айта ғой, – деп мұғалім соңынан қалар емес. Бір кезде желке тұсында отырған бір бала:

	– Мұғалім, бұл «халық жауының» баласы. Əкесі – «халық жауы» демесі бар емес пе! Сол – сол-ақ екен, бүкіл кластағы балалар шу етіп, «Бұл – халық жауының баласы. Əкесі халық жауы» деп шулап қоя берді.

	Мына у-шудан кейін Молықбайдың көзі қарауытып, дүние көз алдында дөңгеленіп, кеуде тұсы қатты шаншып, жүрегі аузына келгендей болды. Туған даласы у-шу, азан-қазан боп, мұны жан-жағынан қамалап, «халық жауының баласы» деп азандап кетті. Мұғалімнің көзі шарасынан шығып, бұған тесіле қарап қапты. Одан əрі не болғанын өзі де білмейді. Еңіреп жылаған бойы мектептен шығып, үйіне қалай келгенін əлі күнге дейін есіне түсіре алмайды.

	Осылайша бұл сол бір күздің қара суығында мектеппен біржола қош айтысқан. Мектеп жасындағы бала деп мұны соңынан ешкім іздемеді. Бұл да ''мектеп бар еді-ау, қатарым оқып жатыр ғой, мен де оқиыншы'' деп ойлаған емес.

	Əйтеуір, тəңірі жарылқап, он үш жасқа толысымен мына қасиетті қара еңбек өзі іздеп тапты. Колхоз деген қысы-жазы жұмысы таусылмайтын өмірдің қыл арқаны мұның сəби мойнына өзі кеп шегелене оралады. Əдепкіде «ананы алып кел, мынаны апар» дейтін жеңіл бұйрықтарды орындап жүріп, елгезек, тынымды, берекелі бала атанды. Бұған көпшілік халық жауының баласы демей, сенімді адам деп қарай бастады. Бұрынғыдай алара, сыздай қарайтын тайынша көз тоқтаған.

	Сөйтіп қаңқу, жанды жеген у сөзден құлағы тынши бастағанда, тағы соры қайнап, анасы дүние салды. Бір оттың басында жалғыз сопы басы, малдан сол жылы қысыр қасқа сиыр қалды.

	Тағы да осы Тумабұлақ, осы Сарысу өзені бойы. Енді ойласа, дəл қазіргідей, елдің іргесі сөгілген кезі екен. Сондағы ұзынсұра əңгімеден естіп түсінгені, есінде қалғаны елді қаусатқан қырғын аштық, шайтан түрт бірді-бірге айдап салған үргін-сүргін, қым-қуыт көрсетіс, халық жауы боп есі бар, бетке ұстар, сүт бетіне шыққан азаматтардың атылып-шатылуы. Біреу ойға, біреу қырға, наны бар шет жерге босып, күші барлардың басқа ел-жұртқа ауып кетуі. Əр жерде қадау-қадау аралары қозыкөш бірлі-жарым сіңірі шыққан осы Бейсендікі, тағы бірлі-жарым үй, өз үйі қалған екен. Таңдайларына талшық еткен əр отбасында бір-бір сиыры бар. Солардың басын құрап серіктік құрылған жыл.

	Бейсеннің əкесі ойдағы-қырдағы жарлының жалғызынан құралған серіктіктің аз қойын бағады. Ертелеп қойды өргізіп бара жатып:

	– Бейсен, Молықбай екеуің сиырларды байқай салыңдар.

	Қасқыр жарып кетпесін, – деген.

	Екеуі өзеннің қамыс өскен жағасымен келе жатқан. Сиырлар алдында ғана өзенге суға құлаған. Сөйткенше болмай, бір топ түрлері бейтаныс, бұлар бұрын көрмеген тағылар өзен қалыңынан шұбыра шықты. Екеуі қорыққанынан жата-жата қалды. Қол созым. Қастарынан өтіп барады. Түктері май жаққандай. Жылт-жылт етеді. Жұп-жұмыр. Семіз-ақ сияқты. Ішінде дөнен өгіздей, кірпінің тікеніндей əр түгі тікірейген бір дəуі бар. Иіс алды ма, əй дейтін жерде оңқырайып, тұмсығын шүйіре жан-жағына үрке қарап алды. Езуінде қарыстай ақ сүйегі бар. Жалы күдірейіп көрінеді. Дəл осы тұстан суға құлаған сиырлардың шұбырып шыға келмесі бар ма. Алдында қасқа сиыр. Əлгі қара дəу шолталаңдап тұра кеп ұмтылды. Тіпті сиырға таянбаған сияқты еді. Бір қараса қасқа сиыр өкіре құлап барады. Басқалары тым-тырақай жөңкіле қашыпты. Тура шап тұсынан көтере түсіп, төс қасқасына дейін қылышпен тілгендей жарып өтіпті. Зəре-құты қалмаған екі бала пора-пора көз жастарын төгіп, ауылдан пышақ əкеліп бауыздаған. Сөйтіп, Молықбай қасқа сиырдан да айрылды. Кешке Бейсеннің əкесі:

	– Зəнталақ, осында бір үйір жабайы шошқа жүр деді.

	Соның қабаны ғой сиырды жарып кеткен, – деді.

	Міне, Молықбай қабан дегенді со жолы көрген. Сонда қатты шошыған. Енді əлдеқалай НКВД адамын көрсе, есіне сол қабан түседі. Бала жүрегі зəресі қалмай корқып, сырттай жөнеледі. Олар таянып кетсе, əкесін əкеткендей, өзін ала жөнелердей, кейде тіпті жан алғыш əзірейіл көреді. Бұл тұлдырсыз жетім, шерменде боп өсе берді.

	Енді-енді есін жиып, жұрт сеніміне ие болып, алдына колхоздың бір қора қойын алғаны сол – соғыс басталып, бұл əскерге алынды. Халық жауының баласы демеді. Сондағы қуанғаны-ай! Көппен көрген ұлы той...

	Бəдігүл сонда он алты жастағы қыз. Пенде болып екеуі бірінші рет сүйіскен. Қол алысып, ант етіскен. Бұл əскерге жүретін түні түн бойы бірге болып, көз жасы көл болып жылап қалды.

	– Бұл өмірдегі жалғыз арқа сүйерім сен, – деген бұған:

	– Күн куə. Менің де өмірдегі сүйгенім сен, – деген Бəдігүл.

	– Егер мен əлдеқалай соғыста оққа ұшсам қайтесің? – дегенде, Бəдігүл:

	– Олай болмақ емес. Сен өліп болғансың. Енді саған өлім жоқ. Алдыңда үлкен жарқын өмір бар. Оған екеуміздің мəңгі мөлдір махаббатымыз, көрер қызығымыз – куə. Бір жеріңе оқ тимей келетініңе мен куəгермін, – деген.

	Сонда Молықбай Бəдігүлді бауырына қысып, аппақ сүттей ай астында құшақтап егіле сүйген. Бал жұтқан. Онысы ең алғашқы, ең соңғы махаббаты да болыпты.

	Содан бері де жарты ғасырдан астам уақыт өтіпті. Сонау қалың өрт қырғын соғыстан бір жеріне шөңге кірмеген бұл аман-есен туған елге оралды. Арманына жетті. Бəдігүлге қосылды. Бұ да үй болып, арманда кеткен əке-шеше шаңырағының шырағын жақты. Құдай жарылқап, көп жылда зарықтырып барып бір ұл көрді. Атын ырымшыл жан түсінде əкесі аян беріп, өзі атап еді деп Қазанбай қойды. Бірақ Қазанбайынан соң перзент болмады. Жалғызы болған соң да, оны бетінен қақпай, бəрін аузына тосып, желге, күнге тигізбей еркелетіп, бұла өсірді. Оқытты. Не талап етсе де, бетінен қақпады. Бүгінгі арқа сүйері, сенері де, мұрагері де – осы жалғыз ұл. Бұл да орда бұзар отыздан асыпты. Уақыт шіркін, қолда сусыған сынаптай-ау, ағып барады. Ағып...

	Иə, уақыт сынаптай сусып ағып барады. Өмірге біреу келіп, біреу кетіп жатыр. Дүние – базар. Əл-қадірінше əркім өз бұйырған қызығын көріп, өз кезінде берерін беріп, бағзы тұста азабы мен бейнетін арқалап, мыңдар мен миллиондар барған базардан ертелі-кеш асығыс қайтып барады. Өмір сонысымен қызық, сонысымен қымбат. Ешкімге мынаны таңда, мынаны ал деп шүлен таратып жар салып та жатқан жоқ. Əркімге өзі жүрер жол соқпақ боп тартылып жатқан сияқты. «Адаспа, былай жүр!» деп қасқа жол серттеп тұрғанды тағы көрмейсің. Содан ба екен, адам дейтін ұлы дүние мына жарық əлемге үлкен махаббат, нəзік сезім мен құштарлық боп туыпты. Жаратылыпты. Сонда бəрін билейтін, бəріне билік айтатын, бəрін өз ырқына көндіретін əркімнің əр жанын бойында, иə өз бойында, тіпті басқаға көрінбей-ақ ерік-тағатын алатын құдірет бекіпті. Сол күш не бұйырса, адамның басы Алланың добы болып, жел айдаған қаңбақтай домалай береді екен. Сонда адам жер бетінде өмір сүріп жүргеніне өзін-өзі сендіріп, ненің барын жүрек қалауымен атқарудамын деген ұлы сенімге тағзым етеді екен.

	Сəуле де сол құдіреттің құлы болды. Қалада туды. Қалада өсті. Не киіп, не ішемін демеді. Əке-шешесі де оқыған, дəрежелі қызметтегі бір қаланың бақ-беделден кенде кісілері емес еді. Əкесі облыс орталығындағы ірі өнеркəсіптің бас экономисі, анасы орта мектептің директоры. Тəңірге жалбарынып, мойындарына бұршағын салып ұлан-байтақ даланы кезіп, таудан – тау, биіктен-биік қоймай жүрген əке-шеше, өліп-өшіп мыңдаған көздің жауын алған қалың гүлден жалғыз осы шоғын ғана үзіп алыпты. Жалғыз гүл! Үлбіреген жұпар иісті, қолға ұстауға жаның қимайтын нəзік, сүйкімді лəззат боп, төгіле құйыла қалған. Жылдың төрт мезгілінде ауа райының өзгерісіне берілмейтін, үнемі гүл боп жаратылған бұл құбылысты табиғи қалпында сақтауға, өсіруге əке-шеше бар күшін, ықыласын берген. Тəй-тəй басқан алғашқы қадамынан балабақша, мектепке барған, одан арнаулы білім беретін оқу орнын тамамдаған, өмір жолын таңдаған шағына дейін ақ алақанында өсірді. Өмір айдынында ескекті қайық болды əке-шеше.

	Сол Сəуле бұл. Атына заты сай ай жүзді, қып-қызыл боп уылжып піскен тəтті жемістей жұп-жұқа күлкі тұнған ерін, қиылған қап-қара қас, күлім қағып жанды жадыратқан қара көз, сағағынан қиылған аппақ алма мойын – бəрі-бəрі тек тəңірдің өз қалауымен, шебер суретші қолдан мүсіндеп салғандай ерекше сұлу да еді. Көзі түскен жан бір тамсанбай өтпейтін əдемі, ерке сұлу бұлғақтап өсті. Жақсы оқыды. Қатар құрбыларына сыйлы, беделді, əдептілігімен қадірлі де болды.

	Бəрі ойда-жоқта өзгеріп сала берді. Мына дүние Сəуле үшін бұған дейін белгісіз бөгде сыр, беймəлім тылсым тіршіліктің құпиясын жайып салды. Тіпті ойда жоқта түс көріп оянған жандай хал кешіп, өзін қоршаған ортаға сын көзбен қарап қалды. Барлығы сол кештен басталды. Бір қараған ыстық жанар мұның бойындағы лəззат шоғына түсіп өртеп кетті. Алау боп, өзінен-өзі берекесі кетіп, күйіп-жанып тағаты таусылып, бар аңсары өзіне де белгісіз құбылысты аңсай ма, əйтеуір аңқасы кепкен шөліркеу пайда болған. Кеудесін дүсірлете қаққан бір күш мұның қол-аяғын жерге тигізбестен ерік-күшін билеп барады.

	Қыз мінезі күрт өзгереді... Сол би кеші өткен мəдениет үйіне аңсары ауып бара беретін болды. Бірақ бұл іздеген бейне кездеспей қойды. Бұл не? Елес пе? Сөйлескені, тілдескені, танысқаны қайда?! Сонда неге, иə, сонша тілі байланған жандай аузын ашпай қалғаны несі?! Неге сөйтті? Бүкіл рухани жан дүниесі қорғасындай ұйып сала бергені не сонда?! Иə, оңашалап, қолтығынан демеп қана шеткері алып шыққан ол мына өзіне тартып, иə, өзіне сəл ғана икемдей бергені, мұның бір сырт күштің өзіне белгісіз ықпалмен ешбір қарсылықсыз құлай еңкейіп, өмірде тұңғыш рет онымен, иə, онымен сүйіскені ақиқат... Сүйіскен... Өліп-өшкен!

	Сəуле соңғы күндері едəуір жүдеп, басқа жанмен, ең арғысы туған анасымен де сөйлеспей, іштей құпия өмірге көшті. Баласының жүдеу тарта бастаған реңін аңғарған шеше ғана.

	– Гүлім-ай, неге жүдеп кеттің? Бір жерің ауыра ма? – деп үзіле сауал қойған.

	– Өзегіме от түскендей. Кеудемді бір алау жайлап алды. Мəн-мазмұнын да білмеймін, – деген қашанда ойын ірікпей айтатын ерке мінезіне бағып.

	– Ол не сұмдық тағы?! Өзегіне от түскені несі! – Шеше жалғызына үрке қарады. Орыс мектебінде оқып, ұлттық əдет-ғұрып, салт-дəстүр, мінез тəрбиесінде сол халықтың ықпалы мол əсер еткен қыз:

	– Əйтеуір солай!... Өзім де білмеймін, мама, – дегеннен əріге бармады.

	... Сол күні Сəуле үйге қауызынан жаңа жарған гүлдей жайнап келді. Өзін қоярға жер таппай:

	– Мама! – деп қызметінен жаңа ғана келген анасын бөлмесіне шақырып:

	– Бір өлең оқып берейін. Тыңдайсыз ба? Тыңдаңызшы, – деп үздіге жалына қарады. Шешесі аяқ астында пайда болған қызының өзгерісіне таң-тамаша қалып, қуана құлақ түрді. Қыз өлеңді оқып кетті.



	«Сүй, жан сəулем, тағы да сүй, тағы да!

	Жылы, тəтті у таратып қаныма!

	Бұл лəззаттың бір минутын бермеймін,

	Патша тағы, бүкіл дүние-малыңа!»



	Сəуле хат бетіне телміре қадалып қапты. Анасы да қызының құбылған ажарынан көз алмай қалған. Екеуі де іштей басқа дүниеде белгісіз бір тұлғамен кездескендей, біріне-бірі тіл қатса сол қимас сəт, мөлдір шақ келмеске кетердей қимылсыз отыр.

	– Мынау өлең емес қой, қызым! Рас болса, ант қой! Жалған болса, азап, – деді анасы көп үзілістен кейін. Сəуле тіл қатпады. Өзімен өзі болып кетті. Көз алдында хат берген, мана айналып бауырына тартқан жанның бейнесі келді. Бұл қалпында қыбыр етіп қозғалса, шүйіркелесіп жаны өбек қаққан мына тіршілік əлемнің бар қызық қасиетін өз бойына, тек өзінің ғана бойына жинаған жан ғайып болардай. Демін зордың күшімен алып, қара көзі мөлдіреп, ұзын кірпіктерін қақпай, сол бейнеде ойша үзіле қарап қалды.

	«Сүй, жан сəулем, тағы да сүй, тағы да!..» Қыз аузынан бұл сөздер басқаға естілер-естілмес сыбыр болып шықты. Жаны жадырап, лүп-лүп соққан жүрегі аузынан атқып шығардай, ерік-күшін билеген аңсау ма, құштарлық па – бір белгісіз құдірет боп аймалады мына сөз.

	Хат сөзін ойында қайталап, қазір де жаттап алды. «Бұл лəззаттың бір минутын бермеймін. Патша тағы, бүкіл дүние-малыңа!» Не деген өткір сезім мынау! Анам дұрыс айтыпты ғой, мынасы ант қой! Ант!

	Сəуле сол күннен бастап, торға түскен торғайдай өзіне ғана мəлім, басқаға белгісіз бір ыстық өмірдің құшағында қалды. Лəззат шоғы боп тамсандырған аңсау көкейіне отау тігіп, есіл-дерті сол жанға құлап кетті... Иə, махаббат деген осындай болушы ма еді?! Неткен тілсіздік, жанды жеген, арбаған беймаза хал едің сен?! Мына кеудемде қармаққа түскен балықтай айнала шоршып, жан ұшырып күмбірлеген күй боп тулайсың кеп. Бірақ тілге оралып – сөз, құлаққа тұнып əн болып, мен сондаймын, – деп өзіңді жария ете алмайсың. Бұл не? Дүниедегінің бəрінен қорынып қымсынып, жасырынып, имене бересің. Жанды азап болып аймалайсың кеп! Ал...

	Қыз көп сауалына жауап таппай, мөлдіреп отырып қалды.

	* * *

	Дəл осы халды Қазанбай да басынан кешіріп отыр. Соңғы күндері ұлы Абай мен Мағжанның кітаптарын көп оқитын болған. Əлемдегі көркемсоз шеберлері айтқан не асыл, не өткір дуалы сөз – махаббат ішірткісін көкірегіне басып, жүрегіне жаттап, санасын жайлаған ынтық сезім, сүйіспеншілік дейтін шуақты əлемнің отына күйіп-жанып барады. Бар аңсары сол бір ғана жанның көрік, келбетіне ауған. Тек сол деп соққан жүрегіндегі құштарлық көзін билеген от сезімді дəл ұғындырып, өмірдегі мұрат-мақсатына жетсе, тіршілігінде армансыз болар еді. Сол тілегіне, ойына кəміл жетіпті. Оны тапқан, жанын жеген тілге сөз болып оралмайтын түйсікті, айшықты көрікті бейнеге айналдырған, жеткізген ұлы Мағжанға табынып отыр. «Сүй, жан сəулем, тағы да сүй, тағы да!» – Еріндері жыбырлайды, аузында үн жоқ. Жас жігітті сезім құшағына алған...

	Уақыт керуені тоқтамай жылжып, жылдам жоқ болып, өз мəресіне бет алып барады. Бірақ өмірде бақытты жандар уақыт санаған ба?! Олар үшін өмір тегершігі айналмай, бір орнында, қызық балғын шақтарды мəңгі күзетіп, қозғалмай тұрғандай көретін болар. Жоқ, уақыт адамдардың саналы тіршілік-тынысынан құралады. Ол адамдардың ақыл-ойының жастық, жігіттік кемелді шағының өлшеуіші. Сол өлшеуіш албырт жастықтың қоңырауын қағып, өмірдің думанын, базарын қыздырып жатса ше?! Əне, жалын атқан алаулы шақ! Сол жан шырағын жағып, тіршіліктің тəттілігін əлемге паш ететін құдірет-қуат!

	Қазанбай Сəулені тосқалы сағаттан асты. Шаншылып бір орында тұра бермей, ерсілі-қарсылы жүр. Аяғы талды. Отырар орын жоқ. Күн көзі де шақырайып, төбеден отты қызуын төгіп тұр. «Мұнша кешікпесе керек еді. Не болды екен. Уəдесіне берік болушы еді» деп ойлаған жігіт, «əлде əке-шешесі...» деп, өзіндей емес, оқыған дəрежелі, дəулетті, беделді отбасында өскен қыздың өзінен артық-ау деген тұстарын есіне алды. Бірде Сəуленің «Мамам сенің əке-шешеңнің кім екенін, не қызмет істейтінін, қайда тұратынын білгісі келеді. Соны айтшы» деген сөзі есіне түсті. Бұл сонда əзілге бағып «мендейлер тек қойлы ауылдан шығады. Қойшыдан ғана туады» деген. Сəуле бұған қара көзін төңкере карап: «Ойнамашы, расында ата-анаң не істейді?» – деп салмақты сауал тастаған. Бұл:

	– Сəуле, қызықсың сен. Менің ата-анамның кім болғанында не тұр. Əйтеуір, ұры-қары емес. Қарапайым адамдар. Сен мені сүйесің. Маған жолдас болмайсың ба? Ал əке-шешем кім болса да, мені сүйген саған да əке-шеше!

	– Дұрыс айтасың. Сенің əке-шешең – менің де əке-шешем. Мəселе басқада. Мамам олардың кім екенін білгісі келеді. Əлгі өзің көп күледі екен дейтін қыз – Зура ше, бір оқымыстының, академиктің баласына тұрмысқа шығып, жақында дүрілдетіп керемет той жасапты. Папам мен мамамды шақырыпты. Сонда көрген құрметті, олардың мəдениетін, ірі лауазымды жолдас-жорасын айтып, ауыздарының суы құрып келді. Əне, орнын тапқан қыз деп естері шықты. Сонда сөз соңында əлгілерді мақтаған папама мамам:

	– Саспа, біздің Сəуле одан да артық жерге барады, – деді.

	Мен папамнан ұялып шығып кеттім. Өзіңнен сұрайыншы деп ойлағам сонда. – Расында менің ата-енем кімдер? – Қыздың өткір жанары сұраулы кейіпте қалған.

	– Мен рас айтам. Мен қойшының баласымын. Ауылда тудым. Ауылда өстім, – деді Қазанбай ағынан жарылып.

	– Қазкен, – деген еркелете қыз, – ойнамашы, сен оңай жерден шыққан жан емессің. Мен сені патшаның тұқымы көремін. Тегіңде қасиет бар жансың. Сол үшін сені мен, – деп мұның бауырына енген.

	– Қызықсың, Сəулеш, сен де. Мен сенің алдыңда жалған сөйлеп көргем жоқ. Жəне өмірде өтірік мақтануды жаным жек көреді.

	– Сонда, иə, сонда, – деген Сəуле көзінің қарашығын ойнатып, – шопаннан да сендей бала туа ма? – Қыз енді өзін-өзі ұстай алмады ма, Қазанбайдың кең маңдайын жұмсақ алақанымен сипап, қас-қабағын сүртіп, ат жақты иегінен көтеріп: – О, боже, какой он прекрасный у меня! – деп тамсанып кеп, шөп еткізіп сүйіп алды. – Құдай сені маған сүюге, мəңгілік сүюге берген. Мейлі, кімнің баласы болсаң да, мен үшін жер бетінде сенен артық жан жоқ!

	– Таусылмай сөйле! Мүмкін, менен де жақсы, атақты академиктің мырзасы кездесіп қалар, – деді Қазанбай Сəуленің шамына тигісі келіп.

	– Патша да сенің басқан ізіңе тұрмайды. Бұл жағында сенен басқаның маған құны көк тиын!

	– Олай десең, өз обалың өзіңе. Расымды айттым. Мен жарты ғасыр қой баққан адамның жалғыз перзентімін. Қарт əке-шешенің көзінің ағы да, қарасы да – мына мен!

	– Енді екеуміз де!

	– Əлі де ойлан, Сəуле!

	– Ойланғам. Менен ерік кеткен. Мені жүрек билеп алды.

	– Соның əмірі. Ол сенің «бұл лəззаттың бір минутын бермеймін. Патша тағы, бүкіл дүние-малыңа» деген антыңа жауабым болған. Менде де сенсіз өмір жоқ! – Қыз даусы көкте жаңғырып, ашық аспан астында таза ауада сылдыраған қоңырау үніндей, Қазанбайдың құлағында көпке дейін тұрып қалды.

	Қыс қаһарына мінген. Айқай жететін жерге жету қияметтің қыл-көпірінен өтуден бір кем емес. Қалың жауған қардың беті көк мұз. Асты бос көпсіп жатыр. Бірақ оны жылқыдан басқа мал алып жей алмай қалған. «Желтоқсанда қолға қараған отарға мына шөп жете ме? Қой, жарықтық, қарны тоймаса күйіс қайыра ма!'' – Молықбайды жегідей жеген ой осы. Қыстаудың бет алысында тəңір жаратқан өмір бойын тамыры үзілмей қорыс боп сақталған қалың қияқ болатын. Əдейі барып көрді. Бетін басқан мұзды сындырсаң, малды тебіндетуге болатындай. Бар тапқан айласы сол болды.

	«Беларусьтің» артына салмақты темір ме, басқа ма, байлап, «Ақ қияқ» аталатын ауыл қотанында алаңның мұзын қиратса, басқасы қойдың өз жұмысы. Абырой болғанда бұл жұмысы берекелі іс болып шықты.

	– Ата-ау, əлгі бұрынғылардың малына күрек ашады дегеніңіздің қай жағы болды бұл? – деп сұрады Сəуле қалыңға түсіп, үйме-жүйме жайылған қойды көріп тұрып.

	– Соның дəл өзі. Олар көркем көлмен күрек ашып жайса, бір трактормен сірескен мұзды қиратып, əне, көпсіп жатқан шөпке ауыз жеткіздік.

	– Тамаша болды, – деді Сəуле.

	– Маядан шөп суыру да оңай болып қалған еді, – деді Қазанбай.

	– Аз күн болса да қолдағы шөпті үнемдеудің де жолы табылды. Қараңдаршы, – деді Молықбай жапа-тармағай қалың жабағыдай ұйысқан қорыстың қияғын үздіге жұлған отарды нұсқап, – бəрі де қарбыта асап, өздері қазып шығарған шөпті борт-борт үзуін. Бұл бір жағы малдың денсаулығына да, əсіресе күйектен кеше ғана шыққан аналықтың ішінен, болашақ төлдің ойдағындай өсуіне де пайдалы. Əттең, көлемі аз мына жердің.

	– Сонда не, əке, қыс бойы осындай тебіндік табылса отарды далаға жаймақсыз ба! – деп сұрады Қазанбай.

	– Е, ондай мүмкіндік болса, несі бар, шаруаға өте тиімді-ақ болар еді. Бірақ дəл мынандай тусыраған қалың қорыс табыла бермейді. Бұл зор болса он-он бес күндік қана. Əне, шөбі бар жерді айнала шиырлап, түбіттей түтіп, ештеңе қалдырмай теуіп жайылып жатыр.

	– Рас-ау, маядан шашқан піскен ірімшіктей көк майсаны аяқтарымен басып, былғап рəсуалайтын жануарлар мына жердегі шөптің əр талын мұқият ептілікпен жұлады. Мал екеш мал да еңбекпен аршыған ырзығына адалдығын білдіріп жатыр, – деді қолындағы күректің сабына сүйеніп, манадан жайылған малдың аузына қарап тұрған Сəуле. – Өздері жəне домбыраның, қобыздың пернесін басқандай, қай жерде бітік шөп бар – соған тап-тап береді. – Келіннің мына сөзіне Молықбай қатты шүкіршілікпен оның бетіне сүйсіне қарады.

	– Рақмет, құлыным! Соны байқаған көзіңнен, зейініңнен айналдым. Тəңір берген зердеңе қыдыр түнеп, бақ қонсын.

	– Əке, келініңізге қатты разы болып кеттіңіз-ау, тіпті бұған дейін қазақтың аузынан шықпаған сөзді айттыңыз. О заман да бұ заман адам зердесіне «Қыдыр түнеп, бақ қонады» дегенді бірінші рет сіздің аузыңыздан естідім, – деді Қазанбай күле түсіп.

	– Е, қазақ атамның барлық сөзін тектен-текке айтып жүр ме еді! Оның тамаша ғой. Бірақ есіңде болсын, зердеге қыдыр түнеу, бақ қону – тəңірімнің киелі құбылысы. Екеуі де кез келген пенденің маңдайына жазыла бермейді. Мен балама соны тіледім. Қыдыр – көл-көсір несібе беруші, бақ-абырой атақ иесі. Ие, тəңірім, құдіретті құдай жарылқаймын десе, менің сөзім періштенің құлағына шалынса ғажап па? – Ол Қазанбайдың бетіне сұраулы бейнеде айбарлана қарап алды. – Мына далада кімдер тумаған, кімдердің атағы шығып жайпақ дүниеге ұран салмаған? – Қарт ойын сұраулы сөздермен сабақтап кетті. – Адамзат баласын қыл қобыздың құдіретіне табындырған Қорқыт баба, сонау Алатау бөктерінен қобызына бұлбұл даусын қосқан менің аттасым Молықбай ше, Сарыарқаны дүр сілкіндіріп асқақ та əсем күй, нақышты əуезге бөлеген Ықылас, мына сенің атаң – есімі үш жүздің баласына белгілі – Ерден ше?! Өзің жан-жағыңа қарашы. Мына ата-баба туған дала мəңгілік өшпес жазуға толы ұлы тарих емес пе?! Мен оқымай қалған жанмын. Сол үшін өмірде кеткен есемді алайын деп сені оқыттым. Саған Сəулем қосылды.

	Екеуің де жоғары білімді, заманыңның сырын білетін, көзі қарақты азаматсың. Жан-жақтарыңа қараңдаршы. Бəрі мына байтақ даланың бетіне ақ қағаздағыдай жазылып қалған. Оқыңдар. ЖаттаңдарІ Сəулеге қарап:

	– Əлгі аты не еді, не деуші еді. Ирек-ирек ... Əн жазуды айтам.

	– Нота ма?

	– Иə, иə... Сол нота жазылған мына дала бетіне. Бірақ оны тек Сəуле ғана оқи алады. Ал Қазанбай саған бəрінен де осы шопан ата жақын шығар, – деп қарқылдап көп күлді Молықбай.

	Соңғы күндері қабағына мұз қатып, отбасында көп сөйлемей, өзімен-өзі болып, малдан келісімен бүктісіп жатып алатын атасының қазір шешіліп сөйлегеніне Сəуле қызыға қарады. «Иə, сауатсыз екен! Қараңғы шалың не деп кетті. Қорқыт ата, Молықбай, Ықылас, Ерден...» Қобыз əулиенің барлық пірлерінің есімін жатқа соғады. «Мына дала бетінде бəрі жазылған, оқыңдар» дейді. Атам сұңғыла кісі екен-ау. Бəрін көкірегіне тоқыған құйма құлақ болды ғой, – деп түйді Сəуле ойын. Өз кеудесінде жаңа бір ырғақ па, əуен бе, бір соны сарын туғандай да боп кетті... Тоқсыра салған қи мен көмірдің қызуы үй ішіне шілденің ыстығын əкелген. Бəрі айра-жайра. Əсіресе екі бала тыр жалаңаш шешініп тастап ойынға кіріскен. Манадан қайта-қайта тамағын кенеп бірдеңе айтқысы келген Молықбай қозғалақтап Бəдігүлге, одан Қазанбайға, Сəулеге қарады. Аз отырды да:

	– Балаларым, мен едəуір жасқа келдім, – деп бастады.– Бірақ қартайдым, қажыдым демеймін. Мені, Сəулешкем, өзің жасартып жібердің. Өмірімді ұзарттың, отымның басына бақыт, береке, ырыс əкелдің. Басқа – басқа, егер сен болмасаң, сен бастамасаң, сен ықыласты болмасаң, мына кемпір-шал осы далада қалып еді. – Қарттың даусы іріп барып, қайта түзелді. Енді, міне, ақар-шақар өз алдымызға бір ауыл боп, ел боп отырмыз. Рас, екеуіңнің мамандығыңа, біліміңе сай қызмет орның да далада емес. «Соноу жылғы» деп даусын созып, құдағиымның өздеріңнің тойыңда айтқан сөзі əлі есімде. Дегенмен тəңір пешенеге не жазса – сол болады. Маңдайға жазылғанды көрмей жан егесі өтпек емес. – Қарт өз көңіліне түйген ойын тамызықтап кетті.

	– Балам, Сəулешкем! – деді келініне қарап алып, – күні-түні мал деп бар өмірімді далада өткіздім. Ата кəсібі мұра болды. Енді сендерді де, мінекей, сол азабы мен рақаты қатар жүретін тіршілікке əкеліппін.

	– Ата, – деді Молықбайдың осы жерде аз кідіргенін тосып отырған Сəуле, – ата-анасына қызмет ету баланың адамдық борышы. Біз перзенттік борышымызды өтеп жүрміз. Сіздер Құдайдан бала тілегенде, қызығын көремін деп үміт еткен шығарсыздар, – деді.

	– Əрине, əрине! – Қарт басын шұлғи береді. Көзі жасаурап, көңілі босады ма, əйеліне қарағыштап, езуі жиылмай күле отырып:

	– Бағлан! Бағлашқа, бері келші, – деп ермек іздеген кісідей немересін шақырды. Тыр жалаңаш трусиімен ғана жүрген бала ентелей жетті. Баланы бауырына басып, емірене иіскеген қарт:

	– Жарығым, менің! Бақытым, ырысым! Өмірім! – деп ағынан жарылып кетті. – Сендер болмасаңдар, бұл өмір не болар еді. Енді арманым жоқ! Разымын құдайға!

	– Əке, – деді Қазанбай. – Қайтесіз, олар сіздің басыңызға көк тас қояр дейсіз бе? Өз балаңыздың тілегін тілеңіз!

	Молықбай жалт қарады:

	– Не дейді-ей мынау?! Мен бұлардан басыма көк тас қой деп тілеп отырмын ба? Маған тас емес керегі. Осылардың ұзақ, бақытты өмірі. Əне, менің өлмей мəңгі жасайтын тіршілігім! Сол керек, сол! – Қазанбай ештеңе айта алмай үнсіз қалды.

	– Əй, – деді қарт – Сені ғой, он бес жыл оқыттым. Бірнеше жыл аудандағы ірі шаруашылықта бас зотекенек болдың. Ел басқардың. Сондағы өмірден алғаның қайсы? Мен тапқан ақшамды, жиған мал-мүлкімді айтпаймын. Ол өзіңде бар. Маған керегі, тəңірден сұрағаным – мыналар, – дейді немересін құшырлана сүйіп.

	Қарт сөзіне не десін, бəрі де күліп отыр. Кенет Молекең Сəулеге:

	– Сəулешке, жарығым! Бүгін көңілім тасып, жанымды бір шаттық билеп отыр. Жалғыз үйдің базары отыңның басында болады. Қорқыт атам тартқан жарықтық қара қобыздың үнін сағындым. Мəлік пен Бейсендер көшкелі тым-тырыс қалдық. Көңіл көтеретін күй тартшы, – дейді.

	– Мама, «Аққуды» тартшы, – деп Бағлан тұрды.

	– Расы, бəріміз де сең соққан балықтай боп қалдық. Бір сергітші, атаң да желпінсін, – деді Бəдігүл. Қазанбай "не ғып отырсың" дегендей Сəулеге қарады. Сəуле қобызын алып, "нені тартайын" дегендей, құлақ бұрауын келтіріп, кідірген.

	– Ең алдымен қобыз атасы «Қорқыт күйін» тартшы, жарығым, – деді тағы да қарт. Асқақ қоңыр əуез дүниені күңірентіп тамылжып, үлкен арнамен тасыған өзен суындай ағып жөнелді. Сəуленің сым саусақтары діріл қағып, ботасын іздеген аруанадай боздап, бірде өксік боп түйіле қалып, қайта байлаудан шешілген ботадай ыңырсып, үй ішіне сыймай шығандап жөнелген. Күй сай-сүйекті ерітіп, тамылжып төгіле берді. Құлақ тұндырған, жан сағынышы, іңкəр сезім шуағы болып сарнаған əуен қарт қиялын биледі ме, бір сəт маужырап қалғып кеткен кісідей боп ұйып қалған. Күй ышқына келіп, биік сарын тəкаппар ағысын лықсыта қобыз шанағында саябыр тауып, тына қалған. Үй ішінде де тыныштық орнады. Дамыл таппай айнала жүгіріп, асыр салып ойын қызығына ессіз берілген Бағлан мен Ерлан да көкейін тескен бір тəттілік, жан шырғасы үй төрінде қонақтағандай аң-таң хал кешкен.

	– Қайран, Абызым-ай! – деп көкірегін өкініш пе, сағыныш па, ерекше құштарлық па, əйтеуір өзіне үлкен ой тастаған сезім билеген қарт тіл қатты. – Бұлай сыр шертпесе, Қорқыт ата аталар ма еді?! – Енді сəл жасаураған жанарын басқаларға бұрып. – Бұл жалған дүние кімдерден қалмаған. Өмір шіркіннің қызығына тоймаған сол дана баба да өлімнен қашып, қайда барса да, өзіне арнап қазып жатқан қабірдің үстінен шыға берген деген аңыз бар. Ойлап қарасам, тіршіліктің бар қызығы өмірді шын сүюде жатыр екен. Əне, аңыздың бізге қалдырған өсиеті – əлгі күй сарыны соны меңзейді екен.

	Сəулешкем, күнім, қосағыңмен қоса ағар, бақытты бол! Мына қос шынарыңның қызығын көр! Бір жасап қалдым! Осы өнеріңмен қарағым, ата-баба өмір сүрген кең-байтақ сахараны да дүр сілкінтіп, бағзы заманын тірілтіп, бүгінгі мына қым-қуыт, кей тұстары беймəлім сырға толы уақыттың тынысын кеңітіп, жаңа лепті екпінді сарын əкелдің. Мен мəңгі жасайтын тың сезім құштым. Разымын. Тек күніне бір мезгіл мына құт шаңырағымда ғажап өнеріңмен атаңның уақыт тоздырған жүйкесіне қуат берер əсерлі күйлеріңді тартып беруді ұмыта көрме! – деді.

	– Ата, Қазкен екеуміздің бар асыл мұратымыз сіздерді күте алсақ деген игі тілекте жатыр. Біз сіздер үшін өмір сүреміз. Тіршілік болса, бізге өмір қызығы жетер, – деді жүзіне жайдары нұр жинаған Сəуле.

	– Рахмет, балам! – деген сөз екі қарттың аузынан жарыса шықты.

	– Əке, – деді əрқашан айтар сөзін санап айтатын Қазанбай, бір ырғалып қойып:

	– Мына келініңіз бен менің ендігі жердегі арманымыз Молықбай өмірден не көріп кетті деген сөзді естімеу. Сіздің есіміңізге лайықты ұрпағыңыз боп қалсақ, қане, шіркін! – деді.

	Соңғы кезде үнемі ой үстінде, қабағы ашылмай, оясына келмей жүретін қарт мына сөзден кейін бе, əлде Сəуле ойнаған күйлерден соң ба, əйтеуір ақ пейілі ақтарылып, қатты қарқылдап кеп күлді. Көп күлді.

	– Менің де тəңірден тілегім сол ғой, құлындарым, – болды қарттың ендігі сөзі.

	* * *

	Бүгін Молықбай өрістен, өріс болғанда, ауыл сыртындағы тебіндегі малдан кешқұрым үйге қатты ауырып келді. Келе Бəдігүлге:

	– Қалың етіп төсек сал, – деп өтінді. Зордың күшімен шешініп жатқан болды. Қатты демігіп, тыныстауы да ауырлап, баласын шақыртты.

	– Шаруаңның беталысы жақсы. Мына алапат қысқа дайындығың да ойдағыдай болды. Қолдан келер жұмыс тəп-тəуір атқарылып жатыр. Шөбің үюлі, қораң жөндеулі, отын-суың бар. Тек жанар-жағар майың ғана. – Қарт аз демалып, көзін жұмып жатты да: – Сəулешкем өзіңе мықты серік, жаны құрақ ұшқан, адал жар боп кездесті, – деді сəл ентігіп. – Бар бақыт еңбекте, балам, Адал еңбекте! Адал еңбек қана алмасты алғызады, берместі бергізеді. Несібеңді көбейтіп, абырой-атағыңды шығарады. Өмірде адал еңбекке табын! – Маңдайы тершіп, аз тыныс алды да сөзін жалғады. Өкпем қысып, жүрегім көтеріле береді. Едəуір сырқат болатын түрім бар. Жатып қалам-ау, шамасы – өлдім десең айқай жетер жер жоқ. Дəрігер шақырта қояр баяғыдай рация қайда?! Қыстың түрі мынау – жол кесілген. Сен балалық та, батырлық та жасама! Бекерге аласұрып жаныңды қинап, қасірет шекпе. Мұны мен əбден ойланып айтып жатырмын. Бəріне тəуекел. "Тас түссе – талайыңнан" деген бар. Шыда!

	– Шыдайық. – Осы сөздерді қарт бірнеше үзіп, шаршап отырып айтты. – Ендігі бір жедел орындайтын ісің, – деп баласына қадап айтқаны, – биыл үшінші жыл – ту қалды құла бие. Соны ертең соғымыңа сой. Оған үш қой үйітіп қос. Соғымы семіз үйдің берекесі отының басында болады. Отбасы берекелі үйге Қыдыр қонады. Ал Қыдыр қонған үй қатарынан озады, – деп қабағын шытып. – Леген! Леген əкел, – деді де аузын басып лоқсып қалды. Бəдігүл зорға үлгерді. Қап-қара құрым ба, қан ба, аузынан түйдек-түйдек құсық төгілді кеп. Едəуірден кейін іші тазарғандай болды ма, бетіне қан жүгіріп, басын көтерді. Келесі күні құла биені сойып, одан кейінгі күні үш ту қойды үйітіп, ретіне келтіріп алғанша жап-жақсы жатты. Бағлан мен Ерланын қасынан шығармай, əңгіме, ертегі айтып, тіпті бұрын өзінде болмаған сөзуарлық та тапқан.

	– Əй, – деді Бəдігүлге бұл оның аузынан əйеліне тұңғыш шыққан «əй» еді.

	– Əу, – деген оған:

	– Бəдше, құла биенің телшігін асшы бүгін, – деді. Отбасы болып, жаздай жадыраған шаңырақта отырып, сол бір естен кетпес қоңыр кеште сере шыққан құла биенің семіз телшігін жескен. Молықбай қарт та ауырмаған жандай, едəуір сергек, қөңілді отырды. Сөз арасында «осы қыстан аман шықсақ» дей берген. Кей сəттерде күні кешегі тай-құлындай тебісіп өскен қатар құрбылары Бейсен, Мəлік, Əлібекті есіне алып, «Шіркіндер, қаладағы жылы үйлерде булары бұрқырап отыр-ау, ə? Қаланың сасық ауасы дəрі болса, рақатын солар-ақ көрсін. Боз жусаны жұпар шашқан кең байтағымды қайдан қияйын! «Жер қадірін білмеген, жерден таяқ жейді» – дегенді естімеді ме екен солар, мейлі, адасқанның алды жөн болса, бола берсін, – деген. – Адасқанды кім түстеп, атын атаған».

	Қарт шопан бірақ бұл сырқатынан айыға алмады. Күн санап жүдеп, жатып алды. Науқасы меңдей түскен түрі бар. Күніне бір мезгіл сыртқа шығып, бой жазып, шаруа жағдайын көріп, ақыл-кеңес айтудан да қалған. Бірыңғай жатыс. Бұл əл-дəрмені азайып, төсек тартқан қарттың ауа-райын қайта-қайта сұрап, мазасызданған күндері. Ат құлағы көрінбейтін жапалақтаған қар толассыз бір тəулік төгіп, арты көз көрмеген боранға ұласқан. Жалпақ тізеден келеді дейтін күпсек қарды айнадай жарқыраған мұздың бетіне емін-еркін төгіп алып, астындағы мұз енді тұз қарға айналады деп отырғанда, ақ бура боран күркіреп кеп берді. Қайда сай сала, өзен, ықтасын, қора, əйтеуір үйіріп əкеп, қар біткенді үйді де салды. Даладағы азынаған жел қыңсылаған қаншықтай ауыл торыды. Ерінің қас-қабағына қарап, қасынан қалт етпей отырған Бəдігүлге иек қақты Молықбай.

	«Таяу отыр» деп, қасынан орын нұсқады. Əйелінің бетіне қарап, көп уақыт тым-тырыс, көз алмай жатты. Айтарын ойланып жатқан кісі тəрізді. Бір кездегі аялы көздің еті қашып ортайып, шегені құлаған құдықтай үңірейіп, жағы суалып, ұрты солып қалыпты. Бəдігүлді үрей торып, жүрегі суылдап, зордың күшімен отыр.

	– Таянып отыр, – деді селдіреген кірпігі жиі қағылған науқас бар қайратын бойына жиып, əлсіреген үнмен. – Сенімен елу жыл – аттай жарты ғасыр өмір сүріппін. Осы уақыт ішінде жаныңа азар беріп, не қолым, не тілім тимегеніне өзің куəсің. Сен де мені ренжіткен жан емес едің! – Қарт шаршады ма, танауы қусырылып, демалысы жиілеп, сұлық қалды. Жүрегі атша тулаған Бəдігүл зəре-құты қашып, қатты қобалжып отыр.

	– Не айтайын дедің? Кімнің алдында есеп бергелі жатсың бекерге өзіңді-өзің қинап. Менің де саған өкпелі күнім болған жоқ. Құдай берген өмірдің ащы-тұщысын бірге көріп келеміз. Енді жалғыз баланың, немерелердің қызығын көрсек, разымыз тəңірге, – деген Бəдігүл кемсеңдеп қасына келген Ерланды алдына алып иіскеді.

	– Лайым, тілегің қабыл болғай. Бірақ бұлардың қызығын ендігі жерде сен көресің, – деген оның дауысы шықты.

	– Таусылмай сөйле! Қайдағыны айтып, өзіңді бекерге қажытпа! Кімнің не көрерін бір құдайдан басқа білмейді. Неге жасып жатырсың? – деген əйеліне:

	– Сені пісіріп алайын деп жатырмын. Сен осы шаңырақтағы алтын діңгек емессің бе? – деді көзінің шарасын кеңірек ашып, маңдай терісі сырнайдай қатпарланып. – Сен мықты бол! Ендігі жерде сенің төзімің, ұстамдылығың, ақылың ғана шаңырақты шайқалтпайды, – деген Молықбай тағы да демалысы жиілеп, көзін жұмды.

	– Қар тау болып басып қалды, – деп екі алақанын ысқылай кірді үйге Қазанбай. Едəуір тоңған түрі бар. Толтыра салған қидың қызуымен жалыны бетті шарпыған пешке арқасын сүйеп тұра қалды. Бəдігүл қолын көтерді – дауыстама дегені. Молықбай көзін ашты. Жанары сөне бастағандай, тым отсыз көрінді.

	– Сəуле, – деп аз жатты да, қайталап – Сəуле қайда? – деді бойына күшін жинап.

	– Далада! Қар күреп жатыр, – деді пешке арқасын сүйеп тұрған бойда баласы.

	– Шақыр, – деп сыбырлады. Ерінің жағдайын жақсы түсініп отырған Бəдігүл:

	– Тез, шақыра ғой, əкең іздеп жатыр ғой, – деді.

	Аяғында керзі етік, үстіне күпəйке, басына түбіт шəліні мықтап орап, белін белбеуленіп буынған Сəуле үйге ентіге кірді. Екі беті қып-қызыл боп, маңдайы тершіп, бусанып алған. Оны көрген Ерлан қыңқылдап:

	– Мама, – деп ұмтыла түсті. Баланы бауырына тарта беріп:

	– Мен суықпын ғой. Даладан, бораннан келдім. Тоңасың.

	Əжеңе бар, – деп баланы жасқады.

	Науқас қолын көтерді. Бəрі енді соған қараған.

	– Сəуле-е-ші-м, – деп келінінің атын ежелеп созып айтқан қарт. – Жарығым, күнім менің, – тағы да сəл бөгелді.

	Осы кезде есін біліп қалған Бағлан атасына жақын отырған. Оң қолын көтеріп, немересінің маңдайынан сипап, өзіне қарай икемдей тартты. Бала бетін тосты. Бірақ қанша ұмтылса да, Молықбай баласын сүйе алмады. Назарын келініне бұрып: – Ризамын саған. Тəңір жарылқасын! Менің бұл өмірдегі өмірімнің жалғасы сенсің. Ақ батамды бердім. Қосағыңмен қоса ағар. Мыналардың қызығын көр! – деді шаршап-шалдығып, əл-дəрмені азайды ма, көзін жұмды.

	Бəдігүл қолын көтеріп:

	– Аз тыншыды білем. Сендер шаруаларыңа бара беріңдер, – деген. Əке сөзінен жүрегі шошынған Сəуле солқылдап жылап шықты. Дала əлі ұйытқып тұр.

	Бүгін екінші күн. Мал қораға жол аршып əуре бұлар. Ұйытқып, дөңгелене соққан ақ боран қар атаулыны ұлан жазықтың ортасында қалған жалғыз ауылға қуып тыққан. Тұрған түйе көрінбейді дейтін, жіліктеп ара-арасына жиде мен талдың сидасын қағып, қазықтап тұрғызған күндіз қой тұратын ықтырма іші, аузы-мұрнынан шығып лық толған ақ керіш қар. Үй мен қой қораның арасы мұндай боларын кім білген – ат шаптырым, əудем жер. Үйден буы бұрқырап шыққан Қазанбай өз көзіне өзі сенбей аз тұрды.

	– Мына қарың қайтеді-ей, – деп Сəулеге жаутаңдады.

	– Ұрыста тұрыс бола ма? – Сəуле қайрат бермесе, Қазанбайдың жүрегі дауалайтын емес. Шошаладан күректерді əрең шығарды. Міне, екеуі екі жақтап шиырланып бекіген қарды кеселеп ойып, шалының сыртына шығарып жатыр. Таусылар емес. Сонда да қайрат жиған ерлі-зайыпты жастар бейнет азабына берілмей еңбектеніп кетті. Əлі қой қораның аузын ашуға дейін талай жер...

	– Мен аршиын мына қалған жерді. Сен шөп суыр маядан. Ол да сіресіп-ақ қалған шығар. – Мынаны қара, ой, жүнді балағым-ай, қайдан шықтың-ей! – деп Сəуле маяның ығынан жүгіріп келген Саққұлақты еркелетіп жатыр. – Бəлем, өзіңді боран тұншықтырған шығар. Саспа, бұл қардан біз де кек алармыз. Ертең-ақ ебіл-дебілі шығып, ағып та кетеді, – деп итімен сөйлесіп, ойында ештеме жоқ Сəуле жұмысына қайта кіріскен. Қорадан маңыраған қойдың шуылы естіледі. Боран əлгіде аршылған жерді қайта басып жатыр. Қазанбай маядан шөп суырып арпалысып, құнжыңдап дамыл таппай, қимыл үстінде. Сəуле де тынымсыз қайратпен қармен алысып-ақ бағуда. Қорадан шыққан ызы-ғызы маңыраған дауыс боранның сарынына ұласып, дүние азан-қазан дауысқа толған. Сəуле əлі дамыл тапқан жоқ. Бір толассыз күш-қуатпен, тың екпінмен еңбектеніп, алас-құлас ышқынған дауылға қарсы өршелене қимылдап кеткен...

	Аз тыныс алған шалына Бəдігүл төне түсіп, оң қолын алақанына салып уқалап отыр. Өзі айтқан жарты ғасыр бір ғұмыр кешкен ерінің мойып, жасығанын көргені осы. Жүрегі алабұртып, дүрсілдей соғады. Содан да қатер мен қауіп, қорқынышты ой қамалаған ол «Тəңірім-ау жападан-жалғыз үй желдің өтінде, елдің шетінде біз бейбаққа не сұмдығың бар еді, көрсетер» деп күңіреніп, езіліп отыр. Əл жинады ма, көзін қайта ашты қарт.

	– Айтып қояйын, қайғыны көздің жасы жеңбейді, қайратты ақыл жеңеді. Əлдеқалай боп кетсем, осы жерде... – ойлағандай кідіріс жасап, əйеліне тесіле қарады. Манағыдай емес, жанары шоқ болып жанып кеткен. Қандауырдай қадалған көз Бəдігүлді ішіп-жеп жіберді. – Жалғыз үйді басыңа көтеріп, балаларымның жүрегін жарып алма! Жылаған көз жасыңды бала-шаға көрмесін. Жасынан шеркөкірек, жылау-сықтау, у жұтқан қасірет менімен кетсін! Мыналарға, – деп немерелеріне иек қағып, – қайғылы қабағыңды, мұңды жүзіңді көрсетпе! Егер менің артымнан дауыс салып жыласаң, қабірде тыныш жатпаймын. Жыламайсың, ə? Келістік! Əкел қолыңды, – деп соңғы күші ме, Бəдігүлдің қолын құшырлана қысты.

	Бұған естірте кəлиманы үш қайтара айтып, қол-аяғын созып, сайрап жатқан Молықбай күлім қағып жатқан қалпында, бір рет қана ықылық атып, дүниеден өтіп кетті. Ештеңе болмағандай, ұйықтап жүре берді. Өзі алақанына салып отырған ерінің қолы мұздап кеткенде ғана бір сұмдықтың болғанын анық сезген Бəдігүлдің көзінен ыстық жас төгіле берді. Іші алау-жалау от боп күйіп, жаны жанып жүре берді. Қапелімде не істерін, сыртта шаруа қамымен жүрген баласы мен келініне қалай деп, не деп айтарын да білмей есінен адасып қалды.

	Бар ерікті көз жасына берді. Үнсіз егілу. Əжесінің солқылдап ағыл-тегіл жылағанына үрке, шошына қараған Бағлан отырып-отырып бақырып жіберді. Оған Ерлан қосылды. Немерелері шу етіп жылағанда барып, өзіне-өзі келген кейуана «Масқара боп балаларымның жүрегін жарып алармын. Өзі айтып еді-ау! Əулием-ай, осыны білген екен-ау», – деп зəре-құты қалмай шошынған бойы үш ұмтылып орнынан зордың күшімен сүзіле тұрды. Ес-түс жоқ. Бос сүлде, мең-зең. «Егер жыласаң, мен қабірде де тыныш жатпаймын» деген жап-жаңа ғана ерінің айтқан өсиеті құлағына қайта шалынды. Екі бала əлі жылап отыр. Үні шықпаса да, тамшыдай сорғалады кеп. Əлгіде ғана сөйлеп жатқан, елу жыл бойы құшағы жазылмай, ет-бауыры бірігіп кеткен өмірлік сүйген жары, көз алдында, бұған қолын сипатып қойып, ақтық сөзін аяқтай алмай, ең болмаса қош деп айтпастан, бұл жалғаннан аттанып кетеді деп бұл үш ұйықтаса ойына алып па?! «Құдайым-ау, бұл не сұмдығың маған көрсеткен» деп бүкіл жан дүниесі астан-кестен боп шыбыны шырқыраған ана өзін қоярға жер таппай, екі бүйірін таянып теңселе берді. Мына ұлы дүниеде бұл арқа сүйер, ақыл сұрар тірі жан қалмағандай, қара аспан төңкеріліп кетті. Не істеп, қайтіп ес жияды, əлі біліп отырған жоқ. Екі немересі екі жағынан кеп, мұның бауырына тығылып, өксіктерін баса алмай еңіреді. Əсіресе Бағлан «əжелеп», мұның көзінен аққан жасты сүртіп, өксіп-өксіп бақырады. Жаутаң-жаутаң атасына қарап алып, бір орны толмас сұмдықтың болғанын білгендей егіледі кеп. Əженің мүшкіл халінен күдер үзген Ерлан мұны тастай беріп, атасына ұмтылды. Еңбектеп жетіп, əлі көзі ашық жатқан атасының бетін жұп-жұмсақ алақанымен аймалап, ақ сақалын сипалап жатыр. Атасын ұйықтап жатыр дей ме, əйтеуір сəбилік ынтызар əрекет бар. Осы сəтте ғана Бəдігүл селк етіп, бойын жинап алды. Əлі де барлық денесі суып болмаған Молықбайдың қабағын уқалап, көзін жапты.

	Екі сəбиін екі қолтығына алып, бауырына басып, дыбысын шығара алмай қыстығып, бүкіл денесі дір-дір қалтырап егіле жылады кеп. Қазір ештеңені ойлап, біліп, бажайына барар халден біржола ада болған. Бейуақ шақтың кешкі қара көлеңкесі де əлі шамы жанбаған үйдің төріне қимылсыз мешелдей ұйып тұна қалған. Осы кезде:

	– Aпa, қараңғыда қапсыз ғой, – деген жалқы дауыс мұны елең еткізді.

	– Қазір, – бұ сөздің аузынан қалай шыққанын да білген жоқ. Ессіз күйде қалды.

	– Міне, шам жағайын, – деп сөйлей кірген Сəуле екен. Ондық шамның жарығы үй ішіне бозғылт сəуле шашты. Үйде көлеңке тірілді. Əлі де осы сəтте бұл шаңырақта не болғанынан бейхабар Сəуле қазандық пештің отынын дайындап, өзінше ас қамына кіріскен. Басқадай ойсыз оны Бағлан:

	– Атам ұйықтап қалды. Оянбады, – деп өксіп жылап кеп Сəуленің мойнына асылды. Атасының бетіндегі ақ шүберекті енді аңғарған Сəуле бір сұмдықтың болғанын анық білді ме, дауысы қатты шығып:

	– Не дейді? Неге оянбайды? – деп қатты шошынып баланың бетіне жалт қарап. – Ата, əке, асқар тауым-ай! – деп сыңсып кетті. Кешкі дауыстың ашы болатын əдеті емес пе, аузына сөз түспей, тінінен тарқатылған ала арқандай бойын жия алмай, қалтырап кеткен.

	– Есіл əкем! Ақыл парасатым! Ең болмаса бір ауыз сөзіңді де айтпай, жалғы-ы-ы-ы-зыңа қош деместен-ақ кеткенің бе?! Əкешім-ау, қоңыр дауысыңды, Қазыкенім, қоңыр қозым деген үніңді ақтық рет естімей де қалдым-ау, – деп зар илеген Қазанбайды Бəдігүл ананың:

	– Тоқтаңдар! Сабыр етіңдер! Қайғыны көздің жасы жеңбейді. Ұстамды ақыл, қайрат жеңеді. Ендігі жерде арқа сүйерің – мына басқа түскен қайғыдан құтқарар ақыл-сабырың! Əкелерің енді бізге жоқ! Қəне, балаларым, естеріңді жиыңдар! Белдеріңді бекем буыңдар! Əкелеріңнің аманаты «Босқа егілмеңдер!

	Қиыншылыққа қарсы аттан! Ендігі арқа сүйерлерің – ақыл! Қайғының құлы болсаңдар көрде тыныш жатпаймын!» деген, – деп салиқалы жөнге сілтеді.

	Қаралы үй түнеріп түн құшағына енді. Айдаладағы жалғыз үйді түн-түнек қақаған аяз, ысқырған жел күзетіп қалған. Жанды-жансыз екі əлем, кереғар екі өмір қайсымыз жеңер екеміз дегендей, тілсіз, үнсіз белдесіп кеткен. Үй іші қазір улап-шулап, əл-қуаты таусылып, құр өксігін жұтып, ықылық атып отырысып қалған. Бұл үйдегі тірі жанның бəрі есінен адасып есеңгіреп, «бұ не, өңім бе, түсім бе!» деп, басқа түскен нəубеттің əлі мəніне жетіп болған жоқ. Осы қиын қайғы, орны толмас қасірет боп келген қаралы шақта «Осы шаңырақтың шайқалтпас алтын діңгегі сен емес пе ең?! Бəрін саналы ақылға сал! Өлмейтін пенде, орны толмайтын қайғы жоқ. Жалғызыңның, немерелеріңнің бақытын тіле!» – деп көз жұмар сəтіндегі Молықбайдың сөзі құлағына жаңғырыққан Бəдігүл:

	– Балаларым, – деді дауысын нығарлап, – ендігі жерде мына қиян даладағы жалғыз үйдегі қайрат, күш, ақыл да өздерің. Құдай пешенеге не жазды, соны көруге бекініңдер. Белді мықтап буып, əке атына лайық ерлік, намысқа табыныңдар. Елдің шетінде, желдің өтінде қалдық. Біздің жылау-сықтауымызды, жалынып-жалбарынуымызды бір тəңірден басқа жер бетінде естір жанашыр жоқ. Өз қоңыңды өзің тырнайтын, азаптың ащы тырнағы уыз тəніңе бататын заман туды бастарыңа! Босамаңдар! Басқа түскен мына тілсіз қасіретке дулығалы хас батырдай, дүр сілкініп, иə, əруақ деп қасқая тік тұрыңдар! – деді. Ана дауысы əрі өтініш, əрі бұйрық болып естілді. Оны Қазанбай да, Сəуле де жанымен, жүректері қан жылап, сезіп, түсінді. «Қайран, анашым-ай! Енді қайтсін, бар сенері, биік тауы құлап түсті. Ендігі арқа сүйері – мына біз» деп ойланған Қазанбайдың үстіне осы ой зіл батпан салмақ боп құлады. Құр сүлдері отыр. Ақыл, сана қазір бұдан ат құйрығын кесіп безіп кеткен бе, қол-аяғы ұйып, екі шекесі шағып, құлағы шулап кетті. Сəулеге қарады. Бүгіліп, көз жасын үнсіз төгіп, дəрмені таусылып, запыран жұтып отыр.

	– Əй, бұ не? Осылай зарлап отыра беремісіңдер? – Ананың бұл дауысы тым қаһарлы шықты. – Тұрыңдар былай, – көзін ашпаған қасқырдың жетім бөлтірігіндей қыңсыламай! – Қазанбай орнынан сүйретіле тұрды. Жылай-жылай екі көзі қызарған ол, қара торы жүзін əжім жеп, бұл күнде кəрілік жеңіп, күн жеп, тозған шүберектей үлдіреп құр сүлдері қалған анасына телміре көз тікті. – Əкелерің осылай жата бере ме? – болды ананың ендігі айтқаны...

	Табиғат бір долданса кімге рай берген. Тəңірінің сол күні таңы да үскірік аяз болып, демі бет күйдіріп атты. Кең-байтақ дала ақ сауыт киіп, қар жастанып, мұз құрсанып түтігіп, темірдей сықырлап кеткен.

	– Құдіреттің қаһарын-ай зіл төккен! Мына қыстан əкем жарықтық бекер қауіптенбеген екен. Қыс сыңайы тым ауыр дей беруші еді. Жаңбырлы күздің соңы осы болды-ау! Ал, Қазкен, «ерді намыс, қоянды қамыс өлтіреді» деген күн туды басқа. Əкеміздің таудай аты бар еді. Құм болып уатылып кетпейік. Пəленше фермердің бала-шағасы, – деп, айтар сөзінен денесі түршіккен Сəуле ерінің бетіне түсі суына қарап, – қырылып дегізбей еңбек етейік! Қəне, сілкін! Ана бұйрығы, əне! – деген. Қазанбай онсыз да өртеніп тұр. Сыр білдірген жоқ. Əйеліне «Не деп тұрсың» дегендей отты жанарымен жалт қарап, қораға барып, күрек, шот, қайла ма, сүймен бе, қол шанаға артып алды.

	Кешелі бері аузынан шыққан жалғыз сөз:

	– Кеттік! – деді де, ауыл сыртындағы күмбезді көп қорымға қарай басқан жері қарш-қарш сықырлап, жерді ойып жіберердей адымдай басты. Оған Сəуле ерген. Оларға ауылдан аты шулы арабы төбет Саққұлақ қосылды. Бұлар енді байқады. Дала көк темірдей мұздың астында тырс-тырс жарылып қақырап жатыр. Ит тайған көк мұз. Саққұлақ жортып жүгіре түсіп домалап кетті. Қайта атып тұрып, жүндес құлағын қалқитып, саған не болған дей ме, айдалаға тіміскілей қарап төрт тағандап қалған. Ерлі-зайыптылар əкесі аманат еткен бабасының күмбезді моласының ішіне толған көсе қарды тазалап, қабір қазуға кіріскеніне де жарты күн болды. Жауырыны қақпақтай, жасынан спортпен айналысып, шынығып өскен Қазанбай қарулы жігіт. Сəуленің алдында сыр бергісі жоқ. Барын салып күш-қайратын жұмсап-ақ жатыр. Жүз-жүз елу килограмм салмақты шопақтай көрмейтін қайрат иесі бар күшін жұмсап соққан сүймені, не қайласы қара жерге бармақтай батпай меселі қайтты. Қандай күшпен соқса да қолын қайырып тастайды. Амалы таусылған бұлар лажсыз ауылға қайтты. Күн ысқырып тұр. Аяздың тілі денені қарып барады. Ұнжұрғасы түскен балаларына Бəдігүл:

	– Қазылмаса қайтесіңдер. Қабірді қойыңдар. Бір жөні болар. Құдай не жазды – соны көреді. Алдымен отағасыны дəреттендіріп, оң жаққа салайық. Сəуле, сен су жылыт! – Ананың айтқаны сол сəтінде орындалды.

	Əлі де алда талай жұмыс жатты. Айдаладағы жалғыз үйдегі естияр үш жанның көрері, тартар тауқыметі əлі де көп еді. Елу жыл отасқан сүйікті ерін Бəдігүл бар жанын салып, ақ сабынды көпіртіп тұрып, бəкізелеп ойындағыдай етіп жуды. Сəуле су жылытса, жалғызы сол жылы суды құманмен қанжылым күйінде беріп тұрды. Бұл үй «ескі қордалы» Бəдігүлдің сарабдалдығы арқасында дүниелі атанған, «болып-толған» шалғайдағы шаңырақтардың бірі еді. Молықбай таба білсе, Бəдігүл жия да білген. Сол тірнектеп жиналған аз дүниенің өнімді бір бөлігі беті ақ күміс пен жалтыраған сүйекпен өрілген көне қолөнері жасаған үлкен оюлы сандықта жататын. Кілтін салғанда қоңыраулап ашылатын көрікті сандық бүгін ашылды. Екі жігіт зордан көтеретін салмақты ыдыстан тайы бұзылмаған аппақ қардай кебіндік кездеме шықты. «Өзінің табан ақы, маңдай тері ғой. Бұл үйден бұдан басқа не алып кетеді, – деп көз жасын көл ғып төккен ана – өзі тауып еді. Өзі кисін», – деп, бірнеше қабат асыл матамен Молықбайды арулап киіндірді. «Мен қолымнан келгенін атқардым. Енді не істермін» деген кісіше жаны тұйыққа тірелген Бəдігүл келіні мен баласына ойлана қарады.

	– Əркімнің маңдайына жазылғаны болады. Құдайдың қара жерінен топырақ бұйырмаса, қар үстіне қоя аламыз ба? Əкелерің тоң жібіп, жер босағанша, бізбен мына түпкі бөлмені қыстап шығады. Тек желдеткішті ашып, салқын ауа келіп тұратындай болсын. Жылу баратын мына есікті жабамыз, – деді салы суға кеткен қарт ана.

	– Апа-ау, намаздамаушы ма еді, – деп сөзінің соңын айта алмаған Қазанбай көзі боталап кемсеңдеп кетті.

	– Намазды кім шығарады? Кімің бар ондай тəрəтуды білетін бұ жерде! – Ана даусы еркінен тыс қатты шықты. – Жəне əкеңнің мəңгі жатар жамбас топырағы өзінің төр үйінде емес шығар. – Бəдігүл осы жерде бар еркін жүзін теріс аударып көз жасына берді. Ана тұншыға жылады. Өкпе-бауыр, қолқаны жұлған өксік ащы қайғыны, жанды өртеген азапты көздің жасы ғана алып шығып жатыр...

	Қазанбай ақ қар, көк мұзда, құба жон алыс ел-жұрттан шалғайда қалған мешеу хал-ахуалын енді түсінді. Өзінен өзі босап, төбесінен көзге көрінбейтін зіл басқандай мəңгіріп қалды. Айдалада елсізде, қол-аяғы кесілген тірі мүрде халі көз бермес қара тұман боп қамалады кеп. Көйлегінің жаға түймелерін жүре ағытып, кеудесі қысылды ма, атып тысқа шықты. Аузын ашса, жан дауысы шығардай кеудесін бір апат салмақ қысып барады. Көз алдында сұр мұз жастанған, шетсіз-шексіз дала. Көкжиегі бұлдырап тіршілік əлемнің терең тұңғиық боп жұтып жатыр. Өлдім десе қол ұшын берер тірі жан жоқ. Əлгі – əлгі ме, өзін бүкіл адамзат қауымынан бөліп алып, аждаһа апат болып буындырған, көзге көрінбейтін рақымсыз дүлей күш оңашалап тұзақтап алыпты. Қысылғаны сонша, жан тері шықты. Жаны шырқырап, қаны тасып, көзі қарауытып кетті. «Сұмдық-ай, қырылып кетпесек нетсін! Арқа сүйер ақылшы əке жоқ енді. Шеше анау... Екі көк жапырақ... Бағланым, Ерланым!.. Сəуле... Аһ!» Бір сұрапыл қасірет екі өкпесін сығып барады. Мелшиіп, сілейген күйі қаққан қазықтай қатып қалды.

	– Қазкен! Не тұрыс бұл? – Сəуле екен. Ұйқыдан шошып оянған жандай ессіз жалт қарады. – Қаблан қайсарлық тап енді. «Тəуекел түбі жел қайық, өтесің де кетесің!» Нар тəуекел, тарт көшіңе!

	– Ойлан! Бізді абырой қорғап қалды. Көзге көрінбейтін ата-ана алдындағы парыз құдіреті қорғады.

	– Ей, не сенің айтып тұрған таусылмай кеткен көп қорғаның? – деп жаны күйіп тұрған Қазанбай қабақ шытты.

	– Ə, əлі білмей тұр ма едің! Егер ғой, сенің тіліңді алып, осы биыл мұнда келмей қалғанда не болар едік. Масқара сонда болар еді! Əке... Бүйтіп жатса, шеше жалғыз қалса. – Сəуле ойын үзіп-үзіп, – апат деген сол болмас па еді. Бұны, қазіргі жағдайды сұмдық көрме! Бу беліңді, – деді ол ерінің бойына қайрат пен намыс отын жағып. Жаңа ғана жаһаннамға жұтылып бара жатқан ойсоқты Қазанбайды мына сөз тосын құдірет күші боп дүр сілкілеп өткендей, жанары шоқтана қалды.

	Тағдыр, бірақ ел-жұрттан оқшау қалған фермер ауылының түтіні, əлі де теріс ықтыра берді. Адасқанды бөрі қамаған қаһарлы күндер алда жатты. Ертеңі не болары беймəлім өмір тығырыққа тіреліп, күн артынан күн баяу жылжыды.

	Мұз құрсанып, қар жастанған кең байтақта аппақ бетке біткен меңдей боп жалғыз қыстау ғана көрінеді. Осыншама алып денелі атыраптың қызықты базарын таратқан қатал тісін қайрап, күн санап күшіне еніп, тажалдай жұтынып келеді. Əудем жерге аттап аяқ басу қияметтің қыл көпірінен өткендей.

	Мал қолға қарап, қорадан шыға алмай қалды. Мұншама сіңірді созған ұзақ қыс болар ма! Сонау ала жаз, қоңыр күзде жан алып, жан беріп жинаған еңселі қос мая қанша мысқалдап, уыстап суырып үнемдесе де, етегінен түгесілді. Енді, міне, бірнеше жыл ықтасын боп, өзбек үйінің дуалындай тұтас қабырға тартқан шомға ауыз салғалы да қанша күн. Əбден сірнедей қатып, біріне-бірі жабысқан малдың аяқ асты сідік-шілігіне борсыған сабан – сілімтір тұз сіңіп кепкен сүрдей өзек жалғар мал қорегіне айналған. Бұрынғы көк майсаның əсисін таңдап жейтін жарықтық, қой жануар қазір аузына іліккенді жалмап, кенезесі кеуіп, жалақтап барады.

	«Мың күн тоқтықтың бір аштығы бар» деген осы да!

	Қазанбай мен Сəуле таң қылаң бере тұрған. Əлі бел жазған жоқ. Ескі күпінің тігісінен сөккендей əбден тапталған шомды бірі сүйменнің өткір ұшымен, бірі айырлап тарап, азан-қазан шулап араны ашылған отарға талғажу дайындап əуре...

	– Əне, қара! – деп қобалжи дауыстаған Сəулеге:

	– Не? – деп шұғыл бұрылды Қазанбай.

	– Қасқыр! Бір топ! Шұбырып барады, əне!

	– Кетпеген екен, жауыздар, ə? – деп түңіле сөйлеген ол шошына қарады.

	– Дүниені басына көтерді, ұлып түнде.

	Күн сары ала сəулесін емін-еркін шаша алмай, еріне шығып келеді. Батыстан із басқан туырлықтай түн əлі сейіле қоймаған. Қап-қара тереңдік болып шөгіп жатыр.

	– Түнімен ұлып жүйкені тоздырып еді, – деді тағы Сəуле өзінің шала ұйқы екенін аңғартып.

	– Мен де көз ілгем жоқ. Қораның сыртынан кеп, у-шу ұлып жер тырнап зар қаққан жыртқыштарды қанша атқыладым. Айқайлап даусым да қарлықты. Біраз үні өшеді де, үйге қарай беттесем-ақ болды, мені аңдып тұрғандай, күңіреніп қайта келеді. Қап-қара айсыз түнде бəрін көріп тұратын мұндай сұғанақ сұмдықты кім білген. Иə, соңғы бір рет барын салып ұлып, қораны жаратындай таяп кеп қалған тұста қос ауыздың, қос шүріппесін қатар басып кеп қалғам. Біреуінің қаңқ еткен даусы шыққан. Əлгі азан-қазан сап тыйылған. Ə, бəлем, өлген-ақ шығарсың деп кеткен едім. Сөйтсем, кетпеген болды ғой, – деген ол қора сыртына бет алған. Іле қолын бұлғады.

	– Сəуле! Мұнда кел! Мына сұмдықты қара, – дейді бора-бора шашылған қасқырдың жүнін көрсетіп, – қара тырнағы, тұмсығы ғана қалыпты. Міне, тажал! «Қасқыр да қас қылмайды жолдасына» деген қайда?! Түтіп жеп, түгін қалдырмапты. Бірін-бірі жегенді көргенім осы! Өзімен-өзі бүкіл дүниені көзге көрінбей қамаған жыртқыштық жайлап бара жатқандай, Қазанбай жан-жағына үрке қарады.

	– Жыртқыштық та жанашырлық бола ма? Əрі аш болса ол. – Қазанбайға қадала түсіп: – Аштықта, қомағайлықта рақым, жанашырлық болмаса керек. Əлді əлсізді жеген деген осы. Көр! – деді. Сəуле көзінде үрей, шошыну бар.

	– Ант атқандардың үндері мұндай ащы, зарлы, үрейлі болар ма! Төбе құйқаны шымырлатып, дүниені күңірентіп жібереді. Аянып қалған жоқ-ау! Қораның мықтылығымен жан сақтап тұрмыз. Əйтпесе ме? – деді Қазанбай түңіліп.

	– Түлкі қасқырдың қасында түк емес екен ғой. Шəу үріп, сүйек-саяқ кеміріп кете беретін. Ал мыналар опырып, талап жеп кетуден басқаны білмейтін дүлейдің өзі екен де! Өзімен-өзі үрейленген Сəуленің құлағынан қасқырлардың шегін тартып ұлыған үні кетпей қойды. Қазірде, əсіресе, оққа ұшып өлгенін түтіп жеп, бірінен бірі қызғанып, өзара арс-арс ұмтылысқан, қуаттысы əлсізін тықсыра қуып, азу тістері сақ-сақ ар-гүр еткен жыртқыштар тобыры көз алдында елестеп жаны түршікті. Ауылды айнала зыр қағып, жүгіріп, зор даусымен əупілдеп, дамыл таппай иіретін Саққұлақ есіне түсті. Сұмдық-ай, шыбын жаны шырқырап, аулым деп, күндіз-түні көз ілмей қорып, осы мал-жанның жалғыз жанашыры боп жүрген байғұсты да осы тажалдар жұтты-ау! Ең болмаса бір тал түгін де көрсетпей, қақшып жеп кетті. Ол да осал ит емес еді. Оны да алдап, өтірік қашып, ауылдан ұзатып алып шығып бас салды-ау, пəлелер! Енді, міне, қорғанышы, күзетшісі, айбары жоқ жалғыз үйді айнала қамап, торуылдап жүргені. Масқара ғып, қораны тесіп кірсе не болады?

	Күні кеше аққу, қазы, үйрегі, көкқұтаны, лəйлегі ме, құс атасы өзен-көліне сыймай, мыңғырған малы өрісінде ыңырсып, құлпырған өңір қазір соңғы демін алып тұншығып бара жатқандай боп кетті оған. Аза бойы тік тұрып, өзін аузын тасқып бекіткен темір кеспектің ішінде қалған дəрменсіз жандай сезінді. Ол кенет селк етіп, үріккен еліктей, басын көтеріп жан-жағына шошына көз жүгіртті. Көкжиегіне дейін ақ қар, көк мұзға шағылысқан атырап, тіршілік белгісінен айрылып мелшиіп, құлақ қақпай үнсіз, тілсіз қалған. Барлық денесінен жан кетіп, қаны ұйып, кірпігіне соңғы демі ғана ілінген пəруана жандай хал кешкен жалғыз өз үйінің түтіні ғана өлеусіреп ұшып жатыр. Көз алды бұлдырап, ақ тұнжыр, түпсіз мұнар, белгісіз бір шексіздік қым-қиық боп кетті. «Неткен үрейлі, жан шошыр көрініс еді!» – деді ол қатты күрсініп.

	– Сəуле! – Қазанбайдың дауысы қорадан шықты.

	– Бері кел. Мына тамашаны көр! – Қуанышты үн. Жүгіріп барған əйеліне. – Кəне, кіндігін кес! Тұңғыштарың туды. Еңбегің жанды! – деп бəйек болып жатыр. Əдепкіде бұл не айтып тұр деп, қара көлеңке жерде ештеменің байыбына бармаған Сəуле аң-таң состиып тұрып қалған. Жаңа байқады. Қазанбайдың екі қолында екі қозы.

	– Не дейді? Қозының да кіндігін кесетін бе еді, – сасқалақтаған Сəуле: – Пышақ əкелейін бе? – деді. Мына сөзге Қазанбай сақылдап кеп күлді де: – Қазір, міне, міне, – деген ол қозының аузына үрлеп-үрлеп жіберді. Оның ыстық демін күтіп тұрғандай қозының маңыраған үні қоса шықты. Мекіренген қоңыр саулық төлінің үстіне түсіп өліп барады.

	– Аузынан үрлегені несі-ей? Тұншықтырып өлтіремісің? – дейді таң қалып бəйек болған Сəуле.

	– Сəл сабыр, шаранаға тұншығып өліп барады. Тынысын ашайын, – деді əлі де қозымен болған Қазанбай. Мұның əлі айтары жоқ. Нағыз мал маманы екендігін дəлелдеді. Сендей бес жыл оқысам, нешеме жыл зоотехник болсам, мен де, əрине, – деп Сəуле жас қозының денесін шаранадан тазартып, сөйлеп жүріп, енесінің бауырына салып жатыр.

	– Бұл үлкен науқанның алды – беташары. Көресің, бар қызық алда, – деді Қазанбай. Сəуле басын изеді, бірақ ол қандай қызық деп тəптіштеп сұраған жоқ... Тəңірдің күнде ысқырған боранымен алысып жүріп, байқамаппыз-ау! Малдың асты өсіп, қиы қалыңдап кетіпті ғой, – деді Қазанбай бойын билей алмай еңкейе жазып. Əлгі ойын бекітейін деді ме, əлде болатын қиыншылықты айтқысы келді ме, Қазанбай:

	– Сыналар шақ, шопанның жыл бойғы еңбегінің қорытындысы шығар, жиын-терін шағы келді, міне, – деді.

	Осы далада жанталастан басқа не бар осы? – деп дік етті Сəуле.

	– Не бар? – Қазанбай да əйелінің бетіне қатулана, сұстана қарады. Даусы əнтек шықты.

	– Ұлы өмір бар мұнда! Тек жүрегіңмен сезін. Анау ше! Тіршіліктің гүл жарған шағын махаббат дейді деген сен емес пе едің?! Сол махаббат бар құшағы гүлге толған бұл далада! Əне, егіз қозыны бауырына алып еміренген қоңыр саулық не деп тұр. Ол аналық жаны еріп, исініп, бал аузын өзегінен жарып беріп тұр. Жаны да, жүрегі де езіліп, еміренуін қарашы. Сен табиғат сырын тез ұғатын сезімтал жан емессің бе! Тыңдашы, тос құлағыңды кең далаға! Тек азап қана мекендеген жоқ шығар. Мұнда ажарлы болашақ – ұлы өмір бар. Бақыт қайнары осы дала!

	Сəуле қара көзі мөлдіреп үнсіз тыңдап қалған.

	– Оның рас. Бейнеті мен рақаты егіз жаратылған өмір далада екен, – деді сөз таластырмай. – Əйтсе де...

	– Не, əйтсе де, – деп айтылмаған сөзді Қазанбай қайта сабақтады. – Таңның атысы, күннің батысы таусылмайтын бір сарынды күйбең мезі қып та жібере ме, қайтеді өзі, – деді Сəуле үніне мұң араластырып .

	– Ə, сол ма еді айтпағың! Өмірді бірыңғай сазды əуен, құйқылжыған күй деп түсінбесе керек. Қасқырдың жер тырнап сарнап ұлығаны, түлкінің шəу-шəу үргені, аққудың сыңғырлаған қоңыраулы үніне ұқсар ма еді?! Ұлы қасиетпен жан еріткен тəттілік, жүректі баураған сезім, өмірге деген шынайы құштарлық қайда? Тапшы соны. Іздеші! – Қазанбай тебіреніп кетті. Қозы – Көрпеш, Баян, Еңлік – Кебек, Төлеген мен Қыз Жібек туған дала бұл! Сенің бойыңдағы осы даладан дарыған киелі, сырлы қасиеттің түп атасы дарқан далада, берекелі топырақта туып, адамзатқа өнер-ұстазы атанған сонау Қорқыт бабадан мұра болып келе жатқанына кім шүбə келтірер. Тыңдашы қазір өз жүрегіңді, күй, қуаты тың сарын естіледі. Мен соны естіп тұрмын сенің аласұрған жүрегіңнен. Ал сен... – деп тоқтады Қазанбай.

	– Сөзіңнің бəрі рас. Ол сезімді сөзбен айтып жеткізу де мүмкін емес. Оны тек сол жан сезімін тыңдай білген ғана сезінеді. Ал өзің айтшы, – Сəуле Қазанбайға үзіле қарап алып, – əлгіде төліне өле түсіп ұмтылған қоңыр саулықтың көзінен не көрдің? Ол тілсіз мақұлық, былайша айтқанда – мал ғой. Баласы үшін өліп барады емес пе? Жануарлық түйсіктің өзі қандай құдіретпен көрінді, ə? Бір сəт ойша сол көріністі ұлы адамдық парасат биігіне алып шығып, талдап көрші. Малдың ғана сезімі сол. Ал оны неге адамдық біліктілікке, кемеңгерлікке, өмірдің жаны дейтін ұлы махаббат пен басқаға жанашырлық сезіміне телімеске!? Көкейімде от боп жанған бір өкініш. Күйік боп өртеп барады қазір. Уа, біз тіршілік иесіндегі ең абзал, ақылды жаратылған, адамзат есімді құдірет емес пе едік. Неге сол мəн-мазмұнымызды өзгертіп барамыз? Осы ой жегідей жейді мені.

	– Ту-у, мұндай пəлсафаның керегі не? Орынсыз түңілу ғой бұл... – деді сөзін бөлген еріне Сəуле.

	– Шындықтың бетіне тік қараудан күнəкар көздің жасқанбаған жері жоқ. Сенікі сол. Алты ай қыс дейтін апаттың шеңгеліне түскен бір ауылды жан, өлі денесі үйін қыстаған əке. Тағдырына араша, жанашыр, қол ұшын берген кімді көріп тұрсың?! Міне, бүгінгі күннің сүрең соққан жан шошырлық сыры! Ең соңы жануарлық еміренуден мақұрым қалған уақыт тынысы, əне! – деді күйінген ол. – Мен өз санамды қатты-қатты сабаулап бір сілкіп алдым.

	Оны қалай түсінсең де ерік өзіңде. Ал, енді іске кіріс. Баста, – деді. Екі көзі жаудырап бұған қадала қарап қалған Қазанбайға Сəуле:

	– Соныңды айтсаңшы, – деген қалпы құлшына қимылдады. – Мен ойып тұрайын. Сен текшелеп, қораның оң босағасына жинай бер. Келер жылдың отыны ғой бұл деген. – Ол əбден шиырланып піскен қиға күрегін кірш-кірш баса берді. Екеуі ақ тер, көк тер боп, тыным алмай барын салды. Ащы, кеңсірік жарған шуаш иісі бурқыраған таптаурын қалың қиды піскен уыздай лыпыта кескен Қазанбайды өкшелеп Сəуле де қалысар емес. Күпəйкесінің омырауы сап-сары ала боп кеткен. Төртбұрыштап кесілген кірпіштей жас қиды кескен-кескенінше, төсіне басып көтеріп əкетіп жатыр. Еңбек қызығы екеуін əбден билеп алған.

	Бұл кезде Бəдігүл ана да үйде бос қарап отырмаған.

	«Басқа түскен баспақшыл» деп, байырғы дағдысындай, төр үйде ақ кебін киіп, жалған дүниедегі бар көрер қызығын көріп, тартар азабын тартып, енді мəңгілік ұйқыға кеткен ерінің əбден суып мұздаған денесін күнде бір тексеріп қою оның əдеті. Жүрегі қарс айрыла қан жұтып, запыран төгеді. Неше түрлі үрей қауіп, қорқыныш бар. Жансыз дене бұзылып, иістенсе не істейді. Осы сауал өкпесін тескен ана бала-шағасына көрсетпей көз жасын көл-көсір төгеді-ай кеп. Қолынан басқа не келер. Сөйте сала, əлдебірі көріп қала ма, көңілдерін қаяу баса ма деп, абыл-ғұпыл көз жасын құрғатып, қарбалас күйге түседі. Бар қайғы-қасіретін басқаға білдірмей, іштей таусылған, сырты бүтін, іші түтін жан бұл қазір. Сонымен де тыным таппай, «осы мен неге босқа қарап отырамын», – деп, Сəуле қанша тыйым салса да, бір мезгіл балаларының ас-суын дайындайтыны бар. Бүгін де сөйткен.

	– Сəулешке (бұл атасының еркелетіп келініне қойған аты. Шешесін Бағлан да солай айтады), папа, əжем тамақ дайын деді, – деп шақыра келді. Мұрнын шүйіріп екеуіне: – Өй, өздерің қи сасып кетіпсіңдер, – деп жатыр.

	– Ə, рақмет, əжеге! – деген Қазанбай күрегін жерге шанышты.

	– Əй, не дедің сен? Қи сасып... – Оған жауап берген Бағлан жоқ. Тілін шығарып күле жүгіріп үйге кеткен...

	Сəуле де, Қазанбай да бұл күндері еңбектің азабына үйреніп, көндіккен. Алғашқы кездегідей емес, не істеп, не қоятынын алдын ала нобайлап, келісіп алады. Сөйтеді де, қолға алған жұмыстарын өндіріп, орнына келтіре тындырып тастайды. Жасынан бұла, не ішейін, не киейін дегенді білмей, енді кеп аяқ астында сыры беймəлім тағдырдың таразысына түскен бұлар "үш күннен кейін тозаққа да үйренеді" деген тіршілікке біржола көндігіп те алды. Əкеден мұраға қалған мол қаракеті бар, бүкіл тіршілік əлемінен оқшау бөлініп қалған шаруашылық қамы екеуін қанша тұралаттым десе де, бұлар дес бермей-ақ келеді. Неше жыл Қыдыр түнеп, қарт Молықбайдың атақ-даңқын қыр асырған құт қоныстың берекесін қашырып алмаудан басқа екеуінде арман жоқ.

	– Ерді намыс, қоянды қамыс өлтіреді, – деп қоятыны бар кейде Қазанбайдың Сəуленің шаршағанын байқаса. Жанарынан от ұшқындай сол сəтте көзінде күлкі ме, əлде ыза ма, уыт қуаты тулаған Сəуле Қазанбайға беріспей:

	– Мəреге жеткенде айтылатын сөзіңді бекерге шығындама! Кімнің кім екені серт үстінде көрінеді, – деп күлетіні де бар. Соңғы күндері тозығы жетіп, төбесі тесіліп, асты ойылып кеткен төл үйін жөндегендері, міне, төгілген тердің бос кетпегенін көрсетті. Төл үйінің іші азан-қазан, маңыраған қозы үні.

	– Міне, тыңда! Опера! Дала операсы! – деді қуаныштан масаттанған Қазанбай. Сəуле оның бетіне жайдарылана қарады... Бүгін екеуі күндегілерінен көңілді келді үйге. Осы сəтті сезген Бағлан:

	– Қазір тамақтан соң, – деп мұрнын тартып, атам, атам жатқалы – ар жағындағы қаралы да ауыр сөзді айта алмаған бала жаутаңдап, – Сəулешке, сен қобыз тартуды бір жола ұмыттың. Атам жақсы көретін күйді орында. Əб-де-ен езіліп кеттік, – деді.

	– Əбден езіліп кеттік? – Сəуле баланың ойда-жоқта тауып айтқан сөзін қайталады.

	– Иə! Малдың дауысынан басқа, ұлыған қасқырдан басқа, – деп тақ-тақ сөйледі ол.

	– Əй, сен не? – деп өз ойына сүрінгендей балаға адырайды.

	– Сол! Қобызда ойнасын Сəулешке. Тыңдайық та! – бала болар емес қайсарланып.

	– Даладағы жұмысты кім істейді? – деген шешесіне:

	– Күнімен тарт дегем жоқ. Бір-ақ күй! – көзі жайнап. – Атама тартатын күйіңді ғана бір ойнасаң болды.

	– Рас қой, Бағландікі. Тəңірдің күркіреген бораны мен төбе құйқаны тескен ит-құстың ұлығанынан басқа ала қыстай түк естімедік. Баламның тілегін орындашы. Бұлар не көріп, не естіп өседі енді. Ең болмаса, күй тыңдасын, – деп Бəдігүл немересін қостады да, əлгі біз оқи алмайтын шимайыңды өзің сөйлетші, – деді.

	Сəуле үй ішіне ойлы қарады. Дүние мүлгіп, құлақ құрышын тінтіп, тың сарын, бұрын естілмеген жаңа əуен, жаңа ағыс тапқан. Қыл қобыз қоңыр үнін баяу созып, сол қолдың салалы саусақтарына мойнын қасытып, діріл қағып, биікке лықсып, шапшыған саңлақ үнді бірде шалқытып жіберіп, іле кері қайырып, шанақ алқымына шідерлеп, су төгілмес жорғадай тайпалта жүйткітті кеп. Оң қолдың сым саусақтары майысып еппен аялап шымшып ұстаған ысқы сыздап, соноу терең көмейде маужырап ерке ұйқыда жатқан сері тылсым сазды назбен қиыла шақырып кеткен. Енді үй ішін сыймаған сиқырлы саз жазықтан жазық, бел-белес, адыр, тау, өзен, көл жағалап, сағыммен ойнап, тамылжып қалқып тұрып алды. Есі-дерті биіктікте, заңғар көктен самғау іздеген ындын бірге үзіле жаздап, қоңыр қаз ба, іле аққу əуеніне түсіп қоңыраудай сыңғырлап, самұрық қанатына қонып шырқай ала жөнеледі. Сай-сүйекті ерітіп, тəттілігі жанды өбектеп, тəнді аялаған сұңғыла əуен-күй мамырдың тамылжыған жұпар иіс шуағы боп, ақ шаңқан жаздың жайлауына кеп, қай жерге қонсам деп төгіле қалықтаған. Үй іші демдерін ішіне тартып, қыбырсыз тынып тыңдап қапты. Жанарлар Сəулеге қадалған. Қазір табиғат-ананың бар мейірім шапағаты, қызу қуаты, шаттық берекесі шуақ болып төгіліп, көл-көсір шетсіз-шексіз рақат əлем боп жайылған. Жаз дидары, əлемдік тылсым шынайы болмыс-бітімімен кең құшағын жайып аймалап кеткен. Жанды еріткен, жүректі əлдилеген. Көкейдегі бар əсемдік сезімді оятқан күй сарыны бұрын-соңды ойды мұншалық билегенін кім көрген. Маужыраған шуақ жан ыстығын алаулатып, өмірге жаңа бір соны леппен кеп құйылып кеткен. Асқақ əуен сорғалап кеп үзіле берді. Осы сəт:

	– Алақай! Рақат! Самал желпіген дала!! Қар кетті!! Қар кетті! – деп манадан екі көзі жаудырап қалғығандай күйде отырған Бағлан атып тұрып далаға жүгіре жөнелді.Оны майда ұлпа сезім боп аймалаған соны саз алақанына салып аялап, жанын тербеп, бал жұтқызып, жас жүрегіне ыстық қуаныш гүл ұялаған жазира боп, кең даладан шырын терген түрлі түсті көбелек боп қалықтап кеткен. Ерік күші осылай ақтарылды кеп. Баланың мына оқыс қимылын бағамдап үлгермеген басқалар да соны əсерден арыла алмаған еді. Бəрін де тəтті қиял бауырына басып, соны түйсік, жаңа көрініс, ғажайып бейнелі қуат болып тапқандай. Бір сəт іштей ұйып, сол əсерден босана алмай қалысқан.

	– Тамаша! Тамаша! – деп əлгі əсерлі толқудан арыла алмаған Бағлан дауыстап қайта кірді үйге. Көзі үлкейіп, түрінде таңданыс бар. – Əп-əдемі, бір құс, папа, сенің тракторыңа қонып алып, "иық-қо-о-оқ! Иық қ-о-о-оқ!" – деп мойнын қылқың-қылқың еткізіп əндетіп отыр. Кейдегі дауысы Сəулешкенің қобызының əлдебір дауысына келеді. Жүрші, көрейікші. Ала қанатын жалп-жалп қағып тез-тез ұшып, аспандап кеп қайта қонады. Жүрші, папа. – Бар тамаша осы жерде дегендей өзеуреп тұр өзі. Əлде жаңағы қобыздан шыққан күйді естіді ме екен? – Жүрші, көрші! Не құс өзі? – деп қиылып, Қазанбайды қолынан еркелей тартты. Сəуле жаңа ғана өзі ойнаған күй сарынынан босай алмай отыр.

	– Баршы! Не құс ол? Алты ай қыс бойы мұнда да тірі ел бар деп келген бірінші жан иесі ғой! – деп Бəдігүл де қозғалды. Қазанбай мен Бағлан тез оралды.

	– Ой, əлгі ала қанат көкек екен, – деді Қазанбай көңілі толмай.

	– Қандай əдемі! Қызық құс, – деп таң қалған Бағлан. – Ұшып кетеді де, қайта келеді. Ақ қар, көк мұзда қонар жер таппай, папамның тракторына кеп қонады тағы. Өздері екеу. Əлде олар да Сəулешке мен папам сияқты, жұмыстарында штат қысқарып қап, кеп жүр ме екен мұнда? – Бала бұған дейін талай естіген сөзін ешбір қитырқысыз сəбилік түсінікте ақтара салды. Балалы үйдің ұрлығы жатпас деген осы да!

	– Тек! – Қазанбай ақырып қалды баласына. – Ондай сөзді сен қайдан естідің? – деді қабағын түйіп.

	– Е, анада өзің айтқансың. Сəулешке де сөйдеген. – Бағлан тайынар емес. Ерлі-зайыпты екеуі біріне-бірі қарады. Қып-қызыл боп кеткен Сəуле сөзді басқаға бұрып:

	– Əлгі күйдің аты – «Ата арманы», – деді мына қолайсыздықты жуып-шайып. – Келесі күй – «Жалғыз үйді» тыңдайық, – деді де тарта жөнелді.

	Шуу дегеннен шыңға ышқына шыққан əуенді сорғалата қайта төкті. Биіктен құлаған күй екі бүйірін соғып, алқынып, ентігіп кетті. Аласұрып, өзімен-өзі арпалысып, теңселе күрсінеді... Аһылап-уһілеп қобыз шанағын қақыратып кетердей лықсып, тұншыға уілдейді. Бірде құлдилап тереңге шым батып, бар тыныс қуаты таусылып, талықсып, үні сөніп, тұншығып барып қайта ыңырсиды.

	– Балам, тоқтатшы! – деді Бəдігүл үні əлсізденіп. – Сай-сүйегім сырқырап, əл-қуатымды езіп кетті мына сарын. Уайым ба, қасірет пе? Жалғыздық боп қамап алды ғой! – Ана бетіне күлімсірей қараған Сəуле қобызын қасына қойып жатып:

	– Біздің қазіргі өміріміз осы емес пе? – деді.

	– Е, балам, өмір бірыңғай жаз болса, не болмақ! Тəңір жылдың төрт мезгілін бекер жаратпаған. Ыстығы мен суығы, рақаты мен бейнеті арқылы ғана өмір қызықты болмақшы, – деді де, – көкек келді деді ме жаңа. Далаға шығыңдаршы. Жыл да келген шығар, – деді орнынан тұра беріп...

	Ағыл-тегіл жауған қара жаңбыр кең байтақтың ақ тонын сыпырып кетті. Қолға қараған отардың жайылымға емін-еркін шыққанына да үш күн өткен. Жер аяғы кеңіп, күннің шуағы енді себездеп қара жерді қыздыра бастаған. Күрек, шотын арқалаған Қазанбай мен Сəуле ауыл сыртындағы көп қорымға қарай беттеп барады...

	Сонау көкжиекке дейін көкшіл мұнар перде жайып тастаған. Бұл ма, əлде қанша ай бойы ішінен күйіп, өрт құшқан жер-ананың шер-шемені ыстық леп болып енді шығып жатыр ма, ақ тұман буалдыр көлбең қағады. Алыс атырапты тұмшалап, көзден қалыс сақтап, құпия сыр бүккен қалпы бар. Тек көк аспан ғана қазір жуылған зер шарадай дымқыл тартып тұр.

	Сəуле Қазанбайға күлімсірей қарап қояды. Ойында айтар сыры бар кісідей, лəззат төге жаутақтайды. Алып даланың əдемі көрінісі, буы бұрқыраған кеңістік ойын бөліп, назарын сұлулық боп бөгеп, өзімен-өзі іштей бір тылсым тынысына құлақ түргізген. «Сүй, жан сəулем, тағы да сүй, тағы да, жылы, тəтті у тарады қаныма» деп бүкіл жан дүниесін арбаған өлең жолдарын қайталап келеді. Осы сөздерді бар дауысымен бүкіл əлемге жеткізгісі, жария еткісі бар. Тек ол саз, асқақ тынысты күй болса деп тілейді.

	Тағы, міне, сезім толқыны самал боп есіп, «Өмір, осындай ыстық-суығың егіз құдірет пе едің?» – деп бұған сауал тастайтын тəрізді. «Шіркін, дүние-ай, – деп күрсінді Сəуле, – кейде алыстан ақ армандар боп бұлдырап, кейде қуат дəрменді буған қасірет боп дөңгеленетінің не екен?! Не жұмбағың ол?! Сонда адам өмірі тек арпалыстан тұрады дегенің бе? Əлде адам адамға жұмбақ құпиялы əлем бе еді? Иə, сонда, сонда деймін-ау, біз қайда, қандай бағыт алып барамыз.

	– Сəуле! Не ойлап кеттің? Тағы да біз естімеген күй ме? – деген Қазанбайдың дауысынан өзіне-өзі келді.

	– Иə, бірақ ол бүгінгі заман ағысы жайлы опера, – деді. Екеуі біріне-бірі ойлы жүзбен қарап қалған.





