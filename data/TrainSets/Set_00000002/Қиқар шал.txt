	Апбаз Қаражігітов

	Қиқар шал



	Зымырап өтіп бара жатқан уақыт, өмір, қимас адамдар, қайдасыңдар қазір? Арада қаншама жылдар өтсе де санадан өшпей, тасқа жазылған жəдігерлердей оқыс сəттердің көз алдына қайта келуі, бағзыда қимасың, жақының болып көрінетіні неліктен екен. Ағысы бір тоқтамайтын өмір-өзенінің қай жағасында, қай уақытта не көрдің, не білдің, есіңде не қалды, тіршілік шырғалаңында бұл өмірден алғаның не, бергенің не деп ой тұңғиығына батпайтын пенде болмаса керек. Сол өткен өмір сүрлеуіне өзімнің қалай түсіп кеткенімді қазір біліп отырғаным жоқ. Көз алдыма сол ыстық-суығы бойды қарыған өмір, қимас жандар бəз-баяғы қалпында, бүгінгідей кездесіп отырған сияқты.

	Қарлы қыстың ақ шағаладай, жазда күн көзіне өркешіне түрлі түсті кілем жапқандай болып көрікті көрінетін Талды құмының жылы қолтық жері Түкпірши аталыпты. Туған апам Əбизаның Əйім есімді қызының үйі осында екен. Күйеуі жаңа ұйымдасқан ұжымның басқарма бастығы. Анам ағасының сол қызының үйіне мені қалдырып, өзі Түкпіршиден жырақтағы басқа төркіндеріне кеткен. Мен сол анамды жиеніміз Əйімнің үйінде тосып жатырмын.

	Уақыт көктем айы, халықтың тұрмыс ахуалы қоңторғай. Қыс қатты болып ел белсенділерінің «асыра сілтеу болмасын, аша тұяқ қалмасын» деп, тұщы етке аяусыз тиген қамшысынан зəрезəп болған кез. Асыра сілтеуден есеңгіреп, аштыққа ұрынып, азып-тозып опырылған ауызда қалған тістей, əр жер-əр жерде қалған Жетіқоңыр құмындағы елді бір жерге осы Түкпірши аталған қонысқа жинап алғашқы жаңа елді ұжымға біріктірген күндер. Оны тоз дейді. Тозды кейін артель, одан іріленген совхоздарға айналдырғанын бүгінгі көзі тірі ересек ұрпақ ұмытпаса керек. Əлгі аталған Түкпіршидегі алғаш ұйымдасқан қауымдастықтың басшысы болып сол ауылдың байырғы азаматы Шотанның Жамбайы сайланыпты. Сонау Қарсақбай кентінен аудандық партия комитетінің хатшысы Садықбек Сапарбеков есімді кісі өзі келіп, елді жинап, үлкен келешектің жаңа бастамасы ұйымдасқан шаруашылықты негіздеп, кедей баласы, елге қадірлі бар адал еңбекшіл жəне халықтың бүгінгі хал-жағдайын білетін байсалды азамат деп таңдап, сайлап кетеді. Күні кеше қиырына малы сыймай, ауыл-ауыл болып, ақ шағала үйлері көздің жауын алған жерде күйген картоптай əр жер-əр жерде қалған дала тұрғындарын шеңгеліңді толтырып сусыған құмын иығыңа дейін жеткізе қазсаң, мөлдіреп суы ақтарылатын байтақта сол күндері мал атаулы некен-саяқ ұшырасатындай нəубет келген күндер. Дала құлаққа ұрған танадай тып-тыныш. Жаңадан ұйымдасқан шаруашылық елді бір жерге түтін түтетіп үй салып, егін егіп, мал өсіріп, ірге тебуі керек. Бір төбенің бауырына топтасқан елдің бірлігін, жаңа өмір дағдысын қалыптастыру айтуға болмаса, іс жүзінде қияметтің қыл көпірінен өткендей қиялдағы тұрмыс болатын. Жаңа бастық Шотановтың адамдық, азаматтық өмірі сол күндері осындай тығырыққа тірелген тұста басталып еді. Астында арқасына желқом ері батқан сұйық жал, арықтау торы аты күнде ерте тұрып, кеш оралады үйге. Бала да болсам байқайтыным – Жамбай аға шаршап келеді, көп сөйлемейтін кісінің ішінде не жатқанын кім біледі. Əйелі Əйім ғана:

	– Иə, жұмысың оңғарылар түрі бар ма? Ұнжырғаң түсіп, еңкейіп кеттің ғой, – деп күле қағытатын.

	– Е, е, бірдеңесі болар. Бақан, Сақан бастаған шалдардың беті бері бұрылды ғой. Кейбір қисықтары болмаса, – дейді. Бақасы – Қараның Бақтыбайы, Сақасы – Мыңқайдың Сақтағаны. Екеуі де Сарыарқаны мекендеген Сарғалдақтың беделді, енді ақсақалдыққа бет бұрып тұрған тəуірлері еді. Олардың кім екенін кейін білдім. Дастарқан басындағы əңгіменің сыңайы солай ауа береді. Жамбайдың сөз саптауына қарағанда бірі – ойға, бірі – қырға тартатын қияс мінездері де көп тəрізді. Сол теріс тамырлы оң-солын біле бермейтін елдің басын қосып, бұл күнде Ақ кеңсе аталып кеткен Жетіқоңыр құмының етегіндегі қалың шилі жазыққа орталық салатын болып қауырт жұмысты бастап кетіпті. Айтса – айтқандай, көп жұмылса қоя ма, аз күнде мектебі, басқарма, ауылдық кеңес отыратын үйлер де төбе көтере бастаған.

	Əйтеуір, күн-түн демей, ел болып қауырт жұмысты жаңа заманның ұшпағын көтеруге ат салысып, ұмтылысып кеткен. Басқарма төрағасы Жамбай ауыр мінезді, əрі сөзі қауырт күннің жүгін арқалап, жекелеген адамды науқанға жұмылдырып жататын еді. Менің есімде қалғаны – бет біткеннің сүйкімдісі Əйім апа. Біздің үйдің туған жиені. Бойы орташадан биік, тал шыбықтай бұралған сұлу мүсінді, мөлдір қара көзді, қасы қиылған, қара торы келіншек. Ерінің жаңа тұрмысқа бағынбай ғасырлар сүйегіне сіңген, өз бетімен өскен ауыл адамдарын бүгінгі ортақшыл өмірдің талаптарына бейімдеп, өзінің бар қабылетін жұмсап, шаршап келетінін үйде отырса да жақсы біледі, алдынан құрақ ұшып қас-қабағына көп қарайды. Өзі де əзілкеш, күлдіргі мінезді, нəзік бейнелі жан:

	– Е, е, бұрынғы болыстарша, қабағыңнан қар жауып шірене бермей, күлкі жинап, өзіңше ашылсаңшы. Басшы болған бақырып болмайды, – деп күлетін.

	– Əй, тауып айтасың-ау, тауып. Солардың ортасында мен шіреніп, шалқайып тұрады дейсің бе? Өгізі ме, тайы ма, лай батпақ басқан көлігін жаяу қамшылап, ертеңгі үйдің қабырғасы болатын кірпішін өзім бастап құйып, кепкен дайын кірпіштен болашақ үйдің қабырғасын қалап, əбігерім шығады емес пе. Содан да болар, осы бір-екі айдың жүзінде болашақ береке басы болар ел тұрағы қара көрсетіп қалды емес пе. Осы күзде, құдай қаласа, ел болып бас қосатын кішкене қалашыққа да қоныс тебеміз, – деп шешіле сөйлегені əлі есімде.

	Менің байқағаным Жəкең – Жамбай күн сайын салмақтанып, айтар сөзі де, өзі де басқа қырынан көріне бастағаны. Бір күні үйге алқам-салқам киінген, үстінде етегі аяғына түскен түйе жүнді шекпені, жаз болса да байпақты етік киген, ат жақты, бет-аузын сақал-мұрт басқан ірі денелі, көзі сүзеген бұқаның көзіндей от шашқан кісі талтаңдап кіріп келді. Түсі суық. Жəкең жаңа ғана бірер кесе ыстық шай ішіп қисайып жатқан. Əлгі кісі жəй келмеді, айқайлап кірді.

	– Ей, тұр! Көтер басыңды! Əкең Шотанның моласын соққандай шалжимай! – деп гүж-гүж етті. Жəкең де тез жиналды. Əлгіде ұйқылы-ояу қарап:

	– Жоғары шығыңыз, – деп бəйек ұшты.

	– Мені қонаққа шақырып па едің? Маған сенің үйіңдегі жəрəукеннің құны көк тиын! Сені отыңның басында көрейін деп келдім, – деп қалшылдап кетті.

	– Оу, аға, бұл не, отырсаңшы төрге. Сонша не болып қалды? – деп Жəкең əлі жайбарақат.

	– Əй, сенің манағың не? Басқарма болсаң маған басқарма емессің. Менің басқармам – бір құдай. Еліңе билігіңді жүргізе бер! Менің сол жерде-ақ сенің шықшытыңды айыратын ретім келіп еді. Мына келінім үшін өзімді зордың күшімен ұстадым.

	– Аға-ау, сіз осы еліміздің біртуар дүрінің бірісіз. Мына ''бір жеңнен қол, бір жағадан бас шығарған'' заманда басқаға үлгі тұтар іс көрсетсін деп Сізді жұмсағаным рас. Онда не тұр. Уақытпен бірге сізді де шынықсын, басқаға өнеге көрсетсін, үлкен істе басалқа болсын дегенім ол.

	– Əй, осы сенің шынық, шынығыңдар дейтінің не сөз. Осыған дейін тірі қазақтан естіген сөзім емес. Мен, өзің білесің, талай дөйдің кеңірдегін қолына ұстатқан кісімін. Сонау атам Сарытөстен келе жатқан мұра ол. Сол шынықтыруды өзіңнен, үйіңде бастайын, – деп тұра кеп ұмтылып кетті.

	Ағасының тұрпатынан сескенді ме, Жамбай аға да атып тұрып, əлгі құтырған аюдай кісімен ұстасып-ақ кетті. Өзінше бүктеп тақымға басып, тепкілеп тастамақшы болған. Өзіне қарағанда əлдеқайда қорыштау кісі оңай берілер емес... Төр табақ қорғасын құйған сақадай Жамбай аға атып тұрып дəуді қалт тоқтатты.

	– Аға, бұныңыз ұят! Менің үйіме келіп... Мен үкімет адамымын. Тез тоқталыңыз, – деп еді, қара дəу құтырынып:

	– Сені шынықтырып кетейін деп едім, ə? Сен өзі осындай мігір неме екенсің-ау, қап! Шу дегеннен қапы қалдырмай ұрып тастамаған екенмін, – деп қалт-қалт жараған бурадай күр-күр етті. Əйім апа:

	– Аға, еліміздің атағы жер жарған үлкені едіңіз. Өз үйіңізде... – деп еді.

	– Өз құлыным – тебемін, өз қозым – еміземін. Мына қызылдардың арқасында арқырап тұр-ау бұл неме! Əйтпесе, екі шайнап, бір қылғитын едім. Бəлем, саспа, əкең Шотанды бір тірілтем, – деп алшаң-алшаң басып есіктен шығып бара жатты. Үйдегі үш жан бір-бірімізге қарап үнсіз қалдық. Едəуірден кейін:

	– Арқасы бар кісі ғой, қызылдардың арқасында арқырап тұрсын деп қыр көрсетіп кетті. Қисық адам, – деп қатты күрсіне дем алған Жамбай, – бұл талайды қансыратқан қиқар ғой. Осы Қозыбайдың Сарытөс батырының кенже баласы Қалыдан туады. Е, е, олар өз дəуірінде шүршіті бар, қалмағы бар талай дүлейлермен белдескен ерлер ғой. Ал мынаның өзі де оңай емес. Күні кеше осы елді бір тарының қауызына қамап, «Асыра сілтеу болмасын, аша тұяқ қалмасын» деп ұрандап, сүттей ұйыған елдің елім-тілімін шығарған, ел ішінде ағаш белсенді атанған, кеудесімен жар соққан топты бір өзі тулақтай сіліккені бар. Ұятты білмес есерсоқтар елге бүйідей тимей ме? Ауыл-ауылды жағалап істейтіні – қиянат, малды малдай, дүниені дүниедей алып, беті жылтыраған қыз-келіншектерді бас салмай ма бірігіп. Сол бір топ бірде алтауы бірігіп халықты қан қақсатып, ойына келгенін істеп, Сарысу өзенінің құрақты жағасына рақаттанып шомылып жатқан үстінен түседі. Аттары арқанда, өздері айдында қаздай қалқып мəз болса керек. Өзі айтады:

	– Əп, бəрекелді! Сендер алтау, мен жалғыз, бірақ сенің туың – қызыл, менің туым – ақ. Сендер сол қызыл тулы үкіметке сенесіңдер, мен Құдайға сенемін. Нар тəуекел! – деп айқайға басып: – Шығыңдар, судан! Бүгін не мен өлемін, не сендер өлесіңдер. Ашкөз, дозақы жауыздар, – деп жекпе-жек айқасқа шақырадым. Əбден наны пісіп, мəртебесі өсіп дандайсып жүрген жүгенсіздер емес пе. Намыстанды ма, судан атып-атып шығады да, аш бөрідей тұра ұмтылады. Ішінде бура сан атанған дəуі бұрын жетеді. Дес бергенде құлақ шекесінен тоқпақтай жұдырығым дөп тиіп, ол етпеттей құлады. Не керек, қалған бесеуі де соның кебін киді. Соңында шіліңгірлеу біреуі, қайдан тапқанын байқамай қалғаным, ақ сойылмен желке тұсымнан періп кеткені. Дүние қан көбелек ойнап, көз алдым бұлдырап жүре берді. ''Апыр-ай, қапы кеттім-ау'' деп ойладым. Құлағам жоқ, жүгіре жөнелдім. Етпеттеп айдынға жар басынан секіріп бара жаттым. Намыстан өліп барамын. Ішімнен «Сорлы Аймырза, тумай туа шөк! Адамнан емес, иттен, иттен таяқ жедің-ау!» деп күйзеліп кеткенім. Көзімнің оты жарқ етіп қайта жанды. Суық суға бір сүңгіп, малтып арғы бетке шықтым. Атыма қалай мінгенім есімде жоқ. Құйғытып шапқан бетіммен өзеннен қайта өтіп, қолыма жолымда кездескен бір түп жуан талды тамырымен қопара жұлып, əлгі бір топ жалаңашқа қайта шүйліктім келіп. Əлгі – əлгі ме, опай-топайын шығарып, тыр жалаңаш алдыма салып, қойдай шұбыртып айдадым. Ең бірінші құлаған дəу бура сан:

	– Уа-ай, батыр Аймырза, атаң Сарытөстің əруағына жалынамын, нендей қателік болса – бəріне айыпты мен, мен кінəлімін. Кешір! Бізді елге жалаңаш айдама, масқаралама! Қалдыр осы ит күйімізде, – деп жалынды. Тепкісімен күні кеше тау құлатқан кісəпірлерді тал түсте аяп кеткенім. Алтауы да еңкілдеп жылап тұр алдымда.

	– Құдайдан безгендер, жарайды! Мен сендердің күнəларыңды кештім. Бірақ құдай да, халық та кешпейді, – дедім. Менің кесімім алтауыңды жалаңаш қалдырам. Киімдеріңді өртеймін – дедім де, бар киімдерін көздерінше отқа жақтым.

	– Апыр-ай, батыр аға, тым қатал кеттің-ау! Аяңыз, бізді сорлатпаңыз деп, – еңкілдейді олар.

	– Ə-ə, күні кеше елді зар қақсатқанда бұл ақылдарың қайда еді? Сол зұлымдықтарың үшін сендерді тыр жалаңаш елге көрсетем. Қиянатқа – қиянат, масқараға – масқара! – деп қалшылдап кеттім деген-ді. Сондай күндерді де бастан өткізген кісі, – деді Жамбай.

	Əлгінің түр-тұрпаты, əрекеті, əсіресе атына мініп алып қамшысын білемдеп тұрып:

	– Сені сақтап қалған – келінім, Əйім! Соның көзінше сен итті тепкілеуге арым жетпеді. Əйтпесе, сендей қызылдың күшігін, – деп атына қамшы сілтеп шауып бара жатты ол.

	– Қызық адам, – деді Жамбай.

	– Қайтесің, осы кісіге соқтықпай-ақ қойсаңшы. Мінезі де, жүріс-тұрысы да бөлек кісі ғой. Ел ішінде бір тентек жүре бермей ме? – деп Əйім басу айтқан болды.

	– Оған тиісіп нем бар. Лай басып, кірпіш құйып, су тасып, абыр-сабыр болып жатқан елдің қасына келіп ат үстінен:

	– Əдіре қал, əдіре қалғырлар, қала соғады-ей. Елді кеше аштық апатта қырған қызыл батырлардың бүгін есі кіре қалыпты ə? Əрине, құдай қыдырды түнеткен мына Қоңырдың киелі топырағы елді жарылқайды, байытады, аш өзегін майландырады. Е, негізінде жарымаған неме онымен оңала қоймас.

	Əлі-ақ, елім-телімің шығады! Тозып кетесің, – дей ме, кері сөйлеп басты қатырады.

	– Аға, халық еңбек үстінде. Оларды сөзге айналдырмаңыз, – десем:

	– Жаман Шотаның маймақ ұлы маған ақыл айтасың, ə? Жөн сілтейсің, ə. Көпті маған қарсы ұйымдастырасың, ə. Мен осы Сарғалдақтың, Қозыбайдың Қыпшақ батыры Амангелдісімін бұл жерде! Мына елді тік көтеріп, өзіңді жердің қойнына тығып жіберемін, – дейді.

	– Көп сөзді қойыңыз, ұят сөз айтпаңыз. Амангелді аңсаған өмір – осы! Ол қызыл большевик, – десем:

	– Оттапсың, оның көйлегі қызыл шығар, жүрегі – ақ! Көрерсің əлі. Сен оны, – деп кіжінген соң:

	– Айеке, қайтыңыз үйіңізге, – дегенім рас.

	– Ə, ə, сен енді мені туған жерімнен қумақшысың ба? Көрермін сені, көрермін, – деп кіжініп еді...

	Жəкең байырғы байсалды қалпына келді. Манағы түсі қарауытып түнерген əлпеті өзгеріп, маған:

	– Бала əлі ер жеткенде Совет үкіметінің заң-зəкүнін біздің қалай жетілдіріп, елді бақытты тұрмысқа жетелегенімізді айтатын боласың. Міне, көзің көрді ғой, жаңа өзіңнің жақын туысың келіп ноқайланып, жағадан алғанын. Біз сендер үшін, келешек үшін, ел болу үшін шынығыңдар, бас біріктір дейміз. Ал əлгілер баяғыша өмір сүргісі келеді.

	Мейлі, не десе о десін, түпкі жеңіс Ленин айтқан – біздікі, – деп тоқтаған.

	Бұл Жетіқоңыр құмын жайлаған байырғы елдің Сарысу өзені бойына қоныстанған жылдары. Осы күнгі Сарысу ауылы жайғасқан қоныста. Бірлестік колхозы орнаған кез. Елдің əл-ауқаты жақсарған уақыт. Өзеннің екі қабағы түтіні будақтаған ауыл. Үкіметі бар, бір жүйеге бағынған ел. Қыстың күні. Оқушы кезім. Мектепке сабаққа барғалы сыртқа шықсам, қос өгіз жеккен шанаға баяғы Əйім апаның, Жамбай ағаның үйінде көрген дəу біздің үйдің отынын айырлап артып жатыр. Сəлем беріп едім, адырайып қарады. Түрі ашулы. Үйде қайта кіріп шешеме көргенімді айттым.

	– Не дейді? Онысы несі, – деп анам сыртқа атыла шықты. – Аға-ау, мұныңыз не? Елім-телімім шығып, мына қолыммен алақанымды ойып, шауып арқалап жаяу тасыған отыным бұл менің. Қыс мынау. Неге алып жатырсыз? – деді.

	– Оттама! Əрі жүр. Мен тоңып отырғанда, сен от жағасың ба? Бір шанасын аламын, – деп отынды шанасына арта берді.

	– Аға, қойыңыз, мына қыстың көзі қырауда отын шабатын шамам жоқ, – деп шешем ағасының қолындағы айырға жармаса кетті. Анам ірі сүйекті, бері қартайған шағында дəу əже атанған кісі еді. Көзімше Аймырза батырға қарсыласа кетті. Қолындағы айырды жұлып алып лақтырып жіберді.

	– Мынау қайтеді-ей, менімен жағаласқысы бар, ə, – деген ол шешемді жағасынан ала сығымдап жөнелді. Анам да беріспей қарсыласып жатыр. Қаншама дəумін, батырмын десе де, Аймырза шешемді лақтырып жібере алмады. Екеуі теке тіресіп, бір сəтте Айекең қарындасын қос бұрымынан алып буындырып бұрап, құлатуға айналды. Сол кезде шыбыны шырқыраған анам:

	– Ал ана айырды! Ұр қақ бастан! – дегені бұйырып. Шалдың басы осы шығар деп, түлкі тымағы бетін жапқан оны құлақ шекеден ұрып өттім.

	– Аһ, жарылды-ау мына бас! – деген ол сылқ етіп отыра кетті.

	Бұл кезде шанасын сүйреткен өгіздер де жолға түсіп, үйренген жеріне кетіп бара жатты.

	Арада бірер күн өткенде анамыз екеуімізді ауылдық кеңестің төрағасы Досмағанбет Байжанов, мектеп директоры Жүсіп Асанов шақыртып алдырды. Түстері суық, қастарында милиция өкілі отыр.

	– Ə, шынжыр балақ шұбар төстің қатын-баласы, келдіңдер ме? Міне, осы екеуі жабылды маған, – деп сөзді баяғы қиқар шал өзі бастады. Ауылдық кеңестің төрағасы:

	– Неге сіздер қартқа қол көтердіңіздер, – деп қарады да, милицияға жазып отыр сөздерін – деп əмір етті. Шешем сасқалақтап:

	– Өзі ғой, өзі арқалап тасыған отынымды тартып алмақ болып зорлық жасаған, – деп еді.

	– Бұлар кешегі патша Мекалайдың көзі, сөзі, билігі болған бидің, шұбар төстің қатын-баласы. Большевик десе жаны қас. Сол үшін мені де таяққа жықты, – деп қарап отыр.

	– Ағасы-ау, сізді үйіңізге барып сабап па едік? Не айтып отырсыз. Адаспаңыз, батыр-батыр дегенге есіңіз шықпасын. Үйіме келіп отынымды тартып алмақ болған өзіңіз-тін. Енді келіп былай соғасыз.

	Анамның бетіне ақыра қараған Аймырза: – Мен не айтсам, ойласам – сол болады. Сен байдың қызысың. Шұбар төс шынжыр балақтың қатынысың. Сен бəлшевикке жаусың, – деп бажылдап кетті. Отырғандар бəрі ду етіп бір күлді. Ауылсовет төрағасы бізге қарап басын изеп, ''кете беріңдер'' дегендей ым қақты...

	Арада көп жылдар өтіп кетіпті. Мен де ер жетіп азамат атанып, еңбек етіп, қатарға қосылып қалғанмын. Күндей күркіреген соғыс бүкіл батысты өрт болып бауырына басып, дүниеге өлім алауын шашып, Отанымыздың бір шетінен əрі жылжып барады. Жауды ығыстыра қуған Қызыл Армия тегеуріні кескілескен соққы үстіне соққы беріп, дұшпанының түтін түтетіп, oт жаққан ошағын ойрандамай тынбайтын бағыт алған сұрапыл күндер.

	Сол соғыстың өрт жалынында қан кешіп, рақымсыз жаумен бетпе-бет жан алып, жан беріп, қияметтің қыл көпірінен өтіп жараланып, елге тірі оралған Жамбай аға мен ел ішінде қиқар шал атанған кісінің ойда жоқта тағы кездескені. Соғыс алапаты елді күйзеліс халге түсірсе де, табиғатында ержүрек батыр жаратылған халық емес пе, қиындыққа мойымай, "Бəрі майдан үшін!'' деген ұран астында қаһармандықпен еңбек етіп жатты. Қан майданда соғыс азабын тартып, елінің қас-қабағын бағып, онсыз да нəзік жанымен бəйек ұшқан Əйім жақында ғана сойған бір тоқтысының жылы жұмсағын асып, енді дастарқанға отыра бергенде:

	– Ассалаумағалейкум! – деп даусымен тау көтерген – баяғы бала күнімде жəне қаһарлы қыстың күнінде отын алып жатқанда көрген тентек кісі кіріп келді. Төрдегі бірді-екілі көрші қолаң үй иесі Жəкең орындарынан атып-атып тұрып, қол алысып амандасып кетті. Аңтарылып қарап кірген дəу кісі:

	– Апыр-ай, бəріңді тұрғыздым-ау. Сонау Рудниктегі (руднигі – Жезқазған) қызым Мəстурамды аптасына бір көрмесем отыра алмаймын. Соған бара жатырмын. Мына соғыстан келген Жамбайды көре кетейін деп келдім, – деді.

	– Қош келдіңіз, аға! Жоғары өрлеңіз! – деп Əйім бəйек қақты. Жамбай аға қарттың қолтығына жармасып:

	– Былай-былай, мына көрпенің үстіне отырыңызшы. Сағынып қалдым. Сізге жарақатым жібермей, барып сəлем бере алмай жатырмын. Кешіріңіз, аға! – деп қалбақ қақты.

	– Тəйірі, сол да сөз бе. Шүйінші даусын естігенде Талды құмының ең биігіне шығып, сені аман келтірген құдайға, əруаққа алғысымды, мінəжатымды айтып дауыс салдым. Сол сəтімде жете алмадым. Кешігіп келіп тұрмын. Аман келдің, көрдім. Тозақты көрдің, өлімді көрдің. Талай өрімдей боздақты жазықсыз өлгендерді өз қолыңмен көмдің. Ай, ерім-ай, қазақтың, атаң Сарғалдақ батырдың ұрпағысың-ау, соның рухы тірі сақтады сені! Он кісіге ат бермейтін қаруың барын білем, көргем, Сарғасқам, баяғыда! – деп өткендегі бір тентектігі есіне түсті ме, қарқ-қарқ күліп алды.

	Осы жолы анық байқадым, аузын ашып күлгенде азуы қарпып тастауға ұмтылған бураның тісіндей болып көрінді көзіме. Алып денесі жайылып төрден орын алды. Жамбайдан көз аудармай шүңірек көзін қадап шүйіліп жалбыраған қасын көтеріп:

	– Ал, сөйлеші! Осы соғысың – қандай соғыс? Мына өзің туған ауылдың біресе ана шетінен, біресе мына шетінен қара қағаз деген бəле келіп, пəленше, түгенше пəлен жерде ерлікпен қаза тапты деп хабар салады да, онсыз да таңның атысы, күннің батысы «Бəрі майдан үшін! Сталин үшін!» деген ұранмен еңбектің қара қазанында қайнаған қара сирақ елді улатып-шулатып қояды. Өзі сол соғысқа барғанның бəрі қайтпай қалмай ма? – Шалдың шүңірек көзі оттай жанып бақырайып барады.

	– Аға, бұл сөзбен айтып жеткізетін соғыс емес, – деген Жамбайдың сөзін бөліп:

	– Сонда не, мұнда белдесу, қолма-қол айқасу, күш сынасу, жекпе-жек деген болмай ма?

	– Аға, аға, – деп Жамбай оқ тиген аяғын ауырсына қозғап,– ондай соғыс бұдан жүздеген жылдар бұрын болған. Бұл – жердің бетінде ғана емес, аспаннан оқ төгіліп жатқан қырғын. Тіпті бұл соғыста жауды – сіз, жау бізді көрмей, оқ қарудың күшімен айқасады. Сіздің қиялыңызда болмаған, не түрлі алып мылтық, миномет, зеңбірек, автомат, артиллерия түрлерінен сонау көк аспанда құстай ұшқан аэропланнан жерге түсіп жарылып, түскен жерінен жан-жағына жарықшақ оқ болып борайтын не түрлі кісі өлтіретін қару бар қазір.

	Е, аға, сондай соғыс, міне, үш жылдан асты, бір күн, бір сағат тоқтаған емес. Бүкіл Еуропаның қару-жарағына өзінің күш-қуатын қосқан фашистік Германияға қарсы Отанымыз бар күшін, қаруын жұмсап жатыр.

	– Өй, мынауың соғыс емес қой. Жекпе-жекте белдеспеген соғысты соғыс деме! Атам қазақ құмырсқадай қаптаған шүршітті, ойратты жекпе-жекте талқандады. Болмады, болмады! Шіркін, өз қолымнан жезқанат оғы ысқырып ұшқан садағым, айбалтам, күрзі, ақ сойылым-ай! Күш атасы екенсің-ау. Міне, сондай жеке айқаста өлгенде арман бар ма?! Мынауың төбеден түскен, жерден атылған, көзге көрінбей келген ажал екен. Бұлттан түскен өлім екен. Жай оғы десейші оны. Арманда қиылған өмір екен де бəрі. Қалай тірі қалдың, ей?! Нағыз жаның сірі біртуар екенсің, ə? – деп түнерді. Ойлы күйде төмен қарап басы салбырап отырып қалып:

	– Əй, сол соғысыңның бір суретін, көзіңмен көргеніңді айтшы маған, – деді. Жан-жағына бірдеңеден шошынғандай алақтап қараған Жамбай:

	– Аға, сондай соғысты айту да қиын. Ондай қырғынды көру, көзге елестетудің өзі одан да сұмдық. Ажал жауған сұрапылды сөз ету бəрінен де адамның қасында жаңа ғана бірге жүрген жолдасыңның жаңқа-жаңқасы шығып, не ұнталып кеткенін көруден асқан қасіретті бастан кешіру, – деген Жамбай, қатты қиналды ма, маңдайынан бұршақтап төгілген терді алақанының қырымен сыпырып күрсінді. Бұндай өмірді көру азаптың азабы, адамның тамұққа түскенін өз көзіңмен көру екен. Тіл жетпес азап деген сол. Батыста Днепр деген тынымсыз тасып ағып жатқан үлкен дария бар екен. Біздің көріп жүрген Сыр, Амудария дегендеріңіз сияқты, тынымсыз тулап ағып жатқан үлкен өзен. Немістер сол дарияның жағасына алынбас қамал, бекініс орнатқан екен. Мақсаттары – Қызыл Армияны осы дариядан ары өткізбеу. Айқас, қырғын сол дария үшін басталды. – Жамбай ішінде өрт жанып жатқандай алабұртып:

	– Əйім, бір аяқ суық су əкелші, – деді де, қолына тиген аяқты басына бір-ақ көтерді. – Күннің көзін жапқан сұрапыл астан-кестен сол жерде басталды да кетті. Екі жақ – бірі арғы бетке өткізбеуге, екіншісі бар күшін салып дариядан өтіп, жауды қуа беруге жанталасты. Мың-мың қарқылдап ұшқан қарғадай, бомба лақтырған самолет көкті жапты. Екі жақ өлімге кеудесін ашып айқаса кетті. Алға! Алға! Бір-ақ сөз, бір-ақ ауыз əмір, лап қойған қалың қол əлгіде тулап ағып жатқан дария астан-кестен бұрқ-сарқ қайнап жөнелді. Біреуді біреу біліп жатқан жоқ. Мақсат – біреу-ақ, арғы бетке шығу. Жауды одан əрі қуып əкету. Дүние ың-жың. Аспан жерге, жер аспанға айналды. Жер қайысқанын көзім көрді. Екпіні туды жарып, қара жерді қақырата тіліп арқырап ағып жатқан дария асты-үсті отқа оранып, үсті көз көрінбес бу, адам баласы тіршілігінде бұрын-соңды естімеген шуға көміліп кетті. Əлемді нұрына бөлеген күн құлап, күл-талқаны шыққандай, жұлдыздар осы өзенге төгіліп, жер мен аспан қабысып ақырзаман апат басқандай, дүниенің азан-қазанын бұған дейін тіріде кім көрді десеңізші. Сол тіл жетпес тіршілікті зар жылатып, өлім болып шулатқан сұмдық аждаһа бейнедегі айқас толқыны аспанға атқылаған өзенді буып, шыңғыртып, жан даусын шығарды. Жаңа ғана атқан таң, шыққан күн өшіп, көз біткенге қан толып кеткен. Өзен – өзен емес, қан болып, беті өлген адам мен балыққа толып ағысқа батып шығып жүре берді. Тулаған толқын ыңырсып, азынап Еуропа даласы мың түйе шулағандай боздап кетті. Екі жағада атылған артиллерия, миномет, пулемет, автомат, винтовка, төбеден шүйілген самолет тастаған бомба ысқырып, күннің беті қара тұман болып жауып, ұшқан оқ тірі жанды қынадай қырып жатты.

	– Ей, сонда сен, – деп дүр еткен Аймырза сол жерде бармысың? Қайда тығылып əлгі аждаһа ажалды көріп тұрсың?

	Мына өзі айтқан əңгіме, кеше өз басынан өткен сұрапылдан шошынған қоңыр жүзі күңіреніп кеткен Жамбай:

	– Мен бе, қаңбақтай қалт-қалт су бетінде аунап кете жаздап, ойнақшыған о жақ, бұ жағынан түсіп жарылған бомба снарядтан қалтырағын қайық үстінде, қарсы беттен атылған, жаңбырдай жауған оқтың астындамын. Екі қолым пулеметтің шүріппесінде. Бүкіл денеммен оқ құсып, сіз түсініңіз, пулеметтің өңешінен оқ жауған ажал болып келем. Пулемет қайықтың үстінде. Астымыз тулаған дария. Əлденеше мыңдаған шабуылға шыққан əскер, – ол соғыста жанталасып келе жатқандай, жан-жағына қарады. – Мың жыл қырғын болса да, ажалды өледі деген рас. Тасыған дарияны жаңбыр болып жауған оқтың астымен жарып өтіп, қарсы қабаққа жеттік-ау. Əттең, əттең-ай, қыршын өмір-ай, соғысқа кіргелі не көрсек те бірге көріп, не қилы ажалдан тірі қалып келе жатқан қанды көйлек досым Абыралы:

	– Жəке, Жамбай, бауырым, қош, қош, – деп шалқалап құлай берді. Əке-шешеме хабарла, үйіме хат жаз, – деген соңғы сыбырлаған даусын зорға естідім. Ол үзіліп кетті. – Жамбай мелшиіп, тілі байланғандай отырып қалды.

	– Өй, соғысың бітті ме? – деп шал тұнжыраған Жамбайды сөзге қайтарды.

	– Қайдан, сол сұрапыл əлі жүріп жатыр ғой. Соғыс жаудың өз жеріне, өзінің отының басына жетті қазір. Ол қырғын! Адам айтып тауыса алмас қырған.

	– Оны білем, əлгі Абыралы сонымен шейіт болып кетті ме?

	– Иə, оның бетін жабуға ғана шамам келді. Пулеметімді сүйреп жағадағы қалың ағашқа, орман ішіне кіріп, оқ нөсерін төгіп кете бердім. Кідіріп қас қағуға мұрша жоқ.

	– Сенің бұл қырғының дəрінің күшімен тіріге көрінбей, бұғып жатып жасалады екен де. Ол қорқақтың ісі ғой. Кең жазыққа шығып, келсең – кел деп белдесу болмаған жердегі соғыс қорқақтың əрекеті. Мынауың жерде де, көкте де, суда да – өлім. Аспанда ұшып өлу! Мұның бəрі зұлымдық! Көрінбей оқ ату! Шіркін, біздің ата-бабалар-ай. Батыр-ау, батыр! Келсең – кел деп атойын салып, ақырып шығады-ау, шіркіндер. Əне, жау жүректі ер деп соларды айт. Айызың қанып, күшіңді асырып жауыңды етпетінен түсіріп, көз алдыңа басын қанжығаға байлап, не алдыңа салып айдап ақ сойылмен ұрып жатқанға не жетсін.

	Мына соғыс жазықсыз жандарды қырғынға ұшырату ғой. Жау болып тиген Китлер біздің мұрттан қорқады-ау шамасы. – Мұрт деп отырғаны – Сталин. – Болып большевиктің қаныпез ер көсемі оны жек көреді, ə? Əйтпесе, жекпе-жекке шықса, бірі жеңіп, бірі жеңіліп, соғыс баяғыда аяқталар еді-ау! Бұл нағыз əділетсіз соғыс екен. Ей, осы сендердің соншалық өлім, азап көріп жүрген, Еуропа дедің бе, əлгі соғысқан жеріңді анықтап аташы. Сонша жерге жаулап, азапқа түсіп баратын тіпті де орындарың жоқ қой! Шіркін, ата-бабаларым-ай, шетіңнен білгір ақыл кемел ме еді едіңдер. Халықты босқа қырғызбай, батырларын соғыстырып жауына тізе бүктірген. Е, е, ант аумай ат шаппайды деген рас. Китлердің де демі санаулы қалды-ау, – деген қарт, – Жамбай, сен көп жасайсың. Мен асығыспын. Мəстурамды сағындым, жалғыз қызым ғой, соған бара жатырмын. Ақтұмсық ат аман болса, кешке сонда қонам.

	– Оу, аға құс болып ұшпасаңыз, Рудникке жете аласыз ба. Жезқазған сізге қайда бүгін, – деді таңданған Жамбай, жүрер жолдың алыстығын шамалап.

	– Шапқан атқа түк емес. Мына тұрған жер.

	– Атыңызды қайдам, өзіңізді жəне мына жасыңызда түйе болмаса, – деп ірі денесіне күле қараған. Айекең: – Meнің атым бүгінгінің Тайбурылы емес пе, екі күндік жолды бір күнде баспаса, несіне малданып жүрмін. Күн төбеге келіп қалыпты. Ал мен əлі отырмын, – деп кеңкілдеп күлді де, ешкімге назар аудармастан шығып кетті.

	– Өз айтқаны болмаса, басқаға көнбейтін бір қиқар кісі. Əкесі Қалы, оның əкесі батыр Сарытөс, əрі қарай тамырлап ірі діңгек болып кете береді. Расында, бұл өзі қызық адам, – деп ойын созған Жамбай, – содан да бұл кісінің туысы ерекше бөлек. Біз көшпелі елміз ғой. Сол дəуірлерде жылы қоныс Шу бойын қыстап, көктем шыға Сарыарқаға, Ұлытау бауырына жайлауға Бетпақ асып көшеді екен. Ауыл сол күні үдере көшеді. Түнгі салқынмен шөл даладан өтіп сулы қонысқа жету керек. Қанша ауыл, қанша көш кім санапты. Сарытөс баласы Қалы батырдың бəйбішесі екіқабат екен. Үстіне ақ үзік қоршау тіккен түйеге жайғасады. Кешкі салқын түсе артынып-тартынып көшкен ел көші Бетпақтың шөлінен өтіп келе береді. Түннің бір мезгілі. Қалың ел ыңырана тартып келеді. Жылқы, қой айдаған топ өз алдына. Осы сəтте бəйбіше орналасқан қоршаудан шыр-шыр сəби үні естіледі. Қоршаулы түйені жетелеген кісіге "түйені шөгер'' деген дауыс та жетеді. Ол кездің адамы да көшпелі тұрмысқа, кең-байтақ кеңістіктегі өмірге əбден шынығып қалыптасса керек.

	– Əй, бері кел! Мыны баланың кіндігін кес, – деп түйе жетелеген əйелге, – теңдегі сандықта əкесінің қылышы жатыр. Соны ал! Сонымен кес мұның кіндігін! Баланың бетін мына туып келе жатқан айға қарат. Көріп көзін ашсын, – депті. Бəрі ана айтқандай болады. Жаңа туған нəрестенің атын сол жерде Аймырза қойған екен туған анасы! Сол бала осы қазіргі кез болып отырған қиқар шал. Кіндігі болатпен кесілген, мінезі де оғаш асау, өз айтқаны болмаса басқаға көнбейтіндігі өз алдына бір əлем. Естідіңдер ғой, естідіңдер ғой, жаңағы сөздерін «айызыңды қандырып қайқайып келіп ақ сойылмен соққан жекпе-жекке не жетсін» дейді. Мына заманның қай дəуір екенін білсе де, қиястықпен айтып отыр. – Жамбай аға осы жерде шек-сілесі қата күліп, – Айекең соғысып жатқан екі елдің басшылары жекпе-жекке шығып, қай жеңгені үстем болса дейді. Қызық түсінік. Бұл кісіні ұғындыру қиынның қиыны. Өз дегені болмаса, басқаға көнбек емес қой. Сонау колхоз ұйымдасқан жылғы қиястығы бір бөлек əңгіме, – деп Əйімге қарады.

	– Иə, ағаның сондағы мінезі-ай. Екеуіңнің жұлысатындарыңды айтам да, – деп күліп алды.

	...Сақылдаған сары аязды түнде жатып қалған ауылға шалдығып жеттім. Жетегімде жүк артқан түйем бар. Жануар қары қалың жолсыз далада аяғын санап басып, тартынумен ауылға зорға жетті. Жұрт жатып қалған түннің іші. Шабаланған иттер шулап үріп қарсы алды. Шөп маясы қомақты, əйнегінен оты сəуле шашқан ақ қырау, ақ қарға көмілген үйдің алдына келіп түстім. Қараймын, қорасына тал шарбақ тоқып, есігіне дарбаза орнатыпты. Қора төрінде бір мая шөп қараяды. Шалдығып, шаршап жеткен бойым, алды-артыма қарамай, шарбақты ашып түйені де, атымды да өз үйіме келгендей ішке кіргізіп, атымды қаңтарып, түйені бос жібердім. Ол баяғыша есігі бекітілмейтін қазақы өмірдің байырғы кезі емес пе. Айқара ашылған есіктен:

	– Ассалаумағалейкум, – деп дауыстап сəлем бере кірдім. Дағарадай үлкен үй екен. Төрден бір саны менің бойымдай, бет-ауызын қалың əппақ сақал жапқан кісі:

	– Уағалейкумсəлем, – деп жарты əлемдей денесін шұғыл қозғап басын көтерді. Үстінде етегі тізесіне түскен ақ көйлек, ақ дамбал. Орнынан сөйлей тұрды. – Мəдиян! Ау, Мəдиян, тұр! Кісі келді, қонақ келді. Тұр-тұр! Тұра ғой тез, – деп қауқалақтап тез қозғалды. Қазір деген əйел даусы естілді.

	– Ей, сенбісің? – деген ол кесе түбінде қалт-құлт жанған пілтелі сықсиманы көтеріп, – ой, өзің тоңып қалыпсың ғой. Ана пешке арқаңды беріп отыра қалшы, – деді мүсіркеген үнмен жаны ашығанын ақиқат білдіріп.

	Ішімнен құдайым-ай, мына сығырдың үйіне қайдан тап болдым деп абыржып қалдым. Оның аузы əлі сөзден босаған жоқ. Менен анамның халін, ел-жұрттың амандығын, бүгінгі уақыттың тыныс-тіршілігін сұрап сөзге тартып кетті. Мен оның əр сөзіне жауап беріп бетіне жалт-жұлт қарап қоямын.

	– Мəдиян, бұл сенің інің ғой, семіз етіңді ас. Өзі тоңып шаршап келіпті. Сенің төркініңде бұдан артық ақ көйлек туысың жоқ. Қане, біз де – Балықбай екеуіміз мұның бармағын жалайық, – деп ақ жарқын сөзі майда шықты. Мен болсам, сонау жас бала кезімдегі іс-əрекетімді көз алдыма келтіріп мазам кетіп отырмын. Əсіресе отынға таласып туған шешеммен жұлысқаны көз алдыма келіп, мазам кетті.

	«Шұбар балақ, шұбар төстің қатын-баласы, большевиктің жауы», – деген қаһарлы үні құлағыма қайта келді. ''Əй, сондағы есіңде ме?'' – деп бас салса, мына жойдасыз денеге қарсы тұрар қауқар қайда менде? Жамбай ағаны бүктей жаздағаны ше? Пешке арқамды тосып тікемнен тік тұрмын. ''Е'' десе зыта жөнелгім де бар.

	– Əй, мына жерге – менің қасыма келіп отыр. Дала емес, үй іші. Үсіген жоқсың. Үй ішінде үсік жоқ! – деп бетіме күле қарап, қасынан орын көрсетті. ''Мына бəле қасына отырғызып, ұстап алып жазалайын деп отырған жоқ па?'' деп қыпылықтасам да, тұра қашудың қисынын таппай, оның қасынан сəл төменшіктеп келіп жайғастым.

	– Сенің құлағың бар ғой. Мен де сол итің тосаңсып қалды. Не жаңалығың бар, айта отыр. Қатары жоқ адам құлақсыз адам екен. Қазір менің өз тұстастарым жоқ. Ешкім керек етпейді. Мен де басқаны өзім іздемеймін. Құдай сені осы үйге өзі айдап əкелген шығар, – деп бір қозғалақтап алды.

	«Мынау қайтер екен, ə» деп, сыртым сыр бермесе де, ішкі əлемде қыпыл бар. Əйтсе де үнсізбін.

	– Бала, мына кең дүниені зар жылатқан соғысың қашан бітеді? – деді бірсыпыра үнсіздіктен кейін.

	– Жаудың астанасы Берлинге тақап қалды біздің əскер.

	Жақында бітеді.

	– Жауыздық қой бəрі, жауыздық! Не десең де бұл соғысың басы ашық қан төгіс. Жауыздың ісі ол. Ол басы ашық əңгіме. Ал күні кеше əр үйден халық жауын іздедік. Талай көзі ашық, есті, ақылды кісілер əлгі сұмдық сөзге күйіп кетті. Сол халық жауы деген не сөз? Өз халқына беделі, абыройы барды жау дейді. Осы сөз бе? Сөз емес! Сөз емес! Босқа жала жабады. Не істемеді сенің мұртты ағаң. Большевиктің бас көсемі. Бəрін ойбайың емес, айқайың салып жасаған тірі құдай. Өзі туған жерін өзіне қимай, өзі аузын үрлеп, аяғына тұрғызып өсірген малын өзінен тартып алып, елін аштан қырған ол жау емес пе сонда? ''Асыра сілтеу болмасын, аша тұяқ қалмасын'' деп елді аштан қырған, тышқан жегізген ол жау емес, ə?! Əлгі мал баққан бейкүнə адамдар жау! Бұл не? Кеше Китлер елімізге басып кіріп еді.

	«Ағалар, апалар, қарындастар» деп бауыры езіліп, əлгі ішінен өзі жауыз деген елге жалбарынып шыға келді. Əй, сенің сауатың бар, айтшы. Сонау күннің батысындағы менің ата-қонысыма, жеріме үш қайнаса сорпасы қосылмайтын соғысқа, осы қазақтың сол қырғынға қару көтеріп баратын реті бар ма? Қалқам-ау, ол жақта қазақтың жері жоқ қой!? – Көзі шарасынан шығып, денесі дірілдеп кетті. Баяғы ашулы қалпына келгендей, көзіме бір елес келді.

	– Ақсақал, ол бəрімізге ортақ – бүкіл халықтың, Отанымыздың жері. Біз СССР деген елміз. Оны қорғау əрбір СССР азаматының борышы, – дедім.

	– Оттапсың. Ол не қылған Отаның сенің. Босқа бекерге өлу. Большевиктердің қулығы! Отан! Ол не қылған Отан? СССР, СССР ысылдайсың келіп, əлі ысылдайсың. Аштан өлгенің, халық жауы болғаның аз еді. – Шал күйзеліп: – Қазақтың жеріне жау келсе, мен кəрімін демеймін, тұра шабамын. Қорғаймын, жерімді қорғаймын. Бұл ата-бабамның жан алып, жан беріп қорғаған, менің туған жерім, – деп екі иығын кезек қозғап ырғалды келіп. – Ақымақсыңдар. Босқа жат жерде өліп, топырақ жастанып...

	Қырсық шалға қарсы келер дəрмен қайда, үнсіз қалдым.

	– Сен білмейсің. Отыз екінің аштығын қолдан жасады большевиктер. Қара шекпенділерге жер керек болды. Малдан басқа кəсібі жоқ елдің малын тəркілеп тартып алып, өздерін қырса, жер босайтынын білді. Мына қасіретті қара. Малдан айырылған жұрт босып, бірі ойға, бірі қырға кетті. Бала-шаға, кəрі-құртаң қалды омалып. Қалған ел не болды? – деп сұрашы. Қыстың жұты қоса келіп, отырған-отырған үйінде аштан қырылып өлді. Соны көрген көз кебіндеуге түгі жоқ, қабірін қазуға шамасы келмей, адамы өлген үйдің төбесін ортасына түсіріп, үй-молаға көмген. Үй-мола дегенді қай тарихтан естідің. Ол тек бізде – қазақта.

	Мына мұрттың заманында болды. Əй, сен мұртты білесің бе? Ол – сенің көсемің Сталин. Мұндай қасіретті əлемде тек қазақ халқы көрді. Егер менің қолыма мұрт түссе, мына шеңгелмен кеңірдегінен бір сығып өлтірсем, айызым қанар еді-ау. Сонда өлсем – бұл дүниеден арманым болмас еді.

	Шалдың түрі өзгеріп кетіпті. Соны байқаған Мəдиян апа:

	– Өй, қойшы, қайдағы-жайдағыны айтып баланың жанын жемей. Соған осы бала кінəлі деп отырсың ба? – деп басу айтқан еді.

	– Тек, ақиқатты мына өмірде не болып жатқанын білсін, халықтың басынан не өткенін білсін, мені халық жауы жасаса мейлі. Енді екі сексен жасамаспын. Бірақ менің тілегім сол мұрт қолыма түссе, шіркін, бір шайнар едім-ау, кəрі азумен, – деп қарқылдап үйді басына көтере күлді. Мен аң-таң отырып қалдым.

	Сол күні ерте ояндым. Қарт киініп алыпты. Жайнамазын жүре жинап сыртқа ере шықты.

	– Қарағым, – деп үнінде бұрын байқалмайтын жұмсақтық бар. – Көп сөз айттым. Кекті ойымды, қаншама жылдар жанымды жегідей жеген шерімді шығардым. Менің қатарым біткен. Мен жетім шалмын. Менде əке-шеше, құрбы жоқ. Тіршілігімде бар арқа сүйерім – елім, жерім, ұрпағым, өздерің. Мұңымды ішіме сақтап, о дүниеге алып кетпейін. Жүрегіме тұнған қасіретті сен сияқты есі, зердесі барға айтып кетейін дегенім. Сен бүкіл өмірін адалдыққа, əділдікке, шындыққа елі-жері үшін ұлы ниетке арнаған, сөзіне дуа дарыған шалдың баласы едің. Оған түсін. Ақиқаттың ақиқаты сол ата-баба мұрасына адал болмаған ұрпақ көгермейді, өспейді. Соны есіңде сақта. Мына жер кімдікі? – Даусы шаңқылдап шықты. – Ол қазақтікі! Соны ұмытпа. Сол үшін өл, даңқ сонда! Басқа өлім ит өлімі. Осыны ұмытпа. Бұл ата-баба рухының ұрпағына аманаты! Қош, жолың болсын! – деп аттандырып жіберді.

	Қиқар шалдың үйінен кеткенше асықтым да, ақырында оны қимай аттандым. Неше қилы ойы өткір-өткір түйінді кесір сөзі, қиғаш-қиғаш кесапат қияңқы қорытындылары анталап ортаға ала берді. Əсіресе соғыс туралы пікірі жанымды жегідей жей берді. Өмір солай болса... Иə, тағдыр халықты тəлкек етсе, уақыт шешіміне көнбеске не шара?! Расында қиқар шалдың қияпат ойы жанды жерге тигендей төбе құйқамды шымырлатып та кеткені. Кімді кінəласа да тауып айтқан өзім жауабын бере алмайтын сұрқия зілі бар ойлары... Шешуін іздейтін сияқты. Уақыт, заман шешетін жұмбақ мəселе көп-ау, сірə. Əй, қиқар шал-ай, – дей берем ішімнен.

	Осы жақында жолым болып сол қиқар шал жатқан топыраққа тəуеп етудің сəті түскені. Өз кіндігінен тараған ұрпағы қасиеттеп басына мəрмəр тастан ескерткіш қойыпты. Суреті болмаса да, аты түп атасынан бері толық жазылған екен. Дұға оқып айналсоқтап кідіре берсем керек. Қасымдағылар:

	– Жүр, кетейік. Бұл қиқарың атып тұрып, біздің қолымыздан келмейтін осы заманның шиеленген мəселесін ұсынып, жібермей қояр. Қолдан келмейтін іске жұмаса қайтеміз-ау, – деп күлдірді.

	Жатқан топырағың торқа болсын. Сенің айтқандарыңда жалғандық та, əлде не артық ештеңе жоқ. Бірақ... Оны тəптіштеп түсіндіруге уақыт төрелігін өзі айтар.





