Қызылүй – менің мекенім.


	Мұхамбет Сиыхов, Мұрат Бектенов.





Қызылүй – атамекен




	Еділ-Жайық қос өзеннің ортасындағы екі өзенге иық тірей дөңгеленіп, бірнеше құм бұйраттарын құрай Нарынқұмы көсіліп жатыр. Бір шеті Астрахан облысына жанай Еділ өзеніне ернектей жетіп, Қиғаш асып, Батыс Қазақстан облысының қатқыл етегімен Волгоград, Саратов облыстарының аудандарына шеттесе, Жаңақала ауданынның жерін жағалай Атырау облысының Дендер қаласының тұсына Бағырлай өзенінің Елтай ауылының тұсына барып тіреліп, Қостан шағылы етегімен Ақсай жағалай Жасқайрат, Шәуіптен, Қызылүй, Көшер-Қара, Тайман жалы арқылы қазіргі Сазан құрақ (Сазды құрақ) кен орны арқылы Манаш қырын баса, жағалай Каспий теңізінің солтүстік бетін көмкере шектесіп Қиғаш өзеніне тіреліп кей жерін кесіп өтіп, Ақсарайға дейін дөңгелей жатқан Нарынқұмының тарихы ұшан теңіз. Осы Нарынқұмы туралы бірнеше кітапқа арқау болды.

	1802 жылы Нұралы ханның баласы Бөкей сұлтан Россия патшалығынан арнайы Нарынқұмына ел қондырып хандық құрмақшы болып рұхсат алады. Осы жылдары Жайық өзенінен өтіп, Сарайшық елдімекеніне келіп тоқтаса керек. Бөкей сұлтанның жер шолушылары қазіргі Исатай ауданы, Тұщықұдық селосының арқа бетіндегі 20 километр шамасындағы Жалтыр көлінің теріскей өңірі «Бүгіл» алқабын хан ставкасын қоныстандырмақшы болып, қазіргі «Бөкей шешесінің моласы» деп аталатын жерге келіп қоныстанады.

	Ол кезде Жалтыр көлі бір шеті шығыс бетінен Бақсай өзені келіп құйып екінші шеті оңтүстік батысынан Қаратөбек өзекшесі арқылы қазіргі «Таскран» тұрған жер арқылы Каспий теңізіне жалғасып жатқан. Теңізден уылдырық шашуға шыққан балықтар Жалтыр көліне дейін келген. Балығы тайдай тулаған, құс базарымен шулаған, көл маңы жағалай талменен көмкерілген сұлу табиғаты Бөкейді қызықтырса керек. Жалтыр көлінің теріскей бетіндегі «Бүгіл» деп аталатын қыраттардың ортасына әкеліп, хан ордасын (хан ставкасын) әкеліп қоныстандырады.

	Бөкейге ерген халық Жайықтан түгелдей өтпеген кез болғандықтан қазіргі Қызылүй маңы Бөкей сұлтан ордасының жаз жайлауы болған. Осы маңда Бөкей сұлтанның анасы қайтыс болғаннан кейін 1-2 жылдай қоныстанған соң түрлі жағдайларға немесе саяси мағынасы болса керек, ордасын көшіріп Астрахан бергі алдындағы Нарынқұмының шетін-ала «Кіші Арал» (Малый арал) әкеліп өз ордасын қоныстандырады. Енді бір айта кететін жағдай, Жалтыр көлінің солтүстігіндегі Бүгіл қыраттарының бірінде «Бөкей шешесінің моласы» деп аталатын биік қырат төбе бар.

	Бірақ қай жерге ханның анасы жерленгені белгісіз. 100-ден аса жасаған ауылымыздың қарты Нұрманов Сидеғалидың айтуына қарағанда, біздің бала кезімізде моланың орны болғанын айтады. «Бірақ та үстіне арнайы мола кісене тұрғызылмағандықтан және Кеңес үкіметі тұсында ескерілмегендіктен орны жойылып кетті»,-деген еді.

	Біздерге, тарихтан белгілі болғанындай, Жаппас руының Дүтбай деген биі сұлтан кеңесшісі болған: Бөкей хан көшкенде осы кісі бұл маңда қалып, тұрғылықты болып қалған елге би ретінде сайланып, Бүгілде қалады да, 1814 жылы қайтыс болады. Басына тұрғызылған шымнан соғылған зират азып, тозғандықтан 2015 жылы ұрпақтары қайта салып, басын көтерді. Сол Дүтбай жатқан төбе «Дүтбай моласы» атанса, соңғы кезде Нарын каналының бір тармағынан қазылған котлаван «Дүтбай котлаваны» аталып, елін бастаған ер есімі ел есінде осылай қалып келеді.





Бабалар ізі – әке тағылымы




	Бабалар ұрпағына, балаларына руын, руының таңбасы мен ұранын білгізу, жеті атасының аттарын жүйелеп, олардың құлағына сіңіру қазақта әке міндеті болып есептелген. Сол дәстүр бойынша әкелерім Бисембай мен Құрманбайдан жастай естіген естелік әңгімелер, әжеміз Лағиладан, көне көз қарттарымыз Серғазыұлы Мүтіш, Аяшұлы Қизат, Беркемәліұлы Жақаш, т. б. үлкендермен қатар, Есентемір руының абыз шежіреші Неталіұлы Бозшалардан естіген арғы ата-бабаларымыз жайлы, Қызылүй туралы кітап жазуды Мұрат ағаға тапсырған екен. Ағай маған келіп: «Сенің балалық шағың осы мекенде өтті. Қарттардың әңгімесін тыңдап өстің. Ол кезде сенің қартыңмен қатарлас үлкен кісілер көп болды ғой. Сонау Айбастан көшіп келіп қоныстанған ел қаншама еді. Осы елдің табанында өсіп, ұрпағын жайған тұрғылықты қарттар іргесі әлі сөгілмеген кез еді ғой. Әкеңмен тұстас өскен қарттардың әңгімесін тыңдап өскенің және бар. Мен осыларды екшеп, екеуіміз бірлесіп Қызылүй туралы кітапты жазып қарайық деген шешімге келіп отырмын» деп қолқа салғасын, мен қуана қабыл алып, келіскен едім.

	Осы Қызылүй мекені тікелей Таз руының ата қонысы ретінде болғандықтан, Кіші жүздегі Таз руының шежіресін саралай отырып, Қызылүйде балалық шағым, алғашқы еңбек жолым өтімі өткендіктен қарт пен кемпір ерке баласы болып, әр кез үлкендердің әңгімесін тыңдап өскеннен кейін, естіп-білгендерімді ой таразысынан өткізіп, есіме түскендерді қағазға түсіріп естелік жазып, Мұрат ағаға көмектесіп, оқып, естіп, көріп, осы кітапқа енежақ кейіпкерлермен пікірлес, бала болсақ та жұмыстас болғандықтан білгендерімді жазуды жөн көріп, іске кіріскен жайым бар.

	Біз қазақ елінің үш жүзінің ішінде Кіші жүз боламыз. Кіші жүз, он екі ата байұлы, жеті ата Жетіру, алты ата Әлім болып, 25 аталықты құрайды. Біз он екі ата Байұлы бірлестігінде Таз руынанбыз, шежіреге сүйенсек, Таздан – Абай, Қабай, Абайдан – Жастабан, Шарға. Жастабаннан – Байсары, Сүйірбас, Тілес. Қабайдан – Абдал. Біз сол Жастабаннан – Байсары – Елтүзер – Намазғұл – Айдабол – Қожамбет Қойгелді болып түзіледі. Қойгелдіден – Керей, Көшкінбай, Қашқынбай. Керейден – Сыйық, Нұғыман, Елеусін. Сыйықтан – Бисембай, Құрманбай. Біздерге әкелеріміз жеткізген ата-баба шежіресі осылай түзіледі. Демек осы Қызылүй топырағы қанша сырды кезімізде естіген естелігіміз бойынша Керей бабамыз 114 жасында аң қуып келе жатып, ат үстінде қайтыс болды дегенді естіген едік. Лағила Керей бабамыздың өмірден өткен мезгілін анық білуіне қарағанда Сыйық атамызға отасқаннан кейін өмірден өткен деп шамалауға болады.

	 Әжеміз 1900 жылдар шамасында дүниеге келген, он үш, он төрт жасында аталарыңа тұрмысқа шыққанмын дейтін. Әжемізден үш бала дүниеге келген: Жаңбырбай, Қалиса, Құрманбай. Біздің әкеміз 1923 жылы дүниеге келген, ал Қалиса апай 1920 жылы туылған. Жастай қайтыс болған Жаңбырбай атамыз 1917-18 жылдар шамасында дүниеге келген болып шығады да, 1900 жылы туған әжеміз 1916 жылдарда тұрмысқа шыққанда15-16-ларда болуы сәйкес келіп тұр. Лағиланың айтуынша, атамыз Сыйыққа тұрмысқа шыққанда атамыз 50 жаста болса керек деген-ді. Атамыз Сыйықтың бұрынғы әйелі қайтыс болған. Одан Бисембай (1897ж), Рахила, Забира, Самиға, Ұрқия атты бір ұл, төрт қыз қалған. Әкеміз Құрманбай өз қолымен жазған өмір дерегінде әкемнен үш жасымда қалдым деп жазған. Сонда Сыйық 1926 жылы 61 жасында дүние салған. Қарапайым есепке жүгінсек, Сыйық 1866 жылдар шамасында дүниеге келген болып шығады.

	Ал енді Қойгелді бабамызға келсек, мен ізденіп оқыған шежірелерде мысалы, «Кіші жүздегі таз руының шежіресінде» Қойгелді бабамызды Айдаболдан – Қойгелді (Бөкейханмен бірге 1802 жылы «таз руының 300 шаңырағын басқарып келген ру басы әулие болған» деп жазса, 1970-1975 жылдары Тұщықұдық ауылының тұрғыны, шежіреші, абыз ақсақал, марқұм Есентемір руының қадірлі абызы Неталіұлы Бозша деген кісі «Қойгелді сіздердің бабаларыңыз, ол кісінің жерленген жері Нарынқұмының Төретүскен шағылының етегінде» деп айтқан еді, 2014 жылы «Сардар» баспасынан шыққан Тұщықұдық ауылының шежіресі энциклопедия С. Шәмшиденұлы 57 бетте Қойгелді атамыз жайлы Нарынқұмындағы жер атаулары және онда кездесетін тау-тастарды іздестіріп, тарихын зерттеуші, өлкетанушы, Тұщықұдық ауылының тұрғыны Мүтиғолла Насихановтың абыз ақсақал Б. Неталиевтің айтуы бойынша зерттеуінде «Бәстік моласы» деген зерттеу мақаласы энцеклопедияға енгізілген. Онда былай деп келтірілген:

	«Бәстік моласы» – жер атауы. Нарынқұмының «Бірлік» елдімекеніне жақын маңда Беріш Себек руынан шыққан 25 жасар Бәстік деген жігіт асау айғыр үйретіп жүріп мерт болады. Ол жігіттің ата-анасы өз кезегінде Таз руының Жастабан бөлімінен Қожамбетұлы Қойгелді деген шаруа жайы бар азаматтың қызына құда түсіп, ұлымен атастырған екен.

	Қойгелді азаматтық танытып, Молшағыл деген жердегі «Диірмен сор» деген жерден 25-30 түйемен құмның қатпар тастарын тасытып, Бәстікке (оба) бейіт тұрғызыпты. Бәстік төбесі Қойгелді жерленген «Төре түскен» құдық шағылының құбылалығында 4-5 шақырым жерде. Әлі күнге дейін төбе басында қатпар тастар үйіндісі көрініп тұрады. Көнекөз қариялардың айтуы бойынша ертеректе биіктігі 1,5-2 метр, үстіне атпен шыққанда үсті он метрдей тегіс алаң болып жататын еді деп еске алады, ауыл ақсақалдары деп жазған 2014 ж. «Сардар» баспасынан шыққан Тұщықұдық ауылының энциклопедиясының шежіресінде (57 бет).

	Ал енді 1801 жылы 11-наурыз күні Император Павел I Бөкей сұлтанның қарамағындағы Кіші жүз руларының қазақтарының Еділ мен Жайық өзендері арасында көшіп-қонып жүруіне рұқсат еткен жарлығы жарияланады.

	Император Павел I: «Кіші жүздің хан кеңесінде төралық етуіне сұлтан Бөкей Нұралыханұлын шын көңілмен қабылдаймын. Оған қай жерді қаласа, сонда көшіп-қонуына рұқсат беремін. Жасаған рахымшылығымның белгісі ретінде оның мойнына қара лентамен тағып жүретін өзімнің суретім белгіленген алтын медаль тағайындаймын» деп Бөкейге Самар даласын иемденуге ресми рұқсат берді. Жер көлемі: шығыстан батысқа қарай 350 шақырым, терістіктен түстікке 200 шақырым деп белгіленді. И. Крафт. сборник узаконений о киргизах степных областей. Оренбург. 1898. С. 141. Бұл жөнінде Халел Досмұхамедұлының «Аламан» деген Алматыдан1991шыққан кітабының 32,53-ші беттерінде жазылған.

	1801 жылы Бөкей сұлтан 5001 отбасындағы 22775 жанмен Жайықтың Самар бетіне өтті. Халық саны жыл сайын көбейді. 1812 ж. – 7500, 1814 ж. -8500, 1828 ж. – 10300, 1834-16700 шаңыраққа жетті. Халық саны-199420. 1885 жылғы мәлімет бойынша-42948 шаңырақ, 236937 адам. Бларамберг И. Архивтік естелік 1978 ж. 215 бет. М. Тынышпаев. Қырғыз – қазақ халқының тарихи материалдары 1930 ж. -73бет.

	Міне осы архивтен алынған деректерге қосымша 1864 жылы Петербургте шыққан «Эпоха» журналының II санында «Внутреняя или Букеевская Киргизская орда» деген мақалада жарияланып, онда осы өңірді мекендеген рулардың 1801 жылғы шаңырақ саны, малбасы келтіріледі. Атап айтсақ, Адайлар-1503 шаңырақ, Байбақты-1205, Беріш – 5085, Есентемір-486, Қызылқұрт – 325, Таз – 300, Кете – 411 т. б түтін болған. Төре тұқымы мен ру басыларына, олардың бай туыстарына бөлек есеп жүреді. Олар – 215 шаңырақ.

	Сонымен бұл өлкені сол тұста 23598 отбасы мекендеген. Дәулеттісі, кедейі бар осыншама отбасының 58903 түйесі, 229173 жылқысы, 158792 сиыры, 1 миллиондай қойы, 131280 ешкісі болды деп жазады. Осы цифрларға қарасақ, бұл өңірдегі халықтың тұрмысының жаман болмағаны аңғарылады. Ал «Сын Отечества» журналында 1830 ж. Жайықтың Самар бетіне 10235 шаңырақ өткенін мәлімдейді. Қалған әр рудың 13 мың шаңырағы Бұқар беттегі жылы орнынан қозғалмаған. «Арыс» қорының энциклопедия-лық шежіресі. «Исатай» ауданы шежіресі. «Арыс» баспасы. Алматы 2003 жыл

	Оған қоса тағы бір деректер: 1802 жылы – Бөкей сұлтанмен бірге өткен Кіші жүз он екі ата Байұлының ру-тайпаларының нақты дерегі кездеседі. Онда Беріш, Адай, Есентемір, Байбақты, т. б руларының нақты шаңырақ саны мен мал санын жеке-жеке анықтап жазған. Мысалы, Кіші жүздің он екі ата Байұлына қарасты Таз руынан рубасылары Құдайшүкір Бозайұлы би, Қойгелді Қожамбетұлы,Таңбай, Нұрсұлтан, Мұқаш бастаған 300 шаңырақ 2150 адам, 1800 түйе, 5500 жылқы, 1600 сиыр, 19000 мың қоймен №1347 – билетімен Жайықтың ішкі бетіне өтуге рұқсатымен өткен,-деген.

	Бларамберг. И. Архивтік естелік 1978 ж. 215 бет. М. Тынышпаев. Қырғыз–қазақ халқының тарихи материалдары 1990ж. (73бет РМТМ 1263 қор 1–тізім. 2947 іс. 12–22 п.

	Міне, осы бірнеше деректерді саралай отырып, Қожамбетұлы Қойгелді 1801 жылы Еділ-Жайық арасына, нақты Нарын өлкесіндегі Қызылүй құмын жағалай, Майтөбеден 300 шаңырақ Кіші жүздің он екі ата Байұлына қарасты Таз руының рубасы болып келгеніне шынайы көз жеткіземіз.

	Енді Таз руының шежіресінде бір деректе Қойгелді Айдаболұлы, бір деректе Қожамбетұлы деп айтылуы жөнінде мына бір дерекке сүйенеміз. Қойгелдіден тарайтын үш бала: 1. Керей 2. Көшкінбай 3. Қашқынбай (1830-1890) шежіре кітапта Нарынбай мен Бітік деген балалар болған деген дерек жазылған. Бірақ бұл дерек жаңылысып жазылған ба деп ойлаймын. Себебі Исламғали (Слаш) Кереевтің Үсен Қабайұлынан тарқатқан шежірелік нұсқа да Өтемістен тарайтын Бекболаттан – Тасыран, Көбен, Тасыраннан – Нарынбай ... . деген нұсқа дұрыс деп есептейміз. Нарынбай мен Бітік Өтеміс ұрпақтары нұсқасында кездеседі. Бітіктен бұл Қойгелдіұлы Бітік емес пе? деген нұсқа қателескен деп есептеледі. Себебі Бітік Өтеміс ұрпағы Есмағамбеттен Нарынбай болып екі рет қайталанып келіп тұр. Ал Нарынбай Нарынға келмеген аталықтан таралып тұр.

	Енді жоғарыдағы Қойгелдінің бірде Айдаболұлы, бірде Қожамбетұлы болып келуіне мән берейік. Шежіреде қателесіп кеткен тұстар біздің топшылауымызша Намазғұлдан – Айдабол – Айдаболдан – Қожамбет – Қожамбеттен – Қойгелді, Ораз, Қораз болуы керек. Себебі шежіреде Айдабол мен Қожамбет бір туған болып жазылған. Оған осы Қызылүйдің Майтөбесінен шыққан, атақты ақын Қашқынбай Қойгелдіұлының «Әуелі сөз бастайын жүрген жайдан» деген жырында:

	«Қожамбет арғы атам Айдаболды

	Дәулетті ата-бабам айдап еді.

	Сапарым осы кеткен келіспей жүр

	Талабым бұрынғы өткен қайда болды?» – деген шумақта Қашқынбай бабамыздың арғы атасы Айдабол, өз атасы Қожамбет екені айқын білініп тұрған жоқ па?

	Кіші жүз Таз руының шежіресіндегі екінші қателік Қашқынбайдан (1830-1890) – Тұрымбет. Тұрымбеттен бес ұрпақ Жүсіп, Тасыран, Көбен, Керей деп қате берілген деп ойлаймын. Бұл жерде Керей бабамыз Қашқынбай атамыздың немересі ретінде екі ата төмен түсіп кетіп тұр. Бұған күмән-күдік былай: кезінде әжеміз Лағила марқұм маған өте анық мына жайды айтқан еді. Керей атамыз 114 жасында аң қуып келе жатып ат үстінде қайтыс болды деп айтылатын.

	Керей бабамыз ХХ ғасырдың 20 жылдары 114 жасқа болмаса да 100 не 95 жасқа келсе де Қашқынбайдан үлкен болып шығады. Себебі Қашқынбай (1830-1890) жылдары өмір сүргенін Аманғали Әміржанұлы «Жем жыры» топтама кітабында өмір сүрген уақытын көптеген дәлелдермен анықтаған.

	Қашқынбай 1830 жыл туған болғанда ағасы Көшкінбай шамамен 1828 жылдары, Керей 1826 жылдар шамасында туылғанда 1926 жылдар шамасында 100-ге келіп тұр. Әжеміз Лағиланың анық білуіне сәйкес келіп тұр. Сосынғы бір бағамдайтын жағдай Қойгелді бабамыз жерленген жерге үлкен баласы Керейдің немересі Сыйықтың бір жерден мәңгілік орын тебуі өте үлкен дәлел.

	Ал Көшкінбай, Қашқынбай аталарымыз жайлы деректерге ой жүгіртсек Керей еті тірі ұланғайыр тіршілік көзі Қойгелді жиған малшаруашылығымен айналысқан. Көнекөз қариялардың айтуы бойынша, Нарын жеріне Қызылүй құмы Майтөбеге рубасы болып келген Қойгелді мал шаруа жайы мол болғанға ұқсайды. Көріпкелділігі, рубасшысы ретіндегі сыйлылығы, жоқ-жітікке қамқорлығы жоғарыда келтірілген Бәстік оқиғасындағы 20-30 түйемен «Диірмен сордан» қатпар тас тасытып, Бәстікке кесене тұрғызуы көрегенді де киелі әулиелігін айқындайды.

	Бөкей хан кезінде Майтөбе маңын Нарынқұмының қатқылмен шектескен Қызылүй елдімекенін, Шәуіптенге дейін Бегайдармен шектес (Есентемір руының жері) Жартөбе – Жарбақ, Бірлік жерімен, Нұрсұлтан қыстауы қоңыры аймағын Қашқынбай, Көшкінбай аталарымыз 50 бас қызыл үлек аруанаға айырбастап алған дегенді көнекөз қарттардың айтуынан естігенмін. Көшкінбай, Қашқынбай екеуі де еті тірі, орысша сауатты, төкпе ақын жырау болған. Осы жерден тарихи оқиғалар тізбегіне сәл шегініс жасасақ. Тарихи деректер бойынша Бөкей сұлтан алғаш Жалтыр көлінің маңына қоныс тебеді. Жалтыр көлінің батыс жағындағы ескі қыстаудың орны, Арқа жағындағы Бөкей шешесі жерленген деп айтылатын жерлер соған дәлел. Бастапқыда Бөкей Еділ – Жайық арасындағы елді сұлтандық дәрежеде басқарады. 1812 жылы оған хан атағы беріледі. Бірақ араға үш жыл салып Бөкей 1815 жылы қайтыс болады. Баласы Жәңгір жас болуына байланысты әкесі Бөкейдің орнына 9 жылдан кейін 1824 жылы хан сайланады. Оған дейін Жәңгір жас болғаннан соң, ол ержеткенге дейін хандықты Бөкейдің інісі Шығай сұлтан атқарады.

	Жәңгір хандық билікке отырған кезде Кіші жүз руларының халқы төрт бөлікке бөлініп кетеді. Жәңгір тек екі өзен аралығындағы Самар даласына ғана хандық құрды. Міне сол кездерде болса керек халық арасында:

	Жағаны орыс бермейді,

	Қатқылды Қойыс бермейді, – деген ел арасында жыр шумағы пайда болғаны. Каспий теңізі жағалауын Жәңгірдің қайын атасы Қарауылқожа Бабажанұлы ықпалында кетеді. Оның иелігінде 700 мың десятина жер болса да Астрахань қаласының ірі помещиктері князь Юсупов пен граф Безбородкоға теңіз жағалауынан 324 мың десятина жерді (арендаға) жалға береді. Теңіздің иен байлығын бауырына басқан олар балық аулап, кәсіпшілік ашып, батағаларды қаптатып жібереді. 1824 жылдары Жәңгір хан ел басқару реформасын қабылдап, оны іске асыруға құлшына кіріседі. Солардың бастысы-жер реформасы. Жәңгір хан әр руға қыстаулық жайылымдық жер бөліп, нөмірлеп бөліп береді. Сол кездегі әр рудың меншігі бір ғасырдан астам уақытқа дейін сақталады.

	Еділ – Жайық өзендері аралығында орналасқан бұл жерлердің артықшылықтары мол еді. Бір бөлігі Нарынқұмының қойнауы көкорай шалғынды, жерасты суы тұщы құдық қазатын суы тұщы шағылдар мол болса, қатқылы, ойдым-ойдым сорлы, қара балшықты бұйрығын, сораң шөптері молынан өсетін бел-белесті, табиғаты қатал дала құт мекенге айналды.

	Каспий мағы ойпатына мекендеген жерлер геоморфологиялық тұрғыдан теңізге қарай көлбеулене кеми түседі. ХIХ ғасырдың аяғында қатқыл бойының көптеген жерлерінде теңіз суы жайылып, Жалтыр көліне жалғасып жатқан. Сай-сала арналар арқылы Жалтырға дейін балықшылардың шағын кеме, қайықтарымен қатынас жасалған 1870 жылдардың басында саман тас пен қамыстан мұнаралық белгі ретінде Таскран тұрғызылған. Теңізге тірелетін жерге тастан биік етіп осы белгіні орнатқан. Бұл белгі балықшы кемесі, қайықтарға бағыт-бағдар беріп тұрған. Қазірде ары-бері өткен жүргіншілерге ескінің белгісіндей ескеркіш болып, қаншама уақыт өтсе де мен мұндалап тұр. Қысы суық, жазы ыстық бұл өңірге де Еділ-Жайық арасына қоныстанған қалың ел қыстаулық орындар салып, жаз жайлауы, күз күздеуін өткізіп, қоныстанып жатты. Құм жиегі мен қатқылда Каспий теңізінің жағасына дейінгі жерлерге аралас жусан, түрлі сораң, мортық, теңіз жағалай өскен қамыс пен қараөлең, қоға, ақшиін төрт түлік малға әрі ықтасын, әрі қорек бола білді.

	Ал солтүстікке қарай жалпақ Нарынқұмы жалпағынан керіліп жатыр. Жер бедері, шағылды құм сусымалы, өсімдікке, аң-құсқа өте бай өлке.

	«Адыра қалған Нарынның

	Жеті жұрт босқан жер екен

	Асан Қайғы, Ер Абат

	Олар да өткен жер екен» – деп Мұрат ақын айтқандай, бірде шапқыншылыққа ұшырап, бірде жұт шарпып, кіріптарлыққа ұшырап, бұл өлкеге талайы келіп, талайы кеткен.

	Нарын өңірі ықылым заманнан бері елдік пен татулықтың, ат құйрығын кесіп, ажырасудың куәсі болған. Кәріқұлақ шежірешілерге сүйенсек, VIII-III ғасырларда бұл жерді Иран (парсы) тілдес скифтер, сарматтар қоныстанған. Одан бері угрофин мен венгрлер, 13 ғасыр шамасында түркі тілдес ғұндар мен қыпшақтар 13 – 15 ғасырда Моңғол хандары орда тіккен, Алтын Орданың ыдырауынан Ноғай мен Қазақ хандықтары қанат жайды. Ертеде өткен ақын-жыраулар дастанындағы Орақ, Мамай, Едіге де алты жыл балшық бастырып, Айдарханға ақ мешіт үй салдырған. Әз Жәнібек хан да, он сан Ноғайдың ағасы болған Орманбет би де, эпостық кейіпкерлер Ер Тарғын мен Ақжүніс те ел жұртының тұрағына жұмақ іздеп, өмірін желмаясының үстінде өткізген Асан Қайғы да Нарынның кәусар суын ішіп, осы жерлермен жүріп өткен. Асан абыздың ақылымен бұл жер енді жайлы қоныс болмайтынын біліп, Жиделібайсын жеріне Ноғайлы елін туы көтере көшіріп жеткен Асан абыздың баласы Абат пен қарға бойлы Қазтуған жырау осы топырақты басып өткен. Қарға бойлы Қазтуған жырау:

	«Мен кеткенмін, кеткенмін

	Нарын менен Дендерден

	Құралайдың күнінде

	Еркек қойдай бөлініп

	Қырқаланып өткенмін» – деп туған жерін қимастықпен жырлаған. 15 – 17 ғасырларда түркімен, башқұрт, қарақалпақ қоныстанса, 17 ғасырдың 30 жылдары қалмақтар қоныстанып, көп тұрақтай алмай Жоңғар өлкесіне қопарыла көшеді. Біраз бөлігі Еділдің арғы бетіне әзер өтіп, бас сауғалайды.

	Отыз-қырық жылдай бос жатқан Нарынқұмына Кіші жүзге қарасты рулардың көпшілігі келіп қоныстанды. Осылайша ішкі Бөкей ордасының іргесі қаланды.

	Жәңгір тұсында жалпы Самар даласына қоныстанған ел халқына алым-салықтар көбейіп, жан-жақты қысымшылыққа ұшырайды. Би сұлтандардың жайлы шұрайлы жерлерді озбырлықпен тартып алуы, теңіз жағалауындағы көпестердің қысымшылығы халықтың жағдайларын құлдыратып жіберді. Осы жағдайлар жан-жақты қысымшылық, халықтың күйзелісіне, толқуына әкеліп Атырау аймағында шарпыған Сырым Датұлы бас көтерсе, Нарында Исатай Тайманұлы бастаған көтерілістің тууына себепші болды. 1845 жылы Жәңгір хан өлгеннен кейін хандық билік біржолата патша әкімшілігінің билігіне көшті. Уақытша Кеңес патша өкіметінің бұрынғы саясатын жалғастырды. Міне, сол кездегі алым-салықтың молаюы ел билеушілердің әділетсіз биліктері олардың шаш ал десе, бас алатын жандайшаптары, шабармандарының оспадар-озбыр әрекеттері халықтың беркетін алып, тынышын кетіреді.

	 Ешкімге өр кеудесін бастырмайтын от ауызды, орақ тілді Көшкінбай мен Қашқынбай аталарымыз да зорлық-зомбылыққа көнбей, қарсы шығады. Міне, сол кездерде Көшкінбай қудаланып, Текенің (Оралдың) түрмесіне айдалды. Әкеміз Бисембай мен әжеміз Лағила «Көшкінбай аталарың Текенің түрмесінде өлді» деп айтып отыратын. Осы деректерге дәлел болардай Атырау ақын-жазушылар жинағының «Арыс» баспасынан «Жем жыры» атты Алматы 2002 жылы шыққан жинақта (55-73 беттер) Қашқынбай Қойгелдіұлы (1830-1890) Атырау облысының Махамбет ауданының Майтөбе деген жерде (Нарынқұмы) туған. Орыс отаршыларының қуғынына ұшырап, Хиуа хандығында Хорезм жерінде қайтыс болған делінген.

	Патшалық Ресей үкіметінің отаршылық саясатына қарсы күресіп, азат өмір, тең тұрмыс жаршысы болған өткен бабаларды, ел аузында сақталған ауыз әдибетінде, аздаған шығармаларында ел жайын, халық батырларының абзал істерін баяндайды. Ақынның өнерқұмар ортада беделі зор болған. Оны шекті Қарасақал Ерімбет, Жағалбайлы Төребай Есқожаұлы, Адай Аралбай Оңғарбекұлы және Қарақалпақ, Хиуа еліндегі ақын-жыраулар қастерлеп, ұстаз тұтқан. Өмірі өксікке толы боп өткен ақынның бірі ХIХ ғасырда өмір сүрген Қашқынбай шайыр. Зар заманда туып, аумалы төкпелі заманда ғұмыр жалғаған шайырдың есімі әдебиетімізде алғаш рет «Аламан» кітабындағы 71 шайырдың қатарында көрсетіледі. Шайырдың өмір мен шығармашылығы ауыз әдебиетінің нұсқаларын зерттеуші Қабиболла Сыдықовтың «Ақын-жыраулар» монографиясында тұңғыш рет кеңінен баяндалады. «Ақберен», «Бес ғасыр жырлайды» антологиясында оның «Әуелі сөз бастайын жүрген жайдан», «Айналайын Ыбыраш» деген өлеңдері енді.

	Бұларға қоса ғалым ағамыз, ақынның «Сәлем айт барсаң, шырақ біздің елге», «Дүнияның қызығы», «Ыбыраш адал туған бір бала едің» деген өлең-жырларының барлығын айтады.

	Ақынның өмірі мен ғұмырнамасын аңғартатын деректер өлеңдерінде көп кездесіп отырады. «Ішінде қаратаздың Жастабанбыз» деп өзі баяндағадай Қашқынбай шайыр Таздың үш арысының ең үлкенінен тарайды. Аталмыш арыстан батыр да, ақын да көп шыққан. Оның ішінде Байсары атасы ерекшелінеді.

	Байсары тұқымынан бүкіл Атырау өңіріне сонау маңғаз Маңғыстау мен Жем жұртына атағы жайылған тарихи тұлғалар ХIХ ғасырдың батырлары Төремұрат Тайлыбекұлы (атақты күйші Құрманғазының туған нағашысы, Өтен Ақтоғайұлы шыққаны мәлім. Аузымен құс тістеген арқалы ақын, төкпе жырау Құлманбет Жамасарыұлы оларға:

	«Біздің Таздың ішінде,

	Артық еді Байсары,

	Алашқа аты жайылған,

	Төремұрат, Өтендей,

	Ерлері еді-ау қайсарлы» – деп мадақ жыр арнауы тегін емес. Жасынан ділмар, өткір сөзді Қашқынбай қорлыққа көнбейтін, өзін қор санағысы келгендерге кеудесін басқызбайтын қайсар болып өседі. Шежіре қарттар оның ағасы Көшкінбайдың да алымды ақын болғандығын жазыпты.

	Орыс байларына жалданып, жоғарыда айтқан Каспий теңізі жағалауы жалға алған помещиктер князь Юсупов пен граф Безбородколарға жалданып, нәпақа табуға мәжбүр болған ағайынды ақындар әлеуметтік әділетсіздікке қарсы үн көтереді. Зорлықшылармен тайталаста қаза тапқан ағасының кегін алуды көздеген әрекеті үшін үкімет адамдары тарапынан қуғын-сүргінге ұшырап, Қашқынбай туған жерден жырақтап, Хорезмге, Хиуаға кетеді. Қашқынбай: «Еліне Хиуаның болдық қонақ, Дәм айдап бұл жерлерге келдік қайдан?» деп айтқан.

	Хиуа – Қаразым (Хорезм) мемлекетінің сол кездегі саяси-әлеуметтік жағдайына тоқталсақ. Ресей отаршыларының қыспағынан қашқан қазақтар Хиуаға мал апарып, айырбас сауда нарығымен түрлі тауарлар алып отырған. Кіші жүз тұрғындары Қаразым хандығымен үзбей байланыс жасап тұрды. Жылой Маңғыстау мен Қоңырат арасына үзбей қатынас жасап тұрған Мақтажол деген керуен жолы туыстық, ынтымақтастық байланыста болды.

	Қаразым жерінде ХIХ ғасырдың 50-ші жылдарында Кіші жүздің 2700-ге тарта үйі болған деп жазады тарихшы М. Тұрсынова. Осы тұстағы өз жайын Қашқынбай бабамыз былай баяндайды:

	 «Жерімде жол бермеген едім жүйрік,

	 Келген соң Бесқалаға ақсағанбыз,

	 Әркімге етіп дұға, алып зекет,

	 Молдаға Қарақалпақ ұқсағанбыз. »

	Бесқала деп қазақ халқы Қаразым жерінде орналасқан Көжелі Қоңырат, Көне Үргеніш, Қызықожа, Тарпен қалаларын айтушы еді. Мұнда да шеттен келгендерге жақсы бола қойған жоқ. Ақын оны: «Қыдырып, ел жақсысын танығандай, Келіп жүр осы күні қай сәніміз» деп келтіреді.

	Бесқалада болған қазақтар ханға түрліше салықтар төлеп тұруға мәжбүр болды. Жайылымды пайдаланғаны үшін шөп пұлы Қоңырат бегіне әрбір түйе мен жылқы үшін 20 тиын, әр сиырға 10, әр қойға 5 тиыннан беріп келді. Хиуалықтар жерді пайдаланғаны үшін алынған өнімнің жартысын берді, сондықтан оны жарымшылар деп атады. Мұның үстіне ханға берілетін ұшыр салығы болды. Ол жиналған өнімнің оннан бірін құрады. Осы себепті Қашқынбай шайыр:

	«Сапарым осы кеткен келіспей жүр,

	Талабым бұрынғы өткен қайда болды.

	Әр үйдің есімде қақсағанбыз» – деп күңіренді.

	Жат жердегі ауыр халді ақын өз жырында тап басып айтады:

	«Ішінде Қаратаздың Жастабанбыз,

	Бір жұріс елден шығып бастағанбыз.

	Қу таяқ көлденеңдеп қолға ұстап,

	Әр үйдің есігінде қақсағанбыз,»

	Осындай қиындықта жүрсе де, ақын адалдықтан ешбір безбейді.

	Адам безер сараңнан,

	Жарлы болып жүрсем де,

	Жимадым малды харамнан.

	Өмір тәжірибесін жан-жақты пайымдай келе:

	«Сынадық ел қыдырып, халық ғұрпын,

	Біз содан келіп көрдік Үрген жұртын. » – деп жырлады. Бұдан біз ақынның өз ұлтынан артық халықтың болмағандығын түсінгендігін көреміз.

	Қашқынбай шайырдың көпті көргендігі, ел-жерді аралау барысында жақсы мен жаманды саралап, парасатты пайымдаулар жасай білгендігі Қарсақал Ерімбет шайырдың (1844-1916)

	«Қашымның айтқыш болғаны,

	Нешелер съезд – қауымның,

	Қалмаған екен қасынан» – деп айтуынан да көрінеді.

	Жылыой ауданының белгілі шежірешісі, жергілікті ауыз әдебиеті нұсқаларының білгірі Ашығалы Тағанов (1903-1991) шежіресінде ақынның ата-тегі былай жіктеледі: Байсары – Намазғұл – Айдабол – Қожамбет, Қожамбеттен – Қойгелді, Ораз, Қойгелдіден – Керей, Көшкінбай, Қашқынбай дүниеге келеді. Осы дұрыс нұсқа Атырау қаласының тұрғыны Қаламбаев Қайырғали ақсақал мынандай дерек келтіреді: Қашқынбайды жалдаған орыс байлары табан ақысын бермей, жалалы қылып түрмеге жаппақ болады. Одан сескенген ақын рулас інісі Қисым (уезд) бастығының көмекшісі Қосымбайға барады. Олардың бір-бірімен ұғысуы былайша тез болыпты.

	Қашқынбай «Бала мен ілдім» десе, Қосынбай, «Аға мен оны білдім» депті. Содан кейін бай ат-көлік беріп, жағдай жасап, Қашқынбай шайырды орыс отаршыларының құрығы жетпейтін Қаразымға қашырып жібереді. Тез құтылу үшін емшектегі баласы мен жарын ақсақалдардың шешімімен елге тастап, жалғыз кетуге мәжбүр болады. бірнеше жылдан кейін артынан ел адамдары іздеп барып сәлемдеседі. Олар өздерімен бірге Қашқынбайдың ер жітіп қалған ұлы Ыбырашты ерте барады.

	«Айналайын Ыбыраш

	Аман-есен келдің бе?

	Шырағым, сені жылаттым

	Ағайынға сендім де» – деп жырлаған екен.

	Міне Қашқынбай тағдыры осындай болған дейді шежірешілер. Атамыз елге оралған-оралмағаны белгісіз күйінде қалып отыр. Ұзын құлақтан Хорезм өңірінде Маңғыт деген жердің маңында Қашым әулие қорымы бар деген сөз бар, бірақ анығына жете алмай жүрміз. Қашқынбайдан – Ыбыраш, Ыбыраштан-Тұрымбет қызы Сағира.

	1960 жылдары әкем Құрманбай Атырау қаласындағы Жамбыл көшесінің 60-шы үйінде тұрғанында Сағира Ыбырашқызы іздеп келіпті. Ол кезде Осипенко көшесі бойында шағын базар болатын, сол жерден сұрастыру арқылы тауып келген екен. Содан біздің үйде 1-2 ай жатады, кейін Доссордағы қыздарына кетеді. Сол кезде жас шамасы тоқсанның үстінде екен. Шамамен 1870 жылдар шамасында туған сияқты. Сөйлегенде жыр айтқандай мәнерлі сөйлейді екен. Жерге сұқ саусағыменен «Сағира Ыбырашқызы Қашқынбаева» деп жазып отыратын көрінеді.

	Шежіреде жазылғандай Тұрымбеттен тууы мүмкін емес. Ол Қашқынбай ағасы Қойгелдінің үлкен ұлы болады. Сонда Сағира апамыз Қашқынбайұлы Ыбыраштың қызы болады да, әкеміз Керейдің баласы Сыйықтан өрбиді. Сонда немере, нементай болып келетін туысын іздеп табуы өте заңды деп есептейміз. Кейіннен Сағира апамызды кездестіре алмадық. ХIХ ғасырдың аяғында Нарын өңіріндегі халықтарды жан-жақты қысымшылық, алым-салықтың көбеюі, би-сұлтандар озбырлығы, Ресей отарлаушылар қысымшылығы, жайсыз, қатал қыс қыспағы, бәрі жан-жақты қыспаққа алды. Бұның зор зардабы бүкіл тек Майтөбе, Қызылүй ғана емес, осы өңірдегі халыққа оңай тимегені белгілі. Керей дүние салғаннан кейін Көшкінбай қудаланып, отаршылар қолынан мерт болып, ағасының кегін қуған Қашқынбай атамыз шет жерге Хорезм асқанда, елде қалған Сыйық атамыздың да шаруа-күйі орталанып, бала-шағаны асырау қамымен кәсіп іздеп Каспий теңізін жағалап, батағаларға жұмысқа жегіледі.

	Каспий теңізінің жағалауы Манаш пен Забурын аралығында князь Юсупов пен граф Безбородконың ұрпақтары Макаров, Герасим, Березин, Чебарнов деген батаға иелері Астрахань қаласынан екі ортаны балық тасқынына айналдырып жатқан-ды. Аталары Керей, Көшкінбай, Қашқынбай жүріп өткен орыс байларына кәсіп іздеп Сыйық бастаған елден барғандар араласып кетеді.

	Сыйық атамыз еті тірі пысық орыс көпестерінің жанында жүріп, тез тіл үйреніп, еңбегінің арқасында зор беделге ие болып, «подрячик» лауазымын иеленіп, қызмет жасайды. Оны жергілікті халық «бөдіретшік», келіндер жағы «бөдіретшік қайнаға» атандырып жібереді. Сол кездегі Сыйық атамыздың атқаратын қызметі көнекөздерден естуіміз бойынша елдегі кәсібі жоқ, күнелтісі төмен отбасылардағы ер-азаматтарды, ересек балаларды ертіп апарып, жұмыс тауып беріп, тиісті еңбек ақысын алып беру міндетін атқарған. Сыйық атамыз бір атты мініп, бір атты ертұрман қоржынымен жетекке алып жүреді екен.

	Астрахань қаласына дейін барып қайтарында бөз мата, шай, секер, сабын секілді тұрмысқа керекті заттарды ала келіп, елдегі ағайынға таратып беретін көрінеді. Осыны еске алған Нақат шешеміз маған бала кезімде әңгімелеп айтып берген еді. «Бөдіретшік қайнаға жолай біздің үйге соғып, бөз мата, сабын, шай, секер беріп кететін» деп еске алған еді. «Міне, сол Сыйық атамыз Астрахань жағынан да кейде бірнеше айлап жүріп оралатын еді» деп еске алатын әжеміз. «Ол кезде Нұғыман көкем мен қайным Елеусін де сол кәсіпте, үйде қалғанымыз үйге Бисембай екеуміз бас-көз боламыз, төрт қыз да кішкентай, мен де баламын, кейде бәріміз шағыл басына шығып ойнап кететінбіз» деп айтып отырушы еді әжеміз.

	Нарын өңірінде 1916 жылдары ұлт-азаттық қозғалыс ел ішін дүрбелеңге салып, 1928-30 жылдарға дейін жалғасты. 1916 жылы патшаның 19 бен 31 жас аралығындағы қазақ жастарын әскерге (қара жұмысқа) алу жөніндегі жарлығы ел ішінде наразылық туғызды. Бас көтергендер ұсталып, жазаланды. Бірқатар ел азаматтары тізімге ілініп, әскерге алынды. Табиғаттың қаһарлы қысы біраз күнелтіс малдарын шығынға ұшыратып ел жағдайы төменгі деңгейде еді. Құм ішінде 1920 жылы Яшков және Киселевтың, Тоғызбаевтың ақ бандылар топтары өтпелі кезеңді пайдаланып құм бойындағы ауылдарды аралап, қару-жарақпен қорқытып, ақша, дүние-мүліктерін, аттарын тартып алып, тонап зәбір көрсеткен.

	«Қайыржан Шынтаев бастаған арнайы отряд оларға тойтарыс берді. Әжеміз Лағила бірде ақ, бірде қызыл келіп, жарамды ат-көліктерімізді алып кететін еді» деп айтып отырушы еді. Нарын өңірінің халқы үшін ол жылдар күйзелісті ауыр жылдар еді. Нан тағамы дегенді ол кезде дәмін татпаған. Әйтеуір кең жазира Нарынның осы Қызылүй, Майтөбе құмаршығы мен қияқ шөбінің сұлбасы елге азық талғажау болған еді. Қыркүйек айынан бастап ел халқының еңбекке жарамдысы барлығы құмаршық қағу науқанына шығатын. Жаздай пісіп, жетілген құмаршық шөбін бірінші кіші қазан амалын өткізіп барып шауып баспаға салатын. Бір апта кептіріп, таңғы шықпен жерге алаша төсеп, бақан, сойыл мен баспаны тіле соғып, уатып, дәнін түсіреді. Одан кейін топанын ірі шөптерін бөлшектеп, желді күні алаша жайып ұшырылады. Желдің екпінімен жеңіл құмаршықтың уатылған ұсақ шөбі мен құмаршық дәнінің қауызы алысырақ ұшып, салмақты дәні алаша үстіне бөлектеніп түседі. Міне, осындай бейнетті ұзақ жұмыс түрлерінен кейін өңкей құмаршық дәні алаша үстінде қалып, жинақталады. Міне, сөйтіп алғашқы қыстың ызғары мен боранына дейін қысқы азықтарын жинауға елдің адамдары тайлы-таяғына дейін тынымсыз еңбектенеді. Құмаршық көже мен құмаршықтың таба нанын жеген адамға басқа тамақтың қажеті болмай, оның тоқтығы тарамай, адамға күнұзаққа жетеді. Құмаршық ұнына жаздай жиналған сұлбас дәнін диірменнен өткізіп нан пісіріп, ел халқы қиын замандарда аштықтан қырылудан жан сақтап қалған. Міне сол қиын-қыстау жылдарда Төретүскен шағылының маңындағы шағыл етектерден әжем Лағила, әкем Бисембай төрт қарындасымен жаздай тырбынып сұлбас, құмаршық қағумен тынымсыз айналысады. Жылдық азықтың қорын жинап алған соң, артығын базарға шығарып, киім-кешек, керек-жарақ алатын. Ол кезде қазіргідей дүкен деген атымен жоқ, базар шығатын. Базар тек Астраханда, Гірмішікте (Оралдың Гребенщик қаласы шығар, сол кезде солай атаған). Екі жағыда елден жырақ шамамен 300 шақырымдай болса керек. Құмаршық қағып, жиын-терін аяқталған соң рулас бір қария мен әкеміз Бисенбай, басқа да ел азаматтары бірлесіп, заттарының өтімді деген жерлерге барып келетінін біздерге жыр қылып айтып отыратын. Жиын-терін аяқталған қаһарлы қыста жақындап қалған, алашадан қап тігіп, түйе қомдап өздерінен артылған құмаршық дәнін артып, екі түйемен жолға шығады. Нарынқұмын жағалап бес, он күн жүріп Гребенщикке барып, тұрмысқа керекті бөз мата, қытайдың тақта шайы, сабын секілді керек заттарына құмаршық дәнін айырбастап кері елге бет алады. Кері оралып келе жатқанда алапат боран басталады да кетеді. Көз берместей қарлы боранмен бір тәулік арпалыс титықтатып жібереді. Көк те ақ, жер де ақ бағыт-бағдар белгісіз,-деп әкем Бисенбай бастан кешкендерін баяндаған еді. Келесі күні де боран ашыла қоймайды. Кешке қарай бір үюлі тұрған шөмеле шөпке кездеседі. Ық жағына түйелерді шөгеріп, қасымдағы қалжаураған қарияны түйелердің тамағының астына орналастырып жатқызып, өзім таң атқанша үюлі шөпті айналып жүгіре бердім, жүгіре бердім деп еске алатын әкем. Келесі күні екі тәулік бойына соққан ақборан саябыр табады. Боран басылған соң айналаны бағдарлай бастайды. Жақын жерден бір адам қарды үңгіп шығып келе жатқанын көрген әкем қалшиып тұрып қалыпты. Жер астынан шыққан кісі дереу көмектесіп, өзі шыққан үңгірге әкемізді түсіреді. Сөйтсе жолай отырған бір кісінің шеген қыстауы екен, үйілген мая шөп қорасындағы шөп болып шығады. Екі күнгі қарлы боран ойпаңдау жерге салынған қыстау мен қораны түгелдей жым жылас қылып басып тастаған, сырттан қараған кісіге еш тіршілік барлығы белгісі білінбеген. Дәм таусылмаған деген сол шығар бәлкім. Содан кішкене ықтасынға кіріп, жан шақырады. Үй иесі Сабыр деген кісі екен, үй қорасын қардан аршып, әкем көмек береді. Аяқтағы етіктері шешілмей, кесіп алыпты. Түйенің тамағының астына орналастырылған қарияны үйге кіргізіп жатқызады. Қатты үсік шалған қария қайтыс болады. Құдайына қараған Сабыр қорадағы қойының біреуін сойып әкейдің қол-аяғын сойылған қойдың жынына тығыпты. Қол-аяқ оңбай үсіген әкеміз сол үйде қыстап қалады. Жаз шыға аяқ, қол саусақтары денеден сүйегі үзіліп, бірақ сіңірі үзілмей тұрған күйінде шүберекпен орап түйесіне отырғызып, құлап кетпеуі үшін түйеге орап байлап жолға салады. Ауылға бағыт алған әкей, жолда кездескен үйдің сыртына келіп айқайлаймын, олар мені түсіріп алып, тамақтандырып, түйеге көтеріп отырғызып байлап жолға салатын дейтін.

	Міне, осылай көптеген қиыншылықты бастан кешіріп, елге үйіне жетеді. Әжем Лағила «Бисенбайдың башпайлары мен саусақтарын қайшымен қиып түсірдім» деп еске алатын. Ол кезде доғдыр да жоқ кез еді ғой. Сөйтіп аман қалған Бисенбай әкем 86 жыл өмір сүріп, 1985 жылы дүниеден озды. Бұл кісіні осы Қызылүй тұрғындары түгелдей білетін болар.

	Ол кездерде атамыз Сыйық сол подрядчик қызметімен көбінде сапарда қысы, жазы жолда жүретін. Сол әкем Бисенбай қол, аяғы үсіп келетін жылы күзде Астрахань жағынан жолай Нарындағы үйге соғып, бірер күн болып Үйшікке (қазіргі Атырау) бармақ болады. Мезгіл күздің қысқа таяу мезгілі болса керек.

	Таңда ерте атқа қонған атамыз күн шыға Қамысқалаға (Новобогат) жетіп, бір құрдасының үйіне ат басын тірейді. Суыт жүріспен ертелеу келген атамыз Құлкеш Қайырдың үйінің таңертеңгі шайына ілігеді. Екі атын доғарып, аман-саулық сұрасқаннан кейін жеңілденіп шешініп шайға отырады. Алдыңғы сапарында өзі әкеліп берген қалмақ тақта шаймен жайланып шай іше отырып, құрдасымен әңгіме жарастырады. Шайды орталап бола бергенде сырттан ат дүбірі, көп кешікпей «Сыйық атың кетті» деген айқай дауыс естіледі. Елде қашқын-пысқын, ұры-қары көп мезгіл ғой. Киінуге шамасы келмеген атамыз, көйлекшең сыртқа жүгіре шығады. Шыға келсе, бір аты жоқ, күн тастай тұман, аялдауға шама жоқ, кермеде тұрған екінші атты міне сала ұрының соңына түседі. Күн салқындау қалың тұманнан жерге түскен ылғал шық ақ қатпарланып қатқылдың саз балшықты жеріне кеткен атының ізі қызыл із болып сайрап жатқан көрінеді. Із бағыты Үйшікке қарай үдере шапқан аттың ізімен Қамысқаланың шетіне шығады. Артынан індете қуып Байшақаға бірер төбе қалғанда ұры қашқындардың төбесі де көрінеді. Енді құтылдым деп ойлады ма, кішкене жүрісін баяулатқан тәрізді. Байшақадан аса бере қуып жеткен атамыз ұрымен айқаса кетеді. Қатты ашумен келген атамыз бір ұрыны оңтайын тауып аттан жұлып түсіреді. Алғаш ұстасарда оңбай сілтенген тобылғы сапты дойыр, біраз есеңгіретіп тастаса керек. Ұмар-жұмар аттан бірге құлаған ұрыны беліндегі қайыс белдікпен байлап алып көлденең салып қанжығада жүрген жүгіртпе арқанмен ер үстіне аумастай қылып байлап алып, кері Қамысқалаға әкеліп құзырлы орындарға тапсырады. Күздің қара суығында көйлекшең біраз жүріп қалған атамыз алғашқыда білінбесе де қатты өткен суықтан екі өкпесін оңбай қабындырады. Қайырдың үйіне келіп сапарын жалғастыра алмай елге кері қайтады. Қатты құлаған атамыз қыс ортасында дүние салады. Елде жөнді ер-азамат жоқ, қыс болса қатты, қалың қар еді. Атаңды жерлегенде ірі жыңғылдарды түбірімен жұлғызып, түбірінен қамытқа тіркеп байлап, атанға сүйретілген жыңғылдың үстіне салып апарып Қойгелді бабамыздың қасына жерлегенбіз деп айтып отыратын әжеміз. Сыйық атамыз дүниеден өткенде әкеміз Құрманбай 3 жаста, ағасы Бисембай 25-терде болса керек. Әжеміз Лағыл 25-те жете қоймаған. Бұл шамамен 1926 жылдар шамасы болса керек. Бұл біздің отбасымызда ғана емес, осы елдімекендеген елдің көрген бейнеті деп есептесе де болады.

	Нарын өңіріне қоныстанған Кіші жүзге қарасты рулар өздеріне Жәңгір хан кезінде нөмірленіп берілген қоныстарында отырғанымен бұл кездерде Ресей отарлау саясатымен қудалану, ұлт-азаттық толқулар, осы дүрбелеңді пайдаланған бандалар тобының тонаушылық әрекеттері, ақ пен қызылдар қуғыншылығы кеңес үкіметін орнатамыз деп қолына билік тиген бұрынғы жарлы-жақыбайлардың асыра сілтеуі ел халықтың тыныштығын бұзып, берекетін қашырды. Нарынды қоныстанған жалпы ел аумағына кеңес үкіметін құрамыз деп келгендермен қолына билік тиген елдегі қаратаяқ кедейлердің ауыл ел адамдарын қудалау мен тәркілеу саясаты анайы түрде белең ала бастады оған сол кездегі шолақ белсенділер істеген әрекеті елдің берекетін алды нақақ күйгендер қаншама еді десіп отыратын сол заманның қарттары.

	Олар әуелден кімнің ауқатты, кімдер діни сауатты екендерін ел арасында өздерімен бірге жүрген соң бәрін білетін еді. Жоғарда айтқанымыздай, Нарын өңіріне қоныстанған елдер алғашқы келгенде мол малмен келгенін келтірген едік. Таңбай таз руынан ауылнай болған, атбегі адам болған екен. Майтөбеде қоныстанып кезінде Исатай мен Махамбеттердің жорыққа мінген аттарын баптаған ауқатты кісі.

	Таңбай Исатайдың әкесі Тайман екеуі Есентемірден апалы-сіңлілі қыздарға үйленген, яғни бажа екен. С. Сидеғалиевтің төрағалығымен шыққан «Исатай ауданының шежіресі» кітабының 60-бетінде «Қызылүй елдімекені» жайлы деректегі патша әкімшілігі жарлығына сай, старшындардың қызыл саздан балшық илетіп қызыл тастан қызыл кеңселер тұрғызу үрдісіне орай және кейінгі жылдары құм жиегінде тұратын Таз руының азаматтарының там үйлері қызыл сазды балшықтан соғылғандықтан бұл елдімекен Қызылүй атанып кеткен (шамамен 1913 жылдары)» деп келтірілген.

	Мұстафаұлы Таңбайдың баласы Мысағали Майтөбеде ауылнай болыс болған, яғни Қызылүй аумағында. Ал, Мысағалиұлы Әлмұрат патша әкімшілігіне старшын болып сайланған. Сол кезде жергілікті тұрғындарға қызыл саздан тас бастырып тұрғыздырған. Көнекөз қарттардың айтуы бойынша сол кеңсе үйінің орыны бұрынғы Шайхы Меңдіғалиевтың және қойма, дүкеннің орны, ал қазіргі салынып жатқан су жинау мұнарасы маңы.

	Таңбай, Мысағали, Сақыпқали, Иманғали бәрі де діни сауатты адамдар болған. Дүзбай, Жыңжан мыңдап түйе өсірген түйелі байлар болған. Дүзбай Қатқылды молынан иемденген атақты Тама Қойыспен құда болып, баласы Жармұқанбетке Сарби атты қызын беріп құдандалы болады. Белгілі ақын Х. Ерғалиевтың «Ғұмырнама» деген кітабынба Қойыс 30 атты жолдастарымен Дүзбайдың үйіне Нарын Майтөбесіне барып үш қызының бірі Сарбиге құда түседі. Құдандаласып Жармұқанбетке қалың малын төлеп, жайқалған жасауымен Сарбиді алып беріпті.

	Хамит Ерғалиев өзінің естелік кітаптарында әжесін еске алып, әр әңгімесіне кірістіріп отырады. Сол ағайынды Дүзбай, Жыңжан түйелі байлар болған екен. Жоғарыда айтылған Сақыпқали, Мысағали Қойгелдіден тарайтын біздің ауылмен қой қоралас дегендей, арасы қозы көш, жер құдық ыңғайына қарай қанаттас отырып, бір-бірін қамқорлап, араласып отырған. Қойгелді бабамыздың ұрпақтарынан Нұғыман атамыз Елеусін атамыздың отбасы және Сыйық атамыз дүниеден өткен соң бас көтерер ұлы Бисембай бес қарындасы, інісі Құрман, Лағыл әжеміз өздері бір шаңырақ. Лағила әжеміз Шұбар Жайық Баймұқан деген кісінің қызы. Бұл кісілер Қойгелдінің тікелей ұрпақтары.

	Сиық әйелі Социалисттік Еңбек Ері, Забурын совхозының атақты шопаны Мүсілім Нұрмұқановтың апасы.

	Ауыл ағайындары Сақыпқали, Мысағали, Нұрман аталарының үйіне барып құрт, май, құмаршық нанын жеп, жеті-сегіз жасынан тай үйретіп мініп, жетімдіктің зардабын көп тартпаса да қамкөңілдеу ержетіп келе жатқан-ды. Бірде ауылға бір-екі адам қонаққа келіп, Нұғыман атасы бар бәрі келген кісілерді қарсылап қонақ етеді. Ас желініп, шай ішілген соң бата жасасып, Рахила апасын тұрмысқа түйеге мінгізіп алып кетеді. Сөйтсе Рахила апасы тұрмысқа шыққан екен. Ырғалтып той жасайтын хал ол кезде қайдан болсын, тіпті үйіңдегі жалғыз-жарым лақты сойып жеуге рұқсат етілмейтін Совет заңы орнаған мезгіл. Асыра сілтеуші белсенділер құрулы тұрған қазанды ақ шүберекпен сүртіп қарап, май жұқса атыласыңдар деп қамшы үйіретін заман. Әсіресе өзімізбен аталас Сақыпқали атамыздың малын қарасып, бірге қоныстанып жүрген Сидахмет деген жігіт еліріп кеткен. Әуелі Сидахмет Сақыпқали мен Мысағалиды, тағы басқа ауыл адамдарын тізіп тұрып айдап кетеді. Сол кезеңде жергілікті қара шөп шағыр мен қаңбақтан салынған мектеп үйді сайлау орталығы қылып орналастырады. Оның алдында Сақыпқалиды айдап кеткеннен кейін, бүкіл малын тізімдеп тәркілейді, үй-мүлкін тізімге алып, алты қанат киіз үйін, астына мініп жүрген атын да жинап алады. Өзі сол ауылдың адамы не барын, не жоғын бұрыннан біледі. Төрде тұратын сандықты іздейді, таба алмайды. Сосын маңдағы барлық адамды сол үйге жинайды да ал келіп тергейді. Жұрттың бәріне сұрау салады. Бүкіл үй маңын, аула-қораның ішін, айналасын айырмен піскілеп қопарып іздейді. Елде көп еркек кіндік қалмаған, көбі әйел адамдар, әкеміз Бисембай жиырмаға жақындаған дөрбіл жігіт. Сандықты Бисембайдан сұрайды «тап қалайда, сен бір жерге жасыруға көмектестің» деп. Ол кісі білмейтінін айтады. «Айтпасаң міне саған» деп көкала қойдай етіп қамшымен сабайды. Оны інісі Құрманбай көріп тұрады. Содан біраз өткенде сайлау болатын болып, жаңағы мектеп үйіне керосин құятын шам әкелініп, кешкісін жанып түруы керек болады. Себебі, ішінде сайлау жәшігі бюллетендер тұрады ғой. Кешкісін шам жағылады. Аласа шөптен жасалған қыстау ондық шамның тұрбасынан шыққан ыстықтан тұтанып, қыстау өртенеді. Сонымен қыстау түгелімен жанып кетеді. Бұл жағдайды белсенділер, қастандық, Совет үкіметіне жасаған молдалар мен бай-кулактардың ісі деп жаппай тұтқындау басталады. Ешкімге жазығы жоқ Сақыпқали, Мысағали үйіндегі өзіміз құрт, май, айранын ішіп жүрген шешелерімізді сабап, көзін ағызып, түйеге теріс қаратып мінгізіп Сидахметтер Қамысқалаға алып кетеді. Сол кеткеннен аталары да, шешелері де сол кеткеннен оралған жоқ, хабарсыз кетті.

	Нарынқұмының аймағында білім беру жүйесі ағартушылық, кейін сауат ашу, орысша сауаттану бағытында дамыды. Кеңес үкіметі орнағаннан кейін елді сауаттандыру үшін ересектерді оқыту басталады. Әр жерге топтастырып оқытып, қара танытып, үлкен ағарту жұмыстары жүргізілді.

	Нарынқұмы бойын жайлаған ел арасында білімді діни қызметшілер көп болды. Мешіт жанынан медресе, мектептерден ауыл балаларын ескіше оқыту ұйымдастырылды. Бұл өңірде көптеген мешіт, медреселер, онда басында жергілікті ауыл молдаларынан сауаттарын ашып кейін Қазан, Уфадан, Стерлітамақтан, құм Нарындағы Тума мешітінде Қисметолла қазіреттен білім алып, өз қаражаттарымен шағын мешіт үйлерін тұрғызып, халықты діни сауат ашуға, имандылық, адамгершілік тәрбие беру жұмысымен айналысқан. Араб әрпімен “Қадимше” “Жадитше” оқытылып, “Әптиек”, “Құран”, “Мұқтасар”, “Қырық парыз” білім дәрежесінде оқытылған Аманжолұлы Омар қажы, Аккелтірұлы Қабыл Орда қазақтары арасында, өз елі ортасында бала оқытып зор беделге ие болған. Міне, сол сияқты Наурыш деген кісі де өз айналасындағы халыққа имани тәлім-тәрбие дарытқан, зор бедел иесі. Әкеміз Құрман Манаштағы жездесінің үйінде қалып балықшылық кәсіпті үйренеді, бір жағынан апа-жездесіне қолқанат болады. Теңізге шығатын ат-көлік баптау, жолға әзірлеу, ау, торларды жөндеу, жамау секілді бітпейтін тіршілікке араласып кетеді. Бір жағынан Төретүскен шағылындағы үйіне оралуға Сидахметтен ығысады да, Манашта қалып қояды.

	1918 жылы іргесі қаланған Бегайдар бірыңғай бастауыш мектебін де үзіп жұлып төрт кластық білім алған әкеміз еңбек майданына 12-13 жасынан араласып кетеді. Каспий жағалауы Манаштың тұсында, Забурында балық қабылдау батағалары сол кездерде де жұмыс жасап жатқан еді. Оларға жергілікті халықтар қыста мұз астынан ахан тартып, жазда тереңінен балық аулайды. Ауыл адамдары жазда атқа арба жегіп, кейде түйе қомдап теңізге шығады. Қыста ат шанамен барып мұз ойып, ахан салады. Қаһарлы қыс күндері де ауыл адамдары топтанып барып мұз ойысады. Ол кездерде аннан-мұннан күнкөрістің төмендігінен босқындар көп жүреді.

	Сол босқындармен ілесіп мен қатарлы бір орыс баласы Қанішкен жағынан Манашқа келді. Жолда бірге шыққан ата-анасы аштан өліп, жетім қалған екен. Сол Пантелей жездейлердің үйінде қалып қойды. Арық, аш келген Паша біршама уақыттан соң қатарға қосылып, ау, тор жамауға көмектесіп, үйренісіп кеттік.

	Сөйтіп жүріп біздер Қызылүй тұрғындарымен қатар қүм өресіндегі барлық ауылдардан да отбасын асырау үшін кәсіп іздеп, теңізге шыға бастадық. Бірте-бірте теңізге бойлай еніп, алты-жеті құлаш тереңдікке дейін барып ау саламыз. Түрлы сазан, алабұға, көксеркелерді кей кездерде шоқыр, жайын балықтарымен еспелі қайықтарды толтырып, балық қабылдау пунктіне жеткізіп жүрдік. Балық қабылдау пункті Манаш тұсында, балық кәсіпшілігі орталығы Забурында болды. Балық қабылдау пункті теңіз үстінде паром тектес үлкен жабық кеме. Ішінде мұз толтырылған қоймалар, ауланған балықты сақтайтын мұз салынған бөлек бөлмелермен жабдықталған кішігірім завод. Мұз ауыстыру жұмыстары, еріген мұздың орнын толықтыру жұмыстары жүргізіледі. Аздаған еңбекақыға жергілікті қазақтарда қара жұмысқа тартылған. Қиғаш бойынан да ел адамдары жалданып жұмыс жасайды.

	Күзгі тартымнан кейін жиналған балықтарымызды екі еспелі қайықпен Қапу жездем, тағы ауылдың адамдары бар Забурындағы балық кәсіпшілігі орталығына Шалон №17, №13 деген жүзбелі кемеге балық өткізуге баратын болды. Біздер Паша екеуміз де бірге бардық. Күзде ауланған балықтарымызды өткізіп, есептесіп, сол жердегі басшыларымен келісіп Астрахандағы УКА-БКА балық тресіне балық өткізуге баратын болдық. Бір жағынан мата, шай, секер, сабын секілді керекті заттарды тұрмысқа қажетті балық аулау құралдарын алу үшін жездем бастаған ауыл адамдары және Паша екеуміз сапарға шығатын болдық. Былайша айтқанда тиеу, түсіру жұмыстарына жалдандық. Сөйтіп, Астраханға ашық теңіз арқылы Еділ өзеніне шығып, жүзіп отырып Астрахандағы балық өңдеу трестеріне келдік. Жүкшілік (грузшик) қызметін атқарып жұмыс жасадық. Жездем Қапу қасындағы ауыл адамдарымен керек-жарақтарын алып, кері елге қайтып, біз Паша екеуміз сонда жұмысқа қалып қойдық. Бұл УКА-БКА трестінде бұрыннан да ел адамдары, қазақтар көп еді. Сыйық атамыздың інісі Елеусін де осы жерде жалданып жұмыс істеп, ауырып қайтыс болғанда топырақ осы жақтан бұйырыпты. Ол кісінің отбасы елде қалған. Елеусін көкемнің үйінде шешем Бақтылы менің кіндік шешем болатын. Сонымен біз қыстай сол УКА-БКА балық заводында түрлі қызметтер атқарып жүре бердік. Мұнда балық тазалау, ыстау, қақтау жұмыстары, түрлі қабылдау цехтары жұмыс істеп тұрды. Сондағы қазақ жұмысшыларымен танысып білістік. «Сыйық әкеммен Елеусін көкемді білетін кісілерді де кездестірдік. Елден келіп жұмыс жасап жатқан ағайындар да табылды. Сөйтіп балық заводындағы жұмысымыз жалғасып жатты» деп еске алатын әкеміз. Осы жұмысқа тек қана Қызылүй маңы емес, Нарын терең ішкі бетінен барлық дерлік елдімекендерден көп адамдар жұмысқа жалданған еді. Ол қайдан келдің кімсіңдер деп сұрайтын да заман емес те еді. Әр ауылдан келген адамдар бір қосқа бірігіп жұмыс жасайтын.

	Бұл кезде Нарын өңірінде жоқшылық, ашаршылық жайлаған, елде тәркілеу, қудалау процестері аса зор бұрмалаушылықпен, асыра сілтеумен жүзеге асып жатқан кез еді. Бұрын малы болғандар, өте діндар болмаса да бес уақыт намазы мен ораза ұстағандарды бұрыннан білетін белсенділер «халық жауының» қатарына қосып, айдатып жер аударып жатқан-ды. Бұрын малды ел адамдарын қазіргі қолында азын-аулақ малы болса-ақ, бай деп есептеліп жоқ малды даулап қудалап жатты. Күйзелген ел халқы бұт артар жалғыз-жарым түйе аттарын мініп, қалғаны жаяу шұбырып Ресей жері Астрахань маңына көшіп кетіп жатқанды. Сол кезде әжеміз Лағила тұрмыс құрған әулетімен ауа көшіп Қызылжар асып, Қиғаштан өтіп, Астрахань облысының Володар ауданына қарасты «Ұшқын» деген жерге қоныс аударған. Каспий теңізінің солтүстік жағалауына жағалай орналасқан балық кәсіпшіліктері, Кеңес үкіметі орнағанша балық өндірісімен айналысты Манаш пен Забурын арасындағы батағалар иелерінің атымен – Маслинек, Лбишинск, Герасим, Березин, Трехбратинск, Чебарнов, Севрюжий, Середка, т. б. болып аталды. Осы кәсіпке алыс-жақыннан ағылып, күнкөріс үшін келген жергілікті тұрғындар көп болды. Соның әсері болса керек 1930 жылы ұжымшарлар құрылғанда еңбек еткен қазақтардың құрамында Кіші жүзге қараған рулардың өкілдері түгел дерлік бар еді деп жазылған Исатай ауданының “Арыс” баспасы Алматы 2003 жылы шыққан шежіре (энциклопедия) кітабында.

	Міне айрандай ұйып, Нарын өңірінде отырған Кіші жүз руларының халқы Кеңес үкіметінің орнауына байланысты бай, молда деп қудаланып, көбі айдалып, атылып кетсе, біразы босқыншылыққа ұшырап, қаша көшіп жер ауды, елде кедей-кепшік, мүгедек жандар ұжымшарларға мүше болып колхоз жұмысына мігірсіз жегіліп, халықтан зорлықпен тартып алынған мал-мүліктің бақташыларына айналды.

	Ел халқы тоз-тоз болып бытырап, кімнің қайда кеткенінен хабарсыз адасып қала берді. Елінен еріксіз босып Ресейді паналаған мал-мүліксіз қалың ел көптеген қиыншылықтарды бастан кешірді. Оның үстіне тиф деген ауру шығып тең жартысынан көбі қырылып қалды. Айбас құмынан көшіп барған Жайық руының да ер адамары сол кездерде сол дауасыз аурудан опат болады. Қалған әйел, бала-шаға колхозда ұжымшарларға мүше болып еңбекке жегілді. Елден ауа көшкен адамдардың ішінен Астрахандағы балық кәсіпшілігіне де күнкөріс үшін барған кісілерден біздің әкеміз Құрман анасын Лағылдың “Ұшқын” ауылынан келгенін естиді. Іздеп келіп сол арада табысады. Ол кезде әжеміздің Қали, Қидар деген екі баласы бар, Володар ауданының маңындағы Корень деген жерде тұрып жатады. Анасымен табысып Астрахандағы балық кәсіпшілігінде 1941 жылға дейін кәсібін жалғастыра береді.

	Атақоныс болған Нарында біздің әулетке қарасты Бисембай әкеміз бен Қапия анамыз Нұғыман атамыздың үй іші, Елеусін атамыздың отбасы әкеміздің кіндік шешесі Бақтылы, қызы Дәметкендер Нарында қалып, жаңадан құрылған “Бірлік ту”, “К. Маркс” ұжымшарларына мүше болып, сиыр, баспақ бағып, сауыншы болып орналасады. Әкеміз Бисембай сиыр бақташысы, анамыз Қапия сауыншы, қыздары Жаңыл мен Үміт майшы, бұзау бағушы жұмыстарын соғыс жылдарына дейін атқарады. К. Маркс ұжымшарының ферма меңгерушісі Мақтым Оспанованың қарауында еңбек етіп, Ұлы Отан соғысы жылдарындағы жанқиярлық еңбегі үшін Сыехова Қапия анамыз “Еңбектегі ерлігі” үшін медалімен наградталады. Бұл дерек 2008 жылы Арыс баспасы Исатай ауданының 2-ші кітап шежіре кітабында 1941-45 жылдардағы Ұлы Отан соғысы кездерінде «Ерен еңбегі үшін» медалімен марапатталған Новобогат ауданының басшы қызметкерлері мен мал өсіруші еңбекшілерінің тізімінде Бегайдар ауылдық кеңесі Бірлік колхозының ұжымында 41 рет санында жарияланған. Астрахандағы УКА-БКА трестінде еңбек етіп жүргенде 1941 жылы Ұлы Отан соғысы басталып ел халқына тағы бір зұлмат басталғаны тарихтан белгілі.

	Сол 1941 жылдың қазан айының аяғында армияға алынып Сталинград майданында жараланып, немістердің қолына түседі. Азапты да ауыр жылдарды басынан өткерген әкем 1945 жылы Польша жерінде фашист қолынан азат етіледі. Елге бет алып, Украина жеріне келгенде совет үкіметі қайтара ұстап, Қиыр солтүстік Маганданға айдайды. Тағы да азап пен қорлықты бастан кешіріп, 1952 жылы Астраханьдағы анасымен табысады. Сол жерде 1928 жылы Нарынның Айбас жерінен тәркілеумен қуадалаудан қашқан Құттыбай Жайық Сүлеймен әулетімен Ресей жеріне өтеді. Астрахань қаласының Волода ауданындағы Тұмақ деген жерге тоқтаған екен. Сол жерде Әмірәліқызы Хамиямен бас қосып, 1957 жылы туған жері Гурьевке көшіп келеді де Нарыннан ағасы Бисенбайды табады. Ол кезде Бисенбайдың екі қызы Жаңыл мен Үміт тұрмысқа шығып кеткенде анамыз екеуі сол атакүлдік Жандоста отыр екен. Ағасының отау ұстар баласы болмағаннан кейін Лағиланың ақылымен 1955 жылы туылған мені ағасы Бисенбайдың тәрбиесіне қалдырып бауырларына салады. Осы өлкеде болған тарих желісінен қаншама адамдар азып-тозып жапа шеккенін байқауға болады. Ал Ұлы отан соғысы жылдыры халық не көрмеді, біз не көрмедік, өліп көрмендік басқасын көрдік деп отыратын қарттар бас қосқанда. Міне, осындай тағдыр әр отбасында бүкіл Нарынқұмын жайлағаны белгілі. Әркез, Қызылүй құмын басқан сайын осы қарттардың айтқан әңгімелері ойға оралады. Заман бір орында тұрмайды. Қазір заман өзгерді дегенмен, осы Қызылүй қонысының бастан кешкен уақиғаларын түгендеп жазу мүмкін емес болар. Біздер тек естіген әңгімеларіміз және қазірі тұрып жатқан халықтан естіп білгендерді сараптап қана қорыту ғана.





Жапақ ұрпақтары қоныстанған жер




	 Жапақ Айтуғанұлы Кіші жүзде батырлық пен қайсарлықтың символындай болған жетібаулы Беріш руы, Күлкеш атасының Байгөл бөлімінен тарайды. Беріш руы ішінде Күлкеш атасының орны ерекше. Оның білімдарлығын мұсылмандар қауымдастығы қатты қадірлеген. Күллі мұсылмандардың білім ордасы саналған Арабстанда жоғары діни оқуын бітіріп, Ресейдің Стрелитамак жоғары діни оқу орны басшысының білім беру бойынша орынбасары қылып жіберген. Сол жерде ағарту ісі жолына түскен адамдарға дәріс беріп, бірнеше жыл қызмет атқарған. Кейін өзінің туған жерінен келген адамдар Сыр бойында жұтшылық болғанын, отбасының қиыншылықта екенін Күлкешке жеткізеді.

	Күлкеш оқу орны басшылығынан елге барып қайтуға рұқсат сұрайды. Білім ордасының басшысы Күлкешке баруға алғашқыда рұқсат бермеген. Сол кездегі ел ішіндегі тұрақсыздықтан қорыққан. Бірақ біраз ойланып, өзінің Жүсіп (Юсуф) деген баласының Сыр бойына Күлкешпен бірге барып келуге сұранғаны себеп болып, ақыры екеуіне рұқсатын береді.

	Күлкеш білімі мен біліктілігі толысқан шақта, Сыр бойындағы өзі еліне араға көп жылдар салып оралады. Білімі жөнінен халық арасында Қожа Ахмет Яссауимен теңелген Күлкештің ағарту саласындағы еткен еңбегі осы сапармен аяқталған. Бұл 1600 жылдардың ішінде түрлі жаугершілік оқиғалар көп болуына байланысты, Күлкеш пен Жүсіп қайтіп Стрелитамак қаласына бара алмаған. Жүсіп үйленіп Айтбай, Кешубай, Байқошқар, Қараша, Барлыбай бес бала болып, Беріш руының Күлкеш тарайтын Бесқасқа бөлімі деп аталған.

	Ал осындай ілім мен білімді меңгерген Күлкештің мәңгілікке тыныштық тапқан жері Сыр бойындағы Қорқыт қорымы делінеді. Тарих бетінен өз парағын жасаған Кіші жүз руларының ішінде біліктілігі мен білімі жөнінде шоқтығы биік Күлкеш ұрпақтары қыз алысып-қыз беріспейтін бірнеше аталыққа бөлінеді. Соның бірі Байгөл атасы. Байгөл сегіз атадан құралады. Олар Айтуған, Бөкен, Майтан, Итқара, Шотқара, Өтеміс, Қармыс, Бек. Қазақ тарихының сырын ішіне бүккен жері де, тарихтың бастау алар осы тұс. Өйткені қазіргі шежірешілер осы аталық алған жерден сөз бастайды. Сыр бойынан ауған Күлкеш ата ұрпақтарының негізгі бөлігі Жайық өзенінің шығыс бетіне қоныстанған. Ата-жұрты бай болған ауылдың мал жайылымы Жайық өзенін бойлай Орал мен Орынбор, татар, башқұрт асып, қазіргі Удмурт еліне дейін жеткен. Осы атаның ұрпақтарында батырлығымен елге танылған атасы Байгөлдің таяғын ұстанған ол Айтуған батыр. Айтуған 1700 жылдың басы мен 1700-дің аяғына дейін ғұмыр кешкен Әбілхайыр хандық құрған дәуірдегі Беріш руының батырларының бірі. Байгөл ұрпақтары өздерінің ұранын Айтуғанды атайды.

	Айтуғанның үлкен баласы Жапақ ел билеген би, шешен, батыр көріпкел екенін Беріштің Күлкеш атасынан тараған Байгөл ұрпақтарының барлығы да айтады. Әбілхайыр хан өмірден өткеннен кейін Жапақ ел ішін ауызбірлікке үндеген Нұралы хандығының қалыптасуына үлес қосқан билердің бірі. Бұлантты мен Аңырақай шайқасында жеңіске жетуі Әбілхайырдың даңқты қолбасшысы екеніне шүбә келтірмейді. Қанша тарих жазса да Әбілхайырдың көк туы астындағы Кіші Жүздің қолбасшысы Тайлақ батырдың болғандығы айтылады. Бұл шайқастар жөнінде тарихшылар талдап жазуда.

	Жапақ би Бөкей Нарынға өткенде Күлкеш ата ұрпақтарын бастап келуші, Күлкештің руының биі болатын. Бөкей Жалтырға тоқтағанда замандастары Таз руын бастап келген Қойгелді Қожамбетұлының еліне қазіргі Қызылүй маңы Майтөбе, Бірлік жерлерін берсе, Күлкеш руын бастап келген Жапаққа қазіргі Қызылүйдің құбыла жағы бетіндегі жиырма шақырымдай жерді берген екен. Бұл жерде Жапақ, Бәдіғұлға, Меде, Жылыс қоныстанған. Жапақ елі ішімен оның сыртқы саясатында өте жоғары дәрежеге жеткен бірден-бір тұлға. Оның аты Ресей архифтерінде сақталған.

	Жапақ Бөкей одан кейін Шығай сұлтан ел билеген тұста өмір сүрген. Міне, Жапақтан Аманжол, Бисен, Асан деген балалар болады. Жапақ өмірден өткенен кейін би лауазымына Аманжол келеді. Аманжол бидің жасы Исатай батырмен шамалас және старшиндік шендік белгілері тек бір сан өзгешелігі болған. Бойы мен тұлғалары да ұқсас екен. Исатай Жәңгірден бой тасалаған кезде осы Аманжолдың атын мініп, старшин формасын киіп жүрген. Соның да салдары болуы мүмкін, белгісіз Аманжол жастай өмірден өткен. Бейіті сол Жапақ қауымында. Аманжол өмірден өткенде артында екі бала қалған. Үлкені Мұқан он үш жаста, кішісі Омар он жаста. Әйелі хан тұқымынан болып Аманжол өлгесін, туыстар шешесін Ордаға алып кеткен. Мұқан мен Омар кәрі шешесінің қолында қалған. Он үш жасқа толғанда Омар Ордаға Жәңгірге шешесін даулап барған. Хан Ордадағы үлкен жиында Жәңгір ханның он екі биінің басы Балқы би сөздің түйінін айтып. «Әкесі өлсе әмеңгерлік жолмен інісі алуға болады» деген қазақтың дәстүрін алға тартып, туыстарымен Жәңгір ханды бала Омарға жығып берген. Анасын ауылға әкеліп, әкесінің інісі Бисенге қосқан одан Шәмшиден тарайды. Омардың өзінен бірнеше ұрпақ болған, бірақ ел ішіндегі шешек ауруы балаларды анасымен бірге әкеткен. Кейінгі әйелі руы Есенғұл Халимадан үлкені қыз бала Ажар одан; Айтжанов Мұхит пен Кәләдам туған. Балаларының үлкені Хамит одан; Дариға, Табиға, Дабыс, Бәтима, Ақкенже тарайды. Екінші баласы Ихданды, Шәмшиденге беріп одан; үлкені қыз бала, жас бала кезінде суға кетіп қайтыс болған. Екіншісі Бәдел, Кәмел, Шәмел, Жәмел деген төрт бала тарайды. Ал үшінші баласы Шеруен одан: Қажым, Биляш, Зүлфат, Нұралы, Сәмия, Алдоңғар, Арал атты ұрпақтары тараған. Ал кішісі Нағимнан Қаһарман, Мәзкура ұрпақтары тарайды. Асыра сілтеумен көрсетіп жіберу, саяси қуғын бұл шаңырақты да айналып өтпеді.

	Жапақтың немересі Омар қажы жайында айта кетсек. Омар Күлкеш руының белгілі биі, тек ел билеу емес, сонымен қоса батыры, өз ордасына қарайтын ауылдастарына үлкен сыйлы адам болған. Нарын топырағынан Меккеге қажылыққа сапар шеккен санаулы адамдардың бірі. Қазіргі уақытта аздап түсініксіздеу жайттарда кездеседі. Қажы атағын Меккеге барғанда беріледі деген. Меккеге мінәжет ету ол дұрыс, бірақ оныңда біздің салт дәстүрге сай болуын ойлау керек. Көне көздерден қалған әңгімеде; бірінші қажылыққа сапар шегуге, білімің, соның ішінде жолай кездесетін халықтардың тілі мен салт-дәстүрін білу абзал. Омар қажы діни сауатты араб тілін жетік меңгерген, соның арқасында ешбір қиындықсыз Сұлтан Уайыс Арал Хазіреттің баласы Ғұбайдолла қазіретпен бірге барған. Міне, сол қажылыққа жаяу барады. Қажылыққа барған кісінің арттағы отбасы, өмірде отбасы таршылық көрмеуі тиіс, яғни барған адамдар аухатты болған. Омар қажының немересі, күні кеше дейін ортамызда болған Зүлфаттың айтуынша, шешеміз (әжесі) аталарының қажылықтан келгенше алпыс ірі қара сойдым деп айтатыны соның дәлелі. Елге оралғаннан кейін жарлы-жақыбайларға көмек беріледі. Міне, осы ас беруде ол адамды ел қажы деп танып, аса құрметпен сыйлайтын болған.

	Кеңес дәуірінде конфескіге жатқандар қатарында Омар қажы да болды. Бірақ ел-жұртына көп көмегі тиген ақсақалға ұрынса, қарапайым адамдар қажы жағына шығып кетеді деп, әрі сыйлы болғандықтан Омар қажыны конфескілеуге бармаған. Тек ол кісі өмірден өткеннен кейін, шолақ белсенділер өз ойларын іске асыру мақсатында, жиырма жастар шамасындағы қолындағы баласы Нағиымды жекеге жатқызып, айдатып жіберген. Малы мен үйін, жекелеп тартып алған. Кейін отызыншы жылдардың ортасында елге оралғанда, аман келген Нағиымның үстінен іс көтеріп қайта соттап жібереді. Екінші айдауда отызыншы жылдардың аяғындағы, шойын жол салуға жіберілген. Сол жерден штрафбатпен Сталинград соғысына жіберіліп қаршадай жігіт ұрыс даласында қаза тапқан. Міне Нарынға ел қоныстандырушылардың бірі Жапақтың тұқымдарына кейінгі үкімет кезеңінде оңайға соқпады. Хамит, Ихдан, Нағиым және Шеруен екі баласы Қажым, Биляшпен бірге бір шаңырақтан алты адам соғысқа аттанды. Хамит соғыстың басында Сібірге жылқы айдап әкелуге барып, өкпесіне салқын тиіп өкпе ауру болып елге оралды. Ал қалғандарынан тек Шеруен ғана соғыстан жаралы болып тірі қайтты. Төрт бірдей азамат майдан даласында опат болды. Соғыс жылдарында жалпы Омар шаңырағынан еркек кіндіктен бас көтерген Ихданның ұлы Бәдел ғана болатын. Оқуға зерек болған Бәдел он алты жасында Новобогат аудандық білім бөлімінің басшысы болды. Кейін аудан әкімшілігінің түрлі саласында 1957 жылға дейін қызмет істеді. Новобогат ауданы алғаш тарағанда қазіргі Атырау қаласына қарасты Балықшы поселкесімен, Балықшы ауданын құрушысы. Інісі Кәмел Атырау облысы бойынша балық шаруашылығын дамытушы. Ресей жерінен білім алған Кәмел Ихдановтың өмір жолы балық шаруашылығымен байланысты. Атырау облысының Балықшы ауданына еңбегі сіңген белгілі басшы. Ал Ихдан әулетінің кішісі Жәмел Ихданов қазақ ұлтынан шыққан жалғыз экономика ғылымдарының академигі. Санаулы ғұмырын білім саласына арнаған тұлға. Әл-Фараби атындағы университетте қызмет етті. Ұлдары Руслан архитектура саласының маманы болды. Әке жолын қуған үлкен ұлы Ақылбек экономика саласының маманы Астанада лауазымды қызметте істейді. Омар әулетінің үшінші ұлы Шеруенді халық Нарын топырағының жер әулиесі санайды. Шеруеннің ұлы Нұралы Тұщықұдық ауылдық округінде Чапаев кеңшарынан, ең алғашқы Ленин орденін алған малшаруашылығының майталманы.

	Жалпы Жапақтан туған Асан, Бисен және Аманжолдың немересі Мұқаннан ұрпақтары, ел дамуына сүбелі үлес қосты. Олардың қатарында Ұзақали Сабыров, Сидеғали Дүсіпов сынды ағалар бар.

	Міне Қызылүй маңының айнала Күлкеш тайпасымен Таз тайпасының руларынан тарайтын қоныстанушылардың өмір тағдыр – тәлкегі, бір – біріне ұқсастығы өз алдына олардың өмір сабақтастығы бір арнада болғандығын саралап жазған болдық.





Сол бір жылдарда




	«Қызылүй-менің мекенім» атты осы кітапты жазуға алғаннан кейін, жазушы Рахмет Иманғалиевтың «Қайраткер қыз Хатима» қолжазбасын өзім, толықтырулармен тараулар қосуыма байланысты, осы кітаптағы жазған еңбектерімді келтіре отырып, ішіне қазіргі тұстағы әңгімелермен әсерлеп, кейбір ұмыт қалған тұстарын толықтырып жазуды жөн көрдім. Неге десеңіз, отыз бес жылдай апай осы елдімекенінде жұмыс істеп, зейнеткерлікке шыққаннан да кейін аралас-құралас болып, оларға жұмыс барысында ақылшы да бола білді. Апаймен жұмыстас болған малшылар, ферма басшылары 1973 жылдан бастап жұмыстас болған №2 ферманың басқарушысы эстафетасын қабылдаған Ермек Борашев: сол бір еңбек еткен кезде Хатима апайды ұстаз-тәлімгер ретінде таныдым. Іргелі шаруашылықтың үлкен бір фермасын басқарғанда басшы болумен бірге соңынан ерген біз сияқты інілеріне жалпы жастарға тәрбиеші, өндірісі үлкен ұйымдастырушысы, игілікті істердің ұйытқысы да болғандығын айтқан еді. Ал қазіргі барлары, апай жұмысқа катаң талап қоюымен қатар, қарауындағы малшыларына үлкен қамқоршыда бола білді. Тек аға шопан емес, олардың әйел жолдастарына үлкен қамқорлығы болушы еді. Әр малшыға стандартқа сай үйлер салып бергізген болатын. Қамқорлығы сондай, тіпті үй-ішіне керекті құрал-жабдық ыдыс-аяқтарға алдыруға дейін ақыл, кеңес беріп отыратын және алдыртып бергізетін. Сол кездегі қолға тие бермейтін кілем төсеніштерді, т. б. заттарды, совхозға арнайы есепке қойдырып, оны қашан малшының қолына тигенге дейін қадағалайтын.

	Бір сөзбен айтқанда, апай басқарған ферманың қандайма шопаны, не қарапайым жұмысшысы болмасын, үйлеріне қонақ түсетін үй қатарына жеткізіп, тәрбиелеуінің орыны бір бөлек еді. Малшылардың балаларын интернатта жатқызып, оқытуда төменгі класс оқушыларын өз орталығында мектепті оқытып, асқан ұйымшылдықпен қатынастыратын еді.

	 Хатима ферманы асықпай аралап, толық қабылдап алғаннан кейін шұғыл ұйымдастырып алатын жұмыстарын жоспарлады. «Қыс – қырастында» дегендей, қоңыр күздің соңын ала «қылышын сүйреткен қыстың» қабақ астынан шыға келгендей тосын мінез танытары қақ. Аула-қораның түрі адам шошырлық, оны бір-екі айдың ішінде жаңадан салып алар мүмкіндік жоқ екенін бұл жақсы түсінеді. Шұғыл түрде жамап-жасқап жөндейтін бригада шығару керек. Совхоз директорының алдына қояр басты мәселенің бірі осы. Қой малына азық-түлік мол болса, қыстың біраз салқындығына төзетін түлік. Бір мезгіл жайылысынан да қала қоймас. Сонда да жемшөптің орны бөлек. Бір тәуірі ферманың есебіне деп жетпіс мая табиғи шөптен пішен дайындалған екен. «Намысын бермеу үшін жатқа қолдан, арулар аз болған жоқ атқа қонған» дейтін дәурен Хатиманың да басына келді.

	Ол кезде ауылдық жерлерде техникалық көлік дейтіндер бірлі-жарым ғана. Шаруаның барлық жұмыстары атпен, түйемен атқарылады. Айбастың сайын даласында ат үстінде сағыммен жарысқандай болып өскен сахараның өжет қызына атпен жүріп ферманың шаруашылығын аралау қиынға соққан жоқ. Қағазда саны көрсетілген жетпіс мая пішенді ерінбей аралап, өз көзімен өлшетіп, түгелдей қабылдап алды. Жетпіс мая деген санынан гөрі дайындалған пішеннің салмағы керек. Қанша шөп, қанша малға қанша күнге жетер еді. Ол күнде малды ғылыми есептелген рацион бойынша азықтандыру әлі өмірге толық ене қоймаған тұс. Үйілген пішеннің көлеміне, салмағына қарап «пәлендей күнге жетіп» қалар дейтін қарадүрсін есеппен жүріп жатады. Бірақ барлық пішен қыстақ қасына тасылмаған екен. Далада қашықта тұрған шөптен пайда шамалы. Шамалы болатын да сыры бар. Кейде қашықтағы маяның басына малды айдап апарып жегізіп келетіндер болатын. Ол әдіс тікелей ысырапқа ұрындырады әрі шопандарға да ауыр тиеді. Қашықтағы маяға малды бір адам айдап апара алмайды, барғанда маядағы пішенді бұзып, қойлар тұратын алаңға шашу керек. Ондай жұмысқа екі-үш адам жүреді, пішенді алаңға тасып тұратын түйеге жеккен сүйретпе дейтін де керек. Қысқасы, малды қыста азықтандыру дейтін шаруаның өзі өндірістік сипаттағы адамдардың бірлесіп жасайтын жұмыстары. Оған фермадағы адам күштері де жетіспейді. Қалай болғанда да жетпіс мая пішенді бір-екі айдың ішінде толық тасып алу шарт. Совхозда автокөлік, трактор жетіспейді, түйемен тасу керек. Ол да жеңіл-желпі жұмыс емес. Жоғарыда айтылғандай, түйеге жүкті «қалмақша әдіспен» артатын маман адам бөлінуі керек. «Алтау ала болса, ауыздағы кетеді, төртеу түгел болса, төбедегі келеді» деген ақиқат әңгіме көрініс берді. Ферманың ұжымы ұйымшыл, бірауыздылық пен белсенділік танытты. Ол кездегі малшылардың көпшілігі басқарушы қыздан жастары үлкен еді «Хатимажан, біз әзірміз, жасаймыз, бітіреміз» дейтін сөздері мұның жанын жадырата түсетінін әлі күнге толғаныспен еске алады. «Көптің күші–көл» деген тұжырымның өміршеңдігі талас тудырмайды. Жабыла ұйымдасқан қозғалыс алғашқы жылдың көктемінде фермадағы барлық саулыққа есептегенде, оларды әр жүзіне 108-ден қозы алынды. Бұған сенер-сенбестерін білмей таңырқағандар болмай қалған жоқ. Ауданнан комиссия шықты, арнайы санақ жүргізді. Бір нәрсені жоқ қылып көрсету ешкімнің қолынан келмеді. Дайырованың алғашқы аяқ алысына бәрі де таңырқады, таңқалысты, бірақ шындыққа тоқтады, шаруашылықтың жай-жоспарын ойластырып, дұрыс ұйымдастыра білетін адам болса, малшылар дейтініңіз үлкен шабуылдың алдыңғы шебіндегі ден қойған сарбаздар тәрізді ғой. Хатима не айтса да, барлығы бір кісідей жұмыла кетеді, ондайда алынбайтын қамал жоқ десе де болғандай еді. Іскерлік, жаңашылдық керек.

	Хатима ферманың өндірістік қуаттылығына терең талдау жасады. Бұл бағыттағы өгізаяңмен жүре берсе, табыстың тайқазаны қапелімде толмайтыны көрініп тұр. Еділбай саулықтарына жан-жақты күтім керек. Жерде шабындық жоқ, ерте қоздаған саулықтарды құнарлы жемшөппен ұстау шарт. Еділбай қойының қозылары түгел өсіріледі. Еттік бағытта бағылатын мал ғой. Оған азық-түлік те, адам күші де тапшы болып тұр. Фермада қаракүл тұқымды қойларын өсіру тиімді болатынын Хатима нақты есепке келтірді. Мұндай саулықтардан күтілген өнімді алуға мүмкіндік бар. Тек саулықтарды қонды күйде ұстап, қолдан ұрықтандыруды сапалы жүргізсе, төл көп болады. Көрінген қозының көпшілігін қаракүл елтірісін алуға дайындайды, бірқатарын тірілей өсімге қалдырады. Демек қозыдан ешқандай шығын болмайды. Ал Еділбай қойында тек тірі өсірілген қозылар табысқа кіреді, өлсе пайда жоқ, шығынға саналады және қаракүл елтірісі өте бағалы болып тұр. Ондайда фермаға қаражат көзі көбейеді. Қаракүл елтірісіне сұраныс көбейгенін сол кездегі адамдардың киім киісінен-ақ байқауға болатындай еді. Әкім-қаралар ылғи қаракүлдің көкшулан елтірісінен сәндеп құлақшын тіктіріп, қалың пальтоларына сондай түсті елтіріден жаға салдырып киетін шығарды. Ол тіпті бірден бәсекеге айналып кетті. Көп адамның оған қолдары жетпеді, қаракүл жағалы сырт киім мен құлақшын кию әрі мода, әрі арманға айналды. Хатима ферманың мамандары мен тәжірбиелі шопандарын жинап, осы мәселені ұсынысқа салды. Бас қосуға қатысып отырғандар бірауыздан мақұлдады. «Талабың оң болсын» айтып отырғаның көңілімізге қонады. Бізге алай етейік, былай жасайық деп бұрын кім ақылдасушы еді. Ферма бастығы дейтіндер айда жылда бір төбе көрсетеді де, «малды өлтірме, неге өлтіресің» деп айқалағаннан басқа айтарлары болмай жөндеріне кететін. «Келісіп пішкен тон келте болмайды» деп бізден бұрынғылар бастан кешкен соң айтқан ғой. Мынауың өте дұрыс болды, қаракүл қойын әкеліп берсе, бәріміз де бағуға, оны көптеп өсіруге әзірміз» десіп ферманың басқосуына жиналғандар қайсар қызға қанат бітіргендей болысты. Енді тоқталудың не керегі бар? Хатима салып отырып совхоздың басшыларына келсін. Ферма басқарушысының талдау жасап, ғылыми жағынан да негізгі деректерге сүйене отырып, айтқан ұсынысын совхоз басшылары бірден қолдады. Тек бір-екі ағалары ғана «Шырағым, мынауың асығыстық емес пе, фермаңды тым болмаса үш-төрт жыл басқарып, шаруаның жағдайына әбден қанығып алып кіріспедің бе? Байқа, ыссылай қауып қалып жүрме» деп, ескерту де жасады. Бірақ қайсар қыздың қашан да айтқанынан қайтпайтынына қанық ағалары одан әрі әңгімені созбады. Хатима Дайырова өз ұжымында жасаған жоспары бойынша ұйымдастырып отырды. Ауылда Батан Ыбыраев деген жас шопан бар еді. Мектептен шыққан бетінде мал шаруашылығында еңбек етуге талаптанып келген жастардың бірі. Елтең-селтеңі, қылтың-сылтыны жоқ, сөзіне ұстамды, жас болғанымен байсалды Батан бірден-ақ ферма бастығының назарына ілікті. Еңбекқор, қажырлы адам екені көрініп тұрды. Ендеше қиындықтан қашпайтын алғыр жігітке сенім танытуға болар. Мәселе осылай шешілді. Батан Ыбыраев көрші «Бақсай» совхозына барып, тоғыз жүз бас қаракүл саулықтарын әкеліп, бір отар етіп өзінің бағымына қабылдап алды. «Бақсай» совхозы жалпы облыс көлемінде алғаш тәжірибе ретінде 1930 –шы жылдардың бас кезінде ұйымдастырылған шаруашылық еді. Содан бері қойдың осы түрін өсіріп, біршама табыстарға да жетіп келе жатқан. Енді сол шаруашылықтан енші алғандай болып Батан бастама көтерді. Оның қадамы қарқынды басталды.

	1962 жылғы алғашқы төлдету науқанында қаракүл саулықтарының әр жүзіне есептегенде 118-ден қозы алынды. Бұл көрсеткішке әлі ешкім жетіп көрген жоқ-ты. Сөйтіп, қаракүл саулықтарын өсіруде фермамызда Батан бастама көтерсе, сол малы Батанның да абырой-атағын аудан, облысқа емес, сонау Алматы мен Москваға жеткізіп дәуірлетіп жіберді. Оны сәл кейінірек айтармыз,-деп Хатима апай осы сөзге араласып өтті. Ферманың шаруашылығы тек Батанның отарында емес, барша ферма көлемінде өрлей бастады. Хатима басқарушы болып жұмысқа кіріскеннің он жылдығында, демек 1971 жылдың көктемінде ферма бойынша әр жүз саулыққа есептегенде 149-дан қозы алынып, облыс бойынша тұңғыш рекорд жасалды. Мал басы да мол өсті. Оның қабылдап алған жеті мың қойы енді жиырма бес мыңға жетті. «Байқа, ферма басқару қиын екен, басында жеңілдеу кеңсе жұмысына бармағаным қате болды-ау деп өкініп жүрме» деп ескерту жасаған ағалары енді ферманың жоғары көрсеткіші жайлы әңгімені үнсіз тыңдап, бастарын изеп қоятын дағдыға көшті.

	Ондай жоғары көрсеткіштерге жыл сайын қол жеткізіп отырды. Бір ғана дерек келтіре кетуді орынды санадым. Осы жазбалар авторының өзінің жеке мұрағатында Атырау облыстық «Коммунистік еңбек», қазіргі «Атырау» газетінің 1974 жылғы сегізінші қаңтардағы саны сақталған еді. Оның бірінші бетінде Хатима апайдың «Іспен жауап береміз» деген мақаласы жарияланған. Елді басқарып келе жатырған Коммунистік партия Кеңестер одағының халқына арнап үндеу қабылдапты. Сол кездегі саясат бойынша табысты еңбек етіп, кезең-кезеңімен қабылданып тұратын бесжылдық жоспарды мерзімінен бұрын орындауға шақырған осындай бұқаралық қозғалыс туғызылып тұратын еді. Партияның шақыруына үн қосқан адамдардың сөздері халыққа жеткізіледі. Ферма басқарушысы Хатима Дайырованың мақаласында да ұзақ жылдарға жалғасқан табысты істері толық баяндалған екен. Міне, облыс көлемінде нақты танылған озат ферманың табысты істері сол мақалада айқын көрсетілген. Хатима апайдың кезінде қалай жұмыс жасағанынан осы газет бетіндегі деректерді айту арқылы да оқырманға көп мағлұмат жеткізуге болады деп есептеп, бірқатар жолдарды көшіргенді орынды санадым. Міне, оқып қараңыздар: «Фермамыздың шопандары үстіміздегі бесжылдықтың өткен шешуші үшінші жылын елеулі табыстарымен шығарып салды. Қой өсірудің 1973 жылғы жоспары 121 пайызға асыра орындалды. Мемлекетке мал өнімдерін тапсырудың межесіне артығымен қол жеткізілді. Атап айтсақ, 1656 центнер ет, 375 центнер жүн өндірілді. Оған қоса 5977 дана қаракүл елтірісі тапсырылды. Үстеме салмақ алудың өзіндік құны жоспарланғаннан едәуір арзанға түсті. Сөйтіп фермамыз 1973 жылы рентабельді аяқтады. Жемісті еңбектері үшін фермамыздың бір топ шопандары үкімет наградаларына ие болды. Аға шопаан Мұқси Досқалиев «Еңбек Қызыл ту» орденімен, жас шопан Батан Ыбыраев «Еңбектегі ерлігі үшін» медалімен наградталды. Бір топ шопандарымыз Москва қаласындағы Бүкілодақтық Халық шаруашылығы жетістіктері көрмесінің алтын және күміс медальдарын алды. Бұл күндері ферма шопандары,-делінген екен одан әрі аталған мақаласында мал қыстаудың әр күнін нәтижелі өткізуде. Ферманың 16503 қойы 21 орынға қыстаққа түсті. Аула-қоралар алдын ала толық жөндеуден өткізілді. Қыс қамы ерте жасалды. Өткен декабрь айында мал пішенге қараған жоқ. Қазірдің өзінде де даланың жайылысы үзілген жоқ, ауа райы жылы. Демек жемшөптің үнемделуі шығынды азайтады, шығын азайса, өнімнің өзіндік құны арзандайды, өзіндік құны арзандаса, таза пайда көбейе түседі. Ферма малшылары мұны терең түсініп, даланың тегін шөбін пайдалануға ынталылықпен күш салуда. 1974 жылға белгілеп отырған межеміз де жоғары.

	Биыл фермамыз бойынша алдағы көктемде әр жүз саулықтан 125-тен қозы алып, әр қойдан 3,1 келіден сапалы жүн қырқуға социалистік міндеттеме қабылдадық. Аға шопандар Б. Ыбыраев, М. Досқалиев, Ш. Сыдихов сияқты танымал майталмандарымыз қаракүл саулықтарының әр жүзінен 140-135-тен қозы алуға серт етіп отыр. Бұл тек құрғақ сөз болмауға тиісті. Төл алуға қазірдің өзінде әзірлік жұмыстары қызу жасалып та жатыр. Малымыз қыстай қоңын жіберген жоқ. Биыл қаракүл қозыларынан өсімге қалдыратындарын көбейте түспекпіз. Ол үшін аналық мал дұрыс желіндеп қоздатылады. Бәріне де бағым-күтім ойдағыдай болуы шарт. Ферма шопандары осы алға қойған меже биігінен көрінетін болды» деп аяқталады аталған мақала.

	Әрине, коммунист Хатима Дайырова басқарған ферманың бұл тек бір жылғы жетістігі жайлы айтылар сөз емес. Жоғарыда көрсеткендей, ширек ғасырға жалғасқан ерен еңбектің еңселі асулары жатыр. Соны айқындай түсетін абырой-атақты айтудың өзі қыз-ғұмырдың тамаша ерлік істерін айқындай түсер еді. Өмірінің барлық мәнді, мазмұнды кезеңдерін туған жерде халқына тамаша еңбек етуге жұмсаған Айбастың айбынды қызының өзгелер жете алмаған, өзгелерге ғаламат үлгі болатын мерейлі көріністерін алдымен атап-атап шығып, артынан тарқатып таныстырармын деген есебім де жоқ емес.

	Алдымен Хатима апайдың есімі туған жердің тарихында ерекше айтылатын үлкен оқиғаны атап өтейік. Елді коммунистік партия басқарып отырған заманда оның атқаратын қызметі өте-мөте жоғары деңгейде саналды. Партияның жарғысына байланысты бес жылда бір мәрте кезекті съезі өткізіліп тұрды. Онда СССР деген алып елдің бес жылға белгіленген экономикалық-әлеуметтік даму жоспары қабылданады, аяқталған бесжылдықтың қорытындысы сарапқа салынады. Партия съезінің қабылдаған қаулылары бүкіл одақ бойынша өзгермейтін заң болып белгіленеді және солай жүзеге асырылады. Ондай үлкен жиынға кез келген адамдар шақырылмайды, партияның облыстық, республикалық органдарының конференциялары мен съездерінде делегаттар сайланады. Оған басшы қызметкерлер, таңдаулы адамдар мен өндіріс озаттары ұсынылады. Міне, жыл сайын ерекше табыстарға жетіп, атағы Атырау өңіріне мәшһүр болып айбындап жүрген Айбастың атақты қызы 1966 жылы өткізілген КПСС ХХІІІ съезіне делегат болып қатыстырылды. Әрине, қайталап айтар болсақ, бұл ілуде біреудің ғана қолы жетер, маңдайына бақыт болып қонар ерекше дәреже еді. Москва қаласында сол кезде Бүкілодақты басқарып отырған тарихи тұлғалар Л. И. Брежнев пен М. Сусловпен және сондай мемлекет қайраткерлерімен, Қазақстан Республикасын басқарып отырған Дінмұхамет Ахметұлы Қонаевпен қатар отырып, әлемде теңдесі жоқ ғаламат ғимарат Қызыл Алаңдағы күн күмбезді Кремльде кемелді кеңестің тарихи тұлғаларының бірі саналған, ерекше бақыт пен абырой шуағына бөленген қазақтың қайсар қызы Хатима Дайырова болып танылып еді. Соның айқын куәсіндай бірнеше құжаттар мен суреттер апайдың жеке мұрағатында келер ұрпақтың қолына жетер жәдігерге айналып отыр. Соның бірін таныстырған артық болмас. Міне, көлемді үлкен сурет. Қараңызшы, оның ұзыны жарты метр, ал ені немесе тікесінен есептесек – биіктігі отыз сантиметр. Сыртынан қап-қалың қатырма қағазбен тысталған, сынбайды, жыртылмайды, ұрпақтан-ұрпаққа сақталады және суреттердің реңі де оңбайтын, ажарын жоғалтпайтын бояумен жасалған. КПСС ХХІІІ съезіне делегат болып Қазақстаннан барған бір топ делегаттар түсірілген, орталарында жоғарыда есімдері аталған Леонид Брежнев пен Дінмұхамет Қонаев, қастарында Айбастың айбынды қызы Хатима Дайырова. Міне, бақыт, міне мақтаныш! Әр нәрсені өзінің заманына, қоғамына қарай бағалаған орын болса керек. Адамдар бастан кешкен үлгілі де ұлағатты істерді ұрпақ игілігіне айналдыра білген елдің өркениеттік өсиеті кемелдене бермек. Осы тұрғыда зерделеп, зейінге тереңдетсек, Хатима апайдың сақтаған басқа да суреттері туған жер шежіресінің жоғалмас жәдігерлері болып саналатынын қайталап қаперге сала кетпек болдым.

	Коммунист Хатима Дайырова Москва қаласына аталған съезге барған, оның бірнеше күнгі жиын жұмыстарына қатысқан оқиғалардан кезінде естелік те жазбақ болған екен. Мұны басында күнделік ретінде қағазға түсіре бастапты. Ең өкінерлік жағдай, сол күнделік-естелікті толықтырып тұтас жазудың сәті түспей қалған. Москвадағы съезд күндерінде отыра қап күнделік жазатын басы артық мезгіл болмайтыны өзі-өзінен түсінікті. Ауылға келген соң шетсіз-шексіз шаруаның шапқылау жұмысы мұрға бермейді, оған қоса съезд делегаты Хатима Дайыровамен кездесу өткізу аудан көлемінде барлық елдімекендерде ұйымдастырылды. Съезд материалдарын насихаттайтын жиындарда оқитын дәрістері және бар. Ауыл өміріндегі от жағып, күл шығаратын тауқымет-тіршілікке араласпайтын қыз ғұмырдың басқа да жұмыстары бастан асып жататын. Осындай тынымсыз жағдайлар Москвада басталған күнделіктің ауылда жалғасын жасауға мүмкіндік туындамай қалғанын Хатима апай енді толғана, ойлана еске алады. Дегенмен көненің көзіндей болып бара жатқан күнделіктің алғашқы жолдары былай жазылған екен: «КПСС ХХІІІ съезіне делегат болып қатынасу мен үшін өмірдегі үлкен қуаныш, зор бақыт болып қалмақ.

	Сондықтан Москва қаласына баруға сапарға шыққаннан бастап күнделік жазуды ойлағанмын. Оның алғашқы жолдары мынадай болып отыр. 1966 жылдың жиырма төртінші наурызы еді. Таңертең сағат сегізден он бес минут өткенде съезге делегат болып, облысымыздан сайланған сегіз кісі поезбен облыс орталығынан жүріп кеттік» деп басталады. Одан арғы әңгімелер съездің барлық делегаттарына ортақ жүріс-тұрыс, көру-білу болып жалғасады. Оның ішінде мемлекет басшыларымен кездескенін, бірге отырып суретке түскенін жоғарыда жалпылама атап өттім. Хатима Дайырова әр жылдарда Қазақстан Коммунистік партиясының ХІІІ және ХІҮ съездеріне де делегат болып қатысқан адам. Өңіріне ең жоғары награда деп белгіленген Ленин орденін тағып айбындап жүрген дәуір мен дәурен бастан өткен. Заман өзгерді, қоғам жаңарды. Коммунистік партияның съездері жайлы жазылғандар енді тарихи құжаттарда сақталып қалды. Оған біз де тоқталмадық.

	 Қыз-ғұмырдың қимас кезеңдерін Қызылүйге келгенде көңілдене еске алады. Бұл ауыл менің қасиетті қонысыма айналды ғой, дәл қырық жылғы ғұмырды осы ауылда өткіздік. 1960 жылы ферма басқарушысы жұмысын қолға алғанымда мұнда екі тұрғын үй мен бастауыш мектеп ғана бар екен. Тек малдың жағдайын ойлаумен ғана шектелге-нім жоқ. Әлеуметтік жағдай, адамдардың тұрмыс-тіршілігі ойдан шықпайтын орамды жұмысқа айналды. Аудан мен облыстың басшылығына талай мәрте мәселемен бардым, үлкен-үлкен беделді жиындарда салиқалы сөз қозғадым, орынды жерінде сынға алған жайлар да кездесті. «Мына Дайырова діңкемізді құрытар, оның ұсынған мәселесінің ше-шімін тауып құтылайық» деген басшылар болғанына көзім жеткен. Дегенмен, төменнен көтерілген мәселенің жоғарыдан тез қолдау тауып, тиісті нәтижеге жетіп отыруы ісіміз-дің жан-жақты дамуына кең жол ашатынын кейінгілерге ұлағат ретінде қалдыруға болар еді,-дейді. Айбастың айбынды қызы әлі қағазға түсіп үлгермеген естеліктерінің ырғақты желісін сабақтай түсіп. Иә, ол үлкен шежіре, талғамы терең тәлімі жоғары тарих екені сөзсіз. Шынында да, Хатима Дайырованың ерекше қабілеттілігі мен еліне танылған ерен іс-қимылы, парасат-білігі жайында тереңірек баяндауды, кейінгі ұрпаққа шежірелі жазбалар қалдыруды мақсат еттік. Ол ойымыздың қаншалықты жүзеге асқанын осы кітапты оқып шыққанда бағамдарсыздар деп ойлаймыз. Осылай ой қуалап үнсіз қалған сәтімді дауыс көтере сөйлеп Хатима апайын сағынышты көріскендей көңіл-күймен Сыдихов Шәріптің келгені бөліп жіберді. Бірақ ол өзімен бірге үлкен олжа әкелгендей болды. Олжасы сол – апайдың ойына салар үлкен естеліктің Шәріп басты кейіпкері болып шыға келді. Бізге керегі де сол ғой. Өзі ақкөңіл, ақжарқын азамат екен. Көңілінде бір түйір бүкпе жоқтай ақтарылады. «Баяғыда апай бізге қатаң талап қояды. Арақ ішкізбейді, апай ауылда жоқ қой деп бірдеңе ішіп алсақ, бұл кісі ертесіне соның бәрін біліп алып, сыбағамызды беретін еді» деп қарқылдай күлген Шәріп көп әңгімені көздеулігін көздеп жібергендей болды. Хатима Дайырқызы бұл әңгімені рақаттана тыңдағандай жадырап, өзі де серпіле сөйлеп кетті. «Бір жылы», деді ол кісі бұрынғы аға шопанның сөзін жалғастырғандай болып, қыс қатал болды ма, малда аз-кем ауру болды ма, әйтеуір төлдің көрінуі аз болды. Жоспар орындалмайтын түрі бар. Партияның қоятын талабы қатал, қалай да жоспар орындалды деп көрсету шарт. Бір тәуірі қағазға жазып апарғанға тоқталады. Бірақ өтірік цифрларды сала алмайсыз. Соңынан тексеріп қалса, болмаса біреулер әдейі көрсетіп жіберсе, оның арты үлкен қылмыс болып санала-ды, партия мүшелігінен шығарады да, артынша жауапты жұмысыңнан қуады. Қалай дегенде де жоспарды орындамай болмайды, сонда не істеуміз керек. Әңгіменің түйіні аға шопандардың қолында. Олардың өздері де жекеменшік малдан құралақан емес. Мен фермадағы малшылардың барлығына төрт түлік малдың қай-қайсынан да аз-аздап болса да ұстауды ұйымдастырып отырдым. Олар қолдарындағы өздерінің жекеменшік қозыла-рының есебінен ферманың толмай тұрған қозыларының орнына салуы керек.

	 Ертең жыл аяғында үстеме төлемақымен кері қайтарылып беріледі. Дегенмен ондайда біреу бастамашы болуы керек, өзгелерге сөзі өтетін, басқаларды соңынан ерте білетін аға шопан белсенділік жасауы керек. Осындай жағдайды ойластыра келіп,-дейді Хатима апай үлкен әңгімеге тереңдей түскендей әсерлі баяндап, бұл әңгімені ферма шопандарының жиналысында кім бастап айтуы керек деген таңдау жасадым да, ақыры осы Шәріпке тоқталғанмын,-деп бір тоқталды. Шәріп оған қарқылдап күлді. «Әне, айтамын ғой, апай бәрін ұмытпайды және бәрін біліп отырады» деп аңқылдап дағдысымен дауысын көтере сөйлейді.

	-Содан қызығы бар,-деп апай да қосыла күлді. Ферманың жиналысына дейін шопандар толық жиналып болғанша мына Шәріп пен аға шопан Мақсотов Ғапур екеуі «ал қазір Хатима апай отарларындағы жоспарға жетпей тұрған қозыларды орнын өздеріңнің жекеменшік қозыларыңмен толтырыңдар деп талап қоюы мүмкін. Біздер бәріміз де бірауыздан үкіметке беретін артық қозымыз жоқ деп айтуымыз керек деп ұжымға теріс үгіт жүргізіп қойыпты. Оны біліп қалдым. Дегенмен ұяты, түсінігі бар жігіт қой. Қызарақтап, қипалақтап күле береді, өзінің ағаттық жасағанына қатты қысылып, қиналып отырғаны көрініп тұр. Мен оған әдейі назар аудармаған болып едім, бірақ өзі шыдай алмады. Орнынан атып тұрды, бірінші болып сөз бастап жіберді. Айтайын десе керек сөзді таба білетін шешендігі де жоқ емес. «Хатима апай дұрыс айтады деді,-ол сонда. Бұл кісі фермамызды басқаруға келгеннен бері шаруамыз ілгерілеп, артта қалған жағдайымыз едәуір оңғарылып келе жатыр еді. Жыл сайын жағдайымыз осындай бола бермес. Өте қатал болатын қысқа күресетін жағдайды жасай алмай қалдық, бірқатарымыз малдан шығын бердік. Өз кемшілігіміздің орнын өзіміз толықтырайық, жолдастар. Қолымыздағы жекеменшік мал кімдікі, ол қайдан келді десек, оның барлығы мына Хатима апай басшылық жасағаннан бергі қолымыз жеткен табысымыз емес пе. Бұл кісі «шаруаңды түзе, отбасыңда ішіп-жейтін дәулетің болсын» деп жинаттырған малымыз ғой, ол да даладан қосылған дәулет емес, осы ферманың жерін жайлап, шөбін жеп, суын ішіп өскен мал ғой. Совхоздың малын бақпасақ, ондай жағдай бізге туғызылмас та еді. Сондықтан тартынатын ештеңе жоқ. Апайдың ұсынысын мен қолдаймын. Менің отарымды биылғы төл алудың жоспары толық орындалды деп көрсетуге болады және басқа отарда толмай тұрғандарына он қозы беремін» деп осылай көш бастап жіберген еді бұл Шәріп. Жиналысқа қатысқандар мұны толық қолдап жатыр. Сонда да аяқ астынан іліп-қағатын әдетіміз бар емес пе. «Әй, Шәріп, сенің қай сөзіңді ұстаймыз, әлгінде ғой, сен үкіметке бір бас та мал бермейміз деген жоқ па едің» деп қабырғадан киліккен біреу табылған еді. Шәріп оған қысылған жоқ. «Е, немене, ойнауға болмай ма, мен сендерді неғылар екен деп ойнап айттым ғой, жарайды ойнама десеңдер, ойнамайық» деп момақансып отыра кеткені бар. Мұның сондай әртістігі де табылатын.

	-Менің солай күлкіге қалған жағдайым бар. Апайдың алдында анау-мынау сылтау айтып ақталамын деудің қисыны келмейтін. Бұл кісі ешкімнің де қас-қабағына қарамай батып айтатын және батырып айтатын. Ондайда апайға «мақұл, мақұл» деп айтқанын орындаудан өзге амал қалмайтын. Бірақ істің мәнісін, шаруаның бағытын біліп айтатын, орынсыз кесе-көлденең кірісу бұл кісіде болмайтын. Сөйте жүріп адамға жақсылық жасауға тартынбайтын, әркімнің үй ішінің жағдайын ойлап, ана шаруаң не болды, мынауыңды былай жаса деген сияқты ақыл-кеңесін, тура басшылығын аямайтын еді. Соның арқасында ауылдастары, жұмыстастары бұл кісіні үлкен құрметпен бағалады ғой. Мен Хатима апайды құрғақ мақтайын деп отырғаным жоқ,-деп қосады Шәріп Сыдихов. Көзіміз көрген, басымыздан кешкен оқиғаларды айтып отырмын. Жастау кезімізде, оның үстіне елу грамм, жүз грамм дейтіндерді жұтып жіберген, көңілденген тұстарда ойын-шыны аралас сөйлесек, сөйлеген шығармыз. Енді біреуден үлкен, біреуден кіші дегендей, ата сақалымыз ауызға біткен тұста жаңсақ айтар жайым жоқ. Апайдың қайырымды, баршаға қамқор болғанына менің өзімді мысалға келтірейін. Жасымда тұрмыстық жағдайға байланысты аздау оқып қалғанмын. Еңбекке араласып, қой бақтым, жұмысым жаман болмай, аға шопандар қатарына қосылдым. Жыл сайынғы көрсеткішім де жаман болмады. Оң-солымды тани білетін сауаттылығым, сергектігім болды. Хатима апай кісі танитын ерекше зеректігі бар еді десем, артықтығы болмас. Кімнің бойында қандай қабілет барын біліп, бағалап жүретін еді.

	Бір күні маған айтты: «Шәріп, сенің оқуың керек. Мал шаруашылығының қыр-сырын жетік білесің. Енді соныңды теориялық біліммен, ғылыммен толықтыр. Институтқа сырттай оқуға түс, жоғары білімді мал маманы болуың керек» деп тапсырмасын қадап тұрып айтқаны бар. Тіпті не деп жауап қайтаруымды білмей қалсам керек, «мақұл апай, мақұл» дей беріппін. Сөйтіп жүріп әлгі айтқаным ойымда қалмаса керек, бірақ апай оны ұмытпапты. Бірде ферма аралап жүріп келгенінде «Шәріп өткендегі мәселеге дайындалып жатырсың ба?» дегені бар. Сасып қалдым, ол не мәселе еді, апай деп сұрап қала жаздап, әйтеуір есіме түсірдім. Тездет, сырттай оқуға қабылдайтын емтихандары қашық болмас, соған бару керек.

	Біржылдық еңбек демалысыңды бергіздіремін, ауылшаруашылығы техникумына оқуға түсіп ал,-деп нақты шешімін жасады. Ақыры Гурьев ауыл шаруашылығы техникумын бітіріп, орта дәрежелі зоотехник болып енді апайдың қасында ферма басшыларының бірі болып та біраз жыл жұмыс жасадым.

	Өмір өткелдерін өрнектеп, әр адамдардың өмірін жазар болсақ, Қызылүй тарихы бірнеше том болары хақ. Әр адамның тағдыры әрқилы, соның бірі Сыдих қарттың оның ұрпағының өмірі жөнінде сыр шертсек, Сыдих 1895 жылы осы Нарынқұмында дүниеге келіп совет үкіметі құру кезінде түрлі жұмыстар жасап, 1938 жылы алғашқы колхоздар құрылғанда елден жылқы жинап, жылқышы болып жұмыс жасайды. Өз отбасын құрып, Шынар Құспанқызы екеуі бақытты өмір сүріп, бала сүйіп жатқан кезі болатын. Ұлы Отан соғысы басталып, ел іші азалы өмір кешіп естерін жия алмайтын кез еді. 1942 жылдың басында соғысқа аттанады. Азаматынан айырылып, бала-шағасына қарап қалған Шынар ерінің қарауындағы жылқылардың аман-есен тұрғанда колхозға санап тапсыруға бармақшы болып отырғанда, сол кездегі колхоз басқармасы Жұбан Мечеев.

	-Шынар, қолыңдағы Сыдихтың жылқысын бүгін саған санап беріп таңбалап тапсыруға келдім және сонымен қатар осы колхоздың жылқы фермасының басқарушысы етіп тағайындап, екі жұмысты бірдей атқарасың, ойлануға уақыт жоқ. Біздер соғыс жағадайында өмір сүріп жатырмыз деп жылқыны санап тапсырған. Соғыстан 1946 жылы Сыдих аман-есен келіп отбасына қосылып өзінің атакәсібі жылқы бағуды жалғастырады. Осы бір еңбекқор отбасына түлеп ұшқан балалары Чапаев совхозында жұмыс жасап Асылбек механизатор болса, Қадірбек техника маманы, Жәнібек, Сағира дәрігер, Ақкенже ұстаз мамандықтарын қаласа, үлкені Шәріп мал бағудың шебері атанды.

	Шәріпті әріқарай тыңдасақ. «Алғашқы да №7 ферма меңгерушісі Ишанғазиев Сұрамыстың қарауында сиыр баққанын айта отырып, ферма малымен бағушыларымен бірге Правда совхозына өткізуіне байланысты отбасында үлкен кісілер болғандықтан елде қалдым» дейді. Сол бір ұжымда жұмыстастарым Дендеровтер Зейнеш, Хамит, Әлпаев Төкес, Қарабаев Ұзақ, Бисекенов Әлімғали, Ибраймов Дәрәу, Қабдірахманов Тәжіғали, тағы басқалармен жұмыстас болдым.

1965 жылы күз айында 800 қозы алып, қойшы болып шыға келіп, бірінші төлдеуде 113-тен қозы алдым. 1980 жылы №2 ферманың аға жұмысшысы болып жұмыс жасадым. Осы он алты жыл мерзімде ауылшаруашылығының көрмесінің алтын медалін және «Москвич–412» автомашинасын сыйлыққа алдым. Еңбегімнің жемісін көріп алған марапаттарым баршылық. Бұл тек қана айтып отырғаным менің еңбегімнің жемісі ғана емес бүкіл ферма ұжымының еңбегі деп бағалаймын...

	Әңгіменің қызығына түскен Шәріп Сыдихов сөзін жалғастыра берді. Барлығы да кезінде көзіміз көрген, өзіміз ортасында жүрген оқиғалар ғой. Енді соларды сағына еске алғандай боламыз. Фермамыз тұралап артта қалған жерінен Хатима апай келіп бір-екі жылда аяғынан тік тұрғызды. Әлгі жиналыста жоспарды орындауға жұмылғанымыз бұрынғы қиындықтан шығудың тұсаукесерін жасағандай болды. Адамдар түсінді, сапалы, табысты еңбек етуге жұмылды. Көрсеткішіміз барған сайын жоғарылай берді. Ферманың ерекше табысы көзге түсіп, апайдың абырой-атағы елімізге танылды. Талай айтылып, жазылып келді ғой. Сонда да мен есімде қалғандарды қайталағаным артық болмас. 1971 жылы фермадағы әр жүз саулықтан 149-дан қозы алынды.

	Бұл бұрын еш жерде болмаған көрсеткіш еді. Оның алдыңғы жылдары да осындай жоғары көрсеткіш тұрақты жасалып келді. Соның арқасында Хатима апай Қазақстан Коммунистік партиясының ХІІІ және ХІҮ съездеріне делегат болып сайланды және соңғы жолы Қазақстан Компартиясы Орталық Комитетіне мүшелікке кандидат болды. Мұның өзі заманында екінің бірінің қолы жете бермейтін абырой-атақ болатын. Апайымыз одан да зорына биіктеді. 1966 жылы КПСС ХХІІІ съезіне делегат болып барып, Москвада сол кезде ел басқарып отырған Брежнев, Суслов деген тарихи тұлғалармен Москваның Кремлінде бас қосып, үлкен мемлекеттің үлкен мәселесін талқылап, алынған қаулыларға дауыс беріп отырған Айбастың айбынды қызы еді бұл апайымыз. Үкімет тарапынан бұл кісінің еңбегі ерекше бағаланып отыратынын көзіміз көріп, бірге қуанып, бірге тойлап жүрдік емес пе.

	Оның қайсыбірін санап айтуға болар. 1971 жылы «Октябрь революциясы», 1983 жылы Ленин ордені сияқты ең жоғары наградалар берілді. Партияның пленумдарында, конференцияларында, съездерінде айтылған әңгімелерде, шешімін тапқан мәселелерде Хатима Дайырованың қосқан үлесі елеулі екенін тарихи құжаттардан табуға болатын шығар. Қазір менің айтып отырғаным құрғақ сөз сияқтанып кетер,-деп Шәріп бір тоқталып алғандай болған еді, бірақ артынша қайта сөйлейді. Көзіміз көрген жағдайды қалай айтпаймыз. Басқаны былай қойғанда, осы Қызылүй қонысын үлкен ауылға, ферманың орталығына айналдырған осы кісінің өзі болды. Оны апайдың өз аузынан тыңдағанымыз дұрыс болар. Мен біреуін асырып, біреуін жасырып дегендей, толық қамти алмай қалармын. Көзіміз көрген бір нәрсе – Қызылүй маңы ауызсудан қатты қиындық көріп отырған еді.

	Апай партия конференциясында мәселе көтерді, ол бірден қолдау тапты. Сонау Жайық өзенінен бастау алатын Дүтбай каналын Қызылүйге қарай сегіз шақырымға созу керек. Сонда ферманың тұрғындарына да, өрістегі малға да ауызсу жағдайы шешіледі. Солай жасалды. Малға да, жанға да рақат болды. Қазір оны аңсап ғана еске аламыз. Бұл күнде Қызылүйде бұрынғы күй жоқ. Ауызсудың жағдайы өте қиын болып тұр. Бір водовоз суды осындағылар бес мың теңгеге сонау Чапаев ауылынан тасыттырып, сатып алады. Тоғыз шақырым жерде тұрған көгілдір отын бұл ауылға жеткен жоқ.

	Шәріптің әңгімесі осы тұсқа жеткенде, сөзге араласқанда көбейе берді. «Хатима апайымызды көрген соң бәрі де еске түсіп, оған бүгінгі жағдайымыз қосылып, тек бір сырласу ретінде айтып отырғанымыз ғой» дейді, олар мұны неге айтып отыр демесін дегендей рай танытып. Бірақ, айтпасқа да болмайтын сыңайлы.

	Баяғы Айбас, Бабан, Бегайдар және сондай атажұрттардың тұрғындары сиреп, жомарт дала өз-өзінен құлазып жатыр. Мал өсірген әр жерде қадау-қадау тұрғындары бар. Елдің беті енді ғана оңғарылып келеді. Киелі қонысқа қайта келіп, мыңғыртып төрт түлік мал өсіре бастаған отбасыларының ырыздық-молшылыққа қолдары жеткеніне өзгелер қызыға қарайды. Егер Қызылүйден орта мектеп ашылса, атажұртқа қайта қоныстанатындар қатары қалыңдай түсетініне талас болмайды. Қазірдің өзінде осы маңайдан толық орта мектеп ашып, бала оқытуға мүмкіндік бар. Олардың жағдайын ойлап, Нарынның кен қонысына ірге көтеріп жете алмай отырғандар табылады.

	Баяғыда Беріш, Құттығай, Саржала, Шұбар, Адай Тоқтамыс сияқты батыр бабаларымыз қалмақтармен жылдар бойына тыным алмастан шайқасып, ақырында 20000 шаңырақ торғауыттардың тырағайлап көшіп кетуіне дейін қыспақтап қорғаған атакүлдік жерімізді енді неге өгейсітіп, иесіз қалдырамыз? Күні кеше осы Хатима Дайырова ферманың 25000 бас қойын қысы-жазы өсірген құйқалы қоныс құлазып босқа жатыр.

	-Жә, оны енді айтты не, айтпады не, бәрі де өтті-кетті ғой деп, біреуі әңгімені басқа бағытқа бұруға сыңай сездірген еді, оны қоштамағандар да табылып жатыр.

	-Жо-ға, оның өтті-кеттісі жоқ. Қайта қолайлы жағдай енді келді. Қанша мал өсіремін десең де қолыңнан қақпайды, тек соған басшылық жасап, ұйымдастырып көпшілікті ортақ мақсатқа жұмылдыратын бір көшбастаушы керек. «Жалғыз жүріп жол тапқанша, көппен жүріп адас» деген мақалда тамаша өсиет, парасат жатыр. «У жесең-руыңмен» деп және ескерткен. Бұл жерде бәрің бірге қырылып қал деген ұғым емес, көптен бөлініп кетпе, қиындықта да, ауыр жағдайда да көппен бірге болып, басқа түскен салмақты бірге көтер деп тұрса керек. Соның шешуіндей қылып «жалғыз қаздың үні шықпас» деп нақты жауабын айтқан емес пе. Баяғыда осы Хатима апай шашырап қалған шаруашылықты иірген қойдың отарындай қып бір орталыққа жинақтап, ешкімді сыртқа шашау шығартпай ортақ мақсатқа жұмылдырып еді, фермамыз ауданды былай қойғанда, облыста атойлап алға шықты емес пе?

	-Солай, солай, оның жөні бөлек аңыздай айтылатын әңгіме ғой. Жан-жақтан жинақтала келе бастары қосылып, тұс-тұстан өткен-кеткенді еске ала айтылған сөз барысы Хатима Дайырқызын да бұдан елу жылға жуықтаған осы Қызылүйдің тіршілік сілемдерін көз алдына қайта тосқандай әсерге қалдырды.

	Ол кез ешқашан ұмытылмайтын қиын жағдайларға толы болатын. Алдымен Хатима Дайырқызының ферма басқарушысы болып жауапты қызметке орналасуының өзі де жүйкені жұқартатындай іркіс-тартыс болды емес пе. Тіпті аудан басшыларының да жылы қабақ танытқан сәттері сирек болып еді-ау. Аудандық кеңес атқару комитетінің хатшылығы сияқты жылы орында жайғасып отырып мезгілімен жасайтын жұмыстан бас тартқан өзің ғой. Енді қысы-жазы ат үстінде шапқылап жүріп көр, қашанғы шапқылар екенсің деп, іштей түйіліп қалғандар да табылған. Дәл осындай көңіл-күйді ұстағандар ауылда да аз болған жоқ. «Ол шеті мен бұл шетіне атпен жүргенде күншілік жолы бар Нарынқұмында шашырап отырған ферманың қыстақтарын аралап басқару талайдың жілігін шаққан жұмыс. Жігіттің жігіті де оған төзе алмаған. Пәлен жыл қалада оқып, әбден ақсаусақ болып қалған қырдың қызына зіркілдеген ат үстінде тынымсыз шапқылай беру оңайға соқпас. Ертең-ақ мен қателесіппін, мынау жұмыс маған күш беретін емес деп өзі-ақ басын алып қашатын болар деп күнілгері жорамал жасағандар болғанын бұл да талай естіген. Ойланды, толғанды. Айбас қонысынан он бес шақырым қашықтағы мектепке жаяу барып оқыған қайсарлығы ұстады. Онда да «нәнбай қызды оқытудың не керегі бар, одан да колхоздың жұмысына қосу керек» деген басқарма төрағасының тұрпайы сөзі қайсар қыздың қыстай сабақтан қалмай, қасарысқан қимылмен оқып шығуына қозғау туғызып еді-ау.

	Енді анау ауыздарына ие бола алмайтындар «қалада оқыған ақсаусақ қыз аты үстінде қашаңғы шапқылар екен көрейік оның мықтылығын» деп келеке-мазақ қылуға әзір отырғандардың күлкісіне, анасы Халима Жаналықызы түсіне енеді. Киелі, ишаралы адам еді, түсінде аян береді. Ол кісі алда болатын оқиғаларға да өзінің түсі арқылы болжам жасап және онысы айна-қатесіз келіп отырушы еді. «Батыр бабаларыңның аруағына сыйын, жасыма, басылма, талаптанған қызметіңді жалғастыра бер.

	Әкең Дайыр сені бес жасында атқа отырғызып, үйреткені алдын болжағаны шығар. Сенен күтеріміз көп, Хатимажан, сен біздің үмітімізді ақтайсың» деп анасы марқұм қасында отырғандай аян беріп, мұны жігерлендіре түсетін. Тірілерден де мұны қолдап, қостап отыратын ақсақалдар мен ақ жаулықты аналар табылып жатты. «Халықтың бабын табу оңай болмайды, Хатима, шырағым, малы бар, жаны бар, тұтас бір қауым ел сенің айтар сөзіңе, беретін басшылығыңа қарап отырады. Ауыл арасының өсек-аяңы болмай тұрмайды. Күңкілдеген қаңқу сөзге мән берме. Өз жігерің, өз ақыл-парасатың өзіңе жетеді, алған бағытыңнан тайынба» деп бұған қамқордай сөйлеп тілеулестік танытқандар да аз болмаған. Солай, тартынатын, тайсақтайтын ештеңе жоқ. Малды ауылдың тіршілігі көзін ашқаннан көкірегі қаныққан жағдай ғой. «Ананы қайтем, мынаны қалай істеймін» деп дағдаратындай жұмыс емес. Тек ұйымдастыру, адамдарды өзіңе тарта біліп, соңыңнан жұмылдырып отыру шарт. Солай да болған-ды. Енді ойласа соған Хатиманың өзі қайран қалады. Жоғарыда біршама айтылды ғой. Бұл келгенде ферманың адам көрер жағдайы жоқ екен. Қайда барса да шашырап, шашылып жатқан қыстақтар, мал арық, өнім жоқ. Әр жүз саулықтан 67-ден қозы алған деген не сұмдық? Қой емес, сиырлар да мұндай төл бермейді ғой. Кейбір шопандар отбасылары шеген үйде отыр. Сол жылы мұның «жарғақ құлағы жастыққа тимей жүріп» дегендей, 1960 жылғы қазан айының ішінде Жанбай мен Сарымүйіс қоныстарынан төрт мал қорасын және бір тұрғын үйді салдырғаны бар. Ферма қыстақтарын, жайлау орындарын атпен жүріп аралап, барын-бар, жоғын-жоқ деп басқа соғып қабылдап алды. Далада жетпіс мая пішен тұр. Оны қалай етпек? Совхоздан бөлінетін бөлек көмек те, көлік те жоқ. Ол жағдай Хатиманың өзіне таныс.

	 Ферманың орталығы делінетін Қызылүй қонысы да жаурап тұр екен. Мұнда екі ғана тұрғын үй бар, бастауыш мектептің қамыстан тұрғызылған құрылысы да көңілге қонып тұрған жоқ. Ферманың жаңа басқарушысы барлық малшыларын осында жинап, үлкен және ұзаққа созылған жиналыс өткізді. Таяуда жасалатын жұмыстар нақты белгіленді. Жетпіс мая пішен түйемен тасылып, тиісті орындарына жеткізілді. Қоралар тұрғызу, жаңа құдықтар қаздыру қауырт жұмыстар жүргізілді. Ферма орталығын іргелі қонысқа айналдыру өрістетілді, көп ұзамай бірнеше тұрғын үйлер салынды. Айта берсе, оның барлығы ұзақ-ұзақ шежірелі әңгіме. Қазірде көрікті селоға айналып тұрған Қызылүйдің көшелеріндегі әр үйде Хатима Дайырованың қолтаңбасы қалғанын еске салып тұрады. Сонда да бір оқиға ойына орала береді.

	Бұл ферманың басшылық орталығын-кеңсесін салып алу керек. Оған қаражат та, совхоздан жасалатын құрылыс материалдары да жеткілікті емес. Хатима халықты жинады, түсіндірді, тұрғындар оны бірден қолдады. Қайта-қайта сенбіліктер ұйымдастырып, саман тас соқтырды. Артынша құрылысты тұрғызу басталды. Жұмыс басына жиналған адамдарды тамақтандырып отыру керек. Тұрмыстық жағдай туғызылмай тұрып, тек «жұмыс жасаңдар» дей беруге бола ма.

	Ол кезде Тұщықұдық ауылдың кеңесінің төрағасы Рахметов Сафиолла деген азамат еді. Хатима содан көмек сұрады. Мал сойғызатын, азық-түлік алдыратын қаражат көзін қарастыруды өтінді. Бірақ советтен селқос жауап болды. «Жағдайды білесің ғой Хатима, өздерің бірдеме қыла беріңдер. Ол баста ферманың орталығын тұрғызамын, мектепті жөндеймін деп бастама көтерген өзің емес пе едің? Енді сол айтқаныңды жаса» деп шығарып салды. Бұған не десін, қайсар қыздың тағы бір қайраттанатын тұсы келді. Ауылдастары жаппай жұмылды. Алдымен әкесі Дайырдың қолындағы жекеменшік бір-екі қойына қол салынды, өзгелер де оны көргесін аянып қалмады.

	Әрісі шұбат, қымызға дейін қырдан тасылды. Жұмыстан тартынып жатырған ешкім жоқ. Тек адам қолы аздау. Хатиманың білек түріп жұмыс жасағанына қайран қалғандар болды. Үйдің қабырғалары биіктеген тұста қайсар қыз ап-ауыр саман тастарды өзі көтеріп жоғарыға беріп тұрды. Намыс пен жігер дейтін де адамға өмірлік серік болуы керек-ау. «Әлгі өзің бірдеңе ете берші» деп сырғытып салған советтегі азаматтарға қарсы шабуылға шықпаса бола ма?! «Хатима қайтер екен, байқап көрейік» дескендей Қызылүйде құрылыс басталғалы әкімқаралар әлі мұнда аяқ басып көрінген жоқ. Келмесе, келмегендері керек. Олардың ас ішіп, аяқ босатқаннан басқа не көмектері бар? Сонау Айбастан бермен қарай түйемен тасытып әкелетін сойыстық қой мен бөшке-бөшке шұбатты көлденең біреулер ішіп-жеп кеткенше, анау қара терге түсіп, уақытпен санаспай жұмыс жасап жатырғандарды тойдырып қойғаны тиімді ғой.

	-Әйтеуір «Досқа-күлкі, дұшпанға-таба болмай» дегендей шаруамызды да, Қызылүйді де тездетіп қалпына келтіріп алдық-ау,-дейді Хатима апай ұзақ әңгіменің соңғы нүктесін қойғандай раймен жадырай түсіп. Мұнда көптеген тұрғын үйлер салынды, жаңа мектеп ғимараты қатарға қосылды. Электр жарығы тартылды, басқа да мәдени көпшілік жұмыстары бастау алды. Мал басы өсіп, өнім өндіру молайды. 1971 жылы фермада 25000 бас қой болғанын мақтан тұтпасқа болмайды, әр жүз саулықтан 146-ға дейін қозы алынғаны кезінде рекорд деп бағаланған болатын.

	Мен осы жылдары ферма басқарғанда көптеген адамдармен жұмыстас болдым. Бірқатарлары өмірде жоқ. Ол өмір заңдылығы да. Егер атап түгендесек, о дүниеліктердің рухы риза болар. Ал бұл өмірде барлары мені есіне алған екен деп ойлар. Бірнеше сан малдың өлім-жетімін мойныма алдым. Ферма шабандарын, олардың көмекші барша қарапайым қосалқы жұмыс атқарған жұмысшыларының жанқиярлық еңбектерін еске алып, әрқашан оларға үлкен ілтипатымды білдіріп, жоғары бағалап отырамын. Өз ісіне шебер мамандар қой бағудың қыр-сырын шебер меңгерген қаншама шабандар болды десеңізші. Оларды бөліп жарып айтқым келмей, бәрін бірдей көрдім. Жұмыс болғасын қатты да, тәтті де айтылады. Менің негізгі ұстамым қандай бір кемшілікті ферма ұжымының ішінде ұстап, оны сыртқа шығармай, түзеуге жұмыстандым. Келеңсіз жағдайларда тәртіп бұзушылар мен қатар салдыр-салақтық жасап, мал шығынына жол бергендерді жоғарыға, совхоз басшыларына хабарламай, өзім жөнге салып, тәртіпке шақырып, өзіміз шешіп, ферма аппаратыда көп еңбек сіңірді.

	Қарауымыздағы жұмысшыларды совхозға барып жамандағаннан бізге тиер пайдасы, бізге берер жұмыс қолы жоқ екендігі белгілі. Қатесіз адам болмайды. Кейбіреулерге кешірімін жасап, ферма, партия жиналыстарында протоколдың сыртында, шиырып алып отыратын едік. Біздердің совхоз әкімшілігіміз жазаға іліктірмей, жариялыққа жібермей, былай айтқанда жұмысшымыздың абырой-даңқын түсірмей, өзіміз жөнге салғанды олар түсінетін. Жіберген қатеден нәтиже шығаратын. Мен шаруашылығымыздың алдыңғы қатарда болуы әр шабанның беделі өсуі екенін түсіндірумен болдым.

	-Біз олардың тұрмыс –тіршілігін, қора-қопсысын, шаруа жайын қандай да жоғары басшыларға көрсете алатын дәрежеге жеттік. Үлгі болатын шабандарды мысалға алып, оларға басқалары да теңелуге тырысты. Біз осылай істеп бір жеңнен қол, бір жағадан бас шығарып, туыстастай, ынтымақтастықта еңбек еттік. Атап айтсақ, шабандар Шағиров Бақытжан, Қайыржанов Нүрес, Досқалиевтар Мұқси, Ғайни олардың балалары Смағұл, Есболат, Сарин Қалаубай, Қабдоловтар Төлен, Төлеген, Сүйіншалиев Бектілеу, Мәтишов Сағидолла, Әбдірахманов Қайырлы, Уахитовтар Қабес, Нүреденнің қарындасы көмекші шопан болып істеген Бағила, Ыбыраев Батан, Рахметов Табиғат, Сыдихов Шәріп, Ұзақов Төлеу, Абилов Жарас, Өтеғалиев Хайрош, оның балалары Әзірбай, Сансызбай, Жақсығұлов Уәлиден, ірі қара түйе көлігін баққан Дидаров Мүталип, ат көлігін баққан Әлмұратов Идеят, Бабаев Орынбай, Жұмағалиев Мақсот, Жұмашевтар Уахит, Хамит, Ғұмаров Ескендір, Әмірғалиев Жұмахан, Мәдіғалиев Ғұбайдолла, Нәбидолла оның баласы Самиғолла, Жауынов Әтшібай, Нүреденов Машан, Мусин Ғиният, Насиханова Рысқаным, Сұлтанова Рапыш, Жұмағалиев Мақсот, Досқалиев Жақсылық, алғашқы аға жұмысшысы болған Айсин Ғиният, Мүсілов Қуан, Ермеков Далап, көмекші болып әйелі Күлпәш, Аманғалиев Құрылыс, Хамзиндер Ғарифолла, Сәрсен, Дүйсен, Жексенбай, Абат, Әлмұратов Шәту аз ғана істесе де Зинуллин Көшкінбай қошқар баққан Айтанов Өтепқали шабан болып істеген Ләтифулла қыздары апалы-сіңлілі Мақпаш, Оқандардың да еңбектері зор еді,-деді Хатима апай.

	Бір айта кететін жай, осы шабандардың әйел жолдастары бәрі дерлік көмекші шабан болуымен қатар, бар ауыртпалық осыларға түседі солар нағыз еңбек майталмандары болуымен қатар бала-шаға үй тұрмыс тіршілігі бәрі осылардың мойынында ғой деген-ді апай.

	1974 жылы 3-ші желтоқсанда оңтүстіктен қатты жел тұрып, теңіз жағасынан су көтеріле бастады. Бұны 3-ші желтоқсан күні Чапаевтың Шәлік елдімекеніне теңізден аңшылар келіп, су көтеріліп келе жатыр, екпіні қатты, жағада отырған сіздерге жетуі мүмкін деп, айтып кетеді. Бірақ теңіз жағасында мал қыстатып отырған малшылар: теңіз күнде келіп, күнде кетіп жатыр ғой.

	Соның бірі шығар деп мән бермейді. 4-ші желтоқсан күні Шәліктің бесіндік беткейіндегі «Дөңгелек көседе» мал бағып отырған Жұмағалиев Қыдырболат, Мәтешов Сағидолла екеуі бір қорада мал бағып отыр еді. Кешкі шайды ішіп отырғанда, сенектегі шыға берісте төселген алаша көтеріліп бері қарай келе жатқанын Сағидолланың жолдасы Раш байқап қалып, бұл несі деп сенекке аттай бергенде шалқыған суға аяғын тығып алады. Үйдегілерге айтқанда сыртқа жүгіре шыққан бұлар әлдеқашан үйді орап, қораны айналып теңіздің алып кеткенін бір ақ біледі. Абырой болғанда қора биіктеу жерде болатын. Пішен де биігірек жерде жиналса керек. Ал пәтер қора тұрған жерден төмендеу құбылаға таман болатын.

	Сағидолла мен Қыдырболат әйел, бала-шағасын үйдегі көліктерге мінгізіп, Раш пен Қойсынды үйдегі заттарды жоғары көтеріп қоюларын тапсырады да, өздері малдың аузын бекітіп, Қыдырболатты қойдың қасына қалдырып, Сағидолла «Дөңгелек көседен» өте алыс емес Жанбайға жүреді. Жанбайда құрдасы әрі жақсы араласып, сыйластықта жүрген Хатима апайдың інісі Сатқанның үйіне келеді де, телефон арқылы совхозға және Қызылүйге хабарлайды.

	Келесі күні совхоздың бас зоотехнигі Рахметов Елеусін бастаған совхоздың трактористері, басқа да совхозда істейтін адамдар көмекке келеді. «Жайықмұнай-газ» өндіру басқармасының тракторлерын сұрап алып, Шәліктің маңындағы Корма запарник (совхоз бірінші құрылған уақытта қамысты ұнтақтап, теңізден шауып мал азғын дайындайтын) жердің маңындағы қойшыларды алып тракторлермен, саласкы сүйретпе арқылы көшіріп шығарады. Ал, «Дөңгелек көсеге» тракторлер батып жете алмайды. Неге десең, ол жердің жері төмен, кей жерлерде метрге таман болды.

	№2 ферманың Хатима бастаған мамандары Ермек Борашев, Сұңғат Имашев, Сәдір, Танаш, Тауман, т. б барлық жұмыстан бос жұмысшыларды ұйымдастырып барса, 7-8 шақырым тұрған отарға бара алмайтындарына көзі жетеді. Келесі 6 желтоқсан күні облыста штаб құрылып, соның басшылары және совхоз әкімшілігі мен бірлесіп ақылдасқанда, малды техникамен тиеп алуға мүмкіншілік болмайтындығын білді.

	Сол күні Гурьевтен 4 тікұшақ қораның қасына келіп қонып, барлық жұмысшылар жабылып, 25-28 ден қойды тікұшаққа тиеп, 7-8 шақырым жерге апарып төгіп, екі қора қойды да шығын бермей аман алып қалады. Ал совхоз директоры Идеят Оспанов бастаған басшылар және жұмысшы тракторист, механизаторлар (Новинск) жерінде Новобогат ауданының барлық дерлік сиыршылары және үш-төрт қора тоқтылары қыстап жатқан жерге барып, үлкен қиындықпен ондағы малдарды айдап алып шығуға мүмкіншілік болмайды.

	Тек қана Чапаев совхозының 400-ге жуық сиыр қыстаққа түсіп жатырған. Оларды тірілей алып шығу мүмкін болмағандықтан малдардың бәрін сойып алып шықты. Сол бір кездер өте қиын болған еді,-деп еске алады Хатима апай. Екі отар қойды қыс өтінде олардың қора қопсысы тар болса да біреуін Ыбыраев Батан орнына, екіншісін Сұлтан орнында отырған Бағынғалидың қорасына әкеліп, сонда қыстап шығуды ұйымдастырдық.

	Теңіз тасуда Чапаевтың Шәлік маңындағы жан-малдарды құтқаруда, сондай-ақ «Новинск» аралдарында болған жағдайларды қазір айту оңай, бірақ ол кездегі жұмысшылардың жанқиярлық еңбегі еш нәрсемен өлшенбейтін еді ғой.





Комсомол-жастар бригадалары




	Қандайма жұмыс болсын бастау аларында бір бастамашы болады. Біз бала кезімізде алғыр жұмысшы, колхозшылар стахановшылар, ал алғыр жұмысшыларды стахановшы осыларға теңесейік деп, үндеулер қабылдайтын. Осындай науқан біздің елге де жетті. Шұбартаулықтардың бастамасы деп екі-үш отар саулық пен тоқтыны бір жерге бағу әдісін енгізу үшін комсомол-жастар бригадасын құрды. Совхоз орталығынан қой бағып, күтетін комплекстерін салды. Оларда жемшөп ұсақтайтын, жемді араластырып кукурузден селіс (құрама шөп) дайындап, жемдеу тәсілі арқылы үлкен құрылыс алаңы пайда болды және іске қосылды. Бірақ нәтижесі өте жақсы болған жоқ, шығын көп жұмсалып, өзін-өзі ақтамады.

	 Біздің совхозда сол бастамаға қосылып, комсомол-жастар бригадаларын құрдық. Олар мектеп бітірушілер есебінен болды. Ол кезде мектеп бітіргеннен кейін жастар екі жыл түрлі шаруашылықтарда істеп барып, жоғары оқу орнына жолдамамен түсу міндеттілді. Сол мектеп бітірушілерге оқуға түскенде жолдама берілгені өз алдына, кейбір жеңілдіктер де болды. Бұл үрдісті тез қабылдаған жастар жаңадан құрылған бригадаларға лек-легімен келді.

	Бізде әркездерде 1980 жылдардан кейін комсомол-жастар бригадалары «Нарын», «Жас дурен» деген атпен құрдық. Олардың тәлімгерлері болып әр жылда атақты шопанымыз Батан Ыбыраев, Самиғолла Мәдіғалиев, Нүреденов Машандар ұстаз тәлімгерлер болып сайланды. Есте қалған жастар бригада мүшелері Сираж Сапарғажиев, Мұханбетжан Есмағанбетов, Дүйсенғали Айтжанов, Мидар Сабиров, Нәсіп Нұржанова, Жұпар Ибрашова, Мудия Құзырова, Роза Мәтешова, Самат Сейітқазиев, Нарынбек Сыдихов, Күзембай Тәниев, Қатия Шаманаева, Қансұлу Сарбалина, Жансейіт Сұлтанов, Мағзом Мұсағалиев, Ғабит Қадилов, Мақсот Сабиров, Сауле Мәдіғалиева, ВЛКСМ ХХ-сьезд атындағы комсомол-жастар шопандар бригадасының жетекшісі, комсолмол ұйымының хатшысы Аманжол Рахметов, Қайрат Зайынов, Қуаныш Қазиев, Қуаныш Қойшиев, Даулет Иманбаев, Гүлшат Даулетьярова, Гүлпара Хұсинова, т. б оқу бітірген балалар, әр фермада әржылда, әркезеңдерде, жастар бригадаларында жұмыс жасады.

	Біз сөз етіп отырған тек қана № 2-ші фермада Қызылүй елдімекенінде атқарылған жұмыстарды келтіріп отырмыз. Бір қиындығы сол кездің куәгерлер жұмысшылары мен ел басқарған атқа мінген азаматтардың көбісі ортамызда жоқтығы, кейбір оқиға желісін ашып жаза алмадық. Осы жағын оқырмандарымыз кешірер. Біреу мақтар, ал біреуі жазғырар (мәдениетті түрде жазып отырғанымыз).

	Біздің жерімізде ағып жатқан өзен жоқ, шүйгін шөбі жаңбырға тәуелді жеріміз сортаң болғандықтан, бұл жұмыс нәтижесі былайша айтқанда рентбелді болмады. Біріншіден, жайылысымыз шыдамады, екіншіден, оларды сумен қамту, тасып бергендіктен көп шығындар әкелді. Жайылысымыз бұл малдың бір жерге шоғырланып бағуын көтере алмай, тұяқкесті болып, тозып шөп тамыры кесілді десек те болады. Ол кезде үкімет пен партия қаулы алғасын орындау керек деген үрдістің бой бермей тұрған заманы еді ғой. Амал жоқ, алғашқыда қарсы болсам да, біз сол шаруашылықты да ұйымдастырдық. Тақыр жерде осыншама жұмысты ұйымдастыру ерлікке барумен пара-пар еді. Сол кездегі жұмысты ұйымдастырудағы күні-түні сабылып, түн жүріп, түс қашып демекші жүрістерді ойлап, еске түсіргенде сол жұмыстар қалай атқарылды деп ойлайсың. Совхоз директоры Идеяттың еңбегі ұшан-теңіз десек, артық айтқандық емес еді,-деп сол кездері еске алатын марқұм Хатима апай. Мен кейде бірқатар жұмысты орындауға мүмкіншіліктің жоқ екендігін дәлелдеп, қанша айтыссам да мені көндіріп, жасыратыны жоқ, маған басқа фермалардан артық жағдай жасағанын айтпасқа болмас. Кейбір жиналыстарда «Осы жұмыстарды ұйымдастыра алмасақ бәрімізде жұмыстан мен бастап кетуіміз керек, бұл жұмысты мен ойлап шығарған жоқпын Үкімет пен партияның бізге қойып отырған талабы, ешқандай себеп-сылтаусыз орындауымыз керек. Мен осы жұмысты ұйымдастыра алмасам, бірінші осы отырған сіздерге партиялық жаза бергізіп, арты жұмыстан шығу екенін білесіздер. Артынан ұжымды басқара алмаған мен де жұмыстан кететінім белгілі. Сондықтан бұның артында қатаң жазалау тұрғанын осы отырғандардың бәріңізге де қатысты әңгіме деп айтқаны көбімізге қамшы болған болар. Осы бір адам айтқысысыз жұмысты орындауға тырыстық қой деуші», – еді Хатима апай.

	Сол жылдарда сохозда әр кезеңде комсомол комитетінің хатшылары болып, Маруса Мұғиева, Нариман Үлкенбаев, Жантұрған Қайырлиев, Мұратқали Аққалиев, Жұмазия Амирова, Марияш Хидарова, Сайфеден Сидағалиевтар жастар ұйымына жетекшілік жасады.

	Осы комсомол-жастар бригадасында сол жылдардың бастамасымен барып, жұмыс жасаған бір ғана «Жас даурен» комсомол-жастар шопандар бригадасындағы сол кездегі жағдайды бізге әңгімелеп берген Самат Сейітқазиев Жоламанұлын сөзін тыңдасақ:

	Оныншы класты бітіргесін, біздерді комсомол-жастар шопандар бригадасына барып, ең кемі екі жыл жұмыс жасауға үгіттеп, сендер ертең екі жыл мал бағып, соның ішінде қой бағып барсаңдар, жоғары оқу орындарына, соның ішінде ауыл шаруашылық оқу орнына оңай түсесіңдер деп көндіріп, сол жылғы оқу бітіргендер қой бағуға бардық. Мен келісім беріп, бару себебім, әкем Жоламан орта ауылшаруашылығының мамандығын оқып бітіріп, сол кезде №4 қой фермасының меңгерушісі еді. Әкеме келіп «мен мал бағуға бригадаға барайын деп отырмын, сіз қалай қарайсыз» деп ақыл сұрағанымда, мал шаруашылығы қазақтың атакәсібі, мен де осы мал шаруашылығының мамандығын игеріп, сендерді еш нәрсенге мұқтаж еткізбей отбасымды асырап келем ғой. Талабың оң болғай, екі жыл жұмыс жасап барғасын, оқуға түсуге де оңай болады,-деп жатыр. Мен қатарластарыммен 1982 жылы №2қой фермасына Хатима Дайырова апай басқаратын, өзіміз «Жас даурен» деп ат қойған комсомол-жастар шопандар бригадасын құрып-қой бағуға барғанбыз.

	Онда: Мен комсомол ұйымының хатшысы әрі аға шопан ретінде сайланып бригада мүшелері, Самат Сейітқазиев, Кұзенбай Тәниев, Мақсот Сабиров, Қатия Шаманаева, Қансұлу Сарбалина, Сауле Мәдіғалиева және Хатима апай біздің бригадаға тракторшы Сисенбай Шеруеновты қыс кезінде бекітіп, берген болатын неге десе сол кезде шөптер үлкен оратылған салмағы 250 кг болатын. Үш мың қойға су шақ келмейтін.

	Бір күні Хатима апай келіп, су тасуға машинапарға бензин жетпей жатыр. Мына Адайқұдықта шеген құдық бар, үрінді топырақпен бітеліп қалған болуы керек, сол құдықты аршу керек. Су тартатын мотор әкеліп береміз, енді қойдың жартысын ірілерін осы құдықтан суарасыңдар, әрі шеген құдықтың суы қыста жылы болады. Мал су ішіп болғасын дірілдеп тоңбайды, мал азбайды, қойлар азбай күйін жоймайды деп құдықты көрсетіп берді. Самиғолла екеуміз екі күн құдықтың ішіндегі топырақты шелекпен тартып шығарып, аршып, малдың жартысын шеген құдыққа дейін қойды жайып, айдап келіп, суарғанымыз есте қалған еді. Қой төлдеу науқанында тынымсыз жұмыстың ұшы-қиыры жоқ болатын. Сол кезде жаспыз, шаршаудың не екенін білмейміз тәлімгеріміз қайда жұмсаса да шаба беретін едік.

	Бірде Хатима апай ерте келіп таңертең, «Осы түнде сендер өте кеш жаттыңдар, ерте демалуларың керек» деп ескерту жасады. Біздерге қызық үшін болар, Чапаевтан бірге оқыған балалар, қыздар кешке қонаққа келіп, тіпті кейде түн ортасына дейін ырду-дырдумен отырып қалатын кездеріміз болатын. Апай қайдан біледі екен біздердің кеш жататынымызды деп ойлап жүрсек, бір күні орталыққа барып кештеу келе жатсақ, біздің бригададағы пәтеріміздің терезенің жарығы Қызылүйден көрініп тұрады екен ғой. Біз бұдан былай қонақ келе қалса, терезелерімізді ішінен жауып қараңқылап алып, апайдың көзіне түспейтін өзімізше айла тауып алдық.

	Енді бір есте қалғаны, жаз жайлауымыз, Оразай деген жерде болатын. Біз таңертең ертемен екі қора қойды қанаттас жайып, біржола кешке келсек, біздің екі киіз үйдің қатарына тағы бір киіз үй тігіліп, айнала орысша-қазақша ұрандар іліп, тіпті бригада үйінің үстіне жалау іліп қойыпты. Біз аң-таңбыз.

	Малды жайлап тастап келсек, ферма маман басшылары, совхоздан есепші Жолдасқали Сүндетқалиев, совхоздың комсомол ұйымының хатшысы Марияш Хидарова бастаған бір топ адамдар орталарында «Комсомольская правда» газетінің тілшісі орыс жігіті бар (атын ұмыттым) отыр екен. Көбіміз орысша түсінсек те сөйлесе алмайтын дәрежедеміз несін жасырайық орыс тіліне шорқақ едік. Ол тілшімен еркін сөйлесіп отырған жалғыз Марияш апай. Есімізде қалғаны әлгі тілші: бұлардың арасында орыс халқынан ешкім жоқ, бұлар орысша қайдан біледі десе керек.

	Өйткені біздер шатып-матып тілшінің қойған сұрақтарына жауап беріп отырғанбыз. Марияш апай біздің кітапхана орналасқан киіз үйге бастап алып барған да, тілші «Правда», «Известия», «Комсомолская правда» және елімізден шығатын басқа да газеттерді көргенде, аңдамай қойған сұрағына кешірім сұраған көрінеді. Москвада тұрған тілшіміз берген шұбатты көп ішіп, іші ауырып, қиналса керек. Берген шұбатты таусып іше берген ғой. Мен ойладым, барлығыңызда тауысып ішіп отырғасын, менде тауысып ішу керек екен деп. Біздің дәргеріміз дәрі беріп, жазып алды. Москвадан келген тілші біздер туралы «Комсомольская правда» газетіне «Три юрта среди бархана» деген үлкен мақала жазды. Оны артынан бізге әкеліп, біздер сауатымыз жеткенше таласып оқыдық.

	Самат тағы бір әңгіменің ұшын шығарып қозғады. Біздің отырған жеріміз көп малға шыдас бермей, тоза бастады. Жерді тыңайтып алу үшін малдарды алыс жайылымның шетіне түнекке салу керек деп шешіп, үйден алыстатып қой жайып жүргенде, айдала да қалың шөптің ортасында тұрған ессіз бір аула-қорасы жоқ қыстауды көріп, Самиғоллаға айтып келгенбіз. Сакең барып көріп келсе керек, келесі күні қостанып төсек орнымызды түйеге артып, үлкен отар қойды айдап көшіп бардық.

	Шөп өте қалың, малға рахат болды малды алысқа жаймаймыз. Қойлар бір-екі сағат жайылады да жатады. Біздер де мал соңынан еріп күн ұзаққа жүрмейміз, тіпті өзіміз де дем алып, оңалып қалдық.

	Бір оншақты күннен кейін түсқайта мал өргізерде, тамақ ішіп отырғанымызда екі машина келе қалды ішінде милициясы бар. «Кімдерсіңдер қай жерден келдіңдер» деп сұрақты жаудырып жатыр. Біздер Чапаевтанбыз деп едік. «Ия, өздеріміздің жігіттеріміз екен ғой. Осыншама алыс жерге қалай келіп отырсыңдар» деді де, ел жігітері аман ба деп, мамандарды, қойшыларды сұрай бастады. Біз сасайық дедік. Қайта-қайта сұрағасын, «біз ондай адамдарды білмейміз біз Атыраудағы Чапаевтанбыз» деуміз сол екен. Мыналарың не, бұл біздің қойшылардың күзде қойды шағылысқа түсіретін пункті, жылдам көшулерің керек деді. Бізде машина жоқ, түйемен көшіп келдік деп едік. Онда машинаға заттарыңды тиеңдер деп өздері болысып, бір сәтте жүгімізді әп-сағатта тиеп алдық.

	Біздер малымызды суарып алып қалып, таңертең ерте айдап, өз отырған жерімізге келдік. Ферма басқарушысымын деп өзін таныстырған адам кетерінде, «Сендер осы жерге басшыларың көш деді ме» деді. Біздер бұл жер от болғасын он бес шақырым жерден түйемен көшіп, өз білгінімізбен келдік дегенде, сендер бізге шопан болып келіңдер. Біздің қойшылар өзі көшпек түгілі, біздер әрең көшіреміз. Кетерінде жігіттер молодец екенсіңдер, біздерге сендердей адамдар керек-ақ, ойланыңдар біздерге келсеңдер азып,тозып, көшіп қонып жүрмейсіңдер, – деп ренжіспей қоштасқан едік.

	 Еске түсіп отырған малшылар барлығы дерлік отбасы мен қыс-қыстаута, жаз-жайлауда өздерінің азаматтарымен барлық ауыртпалығын қатар көтеріп, қандайма еңбек механаттарын да бірдей көрді. Әр шопандардың әйел жолдастарын атын айтып отыруға да болатын еді, бірақ олардың отағасын еске алсақ, олар реніш білдере қоймас.

	Біздер қандайма жағдайда да шопандардың үйіне келгенде Катя апай немесе апай келіп қалды деп, шай қамына кірісіп, қасында қандайма кісі болса да шай мәзірі дайын болатын. Ол кезде алғашқы уақытта газбаллон плиталары пайданылмайтын еді. Қазан ошақ екі-үш пілтелі крашинкімен бәріне үлгеретін.

	Қыс қыстаққа келгенде бұл жұмыстар оңайланатын. Қойшы отарларына жоғарғы кернеулі тоқ жүргізілді. Халыққа теледидар, тоңазытқыш, тағы басқа үй тұрмысқа керек заттар көмекке келді, ыдыс-аяқ, мебельдер алды. Тұрмыс жаңарып, сән беріле бастады. Мен малшыларды аралағанда, көбіне дәрігер, кітапханашы қыз балаларды ертіп жүретінмін. Олар болса өз жұмыстарын атқара жүріп, шай, тамақ жайына көмектесетін. Жұмыс барысында кейбір кемшіліктерге сөзге келіп, кейде қатты айтып ұрсып тастайтын кездерім де болып жататын.

	Менің сол шабандардың жолдастары (әйелдері) бірде-бірі азаматының сөзіне араласып, маған қарсы шыққаны есімде жоқ. Тіпті таңғаларлығым, шай ішіп жатқанда, манағы бір менің ұрсып кей кезде жерден алып, жерге салып, қателігін бетіне басып қанша ұрыссам да шабан да, оның жолдасы да, сөзге кекұстамай, жарқылдап, дастарханды ашып, әзілдеп отыратын. Қуақы тілдерімен мені күлдіріп, жадыратып жіберетін. Айналып келгенде олардың, тек қана малының қамын ойламай, үй жайы, бала-шағасының қамын соғып, манағы ашуланғанымда ұмытып кетіп, олардың жеке шаруасына араласып кеткенімді де өзім байқамай қалатынмын.

	Біздер науқаналды жұмыстарды талқылап, жиналыста әр шабанға міндеттер жүктеп олардың қора –қопсысына жеке тоқталып кемшілік жерін айтып, сөгіп те алатын кездерім болды. Бірақ жиналыс біткеннен кейін әлгі ұрысқан адамым апай, жұмыс қой, енді қарттарға амандасып, сіздің үйден бір шай ішіп тарқасайық демелері бар ма. Сондай да ашудың қайда кеткенін білмей қаласың.

	Мұндай әзіл қуақы тілге Шәріп Сыдихов, Бақытжан Шагиров, Қалаубай Сариндар өте шебер, қандайма жайсыз әңгімелеріміздің артын әзіл, күлкіге айналдырып та жіберіп әркім бей-жай қалатын еді. Егер мен, шынын айтсам, фермадағы қарауымдағы адамдарды тәрбиелесем, өз ұжымым мені де мәністі айыруға, төзімділік пен жауапкершілікті, қай нәрсені де парасаттылықпен шешуге тәрбиеледі. Мен осыған қуандым. Яғни олардың «Нарынның айналайынына», әзілдер арқылы мені тежеп, ұстамдылыққа баулап, мағыналы шешім алуыма олар мені баулады. Риза болып, іштей айналайын менің жұмыстастарым, коллективім (ұжымым) деп іштей риза боламын да, күлетінмін.

	Сонда олар апай күлді, бәрін біліп, бізден артық түсініп отыр деген де еріксіз күлмесіңе қоймайды. Иә, жиналыстарда ауыр сындар айтып, сөгіп тастаса да, тарағанда бәрі бұрынғыдай жайма-шуақ болып тарайтынбыз. Оларды ұйымдастыруда ферма мамандары өз шаруасындай қолдап араласып кететін еді, шаруашылық болғасын, біржағы жетісіп, бір жағы ақсап жатады. Жайда, қатты да айтылатын кез болады.

	Бірқатар малшыға кемшілігін бетіне қатты айтып, әсіресе жастар жағына түсіндіресің. Ал, үлкендер жағы, әлі келмей жатқан кемшіліктерін, менің ескертпе жасап, ұрсып тастайтынымды біліп, сенен бұрын айтып, өзіңнен ақыл-көмек сұрап, жайма-шуақ әңгімеге көшкізіп, шаруа жайын ақылдасып тұрғанда тіпті ренішіңді ұмытыпта кетесің. «Қап, ұмытып кеттім-ау»-деп ойлап екі, үш күннен кері айналып соқсаң, бәрі орнында, шаруашылығы мұнтаздай болып тұрады. «Япырмай, өткенде кемшілігін айтып ұрыспағаным жақсы болған екен» деп, өзіне риза болатын кездерін де айтып, апай күлетін.

	Бір ауылда, бір елде өскендіктен қарауымдағы жұмысшылар көбі рулас,туыстас болатын есімде қалғаны қыстақ кезінде малды аман-есен шығарып, жұмыс жөнінде жиналып орталықта барлық малшылармен болған жиналыста кейбір шаруаларының оқсамай жатқан малшыларға ұрсып қатты айтсам керек. Жиналыс тарап кетулеріне айналғанда, маған күйеу болып есептелетін Мауыт деген сіңілімнің жолдасы аға шопан Қалаубай «Апай бірталай ұрыстыңыз сыннан қорытынды шығарармыз, осы сіздің үйден бір шай ішіп,өзіміздің ұлттық ойындарымызды ойнап, тарасақ қайтеді» демесі бар ма. «Мен көптен бері сендерге бір шай бере алмай жүр едім. Жиналып қалдық қой шай ішіп тарасайық» дедім де қасымдағы Қызылүй қыздарына үйге барып ас мәзірін әзірлеңдер, оларға үйге жүріңдер дедім. Банағы жиналыста ауыр сын сөздер ұмытылғандай, әзіл әңгімемен көңілді отырыспен тарасып кететін.

	Хатима апай ферма басқаруда еңбегінің жемісі алдыңғы қатарда болып, жұмысты ұйымдастыруда ферманың әр жылдарда әртүрлі мамандардың еңбегі ұшан-теңіз. Малдардың жемшөппенен қамтамасыз жасауда жаз жайлау іздеп оларды шопандарын малды бағып күтуге жері от, суы тұщы құдықпен қамтамасыз жасауда түрлі науқан жұмыстарын атқаруда орасан еңбектері бар. Зоотехник, веттехник Мақсот Тәжиденов, Сұңғат Имашев, Мұхит Айтжанов, Сатқан Білалов, Салхаден Атауов, Қаден, Мархаббат Есмағанбетов, Ермек Борашев, Шәріп Сыдихов, Жұмажан Сарин, Амангелді Оразов, Дайран Сақипов, Есенгелді Отаров, Хафиз Исмағұлов, Сыналбек Жалмұханов, Бақтығали Сидеғалиев әр мамандық иелері болып, әр жылдарда жұмыс істеді. Ферманың оның есеп жұмыстарын көрсеткіштерімен қатар жетістіктері шабандардың еңбек табысы есептеуде жұмсалған шығындар мен кірген жетістіктерін саралауда есепші мамандардың жұмысы ұшан-теңіз. Бухгалтер (есепшілер) Жаңбырбай Жұмажанов, Игібай Исмагулов, Елеу Қабасовтар. Тілімжан Сисеновтер да айтарлықтай нақты есеп жұмыстарын жүргізе білді. Малшылардың қыстақта үй қора-қопсысы жағдайын күтуде малшылар жаз жайлауға көшкен де олардың қыстап шыққан қорымын жаз бойы күзетіп, түсірілген мал азығын аман сақтауда олар көп жұмыс ұйымдастыратын.

	Қойшылар өз кезегінде олар жайлауға көшіп шығар кездерде қыстақтарын күзетіп отыратын кісілер табатын. Оларды көшіріп әкеліп әр қыстаққа орналастыру болса жаз бойына қыстақ маңын табиғи жайылымды сақтау үшін сол маңда отырған тұрғылықты халықты сол жерлерден көшіріп қыстақтың маңын, шүйгін шөбін сақтауда және оны қадағалау аға жұмысшылар Жәмкен Сүндетов, Өлдән Мералин, Әлім Қуанов пішен бригадирі Хамза Қабышев бұл жұмысты абыроймен атқарды.

	Ол кездің малшылары сонау 24 ші ауыл Оразай, Досқали, Ыбырай ағашы, Берілбай,Нағашы бөлек, т. б қоныстарға барып, Қызылүйден 180-200 км дей жерлерге барып жаз жайлайды. Жаз шыға мал төлдеу науқаны онда сақпаншы, төл күтуші, қойдың күтіміне ерекше көңіл бөлінеді. Жаз жайлауға кетерде қойды қырқу, жайлауға дейін құдық қазу, күзде қойдың күземін алу жұмыстарымен қатар оларды түрлі аурулардан залалсыздандыру да киралин, т. б химиялық ерітінділермен қойларды тоғыту жұмыстары істеледі. Күзде қойлардың шағылыс науқаны кезінде малшылардың қой шағылыс пункттеріне көшіп келгенде олардың орындарын оңдап, құдықтарын қазатын. Бұрын осы көшу барысында келіп, кету және пункттердегі құдықтарды қазып отыратын. Ол құдықтарды «ақшелек құдық» деп атайды.

	Бері келе сол құдықтарды талмен, тізгінмен, жыңғылмен, шегендеп алатын болдық. Бұл бір жағынан көптеген жыл құдық қазбай, пайдалана беруге болады да, айналып келгенде қол күшін, қара жұмысты жеңілдетсе, екіншіден, аптап ыстықта тұщы, мұздай салқын суы малдың семіруіне пайдалы еді де, жазда желді күндері құдықты топырақ баспай әрі құдықтың құлап, малға су тапшылығын болдырмайтын еді. Тек оларды маусымды кезде, суын сарқып төгіп, су көздерін көздеп аршып тұрса болды, малға жаз бойына су жеткілікті болады. Алғашқы кезде малдың көбеюіне байланысты шөп мәселесі өте қиын болды. Хатима апай ферма мамандарымен еңбекақы төлеуді совхоз әкімшілігімен келісе отырып, қолорақпен пішен шауып, оларды қыстақ басына тасып, звенолар ұйымдастыруға тура келді.

	Сондай-ақ ферма өз іштерінен қыстаулар салуды және оларды оңдауда құрылысшыларды да ұйымдастырды. Қызылүйі маңы, Бірлік, Майтөбенің жергілік тұрғындары осы жұмыстарды аямай тертөгіп, ферманың жетістіктеріне өз үлестерін қосты. Олар осындай қол жұмыстарды Сәдір Мағзомов, Танаш Дадешов, Маңғыбаев Наби, Тауман Сатанов, Қалиев Ғұбайдолла, Өтеп Мұхтаров, Есболай, Әйіп Қуатовтар, Нәсіпқали, Әкімғали Біләловтер, Қабдолов Ысқақ, Ыбрай, Нухы Жүнісовтер, Ғилым, Хамит Түсіпқалиевтар, Фазылов Құспат, Сапа, Қуаныш Мұхтаров, Исім Мұғашов, Қали Сүпалиев, Әділжан Сисенов, Жақсылық Досқалиев, Нұрашов Жоламан, Бақытжан Мағзомовтар жасады.

	Ферма малшылары Қызылүйдің оңтүстік арқа бойына қыс қыстаққа түседі, жазда оларды көшіру, т. б жұмыстар, қыста мал-жанды сумен қамтуда елдің біршама механизатор жүргізуші тракторист әр кезде жұмыс жасады. Құм өресіне, т. б жұмыстар атқарылды. Онда Жақсылық Ахметжанов, Нұржанов Батай, Бақсих Есмурзин, Аққалиев Мұратқали, Айғабыл Нығмашов, Ардақ Балмурзин, Есмырза Есмағанбетов, Заитов Зейінғали, Оспанов Жанболат, Ибраимов Бауыржан, Шурин Қалимолла, Болат Төлегенов, Қабдешев Нәби, Болат Маңғыбаев, Есеняз, Дендербай Бахитов күні-түні демей жүріп жұмыс істеді. Дүкені, клубы, почтасы, мед дәрігер пункті және кітапханасы болуы осыларда жұмыс жасай жүріп ферманың науқанды жұмыстарында қол ұшын берумен қатар, ферманың малшыларының балаларын да оқытты.

	Оқытушылар Мұқыш Жүнісов, Сапура Әжіғалиева, Қаженбай Қойтанов, Мағаз Неталиев, Мұрат Ғұбайдуллин, Қабделғали Мұхамбетов, Қамима Мұхитова, Мария Ғұбайдуллина, Алтынғаным Құспанова, Тойған Ихсанова, Сағира Сыдихова, Қалих Кереев, Сұлупаш Қайыржанова, Райса Мұхамбетовалар жұмыс жасады.

	Әртүрлі мектеп жұмыстарында Арухан Өміралиева, Дәметкен Дәдешова, Шеруенова Самия, тағы басқалар. Кітапханашы Төлебаев Сүлеймен, Ләтифуллина Рая, Мақпал Мүсілова, Тәжіденова Мақила, Исмагулова Гүлшара, Неталиева Зейнеп, Дәдешова Алтынай, Қабдырашиева Юха, Есмурзина Күләш, Хамитова Алтын, Имашова Тоқташ, Нығмашова Гүлбану клуб меңгерушісі Имашов Абайлар, т. б жұмысшылар жұмыс істеді. Осы кітапханашылар да ферманың сол кездердегі қой қырқу, сақпаншы тіпті «Новинск» аралдарына тамақ пісіретін аспазшылар да болып, түрлі жұмыстарда айлап істеген кездері де болды.

	Қызылүй елдімекенін және №2 ферманың қарамағындағы тұрғылықты сондай-ақ алыс мал жайылым жерлеріндегі халықты қамту үшін аудандық тұтыну басқармасына қарасты аралас дүкен жұмыс істеп тұрды. Жаз айларында арнайы машина бөлініп, отгон (алыс мал жайылымы) бөлімшелерін аралап, малшыларға қызмет етті. Олар Ідірғали Зұлқашев, Жұмағалиев Ізімғали, Уәли Иманғазиев, Байырхан Сабиров, Тоқташ Сабирова, Жұпар Мұхамбетова, Гүлнар Жәрдемова, Лиза Қозыбаева, т. б.

	Соңғы буын жұмыс жасаған жастар ішінде оқытушы, мектеп директоры Ғұбашов Қабыл, жолдасы Зоя еңбек етіп халықтың ризашылығына бөленген жан. Жоғарыда айтқандай осы елдімекеннің халықтарын дәрігерлік қамту үшін медпункт жұмыс жасады. Олар Шыналиева Нағима, Ақаш Қамиева, Рая Серікбаева, Мағия Есмурзина, Аллазина Төлегенова, Абежанов Халидолла, Қапанова Зоя, Байжанова Қансұлу, Бибігүл Ажыханқызы да жұмыс істесе оларға әркез көмек көрсеткен бас дәрігер Қойшекенов Оңайбай, Иманғалиев Сайын, Қасимов Бекболат, Маржан Абуова, Хамидолла Қайыров. Абежанов Халидолла №1, №2 фермаларында дәрігер болып жұмыс жасады, ол тек қана дәрігер емес, аудандық газетінің штаттан тыс тілші болды.

	Сонымен осы фермалардың жұмыс жетістігі туралы ауданның «Малды өңір», «Нарын таңы» газеттеріне және облыстық газеттерге де малшылар өмірінен хабардар жазып отырды. Ал ол кісінің жолдасы Қамиева Мүтафира Тұщықұдық ауыл советінің жекеменшіктегі малдарының дәрігері болып жұмыс жасады. Науқанды жұмыстарда түрлі жұқпалы ауруларға қарсы егісте орталықтанған дәрігерлер ұйымдастырылып, әр фермаларда көмегін жасап жүрді.

	Ол кездерде адамдар пейілі кең, қандайма жұмысқа жұмсасаң да алып-ұшып, тіл қайтармай, өз ойындағыдай орындауға тырысатын. Отбасы болғасын ыдыс-аяқ сылдырламай тұрмайды. Отбасы арасында бір келіспеушіліктер болса, орталыққа бармай, маған келіп жүгінетін. Мен отбасының тұтастығын сақтауға да мән беріп, ақылымды айтып, дұрыс жолға салып және мәнді өмір сүрулері үшін күрестім. Қарауымдағы жұмысшылардың керек-жарағын балаларын оқуға орналастырып мектеп жатақханасына балалардың дер кезінде алыстағы құм төрінен жеткізу үшін арнайы машина жұмсап, мектеп директорымен келісіп, алыс мал жайылымындағы балаларды жинау үшін әр машинаға мектеп оқытушыларын тағайындап жіберетін едік. Балалардың аман-есен, қатеге ұшырамай жетуі ферманың басқарушысымен және әр ферма мамандарының борышы, ал малшылардың балаларын уайымдамай, алаңсыз болуына жұмыстандық, солай болды да. Мен осы жылдар ішінде көптеген малшылардың отбасыларымен жұмыстас, аралас болдым. Бәрі бірдей жақсы болды деу артық болар, қиын отбасылар болды. Бірақ олар біздің ферманың дағдысы мен ортақ тәрбиесіне көнікті де алдыңғы қатарлы отбасыларымен теңесуге тырысты.

	Әкеміз марқұм айтып отыратын, елімізде бір колхоз басқармасы болды. Бірде ауданнан әрісі облыстан уәкіл адамдар келіп, колхоздарды аралайды. Бір колхоздан екінші колхозға басқармалар қабылдап алып отырса, төрт колхозға бір ауыл советі үнемі еріп жүретін болды. Ол кезде атпен 5-6 адамнан кем жүрмесе керек. Шамасы басқарманың отырған үйі қораш болды ма, әлде үй жағдайы онша болмады ма, ел аралап келе жатып, өз үйінің үстінен шығып қалса керек.

	Бұрын осы елде жұмыс жасаған азамат жерлеріңіз өзгеріп кеткен екен, келіп тұрмасақ танымай қалуымыз мүмкін екен. Мынау көрініп тұрған сіздің үй емес пе еді дегенде, қалай қонақ күтудің бабын таба алмай келе жатқан басқарма, «жоқ бұл біздің үй емес, әңгімемен келе жатып асып кетіппіз ғой» деп, атына қамшы басып, қонақтарын, қастарында бірге келе жатқан жолдасының үйіне келіп түсіреді. Сол айтқан біз қандайма қойшымыз да қонақ күте алатын дәрежеде еді. Мен оны жоғарыдағы әңгімелерімде айтып өткенмін.

	Фермада жұмыс жасайтын қыз-келіншектер әр үйге барғанда өз үйіндей араласып қолғабыс беріп, дастарханды жайнатып жіберетін. Өткенді енді ойлап, кей тұстарын саралап, кейде еске алып отырамын. «Қанша нәтижелі жұмыс істеуіме, еліме құрметке бөленуіме екінші балама атым «Катя апай» немесе тек қана «апай» атануым халқымның арқасы. Сол халқыма мың сан алғыс менен. Мен осымен шаттанып, мақтанамын» деп апай ұзақ үнсіз отырғанда, ұзақ өмір кешіп, басқа жұмыстарды есепке алмай, былай қойғанда ширек ғасыр ферма басқару, жүріп өткен жолдары көзді ашып, жұмғандай секілді көрініп отырғанын келбетінен үнсіз аңғаруға болатын еді.

	«Қызылүйдің» басындағы бір бөлек әңгімеміз осылай аяқталды. Жолға шығуға жинақталдық. Бегайдар жайлауында тұрақты қоныстанып келе жатқан кезінде атақты шопан, енді ауылдың ардақты ардагерлерінің бірі Мұқси Досқалиев ақсақалдың 75 жасқа толғаны тойланды. Ұзақ жылдар бойы бірге жұмыстас болған және Мұқси шопанды бүкіл облыс таныған атақты Мұқси дәрежесіне жеткізген осы Хатима апай екенін ол да ұмытпайды, аса ықылас-пейілмен өзінің мерейтойына қатысуға қайта-қайта тілегін жеткізіпті.

	Апайы да «шақырғанға-бар, шаққаннан-қаш» деген бабалар өсиетін орынды санап, жасы сексенге келгеніне қарамай, Атырау қаласынан жүз елудей шақырым шалғай тұратын шопан ауылына келе жатыр. Арыстанның «Джип» деген жүйрік көлігінің алдыңғы орындығына жайғасқан Хатима Дайырқызы айналаға жіті қадағалап қарайды. Маңайдан көзге шалынатын әр қыстақ та, тіпті әр құдықта Дайырдың қайсар қызын сағындырған сәулелі көріністер қол бұлғап тұрғандай сезіледі-ау. Бірде алдымыздан жолдың терістік бетінен қашықтау маңда көрінген жалпақтау биік шағылға жалт қараған Хатима апай елең етіп, серпіліп қалғандай болып даусын көтере сөйлеп: «Анау біздің әкеміз қоныстанған шағыл еді. Мына Арыстанжанды шал-кемпір бауырына басып алданыш қылатын. Сатқан мен Нәсіп мектепте оқытушы, қарттарға күнде келіп тұра алмайды. Арыстанжан сонда әке-шешесін іздейтін көрінеді, «папама барамын» деп үйден шығып кете беретін болса керек. «Әкеміз марқұм атқа мініп мал жинақтауға шыққанда немересін алдына алып отыратын еді. «Әрі мал бағамыз, әрі бала бағамыз» деп күлдіретін еді марқұм. Әкеміз де «қара жаяу» кісі емес еді, текті тұқымнан ғой, Дайыр да белгілі бір ишара бар кісі» деп ауылдастары айтатынын еститінбіз. Кім білсін, әйтеуір ол кісінің Арыстанға бөлек мейірімі түсіп еді. Сонда осы келер күнді болжаған сияқтанады. Әкеміз де, ініміз Сатқан да бақилық болды. Енді әкенің қарашаңырағының үлкені менмін де, қожасы-Арыстанжан. Атасы ердің алдына отырғызып немересін бақса, бұл енді мені бағып отыр. Бұл әңгімеде үлкен мән бар, оның сырын бүгінгі бөгде жастар түсінсе болғаны да».

	Хатима апай ақшағылды көріп, осылай бір толғанып алды. Артынша малды ауылдың бір қысқы қонысына келіп қалдық. «Мынау Батан Ыбыраевтың құтты қонысы, оның абырой, атағының айбындап тұрғандағы еңбек сахынасы десек те болады» деп апай үйдің қасына тоқтауды ыңғайлады да, өзі тез қимылдап, «осындағы апай сырқаттанып қалды деп естідім, мен сәлемдесіп, қатерлеп шығайын» деп ширақтау басып үйге кіріп кетті.

	«Бұл апайдың жүрген жері ұлағат пен өнегеге толы» дейтіндерді талай естігенмін. Өте әділ айтылған баға ма деп ойлаймын. Әлгінде жолшыбай ақшағылдан туындатып, қазақ отбасыларында болатын атадан балаға, баладан немереге жалғасып жататын туыстық, қимастық, сыйластық өмірі арқауын әңгіме қылып, бірқатарға ой салатындай, тәлімді түсініктерді түйіндеді емес пе?

	Ата-ананы, бірге туған бауырларды аса құрметтеп отыратын қазақи тәлім-түсінік ғасырлар бойына сақталған салт-дәстүр. Бірақ соңғы кезде кейбір безбүйректер әкесін, болмаса анасын қарттар үйіне тапсырып, бірге туған бауырларымен әкеден қалған мал-мүлікке таласып, соттасып жатпай ма? Сондайлар тәлім етсін, тағылым алсын деген ұлы мұраттар жатыр. Енді келіп сексен жастағы асыл апайымыз «сәлем беремін» деп өзінен үлкен кейуананы көруге асыққандай болды. Міне, кісілік, адамгершілік, ұлағаттылық деп танысақ керек.

	Қарсыдағы мал қоралары жағынан екі-үш адам шығып тездетіп басып бізге таянды. Алдындағысы – атақты Батан екен. Мен оны ертеректе бір көрген едім. Оған көп жыл өтті ғой, екеуіміз де едәуір өзгерген болсақ керек. «Батанбысың» деймін оның жасы кішілігін пайдаланып.

	– Ассалаумұғалайкүм, Рахмет аға, ие қалай келіп қалдыңыз? – деп, таңырқап тұр ол.

	– Кісі аяғы жетпейтін шығанға кеткен жоқсың ғой, ептеп таптық, деймін мен де оның сөзіне қарай жауап қайырып.

	– Жо-ға, аға, айып менде, алдымен қош келдіңіз деудің орнына оқыс сұрақ қойыппын ғой. Оған кешірім жасаңыз. Шынымды айтсам, бұл күнде ауылға келетін қонақты аңсап отырамыз. Баяғыдан аудан, облыстан, тіпті Алматыдан ат сабылтқан қонақтар ағылып келіп жататын. Енді тым-тырс қалдық. Маңайдағы көршілердің туған күнінен басталатын оны-мұны той-томалақтарына басымызды қосып көңілімізді алдарқатамыз.

	– Осының өзін тамаша деп тану керек. Батан, қырық жыл қой баққан бейнеттің енді зейнетін көріп, алшаңдап басқанға не жетсін, – деп алдартқандай болып жатырмыз. Иә, айтса-айтқандай атақты Батан Ыбыраев еді. Мынадай өмірдерек екінің бірінің пешенесіне жазылмаған шығар. 1940 жылы Нарын даласындағы сол кездегі Бабан ауылдық кеңесінде дүниеге келген. Бес жылға созылған ауыр соғыстан арып-ашып, күйзеліп қалған ауыл тіршілігі Батанға да әсер етпей қалмады. Қашықтағы ауыл мектебіне көлікпен қатынасып оқыды. Оң-солын танып, сауатын ашқан соң еңбекке ерте араласты. 1960 жылы Хатима Дайырова ферма басқаруға келгенде бұл жиырма жастағы жігері жалындаған жас шопан болатын. Жұмысқа аянбайтын еңбекқорлығы, өтірігі жоқ, адал жүректілігі бірден көзге шалынды. Үлкен бастаманың тізгінін осы жігіт ұстауы дұрыс деп ұйғарылды. Сол кездегі №2 фермада жеті мыңнан астам «қазақ еділбай» қойлары болатын. Олардың әр жүзінен өткен жылы 67-ден ғана қозы алынғанын жоғарыда атадық. Шаруашылықты өркендетуде бұл шешуі меже бола алмайды. Төлді көп беретін және қозыларының елтірісі аса бағалы шикізат болатын қарақұл саулықтарын өсіру керек деп шешті Хатима. Онысын совхоз, аудан басшылары да қолдады.

	Іргеде «Бақсай» совхозы бар. Тәжірибе ретінде ерте ұйымдастырылған шаруашылық еді. Мал басы өсіп қалған. Сол «Бақсайдан» 900 бас қарақұл саулықтарын Батан барып айдап келді. Қыстай өзі бақты. Келер жылдың көктемінде отардағы саулықтарының әр жүзінен 118-ден қозы алып, аға шопан Батанды өзгелер біле бастады. Сол өрлеумен біртіндеп биіктерге көтеріле берді.

	Ақыры мал бағып-өсірудегі тәжірибесі аудан шопандарына таратылды, өңіріне Еңбек Қызыл ту ордені тағылды, Бүкілодақтың кәсіподақтарының оныншы съезіне делегат болып қатысты. Мәскеудегі Бүкілодақтық халық шаруашылығы жетістіктері көрмесіне Хатима апайымен бірге неше дүркін қатынасып, көрменің алтын медальдарына ие болды. Ақыры Батан Ыбыраев 1986 жылы СССР Мемлекеттік сыйлығының иегері болып, Нарын даласында бұрын ешкімнің қолы жетпеген ерекше атаққа жетті. Сөйтіп, Бабанда туған бозбала Москваға барғанда зорбала болып, үлкен мемлекеттің астанасында алшаңдап басқан еді.

	Батанның осындай өмірдеректері маған бұрыннан таныс-ты. Енді тосын кездескенде және жол үстіндегі уақытымыздың шектеулі екені ойда тұрды да, Батанға бірден сұрақ қойдым. «Хатима апай туралы не айтар едіңіз, ойыңызды білгіміз келеді» дедік. «Апай туралы айтарым шамалы уақытпен шектелмейді» дейді Батан бірден келіспейтіндей ыңғайын байқатып. Ол кісінің өмірі жатқан бір тарих қой. Оны үйімізге қонақ болып жата-жастана неге тыңдамайсыздар. Қысқасы, мені қатарға қосқан, абырой-атақтың жоғары сатысына жетуіме жол бастаған осы апайымыз еді. Мен ол кісімен Москвадағы көрмеге талай бардым, ондағы алтын, күміс, қола медальдардың барлық түрлерімен де марапатталдым. Апайға да сондай марапат жасалып тұрды. Сол кезде ұлы көсем деп ерекше құрметтелген Ленин мавзолейіне кірудің өзі бірнеше күндік кезекке жалғасады екен. Ал біздерді қасымызға ілестіріп жіберген «қызыл жағалылардың» өздері бастап кезексіз кіргізіп шығарады. Анығын айтсақ, Хатима апай шаруашылық басқаруымен қатар адамдарды тәрбиелеуде, оларды саналы еңбекке баулуда ұстаз-тәлімгер болған адам деп айтар едім. Мені асықтырып тұрсыздар, әзірге ауызға түскені осылар болып жатыр. Үйге түсіп қонақ болып, семіз қойдың еті піскенше отыратын болсаңыздар, апай жайлы талай тамаша әңгімелер айтатын едім,-деп Батан бір жағы қынжылғандай көңіл-күймен тоқталды. Менің ойыма алдыңғы күні Сақтай Бекқалиевың үйінен алған Ғатау Рамазановтың «Аманат» атты кітабындағы бірер шумақ өлеңі түсе кеткені. Батанның «мені адам еткен Хатима апай» дегенін ауылдас ақын ағасы да растаған екен. Міне, былай депті:

	Білесіздер ғой Ыбыраев Батанды,

	Алтын медаль тағып келіп көрмеден,

	Жүз саулықтан 171 қозы алды.

	Батанды енді елі біліп, тани ма.

	Мақтауыңа оның ісі тати ма?

	Кім болар еді сол Батаның әуелде

	Сол ферманы басқармаса Хатима!

	Марқұм Ғатау Рамазанов Батанды аз-кем әзілдейтін пейілін байқатады, бірақ соның өзін таза шындықпен қабыстырып, ақиқатын айтады.

	Науқас апайын қатерлеген біздің апайымыз да үйден шықты. Енді мерейгер ақсақал Мұқси Досқалиевтың ауылына тіке бет түзедік. Біртіндеп шағыл-шағылмен тасбақадай тоңқалаңдаған шетелдік автокөліктердің қарасы көбейе түсті. Әлгі шіркіндерге жаяу адам малтығып жүре алмайтын ақ шағылың бұйым емес екен, тасбақадай құржыңдап тоқталыссыз осқырына жосылады. Солай ызың-ызың жарыса жорғалап атақты ардагердің ауылына да келіп қалдық. Мен мұнда 2003 жылдың сәуір айында бір келгенмін.

	Шаруасы шалқыған, дәулетті отбасылары құралғанын көргенмін. Екі ұлы үйленіп, жеке-жеке отау құрып, алдарына төрт түлік мал салып, өз алдарына қожалық болып отырғанын ақсақалдың өзі әңгімелеген еді. Мен ол сапарымда көрген-білгендерімді жолсапар жазбаларыма кірістіріп, 2006 жылы «Арыс» баспасынан шыққан «Нарын-шежіре» кітабыма енгізгенмін. Ардагер ақсақалға менің алып бара жатырған шашуым-сол бір дана «Нарын-шежіре». Бір дана емес, дұрысы мың дана десек артық болмас, кітабым бір мың дана таралыммен шыққан еді. Демек бір мың отбасында, болмаса адамда Мұқси Досқалиевтың еңбекқор әулеті жайлы мағлұмат болады. Мерейгерге қолтыққа қыса барып табыс ететін бір дана қатырма қағаздағы құттықтаудан гөрі тұтастай кітап сыйлауды орынды санағанмын.

	Мұқси ақсақал сол құтты қонысында отыр екен. Сыртын қызыл кірпішпен қапталған еңселі үлкен үйінің қасында киіз үй тігіп, оған іргелес көлемді шатыр құрыпты. Әлгінде тоңқалаңдап келе жатырған шетелдік автокөліктердің қарасыны тым көбейіп кетті. Тегінде айбынды ақсақалдың мерейтойына қатысуға ықылас білдірушілер аз болмайтыны көрінді.

	Хатима Дайырованы тойға жиналғандар қаумалап келіп, құшақ жая қарсы алысты. Мұқсидың төргі бөлмесінде толған шалдар мен кемпірлер жиналған екен. Олардың барлығы да орындарынан қопарыла көтеріліп, Хатима апайларына шаршы төрден орын берісті. Бұл бас қосқандардың ішінде жасы сексеннен асып Хатима Дайыровадан үлкен болып отырған ешқайсысы жоқ. Күні кешегі сияқты, осылардың барлығы да жалындаған жігіттер мен сылаңдаған келіншіктер болатын. Барлығы да бұл басқаратын фермада қатар жүріп, жұмыс жасады, қиындықты да, қызықты да бірге атқарысты. Енді жан-жақтан сағынысып көрісіп жатыр. Қапелімде аяқтала қоймайтын қазағымның аман-саулық сұрасуы бұл жолы әбден кең көлемге өріс алды. Хатима апай да бәрін сұрап, бәрін білуге ынталатыны байқалып тұр. Ауылдың кең тынысын, оның ақжарқын адамдарын, таныстары мен туыстарын сағынып қалған сыңайы бар. Айнала отырғандардың бәрінің аттарын атап, отбасы аман-саулығын жеке-жеке анықтап сұрап жатыр, арасында өткен жылдардан еске түскен кейбір оқиғаларды да сөзге араластырады.

	Соның бірі есіне түсіп кетсе керек. Хатима апай қасында өзіне іргелес отырған екі қартқа назарын аударды. «Екі құда қалайсыздар, балаларыңыз қолдарыңызда ма, немерелер өсіп жатыр ма» деп, екеуіне ортақ сұрақ қойды да, артынша ол сұрағының сырын өзі айтып берді. Баяғыда бәленшенің (қатар отырған екі құданың есімдерін атамай отырмын. Екеуі де алдыңғы қатарлы шопандар болған, апайдың қарауында жиырма бес жылдан шопан болғандар, енді балаларымен бірге сол байырғы қоныстарында жеке-жеке шаруа қожалықтарын құрып отырған ардагер ақсақалдар) дейді.

	 Баласын үйлендірмек болып, қаладағы біреулердің көмегімен сол жақтан қызына құда түсуді ойлайды екен. Сол шаруасын маған ақылдасқаны бар. Мен оны мақұлдамадым. Балалардың келешегін де ойлау керек деймін мен. Үйіңе келін түсіріп, қолсуытпақ болсаң, қаланың қайдағы бір сырын білмейтін қызына несіне қызығасың. Одан да осы фермадағы өзі сияқты пәленше шопанның бойжетіп отырған қызы бар емес пе? Ауылдағы нағыз қазақы тәрбиемен өскен адам. Үйдің де, түздің де шаруасына икемді, тындырымды және мынау дархан далада өмір көрген адам. Міне, өздеріңе лайықты келін іздесеңдер, сол пәленшенің қызына құда түс дегенмін. Артынша солай болды. Екі жақтың да тойын өз қолымызбен атқардық. Келініміз ойымыздан шықты.

	 Міне, енді мына екеуі құда болып, бірнеше немере-жиен өсіріп, бар шаруаны бала мен келінге еншілеп отырғандары,-деп Хатима Дайырқызы едәуір серпіле, жадырай сөйледі. «Ол рас, бір бұларға емес, Хатима апайдың бәрімізге де сондай көмегі тигені бар» деп, Мұқсидың інісі, қазір ол да зейнеткер Ғани Досқалиев апайының әңгімесін толықтыра түсті. Ғанидың бұл сөзі менің де баяғыда көзбен көріп, барлығымен кездесіп әңгімелескен жағдайларымды еске түсірді. Ол 1987 жыл болатын. Чапаев атындағы совхоздың №2 фермасын аралағаным бар. Хатима апай зейнеткерлікке шығып, ферманы өзімен көп жыл бірге жұмыс жасаған зоотехник Борашев Ермекке табыстаған кезі еді.

	Сол сапардан мынадай жолдарды жазғанмын. Біз олардың ауылына көктемнің шуақты, шұғылалы күндерінің бірінде барған едік. Төл алу науқанының аяқтала қалған тұсы. Қырқа-қырқаны қаптап жайылған қозылы қойдан көз тұнады. Жер-ана жасарып, жасыл желек жамылып жайнап жатыр. Сахараның саф алтындай саумал самалы төңірекке нұр боп құйылады. Туған жердің тұнығымен тыныстаған дала тұрғындарының алаулаған ажары да, айбындаған алапат қимылдары да тым өзгеше.

	Чапаев атындағы совхоздың орталығында болып, болашақ үлкен өмірдің алтын босағасын аттаған жастар жайлы әңгіме козғағанымызда, директор Жанай Берқалиев пен партком хатшысы Жұмажан Қадимов бірінің-бірі сөзін жалғастыра отырып:

	– Орта мектеп ұшырған түлектерді туған ауылда тұрақтандыру мақсатында үнемі қамқорлық жасаудамыз. Үлкен өмірдің алтын босағасы деп біз атакәсіпке мұрагерлікпен жас жұбайлардың отау тігіп, берік отбасын құруда басқан алғашқы қадамдарын айтамыз. Бұл көптің көмегімен, қамқорлығымен қанат жаятын іс. Малды ауылда осындай алтын босағаны аттаған жас отаулар жыл сайын көбейе түсуде бұл бастаманы алғаш қолдап, өмірге енгізуді ең таңдаулы фермамызды басқарған, есімі бүкіл елімізге танылған Хатима Дайырова апай жүзеге асырған еді. Қазір ол кісі зейнет демалысында, бірақ фермасын араласаңыз, талай-талай тындырып кеткен істерін таныр едіңіз, – деп екеуі жаңа шаңырақ көтерген жұбайлардың есімдерін кезек-кезек ұзақ атаған.

	Ауыл басшылары сілтеген отау иелерімен дидарласуды мақұлдап, қойлы ауылды бір-екі күн ерінбей араладық. №2 ферманың орталығы «Қызылүй» ауылынан терістік-шығысқа қарай жолға шыққанымызда, қырқа-қоңырлықтың арасынан екі жерде тұрған шатырлы екі-үш үй көрінді. Олардың шығыс шетіндегісі еңселі де үлкен. Көрікті мекен-жай екені сыртынан-ақ байқалып тұр.

	Мезгіл-талма тұс. Желсіз тымық ауа ысыған шақ. Үйдің есігі алдында қапсағай денелі аққұба келіншек самауыр салып жатыр. Қасындағы қазандықтан жас қуырдақтың майда қоңыр иісі аңқиды. Келіншек келген адамдармен сыпайы сәлемдесіп, үйге кіруге ілтипат көрсетті.

	– Бұл жас жұбайлар Самиғолла мен Раушанның отауы. Отбасылық ірілендірілген шопандар бригадасының негізгі тізгіні осылардың қолында. Аға шопан малда жүр, қазір келіп қалар, – деп түсіндірді ферма басқарушысы Борашев Ермек.

	Үйге орта бойлы, егде жастағы адам кірді. Ол Самиғолланың әкесі Мәдіғалиев Нәбидолла екен. Батыс шетте көрінетін екінші үйде олар тұрады. Әйелі Әсия бұрын тракторшы болып, енді көмекші шопандыққа тұрақты орналасқан екінші ұлы Әтиғолла үшеуі бір отар қой ұстайды. Малдың бағылып-күтілуі солай ұйымдасқан, барлығы Мәдіғалиев Самиғолла жетекшілік жасайтын отбасылық бригаданың құрамында екенін білдік.

	Қарт шопан келген соң, арғы-бергі әңгіме өрістеді. Ата-бабадан мал өсіріп, қазан-ошаққа құт дарыған шаңырақ екен. Мәдіғалидың малбегілік кәсібіне ұрпақтары мұрагер болған. Оған ата-баба рухы, әке көңілі әбден разы. Сонау жылдардан Айбас құмындағы «Жас кадр» колхозында Жоланов Мәдіғали деген атақты сиыршы болғанын бұл күндегілердің бірқатары біле бермейді. Оның баласы Нәбидолланың да шопан таяғын қолына ұстағанына отыз жылдан асып барады. Атакәсіптің абыройлы тізгінін енді ұлдарына беріп, өзі көмекшілікке көшкен. Құрметті еңбек демалысына шығар мезгілі де қашық емес. Бірақ бойдағы қайрат-күші мұқалмаған мықтылығы көрініп тұр.

	Біз Самиғолла мен Раушанды тыңдап отырмыз. Жасауы мол кең бөлменің іші жайнап тұр. Мәдениетті, дәулетті тұрмыстың көрікті көрінісі. Әрнәрсе өз орнында, үйлесімін, жарасымын тапқан. Үй ішінде тазалық, сәнділік қалыптасқан.

	Үстіне телевизор мен баян, домбыра сияқты музыкалық аспаптар қойылған стол қасындағы орындыққа Раушан тізе бүкті. Мал бағып, ат үстінде тақым сарықтырып келген Самиғолла құс жастыққа жантайды. Екеуінің алтын босағаны қалай аттағандары жайында әңгіме қозғауға жұмылдық.

	Бұлардың болашаққа басқан қадамдарында өзгелерден өзгешілік жоқ. Екеуі де орта мектеп бітірді. Жүрек қалауымен туған ауылда қалуды ұйғарды. «Жас дәурен» комсомол-жастар бригадасында еңбек етті. 1982 жылы көңілдері жарасып, өз алдарына ошақ отын маздатты.

	Біздің жас жұбайлар болып осындай отау ұстауымызға сол кезде ферма басқарған Хатима апайдың жасаған қамқорлығы ерекше болды. Анау-мынау жетпейтінімізге қараған жоқ, керектің бәрін жинаттырды да, шопан ауылында дүркіретіп той жасаттырды. Енді апайымызды көргенше сағынып отыратын болдық,-дейді жас отау иелері. Расы да солай екен.

	Самиғолла мен Раушанның «Меде» қыстағында өткізілген үйлену тойларын №2 ферманың ұжымы өз қолдарына көтеріп алды. Оған совхоз басшылары да түгел қатысты. Жас жұбайлардың жарқын болашағына арналған аталар батасы, замандастарының ақтілеу сөздері айтылды, ферма ұжымы атынан ескерткіш сыйлықтар ұсынуды Хатима апай ерекше салтанатпен жасады.

	«Үйлену оңай, үй болу қиын» дегендей, жас жұбайлар отбасылық өмірінің жауапкершілігін терең түсінді, ынтымақ, өзара сыйластық берік қалыптасты. Раушан да қойлы ауылда өскен қыз. Әкесі Жұмағалиев Қыдырболат – осы шаруашылықта ұзақ жыл шопан болған адам. Қазірде де құдасы Нәбидоллаға келіп көмектесіп тұрады.

	Жас жұбайлар еселі еңбекте бірден көзге түсті. Олар аға ұрпақ өкілдері әкелген үлкен табыс эстафетасын абыроймен алға апарды. Аға шопан Мәдіғалиев Самиғолланың отарында әр жүз саулыққа 160-тан қозы алынған тың белестер жасалды. Жас жігіт КПСС мүшелігіне қабылданды, кейін совхоз партия комитетінің мүшелігіне сайланды. Ол 1984 жылы социалистік жарыста үздік табысқа жеткені үшін Қазақ ССР Жоғарғы Советінің Құрмет Грамотасымен марапатталды. 1985 жылы Самиғолла жоғарыда айтқандай ірілендірілген шопандар бриагадасының жетекшілігін қолға алды. Он екінші бесжылдық олардың өмір жолдарының, табыс белестерінің өскен, өрлеген кезеңіне айналатынына сенімдері берік.

	Алтын босағаны аттаған жас жұбайлардан Есболат пен Сандуғаштың есімдерін арнайы атаған дұрыс. Ол баста бұлардың екеуі де мамандықтың иелері болды. Есболат-шофер, Сандуғаш-токарь еді. Үйлену тойларынан кейін қойлы ауылдағы әке шаңырағына қоныс аударды.

	Олардың осындай шешімге келулеріне ферма басқарушысы Хатима Дайырованың үлкен ықпалы, ақыл-кеңесі болғанын ауылдастары анық біледі,-деп, қосады Ермек.

	Ағайынды Мұқси мен Ғани Досқалиевтар ұзақ жылдардан шопан болатын. Бұрын інісі ағасының қасында көмекші еді. Бала мен келін қолына келген соң Ғани өз алдына жеке отар қабылдап алды. Қазір оған да үш жылдан асып барады. Есболат пен Сандуғаш ата-аналары Ғани мен Қарашаштың шаңырағында берекелі де берік отбасылық өмір көшін орнықтырып отыр.

	Жас отау иелері Жақсығұлов Нұрлан мен Саденова Анар жайында да осылай әңгімелеуге болады. Бұлар алғашында комсомол-жастар бригадасында еңбек етті. Екі жас отау тіккен соң әкесі Уәлиден, анасы Мақила, інісі Бекжан бесеуі жеке бригада құрып, өз алдарына отар ұстап отыр.

	Жас отауды береке ұясына айналдырған жұбайлардан Ғилымғали мен Үміттің орны тым ерекше. Атасы Нәрешов Қуан Айбастағы «Қызыл ту» колхозында көп жыл шопан болды. Әке таяғын 1952 жылы баласы Ысқақ ұстады. Атакәсіптің эстафетасын 1975 жылы немересі Ғилымғали жалғастырды. Ол да КПСС мүшелігіне қабылданып, аға шопан атанды. Келіншегі Қазиева Үміт екеуі отау үйдің ошақ отын маздатып, сәнді өмірдің салтанатын қалыптастырды. Бұл күнде жасы егде тартқан Ысқақ ақсақал Амангелді, Сатыбалды, Аманжол атты немерелерін бауырына басып, «балалы үйдің базарын» қызықтайды. Ғилымғали мал шаруасынан қолы босағанда ауық-ауық домбыра шертіп, ән салады. Асып-тасып бара жатқан үлкен өнерпаздығы болмаса да, шаңырақтың шаттығын, отбасының бақытын тасыта түсетіндей талабы, қабілеті бар. Үміт үйдің ішкі-сыртқы шаруасына ұршықтай үйіріледі. Салтанатты тұрмыс құруға, балаларын тәрбиелеуге уақыт табады. Өзара ынтымақтары жарасады, береке басы-бірліктерін қалыптастырған жас отау иелерінің өзгелерге ұсынар үлгі-өнегелері аз емес.

	Біз ауылда алтын босағаны аттаған жас жұбайлар өмірінің үшеу-төртеуін ғана мысалға келтірдік. Бүкіл Тұщықұдық селолық советінің көлемінде мұндай шаңырақ иелерін отыз-қырықтап санауға болатынын шамаладық. Барлығы да соңғы жылдарда отау құрған жас жұбайлар. Мұнда №2 ферма жастарының бастамасы салиқалы өмірде көш бастаушы болғаны талас тудырмаса керек және бір ерекшелік – жастар көңіл қалауымен отбасын құрумен қатар барлығы да байырғы еңбек дәстүрін жалғастыруда, атакәсіптің заңды мұрагерлері атануда. Олар ата-бабадан жалғасқан әдеп-ғұрып пен еңбек дәстүрін қатар қасиеттеп, қадірлей білген отау иелері, шаңырақ қожалары болып отыр. Біз әңгімелеп отырған Чапаев атындағы совхоздың №2 фермасында қалыптасқан өміршең бастама бүкіл өңірімізде етек ала берсін дегеніміз артық болмас деп тоқталдық.

	Міне, Бегайдар жайлауындағы той үстінде Хатима апайды қаумалап, тұс-тұстан сағынышты әңгіме қозғаған байырғы шопандар осындай кезінде игі бастама болғанын да кейбіреулері мерейлене еске алысты. Осыны көріп отырудың өзі үлкен бақыт іспетті. Тіпті орта жастағы ерлер мен сары қарын әйелдер де еркелей басып келіп, «апай» деп құшақтап, Хатиманың бетінен сүйіп жатты. Кезінде Дайырқызының басы-қасында жүріп, тойларын жасаған жас жұбайлар ғой, арада жиырма бес-отыз жыл өтіп, олар да елу жастың еңселі биігіне көтеріліп қалған ата-аналар болыпты.

	Апай баламызды үйлендірдік, қызымызды ұзаттық деп, олар да баяғыда өздерінің ата-анасы айтатын жаңалықты жеткізіп, мерейлері тасиды. Хатима апайларының «барлығы да құтты болсын» деген сөзі жиі-жиі қайталанады.

	 Бегайдар елдімекені демекші, оның өзіндік тарихы барын айта кеткенді жөн санадық. Бөкей хан 1802 жылдардан бастап, Еділ-Жайық арасын Нарынқұмын және оған шектес жерлерде хандық құрып, елді жаппай көшіріп келеді. Елді қоныстандыруда Жайық-Тыныстың Бекайдар батыры бастап, қазіргі Нарынқұмының шығыс беткейінен Бөкей хан жер беріп осы жерде Жайық-Беріш Тыныс атасы Бекайдар бастаған ел осы жерден қоныс тебеді. Сол елдімекен Нұралы ханның баласы, Бөкей ханның замандасы әрі жолдасының құрметіне бұл жер «Бегайдар» аталады. Тыныс аталарынан Бегайдардан және Күнбас атасынан тарайтындар қазіргі Сүйіндік, Балқұдық елдімекендерінің жерінде қоныстанған. Бегайдар елдімекенін қазіргі Есентемірлер мекен еткен, Исатай ауданының Тұщықұдық округіне қарасты шамамен 65-шақырымдай жерде арқа батысында Нарынқұмына 20-км жерде орналасқан. Жайық-Тыныстардың осы аталардан тарайтындар, осы елдімекенде мекендеген, жер атын «Бегайдар» деп атайды.

	 Тыныс аталары бұл жерден билеуші ханның рұқсатымен қазіргі Сүйіндік, Балқұдық жерлеріне көшіп барып, мекендейді. Тыныстар көшіп кеткеннен кейін бұл жер азғана уақыт бос тұрса керек. Жайықтан өтіп көшіп келген Есентемір аталары ханнан осы жерді сұрайды. Хан Есентемір руларының билерінің сұраныстарын қарсы алып, жер беру жөнінде бұйрығын (указын) бере отырып, мынандай талап қояды. «Бұл жерді қоныстануға рұқсат етемін, бірақ оның атын өзгертпейсіндер» дегендіктен, сол қоныс күні бүгінге дейін «Бегайдар» елдімекені аталып келеді.

	 Сонымен Бегайдар қонысының белгілі ардагері Мұқси Досқалиевтың 75 жасқа толған мерейтойы басталды. Жоғарыда айтқанымыздай, қарт шопан өзі талай жылдар қызығы мен шыжығын көрген қыстақ орнын жекешелендіріп алып, шаруа қожалығын құрған екен. Бала-келіндері ата-анасының қастарынан табылып, байырғы кәсіптерін жалғастыруда. Міне, қараңыз: Смағұл мен Айнагүл, Марат пен Ғалия, Самат пен Биғаным бір-бір отау иелері, бір-бір қыстақтың қожалары, төрт түлік малдың бағым-күтімі өздерінің қолында. Мен ала құмның ортасында өткізілген осы алқалы жиынға қатысып, облыстық «Атырау» газетінде (28. 06. 2007 ж. ) «Бегайдар жайлауында бір керемет той өтті» деген мақала жазып, жаңарған өмір көріністерін жұртшылыққа таныстырған едім. Соған орай газеттегі жазбаларды көп қайталап отырғаным жоқ. Бірақ кейбір үлгілі көріністерді қысқаша атап өтпекпін. Айтсақ-асабалық әсерлі де әдемі мамандық. Шешендік пен шеберліктің, көрегендік пен көсемдіктің керек жері осында. Аузына түскенді айтып, лағып кететін асабаның өзі тойға келгендерді шаршатып, қажытып тастайды. Бегайдардағы тойда ондай жағдай жоқ. Сәйпеден Сидеғалиев деген азамат мадениетті басқарды. Той өткізудің сценарийін шебер ойластырған. Қолында Нарынның нартұлғалы ұлдарының бірі, марқұм Нұралы Әжіғалиевтың жыр кітабы. Керек жерінде көсілте өлең оқиды, бәрі де сөз барысында, әңгіме желісіне үйлесімді. Нұралы марқұм осы тойдың ортасында отырғандай әсер қалдырады. Мерейгер Мұқси ақсақалдың барлық өмірдеректерін шежірелік желімен баяндайтын бейнетаспа-кинолента жасалған. Екі сөйлеушінің ортасында содан үзінділер көрсетіледі. «Ал мынаны алып қояйық» деп арақ ұсынатын алашапқын жүгіріс жоқ. Даңғаза жер тепкілеген билер де болған жоқ, есерсоқ сол бір жын-ойнақты байырғы қазақ ауылдары жатсына қарағанын іштей мақұлдауға болатындай екен. Атырау қаласынан арнайы әншілер, термешілер алдырыпты. Кей жерлерде еркін көрінбей қалатын қазақтың қара домбырасы да халқымен қайта табысып жатты. Өсиет сөздер, өнеге, ұлағаты мол әңгімелер айтылды. Дала тұрғындары бір жасап, мәз-мәйрам болысқанын көрдік.

	 Кей тойларда үзіліс кезінде «шай мен астың ортасында» деп үлкендер жағы карта ойнап, жастар жасырын арақ ішуге көшетін жағымсыз жағдайлар болатын. Бегайдардағы тойдың бұл тұсы да тамаша көрініске айналды.

	 Жоспарланып әзірленген аламан бәйге бар екен. Ауылдан екі шақырым қашықтықтағы қоңыр тепсеңге қызыл жалаулар қағылып, қастарына бір-бірі автокөлік қойылған. Жиырма шақырым қашықтыққа шабатын 15 сәйгүлік сапқа қойылды. Бірінші бәйге – 100000, екіншісі – 70000, үшіншісі – 50000 теңге байрақтар белгіленген. Бұл қаражаттың барлығы мерейгердің өз дәулетінен және балалары белгілеген жүлделерден ұйымдастырылған.

	Міне, қайран Нарын жерінің киелі қонысында халқымыздың бағы жанып, байлығы қалыптасып келе жатқаны қуантты. Оған қоса дархан даламен бірге жасасып келе жатқан, қазақтың жайсаң жомарттығы мен жарасымды ықылас-пейілі сонау бір ғасырлардағы бабаларымыз бастан кешкен заман-дәуренді қаз-қалпында өмірге қайта әкелгендей сезіне аласың екен. Тіпті аламан бәйгенің ажары да әрлене түскендей болды. Шеткерірек биік қабақта шағын мотор гүрілдеп, қажет орындарға электр қуатын беріп тұр. Әрбір қозғалыстың, шапқан аттарының жүздеген адамдар тобына жайшылықтағы адам дауыстары естілмейді. Радиодағы саңқылдаған дауыстар, құлағыңның түбінен айтылғандай, өзің қалалы жердің ипподромында тұрғандай сезінесіз. Осылай аламан бәйге аяқталды, жүлделі орындарға ие болған жүйріктерге белгіленген байрақтары берілді, оған қоса кейбір қалталы азаматтардың аяқастынан демеуші болып ұсынған сыйлықтары да табысталды.

	 Мерейгер Мұқсидың той шатырына қайта оралдық. Жүздеген-жүздеген қонақтары орналасқан тойханасының шаршы төрінде Хатима Дайырқызының отырғаны ауылдастарының оған деген ерекше құрмет-ықыластарының талай мезгілден бері бәз-баяғы қалпында сақталып келе жатырғанын тағы бір айғақтайтындай әсерге бөледі және оның нақты жол жоралғысы жасалды. Осы тойға арнайы шақырылғандар болғанымен ерекше орындары, жолдары еленіп дегендей, екі қонақтың сый-сияпаты көңілге қонымды жасалған екен. Олардың екеуі де марқұм Құттығай батыр бабаның ұрпақтары еді. Әрине, ол кісінің өскен-өркендеген үрімбұтағы тұтастай бір рулы елге айналғанын айтсақ керек. Сонда да ата-бабаның перзенттері бар. Дәл соның бірі, міне сексен жасқа толса да екі жүз шақырым жол жүріп келіп шаршы төрден шалқыма көңілмен орын алған Хатима Дайырқызы болса, екіншісі Сәт баба әулиенің қасиетті, киелі өнерінің заңды мұрагері болып, халқына сол ата-бабасы демеуімен, қолдауымен қызмет жасап жүрген атақты халық емшісі Рысбай Зинеденұлы еді. Мерейгер Мұқсидың ұсынысымен осы екі асыл перзенттерге жеке-жеке ат мінгізілді.

	Хатима апайдың қайраттылығы да, қайсарлығы да бәз-баяғы табиғи қалпынан еш мұқалмағаны анық сезілді. «Құлақасқа» аттың үстінде мол денесін айбындатып тік ұстағанда, бағзы бір батыр бабаларының көрінісі көзге елестеп кеткендей болады. Ауылымыздың арасында кезінде әркім әртүрлі көңіл-күймен айтылатын бір әңгіме ойымыздың көмескі түкпірінен бүлк еткені бар. Бүлк еткені өз алдына,негізі, бұлтартпайтын шындық және орынды айтылған әңгіме дер едік, ауылдастары солай түсініп, бағалаған.

	Совхоздың баяғы ызу-қызу айқаймен жүргізіліп жататын жиналысының кезі екен. Шаруаның барлық тұсы бірдей жарқырап көріне бермейтін жағдайлары да ұшырасып жатады. Хатиманың қой фермасын басқарғанына аса көп жылдар өтпеген тұсы. Анау бар, мынау неге жоқ дегендей совхоз басшылары сын айтады. Сонда Хатиманың қой фермасын алып кеткеніне әлі көңілі толмай жүрген бір белсенді өзінше ферма басшысын арашалаған сыңайда болып: «Дайырова жолдас негізі қыз бала ғой, оған қыр мен ойға шапқылап жүріп жұмыс жасау оңай емес, оның осы жағдайын ойламаса болмайды» десе керек. Бұл әңгімені шет санаған совхоз партия комитетінің хатшысы оқыстан «Хатима қыз емес, оны олай кемітпеңдер» деп, айқайлайды. Жұртшылық төмен қарап қалса керек. Өзінің оғаштау сөйлегенін тез аңғарған партком хатшысы даусын көтеріп қайта айқайлайды. «Хатима қыз емес, ол сендердің бәрінен артық азамат» деп нақты бағасын берген. Сол парткомның айтқаны келді. Көп азаматтың тындыра алмаған ісін атқарды, көбі көтеріле алмаған биігінен көрінді.

	 Намысын бермеу үшін жатқа қолдан,

	 Арулар аз болған жоқ атқа қонған.

	– Осылардың бірі де бірегейі де Хатима апай. «Дайырдың осы қызы түбінде бәрінен озады» деген сонау жылдардағы әулие ақсақалдардың алдын болжағандары айна-қатесіз келгені тағы бір тәнті қылып тұр. Бұл да Хатима қайсарлығының алтын діңгегіндей айбынды, айбатты көрініс болып тарихта қалатынына ешқандай талас болмайды деп тоқталамыз.





Өрлеу жолында




	Қатал қыстың алай-түлей қаһарлы бораны ұзаққа созылды. Екі күннен бері мынау аласапыран боран әлі ішін тартқан емес. Кейде ала құйынданып, түк көрсетпей түтеп кетеді. Аспандағы бұлт біткеннің барлығы жентек-жентек қар болып төгіліп жатқан тәрізді. Әр бұтаның түбіне жал-жал күртік ұялаған. Қара төбел ат қалың күртіктен малтыға шығып, ілгері ұмтыла береді. Әзірге жол жорғасынан танған жоқ. Осы жүрісімен ол Хатиманы отарға жеткізді. Кеше, елең-алаңда Хатимаға Ғұбайдолла шопанның ауылынан аттанарда;

	– Боранның ұзаққа созылар түрі байқалады. Машинамен жүргеніңіз тәуір болар, – деген еді шофері.

	– Мұндай күндерде машинаға сеніп болмас. Қар қалыңдап кетпей тұрғанда Хамиттің қыстағына тайланған пішенді таси бер. Тракторларды құмдағы Өтептің отарына тағы да шөп тасуға жіберген. Өтеп биыл жаңа қыстаққа кірді ғой. Орталықтан шалғайырақ жерде екенін өзің білесің. Хамитке тайланған пішенді жеткізіп болысымен, Өтепке жем апар, – деп «ГАЗ-63» машинасының шоферіне әдейі тапсырма беріп, өзі атқа отырған еді. Қара төбел ат иесінің сенімін толық ақтады. «Қызылүй», «Шәуіптен», «Рүстем», участоктарының бәрінде де із тастап келеді ол кешеден бері. Ферма бойынша 20 отар бар. Соның бәріне соғып, жай-күй шаруа қамымен танысып, ақыл-кеңесін беріп келеді Хатима.

	Озат шопан Уахитов Қабестің отарына келгенде ферма басқарушының көңілі жадырап қалды. Әлгінде бір отарда болғанда, Хатима реніш туғызарлық жайдың үстінен шығып еді. Еріншектеу бір шопан боранды күні қатты дауылға қарсы тұра алмапты. Пішенді таза қораға әкеліп салудың орнына, саулықтарды үюлі маяға еркін қоя берген. Маяны саулықтар таптап жатыр.

	«Мұныңыз не? Бар шөп рәсуа болып тапталып жатыр ғой?-деген Хатиманың ескертпесіне шопан.

	– Күш жетпей жатыр, – дей салған еді. Онысы сылтау болмайтынын өзі кейін аңғарды да, дереу кемшілігін түзеуге кіріскен еді. Ал мына Қабестің ісі мүлде бөлек екен. Түс кезінде ашық ауланы екінші рет тазалап, пішен салыпты. Ұзын астауларды да жемге толтырып қойған.

	– Малға пішенді кең аулаға салған жақсы, – дейді тәжірибелі шопан, саулықтар бір орында бұғып тұрмай, қыдыра жүріп жегенді тәуір көреді. Бой сергітіп, қунап қалады.

	– Саулықтарды кешке жабық қораға кіргізерде, үстін тазалап, жүндеріндегі дабысқан қарды түсіріп тастаймыз, – дейді аға шопан. Жабағы жүнге жабысқан қар жылы қорада ериді де, малдың үстін, ари бастайтыны өзіңізге мәлім.

	Бұл өте дұрыс. Қабес осындай тәжірибеңізді өзгелерге де үйрету керек, – деді Хатима.

	Хатима Қабестің ауылынан көңілді аттанды. Боран да қазір әбден титықтап, болдырған тәрізді. Қар себелеп баяу ғана жауып тұр. Қара төбел ат қатқыл-қатқылмен жорғалап келеді. Хатима тізгінді босаңдау ұстап, ой үстінде отыр.

	... Күні кеше сияқты, 1959 жылдың сентябрь айы болатын. Совет қызметінен Хатима Дайыроваға енді шаруашылыққа араласуға тура келді. Валентина Гаганова құрбысы үлкен патриоттық бастама жасады. Коммунист Хатима Валентинаның бүкіл ел сүйсінген ісін шын жүрегімен құптады. Терең толғана келіп, тың шешімге бекінді. Ол Чапаев атындағы колхоздың артта қалған қой фермасының басқарушысы болып тағайындалды.

	Ферма артта қалып келеді. Неге? Хатиманы осы сұрақ қинайды. Ә, дегенде-ақ жауабын таппай толғанады. Сырт қарағанда кемшілік сыры көзге ұрып тұрған да жоқ. Фермада мал бар, оны бағып жүрген малшы да бар. Малдан пәлендей шығын да жоқ. Ендеше ферма неге табыссыз отыр? Төл қалайша аз алынады. Етке тапсырылыған малдың салмағы неге жеңіл болады?

	«Жеке адамдармен жұмыс жасай білу керек». «Мал неге арық, төл қалайша аз алынады, деумен шаруашылық басқарылмайды. Әр малшының тілін тауып, ішкі дүниесіне үңіле білу қажет. Бар шопан өз жауапкершіліктерін толық түсінетін болсын» деген қорытындыға келді ферма басқарушысы. Фермада алдымен саяси-тәрбие жұмыстары кең жолға қойылды. Социалистік жарыс кең өріс алды. Бегімовалар, Нұрсұлу Айсина, Бақыт Қабдешова және басқалары коллектив ортасына қосылды.

	Бертінде еңбек өнімділігі де жақсара берді. Бірінші жылдың қорытындысында ферма бойынша әр жүз саулықтан 108-ден қозы алынды, ақшалай табыс көбейді. Одан кейінгі өткен екі жылда да өсу, өрлеу қарқыны күшейе түсті. Ал жетіжылдықтың бесінші жылы ерекше қорытындыланды. 1963 жылы фермадағы 6400 саулық түгелдей төлдеп, әр жүзінен 115-тен қозы алында, әр қойдан 3,5 килограмнан жүн өндірілді. Қаракөл елтірісін мемлекетке сату жоспары 123 процент, ферманың ақшалай табысы 130 процент орындалды. Ыбыраев Батан, Уахитов Қабес, Жұмашев Хамит, Меңдіғалиев Ғұбайдолла сияқты ферманың маңдай алды шопандары әр жүз саулықтан 130-140-тан қозы алды. Сөйтіп, төл алуда совхоз ғана емес, өндіріс басқармасы бойынша ең жоғары көрсеткішке Хатима басқаратын ферманың шопандары жетті.

	Хатима Дайырованың өз де басқару ісінде шыңдалып өсіп, ауыл шаруашылығы «сержанттарының» алдыңғы сапында келеді. Ол іскер ұйымдастырушылығының нәтижесінде коллектив ортасында мол абыройға ие болды. Хатима өндіріс басқармасы партия комитетінің мүшесі, аудандық советтің депутаты, 1963 жылдың январь айында Хатима Москвада, СССР Халық шаруашылығы жетістіктерінің көрмесінде болып, бай тәжірибе, үлкен үлгі-өнеге алып қайтты.

	Ферма үстіміздегі мал қыстау науқанында да ойдағыдай әзірленді. 20 отардағы қыстақтардың бәрі де толық жөндеуден өтті. Үш тұрғын үй, екі қой қорасы жаңадан салынды. Дайындалған 20400 центнер шөптің 15 мың центнері тайланып, құм участоктарындағы қыстақтарға тасылды. Қазірде ферма шопандары мал қыстатуды сақадай-сай үлгілі әзірліктермен өткізуде. Биылғы мал қыстатудың да ойдағыдай табысты болып өтетініне ферма басқарушысының сенімі берік».

	 Р. ИМАНҒАЛИЕВ, Гурьев облысы. «Социалистік Қазақстан» газеті, 14. 03. 1964 ж.





Мен үшін ардақты жан


	(Фельшер Серікбаева Раяның естелігінен)



	Қызылүй елдімекенінінде, бұдан бұрын медпункт Бірлікте болған еді. Себебі ол кезде Бірлікте орталау Жамбыл мектебі болды да, сондағы фельшерлер осы Қызылүй маңын келіп, тұрғындарға дәргерлік қызмет атқаратын. Кейін Қызылүй ферма орталығы болды да, өз алдына медпункт ашылды. Сол алғашқы медпунттің фельшерлерінің бірі Рая Серікбаева Дәулетқалиқызы болатын.

	Рахмет Иманғалиев екеуміз «Қайраткер қыз Хатима» атты кітапты жазуда, мен осы №2 ферма да, сол бір жылдарда медпунктте жұмыс жасаған, алғашқылардың бірі болған Раяға хабарласып, сол бір жылдардағы жұмысы туралы жазып беруді сұрағам, сонда жазған естелігін Рая бұл өмірден өтсе де, осы Қызылүй туралы шығармаға енгізуді жөн көріп кірістіріп отырғанымыз. Енді марқұм Раяның сол етелігіне сөз берсек.

	 Адам көзі тірісінде жақсылар туралы ойлана қоймайтын, ал өмірден өткен соң оларды ойлайсың, өйткені қайталанбас өмір еске түседі. Хатима апай өмірден өткен соң менің жас кезімдегі алғашқы еңбек еткен жерім, Хатима апайдың жақсы қасиеттері, кісіге қамқорлығы ойға түсіп, қысқаша ойымды жазуға тура келді.

	Мен, Серікбаева Рая Дәулетқалиқызы 1943 жылы Атырау қаласында туып-өсіп, 1961 жылы Абай орта мектебін бітіргеннен кейін 1963 жылы Атырау медучилищесінің фельдшерлік бөліміне түстім. 1966 жылы март айында бітірдім. Ол кезде мамандарды Облздравтан бөледі.

	Мені Махамбет ауданына жіберді. Ол кезде Райздрав Хайыров Хамидолла ағай еді. Бардым, ол кісі маған «аудан орталығына қалдыра алмаймын, кадр жетіспей жатыр, Чапаев селосының «Қызылүй» деген участогі бар, сол жаққа медпунктке барасың» деді. Содан көп ойланып, бұрын қаладан басқа жаққа шығып көрмегенмін, ешкімді танымаймын. Біз Чапаев селосында Құспанова Маруся (Қабдыжан ағайдың жолдасы), Құбақанов Темірхан (Айбастан) бәріміз бір курста бірге бітірген едік. Маруся апайға мені сол жаққа жіберіп жатыр деп айтқанмын, ол кісі маған: «Жіберген жерге бар, арасында бізге келіп тұр» деп, қамқорлық жасаған еді.

	Сөйтіп, 1966 жылдың сәуір айынан бастап Тұщықұдық селосының әкімшілігіне барып, сол кездегі әкімшілік басшысы Құрманғалиев Қабиболла ағай мені бір водовоз машинасына отырғызып, сонымен Қызылүйге бардым. Ол жерде №2 ферманың басшысы Дайырова Хатима апай қабылдайтынын ескерткен. Бірақ апай сол кезде бөлімшеде жұмыста болмады, мал аралап кеткен шығар. Менің алдымда сол медпунктте жұмыс жасаған Қамиева Ақаштан құжаттарды, кейбір құрал-жабдықтарды қабылдап алғанмын. Қызылүй участогының орталығындағы ғимараттың бір бөлмесінде почта, ал екінші бөлмесі Хатима апайдың жұмыс бөлмесі болатын. Хатима апай келді дегенді естіп, апай отырған бөлмеге кірдім де, жолдамамен медпунктке жұмысқа келгенімді айттым.

	Апай бетіме ұзақ қарап отырып: «Апырмай, өзің қаланың қызымын дейсің, атқа міне аласың ба? Бұл жерде машина көп болмайды, сондықтан көбіне атқа мінуге тура келеді. Өзің нәзік екенсің. Ал енді тәуекелге бел байлап келген екенсің, бір ат бар, өзі жуас, бұл атқа сенің алдыңда талай қыздар мінген, өзім көмектесермін, участоктерге кейде водовозбен барамыз... » деп, күлімсіреді. Ал мен болсам зәре-құтым қалмай қалай күн көрем деп, өзімді өзім билей алмай қалғандай болдым. Менің аянышты түрімді көріп, жүр үйге барып шай ішейік, шаршап тұрған шығарсың деді. Сол күні апай мені өзінің үйіне алып барды. Үйі орталықта төбенің басында жаңадан салынған үй екен. Үйде апайдың папа-мамасы, Жәниса және мектеп жасындағы Мәкон, Алтынай деген сіңлілері бар екен. Бәрімен таныстырды, ата-анасы үлкен адамдар екен. Содан кейін сол үйге жиі барып тұратын болдым.

	Сол жылда селолық аурухананың бас дәрігері Иманғалиев Сайын болатын. Орталыққа, Чапаев селосына барып селолық емханадан өзіме тиесілі жұмыс жоспарын алып, жұмысқа кірістім. Бір күні Хатима апай шақырып алып маған: «Қызылүй басында оқытушы Қойтанов Қаженбай деген ағаң бар, сол кісінің үйінің бір бөлмесінде медпункттің санитаркасы Сәмия Құдайбергенова деген шешең бар, сол үйге жатасың» деді. Ол кісі де жалғыз тұрады екен. Оған келістім. Қаженбай ағай да жолдасы Нақыш апай да тамаша, жақсылығы мол адамдар. Апай жалғыз қызы Розаны айтып (ұлдары да бар Шапих, Махмуд), сен де сондай біреудің жалғыз қызысың ғой деп көп жақсылық жасады.

	Осылайша Хатима апаймен арамыз жақындасып, апай мал аралаған алыстау жерлерге (Молшағыл, Партсъезд (Бекайдар), Масқар, т. б) жерлерге бірге машинамен барып, малшыларға дәрі-дәрмек, балалардың жоспарлы екпе жұмысын жүргіздім. Апайдың бір есімде қалған қасиеті машинаға отырғанда өлең айтады. Ал, Рая, өлең баста дейді, екеуміз қосылып талай рет өлең де айттық. Бір күні апай: «Енді, Рая, саған атқа мінуді үйрену керек, шағылдың арасында, төбелердің тасасында үйлер көп, мен көбіне атпен жүремін» деді. Менің мінген атым жуас көк ат болатын. Бұрын атқа мініп көрмеген соң ба, алғашқы кезде қиындау болды. Апайдың айтқаны «аттың ер-тұрманын, айылын қатты тартып байла, сосын делбені қысқартып ұста. Дәрігерлік шақыруға барған үйдің адамдарына қаратып ал» деді. Барған жерінде үй иелері мені күтіп алып, аттан түсіреді. Атымды қаңтарып тұсап, атты жеңілдеп суытып қояды. Кейде түстенсем, не қона қалсам атымды шідерлеп, тұсап, жайылысқа жіберіп, аттанарда алып келіп, суарып, ерлеп, әзірлеп береді. Қандай қамқорлық десеңізші.

Сол кездегі қиыншылықтарымды жеңген адамдарға басымды иемін. Сөйтіп атқа мінуді де үйрендім. Қызылүйдің халқы өте бауырмал екен, өзім де жерге, халыққа, жұмысыма тез үйреніп кеттім. Сол кезде Қызылүй басында тұратын, почтада жұмыс жасайтын Ғайнолла ағай жолдасы Қамима апай, оқытушы Мағаз ағай, Бәліш апай, Қаженбей ағай, Жүнісов Мұқыш ағай,жолдасы Жаңыл өте кісіге қамқорлығы мол адамдар еді. Шағылдың арасындағы үйлерге дәрігерлік шақыру, балалардың екпе жұмысына атпен барып, арасында адасқан кездерім де болды. Бірде кешқұрым ауылға келе жатқанда адастым. Түн қараңғысы қоюланып, жол сүрлеуі жоқ жермен жүріп келемін. Қараңғыда «қорыққанға қос көрінеді» дегендей, айнала ақ тікен шоқалдар бәрі де киіз үй сияқты болып көрінеді. Атым осқырынып жайлап жүріп келеді, бірақ мен қайда келе жатқанымды өзім білмедім. Бір кездерде атым жүрмей тұра қалды, неге жүрмейсің деп, атымды қамшылап ілгері ұмтыла бергенімде ат байлайтын қазығым аяғыма тірелді. Сонда барып үйге келіп тұрғанымды бір-ақ білдім. Жылқының жершіл, ақылдылығын сонда бір аңғардым.

	1966 жылдың күзі сияқты Мағрипа апай (Қаженбай ағайдың жолдасы) қатты ауырып, қызуы көтеріліп, қан кетіп орталықтан яғни, Чапаев емханасынан дәрігер шақырттық. Иманғалиев Сайын келіп, сол кісіні аман алып қалдық. Сол жылдары кейбір ауыр науқастар да кездесті, науқастардың барлығына барымша көмектесуге тырыстым. Сол жылдың тамыз айында, Хатима апай Айбас деген жерде (Тұщықұдық ауылына қарасты) болатын жас мамандардың жиынына қатысуым керектігін айтты. Апаймен сол жиынға да бардық. Жас мамандар болып фотоға түстік.

	Қысқаша айтқанда, Қызылүйдің құмды жерін, төбелер жалғасқан шоңқалдар арасындағы үйлерді атпен аралап, дәрігерлік шақыруға барған еңбегімді бағалаған болар, бір күні Хатима апай: «Сені Қызылүйдің халқы мақтап жатыр, №36 «Құмсор» сайлау округі бойынша депутат қылып сайладық» деді. Бұл бір жыл өткеннен кейін 1967 жылдың басы болатын.

	Сол бір шақтағы алғашқы еңбек еткен Қызылүй елдімекеніне барғанымды, оның үстіне жанымда болған қамқорлығы мол, адамгершілігі зор Хатима апайды естен шығармаймын. Осы ферманың малшыларының қай үйі болмасын адамға деген бауырмалдығы ала бөтен. Мен де барған бойда ас суына араласа кетем, сондықтан ба мені туған қыздарындай мейірмандықпен қарсы алатын. Мен 1967 жылдың ортасында отбасылық өмір құрып, Сағынғалиев Ламиқаға тұрмысқа шықтым. Содан Чапаев емханасында, Аққыстау орталық ауруханасында еңбек жолын жалғастырдым. Сол жылдардан кейін Хатима апаймен бұрынғыдай жиі кездесе алмағаным өкінішті. Хатима апайдың маған жасаған қамқорлығы, өмірге деген құлшыныспен тәрбиелеуі, қалада кездеспейтін, ауылдық жердегі әдет-ғұрыптарды маған үйретуінің өмірімнің болашақ сатысында пайдасы зор болды.

	Апайдың жарқын бейнесі маған жасаған қамқорлығы мәңгі есімде. Қазіргі уақытта зейнеткермін, жасым жетпіске келді. Осындай қамқор адамдар, әттең, арамызда жүре берер ме еді. Бірақ өмір заңы қатал, дегенін істетпей қоймайды. Біздің қолымыздан келетіні апайдың ұлағатты істері мен сөздерін жас ұрпаққа жыр қылып айту ғана, деп еске алған болатын көзі тірісінде марқұм дәрігерлік өмір жолын Қызылүй елдімекенінде бастаған № 2 фермада фельдшер болып жұмыс істеген Серікбаева Раяның естелігін келтіре кеткенді жөн көрдік.





Өткенді еске алғанда




	Есболай Қуатұлы Қызылүй мекеніндегі байырғы жұмысшымен сұхбаттасқанда 1957 жылы колхоз ұжымшарларының бірігіп Чапаев совхозы болып құрылуына байланысты Айбас құмнан көптеген адамдар көшіп келдік. Қызылүй елдімекенінің ол кезде орталығы болған жоқ.

	Осы елдімекенді жағалай алды 3-4 кейін, 15-20 шақырым қоршалай құм өңіріне келіп қоныстандық. Көбіміз жертөледен үй қазып шегендеп, мойындық пештер салып, алғашқы қыстарында үлкен қиындық көрдік. Келесі жылдары тұщы су шығатын құдықтар ақ шағылды жағалай қыс дейін үйлер тұрғызып алдық. Жұмысымыз негізгі мынау, қазіргі Қызылүй елдімекеніне қарасты №2-ші қой фермасына жұмыс істеу болып табылады. Ширек ғасыр Хатима Дайырқызы басқарған №2-ші фермада қаражұмыс: шөп шабу, малшылардың үйі қора-жайларын салу және оларды өңдеу, құдық қазу секілді қол күшімен жасалатын ауыр жұмыстарда еңбек еттік. Алғашқы келген жылдары 8-ші фермасында (Ерғалиев Ақпамбет) басқаратын фермада жұмыс жасадық. Ол кезде ұжымшардың қысқы мал азықтық шөбі қол күшімен шалғы орақпен шабылып дайындалатын. Ауылдың барлық еңбеккерлері болып жаз бойы пішен шабатынбыз.

	Сол 1957 жылғы топ-топ болып бес адамнан пішен шабатын звенолар құрдық. Топ басшысы-Құбаш. Мүшелері: Дидаров Мүталеп, Тажахметов Қапура, Батима Білалова және мен Есболай. Басшымыз Құбаш өзінің қоңыр атымен елең-алаңда келіп біздерді жұмысқа тұрғызады. Ол кісі өзі сыңған орақтарды өңдеп жөндейді. Жиналған пішенді тайлап үюшілер Неталиев Бозша, Білалов Нәсіпқалидің енесі өзі коммунист келіншек Аманшалова Сабила еді. Шабылған шөпті шөмелейлерге салып, пішен үйетін жерге шөмелейді тартатындар яғни көлікке мінетіндер мектептің 3-4 сыныпта оқитын балалары. Алғашқы кезде Сабиланың баласы Тілеген (Тілеш) шөмелейге мінсе оны ересексің деп кішкентай орақ беріп шабушы қылғаны есімде қалды.

	Айта кететін бір жай, ол кезде балаларды жастайынан еңбекке баулап, буындарын қатырып тастайтын. Сол кез жердің тұщы суы тайыз болды ма әлде жаңбыр жауын-шашын көп болды ма, қияқтар өте бітік шығатын. Құм етектерін жағалай да, терең бойлай да орналасқан бізден басқа да пішен шабатын топтар (звено) бар еді. Әркімнің мерейі үшін күндік норманы орындау үшін әр шабындық алқапқа таласып түсеміз. Мәжит құдықтың шөбін шауып бола келе, Қонақбай құдықтан құдық қазып, қарақшы байлап келген едім. Ертесіне ертемен барсам, Есмағанбетов Қаден түйеге құрал-сайман күркесін артып жаңағы мен қазған құдыққа түсіп жатыр екен. Звено топ басшысы Қабишев Хамза шабындыққа талас басталып кетті. Олардың тобында 10 шақты орақшы бізде төртеу. Ол топта Әбілқасанов Күміспай Жауынов Әтшібайлар бар. Олар ересек балалар. Ақыры біздер жеңісті бермей, сол шағылдағы шабындыққа қосарлана түстік. Ол кезде адам шаршамай ма білмеймін, тіпті түнді пайдаланып ай жарығыменде қимылдадық. Ақырында біз төрт орақпен аз ғана күн ішінде он екі үйім шөп шаптық. Жарысушы топ болса алты үйімдей пішен алды.

	Оның да өзіндік себебі бар еді. Біздің түскен жеріміз қауданды теріскей қабақтарға біткен қалың қияқты алқап еді. Сараң құдық, Үш кемпір, Дүзбай шағылынан да шөп дайындадық. Жасыратыны жоқ, ол кезде тамақ жағы молшылық емес еді. Осы пішеншілерге Тажахметова Заруха деген апай қымыз, шұбат араластырып тасып беріп тұрды.

	Бір кезде Молшағылдағы Ахметқали шошағындағы дайындаған пішенді Мәжит құдықтағы баспақ бағып отырған Балмұрзаға жиырма жеті рет атанмен шөп артып тасыдық. Ол кездегі атандардың көбі нұхталы болатын. Қара жұмысқа көп жегілгендіктен өздері шау, жұмысқа жүруге мардымсыз, шабан болатын. Осы бір пішен артқан атандарды тізбекке салып бір-біріне тіркеп алады да, Әбу деген кісі нұхталы қырсық шабан атандарды қыстаққа айдап барушы еді. Табан құдық, Көкмола, Көк шоқыдан да пішен шауып тасығанбыз.

	1958 жылы осы елдімекендерге байланыс жүргізу үшін арнайы облыстық мекемелердің бұйрығымен телефон жүйесін тарту, Едіге талынан Чапаевқа, одан Есіркепке, Чапаевтан Шәуіптенге бағана (столболар) орнатып тұрғызу жұмысында болдым. Қасымда Қабдрешев Ұзақбай, Уәпова Меруерт тағы да басқа екі кісі байланыс бөлімінің қызметшілері болса керек, бізбен бірге жұмыс істеді.

	Ол кезде шұңқыр қазатын, баған таситын техника жоқ. Бір үлкен көк өгізіміз болды. Күніне он шақты шұңқыр қазып, өзіміз өгізбен сүйретіп әкеліп, бағандарды орнатамыз. Бұл жұмысқа бізден де басқа да бригадалар әр жерде өлшеніп берілген норматив бойынша, бөліп-бөліп жұмыс жасадық. Бұл жұмыстар аяқтала келе Хатима апайдың фермасында құдық қазу, қи ою, үй, қора-жайлар салу секілді, сондай-ақ малшылар жайлауға көшкенде, Жолай құдық (Трас құдық) қазып, көшкен малдардың шөлдемей алыс жайылымдарға жетуіне аққұдықтар қазып отырдық.

	Соңын ала аққұдықтар құлай беріп, келе жатқан малдарға су жетпегендіктен, осы трас құдықтарын жыңғылмен, тізгінмен шегендеп алғаннан кейін құдық құламай сулары өнімді мол болды. Әрбір малшы осы шеген құдықтардан малдарын суарғаннан кейін беттерін жауып, топырақ түспесін деп мұқияттап отырды. Осы құдықты шегендеу арқылы біздің қосалқы жұмысшылардың жұмысы аз да болса азайып, малдардың аман-есен алыс жайылымдарға жетуіне ферма басшыларына уайымсыз болды.

	Техника дами келе ұжымшарда трактор кәселкесімен пішен шабатын, шапқан пішенді тайлайтын, шашыраңқы шөптерді тырналайтын ауылшаруашылық техникалар келе бастады. Алғашқы кезде Есіркеп, Шәлік, Ауғайран енді соңын ала теңіз жағасы Құрманғазы ауданының жерінде «Новинскі» аралдары ашылғанша қоғам малына қыстаққа шөп осылай қол күшімен дайындалды. Әкем Сиықов Бисенбай, Ұмсын бастаған бес қызбен бір топ болып пішен дайындағанын бала болсам да есімде қалды деп Мұхамбет өз көргендерін төмендегідей баяндайды.

	Шабындық шөп үшін Пазылов Құспат деген кісімен пішен шауып, жарысқандарын айтып отыратын. Кейінгі 1968-1970 жылдарға дейінде жазды күндері құм өңірінен пішен дайындалғанын көзімізбен көрдік. Ферманың жұмысшылары: Түсіпалиев Ысқақ, Қуатов Әйіп, Есболайлар, Мұхтаров Қуаныш, Мұхтаров Өтеп, Сүпалиев Қали деген кісілер қолдап қол орақпен шөп шабатын.

	Бір естелік айтар болсам, 1971 жылы ферманың ат көлігін бағатын Дидаров Мүтәліп Жандос құдық шағылында отырып, №2-ші ферманың жұмысшы көлігі атан түйе бақты. Қыс кезінде, дайындалған шөпті тасып алыңдар деген хабар келді. Мен сегізінші сынып оқып жүріп, қысқы демалысқа келгенде мені әкемнен сұрап алды. Содан жолдасы Қапура апай екеуміз тоғыз атанмен екі рет қатынап Өтеп, Есболайлар дайындаған (іскірт) пішенді тасып алған болатынбыз. Ұлы Отан соғысы кезінде малшы бақташылардың, сауыншылардың жалпы ел халқының ерен еңбегі жанқиярлық еңбегі зор болған ғой.

	Ол кезде орталау мектепті бітіргесін әрі қарай оқуға жағдайы болмай, көбі ауылдағы мал шаруашылығына барып еңбекке араласа бастайды ғой. Сондай жастардың бірі Жауынов Атшібаймен пікірлескенімізде өмірі өткен белесін былай деп тарқатқан еді. Айбастан көшіп келгеннен кейін, әртүрлі мектептерде оқыдым. 1955 жылдары Сырым Мұхамбетов, Қафиз Әбуов, Мәжит Сапашовтар басқарған мектептерде білім алдым. 1956-1957 жылдары Есіркептегі мектептегі Бозша баласы Махсот Неталивтер ұстаздық етті. Сол мектепте Әбішов Айдын, Сүндетов Тілекқабылдармен сегіз бітіріп оқуды тәмәмдадым. 1958 жылы Шабдарда Қабышов Хамзамен іргелес көрші отырдық. Хатима апайдың қарауында әртүрлі қызметте жүріп, 1960 жылы 600 бас қой бақтым. Майтөбенің басында Қауақұрақ қыстағында отырдық. Армияға шақырту қағазы келгеннен кейін қарауымдағы малды тапсырып, үш жыл Кеңес армиясының қатарында 1961-64 жылдары азаматтық борышымды өтедім.

	Әскери борышымды өтеп келгеннен кейін осы Қызылүйде орналасқан №2-ші фермасында түрлі жұмыстарда еңбек еттім. Есмағанбетов Қаден ағайдың звеносында (тобында) қолорақпен пішен дайындадық. Осы жылдары Өтепәлі, Мүтәлі Дидаровтар, Зинеш Дендеровтерменде бірге шөп дайындадық. Осы шөп дайындау кезінде Қимеденнің анасы Қазына, Аманшалова Сабила-Астархан-Атырау теміржол құрылысында темір жолының табанын төсеу жұмысында жұмыс істеген. Аманшалов Тілеген әскери борышын өтеп келіп Қосөзен аралығында мұнай игерушілердің алдыңғы сапында жұмыс жасап, отбасының жағдайымен, жаңадан құрылып жатқан Ақтоғай кеңшарына жұмысқа кетіп, абыроймен еңбек етті. 1986ж. Чернобыль атом электр станцисының апатында, төрт ай жарымдай жұмыс жасаған. Нұрашов Жоламан, Нәшім-Мағия, Әбілқайыров Ғайнештің жеңгесі Сәмиялармен де қатар еңбек еттік.

	Қызылүй басына қасындағы Адайқұдықтан мектеп 1961-62 жылдары келген болуы керек. Мен ол кезде армия қатарында болдым. Бірқатар өмірім балалық шағыммен, өмірдегі жұмыс жасаған жас шақтарым осы Қызылүйде №2-ші фермада жұмыстар жасағанымды кейде мақтанышпен айтып жүрем.

	Осы Қызылүй мектебінде көп жылдар мектеп директоры болған Мұхитты (Мұқыш) Хатима апамыз ойнап, әзілдеп, «Кішкентай мектептің үлкен директоры» деп айтатын сөзі жадымда қалыпты. Сол бір жылдарда мектеп ұжымы №2-ші ферманың ұжымдары сондай-ақ осы ауылға маңайлас отырған отырықшы елдер қандай науқанды жұмыстар болмасын, бірлесіп үлкен ауыз бірлікпен бір-бірін асқан сыйлаушылықпен, түсіністікпен еңбек еткені қандай жұмыстарды жұмыла көтеріп жұмыс істегендері таңғалдыратын еді.





Қоныстанушылар




	1960 жылдың басында Қызылүй елдімекенінің маңында тұрғындар көп еді. Қызылүйдің солтүстік шығысындағы Адай құдық шағылын айнала қоныстанған Мұқыш, Қаженбай, Мағаз ағайлардан басқа Нәжім, Нәшім, Танаш, Жәмкен одан әрірек Ишанғазиев Ыстамғазы, Сухамберлин Әбілқасым, Жүнісов Ғайнеш, Жүнісов Ыбырай, Жүнісов Нухы, Пазлов Құспат, Саримов Мағдан, Әбуов Тілепберген, Шахаев Құмар, Қуатов Әйіп, Маңғыбаев Нәби, Аяшев Ғизат, Симатов Қисма балалары: Тілекқабыл, Салихат, Сүпалиев Қали, Шаманаев Мақу, Сатимов Балмұрзалар жағалай құдық ыңғайына қарай сонау Бірлікке дейін қоныс тепкен.

	Бегайдардан Нұрғалиев Ұзақ, Сүлейманов Қоржын, Құрманғалиев Қабилер. Қызылүй басында Меңдіғалиев Шайқы, Есмурзин Төлеуіш, Игішов Төлеген, Нұрашов Жоламан, Мәрзия, Разия Бегмановалар тұрды.

	Ұлы Отан соғысы жылдарында Сталинград қаласы жаудан тазартылғаннан кейін қаланы тазарту, қалыпқа келтіру жұмыстарына барып майдангерлермен теңестірілген Бегманова Разия апай пошта байланыс саласында көп жылдар еңбек етті. Мерекелерде көптеген майдангерлік медальдарын тағып жүретін.

	Аты аталған адамдардың Ұлы Отан соғысында толарсақтан қан кешкен, зейнеткерлікке шыққанға дейін осы екінші фермада әртүрлі салада Ұлы Отан соғысына қатысқандар да аянбай еңбек етіп, озат еңбектің үлгісін көрсете білді.





Қызылүй – Қызылтөбе мектебінің тарихын сараласақ




	 Нарын өңіріндегі алғашқы сауаттандыру кеңес үкіметі толықтай орнағанға дейін, білім алу жүйелері сауаттандыру, мешіттер мен медресселердегі діни ағартушылық, арап әрпімен оқыту жүйесімен басталды. Мұсылмандық сауаттандыру оқыту ісі Бегайдардағы Қабылұлы «Ахмет қажы» Обалы мен Орпадағы «Байғазы», «Омарқажы», Бабандағы «Берлібай» мешіттерінде жазғы кездерде, жайлаулық киіз үйлерде «Хадимше», «Жадитше» жаңа емле төте жазу арқылы оқытылып келді. Кеңес үкіметі орнаған кездерде дін мұсылманға қарсы жаппай қуғын-сүргін басталғаны бәрімізге белгілі. Ең сорақысы діни оқу, сауат аштыру, ораза, намаз оқу тіпті жаназа намазын шығаруға болмайтындай жағдайға да жетті. Күнделікті «ассалаумағалейкум», «уағалейкумасслам» деп амандасудың өзі айтылып қалған кезде біреу естіп қалмады ма екен деп, жалтақтауға дейін барды, ел халқы. Жаңа кеңестік саясат тез қарқынмен дамып жатты.

	Нарынқұмының өңіріндегі бастауыш жетіжылдық орталау мектептердің аттарын қазақ халқы естіп-білмеген Сталин, Когонович, Скворцов, Ворошилов, Жданов, К. Маркс, Чкалов, Молотов, Папанин аттарымен аталды. Азғана қазақ атаудағы Абай, Сартөбе, Қаштай, Сазды, Жамбыл, Күкіртті, орталау бастауыш мектептер ашылып, бір-екі мұғаліммен ағарту жұмыстарын жүргізді.

	1957 жылы алғаш колхоздастыру кезеңдерінде құм төрінен бері қарай ығысып біріккен ел адамдары Бірлік, Майтөбе, Қызылүй маңына көптеп шоғырлана бастады. Соғыс жылдарынан бұрын мектеп мұғалімдерінің өз күштерімен, әртүрлі сүйекті шөптер топаннан, шағыр, жыңғыл, қамыстан салынған бастауыш мектептер саны тым көп болды.

	Біз әңгімелегелі отырған Қызылтөбе бастауыш мектебі алғаш 1928-30 жылдар шамасында Бірлік елдімекеніне жақын жерге салынған шағын шеген қыстаулық еді. Мұнда әр кезде алғаш білім алғандар Зейнолла Есеналиев, Сармұхамбет, Нұрмұхамбет Есеналиевтер, Исмағұлов Ғалымжан, Стамғалиев Төлеш, Ильясов Сиғуат, Нүрес, Мұхамбет Шамғұловтар, Жолдас, Милат Жақашевтар, Сәтжан, Жеңіс Есмурзиндер, Сағындықов Төлеулер, т. басқа осы Бірлік өңіріндегі Қызылүйге дейінгі Қызылтөбе бастауыш мектебінде оқыған, оның бәрін түгендеп жату мүмкін емес, архивтері сақталмаған. Біз тек қана сұрастырып, біліп айқындағандардың есімдерін ғана келтірдік. Осы мектептерді бітірген бірқатары сол кездегі атау ферма шатауатшы (учетчик есеп жүргізетін есепші) болып жұмысқа араласса, кейбіреулері мұғалімдік курсты тамамдап ұстаздық етсе, кейбірі әртүрлі салада басшылық қызметтерде болды.

	Осы жерде туып, қазірде тоқсан жасқа таянған ардагер ұстаз, Құлсары қаласының Құрметті азаматы Есеналиев Нұрмұхамбет Бірлік елдімекені маңында Қызылтөбе аталатын шағын құдық шағылдың болғанын, бастауыш мектептің аты сол шағылдың атауымен байланысты екенін айтады. Сиғуатов Бисекен, Шарапиева Әсия, Ибраймова Мариям, Исмағұлов Ғалымжандар ұстаздық еткеннін айтады. Қиын қыстау соғыс жылдарында әр жылда білім алғандар Бакарұлы Есім, Түсіпұлдары Мұғау, Әбдуаш, Қабден, Ғаллем Ниғымашевтар, Жеңіс, Сәтжан Төлеуішевтер, Бакаров Сисен, Көшкінбаев Қожанай, Құспанов Әнес, Сағындиқова Әнапия, Мүтапира, Набила, Қапура, Кәлима, Жұмазия Тажахметовалар, Жаңыл, Үміт, Дания, Зайда, Зиба, Гилаж, Маруся,

	Ол кездегі қиын-қыстау заманда ішер асқа, киер киімге жарымай жүріп оқығандарын, аяқ киім жоқ, түйе жүннен тоқылған жүн шұлық пен шикі теріден қалыпқа салып тігілген шарық табылса, соның өзі біз үшін бір байлық еді,-деп еске алады аға-апаларымыз. Ол кезде елде тері-терсекте тапшы. Өз жеке малыңды сойып жеуге рұхсат берілмейтін заманның бастан өткені белгілі. Гилаж, Харесов Алпан зайыбы бізге берген сұхпатында, бастауыш мектепте 1947-50 жылдары оқыса, Маруся Қабдыжан жолдасы 1950-54 жылы оқығанда, Қызылтөбе бастауыш мектебі, Қызылүй маңындағы Адайқұдық шағылына көшіріледі деген болатын. 1955 жылы халықтың жиі қоныстануына байланысты Айбастағы жетіжылдық Жамбыл мектебі Бірлікке көшіріліп келді.

	Енді Жамбыл атындағы орта мектебінің тарихын сараласақ:

	1932 жылы тамыз айының ішінде Айбас ауылдық кеңесінде Тасшағыл бастауыш мектебі ашылады.

	1938 жылға дейін бастауыш мектеп болған. Әймешов Қамаш, Шатеков Ниғмаш, Саржанов Қарпен деген мұғалімдер жұмыс жасаған.

	1940 жылы мектеп жетіжылдық мектепке айналған. Директоры Саржанов Қарпен болып тағайындалады.

	Ұлы Отан соғысы басталған кезде мектепке К. Маркс есімі беріліп директоры Жұмағазиев Қабден болады, ол кезде Меңдіғалиева Қамеш, Серікбаева Халима деген мұғалімдер жұмыс жасаған.

	1944 – 46 жылы мектеп директоры Жүнісбаев Ғабит болады.

	1947 жылы мектеп директоры Қойбағаров Қабыраш болады.

	1948 жылы мектепке Жамбыл аты беріліп, директоры Шайхымежеденов Ғинаят тағайындалады. Мектеп орыны Айбаста «Ақ школ» деп аталған.

	1955 жылы мектеп Бірлікке көшіп, жетіжылдық мектеп болады. Қуанышев Жұмабай мектеп директоры қызметін атқарады. Осы жылы мектепте Такенова Роза, Мұханбетов Қабдолғали, Әбуов Қапиз жұмыс жасайды. Қуанышев Жұмабай Новобогат аудандық мәдениет бөліміне директор болып кетеді де, орнына Әбуов Қапиз тағайындалады.

	1956 жылы қыркүйектен 1958 жылға дейін Сапаев Мажит директор болып жұмыс жасайды. 1958 жылы Сапашев Мажиттің анасы «құрбан шалды» деп Мажитті директорлық жұмыстан шығарып тастайды.

	1958 жылдан бастап 1973 жылға дейін Мырзашев Темірғали директор болып жұмыс жасайды.

	1968 жылы мектеп Чапаев селосына көшкенге дейін мектепте: Мұхамбетов Сырым, Машаев Бәдел, Ғабдуллин Қисым, Ғұбайдуллин Мұрат, Шарапиева Әсия, Ибраймова Мариям, Жұмағазиев Закария, Әбуов Қапиз, Мұхамбетов Қабдолғали, Неталиев Мақсот, Ідіркенов Ғабит, Шандыбаев Нұрымғали әр жылдарда Рамазанов Ғатау, Бергенова Қамария, Біралиева Үміт, Дәрісқалиев Оқас, Сапашев Мажит, Қадирова Үміт т. б. ұстаздық қызмет атқарған.

	1968 жылы жазда бұл мектеп Чапаев совхозының Разведка бөлігіне көшіп келеді. Директор Мырзашев Темірғалидың басшылығымен мектеп үйі салынады. Ол кісі 1973 жылы оқу бөліміне ауысып, 1973 жылдан 1979 жылға дейін Шайхимов Тілеген, 1979-1982 жылдары Сарбасова Қинаш, 1984-1987 жж. Ахметжанова Жаңылсын, 1987-1996ж. Ғұмарова Тілекші, 1996-1997ж. мектеп жабылғанға дейін Сисенов Асхат директор болып жұмыс жасаған.

	2001ж. Қараша айында мектеп ізімен жаңадан мектеп үй салынып пайдалануға беріліп, мектеп директоры болып Неталиев Шеген тағайындалды. Мектеп тарихы осы мектепке ұзақ жыл жұмыс жасаған ардагер ұстаздар М. Сапашев, С. Мұхамбетов мұрағаттары,естеліктері негізінде Шеген Неталиевтің жеке архивінен алынып жазылды.

	1960 жылдары ферма орталығынан жаңа мектеп үйі салынып, Маңғыбаев Болат бір тоқсан өткеннен кейін мектептің көшірілгенін жоғары да келтіргенбіз.

	Мектеп бар жерде жағалай ел болатыны белгілі. Бұрында құм өңірінде үш немесе төрт колхоз біріктіріліп, бір ауыл совет ұйымдастырылады. Сол ауыл советінің ықпалымен осы колхоздарда халық шоғырланған жерлерде балалардың сауатын ашу үшін бастауыш мектептер ашылып, өз жұмыстарын жалғастырды. Соғысқа дейінде, кейінде мектептерді орталықтандырып, орталау мектеп ашу үшін мүмкіншілік болмауы, бірінші ол мектептерді қамтитын ұстаздардың тым аз болуы, екіншіден ондай мектептерге жатақана ұйымдастыру оларды қамтитын қызметкерлердің жетіспеулігінен болатын. Ал кішкене, әр жерден халықтың жиі орналасқан жерінен екі кластық мектеп ашу атап айтсақ, бір мен үшті, екі мен төртті бір қосып, екі кластық шеген мектептер тұрғызу оңай да және ұстаз саныда аз керек ететін. Үшіншісі жақын маңдағы тұрғындардың балалары жаяу қатынап оқу үшін, сол кездегі басшылар осылай ұйымдастырып қиын жағдайдан шыққан. Осы бір әдістің ауыл балаларының мектеп алыс деп оқи алмай қалмауына ұйымдастырылған шара болатын. Осы мектептердің шоғырлануы 1954 жылы колхоздар іріленгеннен кейін басталды. Аз ғана оқушылары бар мектептер біріктіріліп, халық жиналған жерге мектеп салынып, тіпті орталау мектептер ашу мүмкіндігі болды. Сол кездің куәсі құм өңіріндегі Көкшоқыдағы Забурун с/советіне қарасты «Жданов» атындағы мектепте оқыған Махмуд Қаженбайұлы Қойтановтың өткенді еске алып бізге берген әңгімесіне тоқталсақ:

	Қойтанов Махмуд өз әңгімесін былай өрбітіп еді. «Бірліктен 1957 жылы оқу жылында Забурын селосына қарасты Көкшоқыдағы «Жданов» бастауыш мектебіне бардық. Әкем Қойтанов Қаженбай Новобогат ауданының оқу бөлімінің бұйрығымен Жамбыл жетіжылдық мектебінен босатылып 10. VIII. 1957 жылдан бастап, «Жданов» атындағы бастауыш мектептің меңгерушісі болып тағайындалды. Және Жаңыл деген апай болды фамилиясы есімде жоқ. Әкем 2-ші 4-ші класқа сабақ берді. Жаңыл апай 1-класқа сабақ берді. Бір жылдан кейін кетіп қалуына байланысты осы кластарға Шақуов Төлеуғали келді. Мен 1957 жылдан 1960 жылға дейін осы мектепте оқыдым.

	1960 жылдары Қызылүй елдімекені ферма орталығы болып шоғырлануына байланысты Жданов атындағы Көкшоқыдағы мектеп қысқартылып, мектеп оқу жылын 1960 жылы Қызылүйге ауыстырылып, «Қызыл төбе» бастауыш мектебі болып аталды. Әкем Қаженбай орыс тілінен сабақ берді.

	Мектеп директоры Жүнісов Мұқыш болып, Мұхитова Қамима екеуі түрлі себептермен болмай қалған жағдайда Мұқыш ағайдың жолдасы Жаңыл апай да сабақ берген еді. Мен сол мектептің 4-класын бітіріп Чапаевқа кеттім. Ал үйіміз Көкшоқыдан 1965 жылы оқу жылы басталарда Қызылүйдің қасындағы «Адайқұдыққа» көшіп келді.

	Көкшоқыдағы Жданов бастауыш мектебінен 1957-1960 жылдары білім алған оқушылар Есмағзом, Шапих, Махмуд Қойтановтар, Меңдібек, Мүстажап Жүнісовтар, Жаңылсын, Қымбат Құспатовалар, Малиқа, Ләтип Шәмбеловтар,Қажымұрат Сүпалиев, Әлмұрат, Жібек Қамашовтар, Шайхы, Үміткен Қизатовтар, Кенжетай Ахатова, Құспанов Ерғали, Кенжағалиев Отар, Нәжімов Рысқали, Тәжиденов Арыстан, Әбілқасимова Әйгерім, Имашов Бақыт, Имашов Қизат, Ғұмарова Ағылша, Неталиева Якун, Мүстажапова Марқаш, Қабира, Салиха Каюмовалар, Қадимов Бақыт, Қадиров Ғизат, Қаболов Төлендер білім алған.

	 Қойтанов Махмудтың айтуы бойынша, Көкшоқыда дүкен үйі болған. Сабыров Байырхан ұстаған дүкен тасалау ақтікен төбелердің арасына шегенделіп салынған. Дүкеннің қарама-қарсы айқара ашылатын есігінде үлкен қара құлып, құлыптың екі жақты бекіткіші кәдуілге қолдан есілген жіп деп еске алады. Ол кезде құм адамдары сенімге адал, иманға берік, аманатқа қиянат жасалмайтын еді. Дүкеншілер кез-келген адамдарға сендер тұра тұрыңдар, мен бір жерге барып келе қояйын деп дүкенді ашып тастап, бір шаруасын тындырып қайтып келіп жататын. Ешбір адам қоғам мүлкіне де, жеке мүлікке де қаралық ойламайтын еді. Тұрғын үйдің есігінде күректің сабы, иын ағаштармен тіреп екі-үш күнге шаруаларына кете беруші еді. Қызылүйдің құбыла бетіндегі төбеде қамыстан салынған дүкен үйі, қойма және Меңдіғалиев Шайқының үйі болды. Шайқы Ұлы Отан соғысына қатысқан, бір аяғын тізеден жоғары майданда қалдырып, екі балдақпен жүретін. Ол кісінің үйі Бірлік арқылы Айбасқа өтетін күре жолдың бойында еді де ауыл адамдары, Бірліктен, Бегайдардан, Гурьевке, совхоз орталығына баратын адамдар сол үйден автокөлік күтетін. Ол үй кәдуілгі Бекет, қонақ үй, ас суы, жатын жайың бәрі әзір, бірақ жамбасақы сұрамайтын. Жол үстінен өткен әртүрлі көлік жүргізушілері Ележан, Қадырбай, Есенияз, Қабентай, Әнес, Жақсылық, Дендарбай, Ажыхан, Ибраим, Сүндет Амиров, Отарлардың т. б. шоферлердің қашан келіп кететінін барған жерде кімнің үйіне тоқтап кідіретінін есептеп, келетін уақытын дәлме-дәл айтып отыратын. Жолаушылар сол жерден сапарға аттанып, аман-есен қайтып келіп жататын. Кейін 1965-1966 жылдары Қызылүйдің орталығынан жаңа типтегі дүкен үй салынып, қолданысқа берілді. Бұрынғы ескі дүкенде Абу, Ыдырғали, Жұмағалиев Ізімғали, Сабыров Байырхан кейіннен сол кісінің жұбайы Тоқташ көп жылдар бойы халыққа адал қызмет көрсетті.

	1965-66 оқу жылында төртінші сыныпты бітіргендер сол жылдың түлектері естеліктерінде еске алғанда, Чапаев селосында орналасқан М. Горький атындағы мектепте оқуымызды жалғастырдық. Дайырова Алтынай оқуын Жамбай селосында жалғастырды. Біздер төртінші сыныпты он бес бала бітіріп шықтық.

	1967-68 жылдарды Бірліктегі Жамбыл мектебі Чапаев селосының Разведка бетіне көшірілуіне байланысты «Қызыл төбе» бастауыш мектебіне мұғалімдер Ғұбайдуллин Мұрат, Мұхамбетов Қабдолғали келіп жұмыс жасады. Ихсанов Қамидолла, Төлегенов Болат, Мұхтаров Әлібек, Тәжиденова Ақсұлу, Ғұбайдуллина Жансұлу, Ғарифолла, Самиғолла Шуриндер осында оқуын жалғастырды.

	Құм өңірінде біріктірілген әртүрлі мектептерде Кереев Қалиқ, Кереева Слупаш, Неталиева (Шахманова) Балиялар ұстаздық етті. 1969 жылы «Қызыл төбе» бастауыш мектебінде оқыған. 1962 жылы туылған оқушылар сынып жетекшісі Гұбайдуллин Мұрат.

	Оқушылар Жақсығұлов Нұрлан, Меңдібаев Сәбит, Ғапурынов Әлібек, Қалиев Жәнібек, Дидаров Самат, Жакин Қанатқали, Жұмағалиева Жұмабике, Шахаиева Ғайша, Матишева Ақзира, Дайырова Роза, Қисманова Ғайнижамал, Қайраханова Маруся, Қайырденова Гүлнар, Есмағамбетова Хадиша, Қуатова Сәуле, Исмағулова Гүлмагүлсім, Қуатова Алтынай, Өтеғалиева Ғалия, Есмапғамбетова Сауле, Төлеуішов Кеңес, Айтжанов Сержан, Кереева Клара, Неталиев Есмұрат, Нүреденов Мұстахим, Шеруенов Табылды, Маңғыбаев Марат, Хамзин Пәуеден, Қойтанов Әділдер 1971 жылы бітіріп, алды Астана, Алматыда әр жерде әр салада ғұмыр кешіп еңбек етуде. Кітапқа дерек жинау барысында сол жылдары түсірілген фотосурет арқылы бұл деректі Мағаз ағайдың Баласы Есмұраттан алынды.





Қызылүйден түлеп ұшқандар


	(Қызылтөбе бастауыш мектебінің оқушысының күнделігінен)



	 Жас ұлғайған сайын өткен өмірің, балалық шағың жиі еске түседі ме қалай? Ұмытылмас балалық бал дәуренді саралап тамсана еске алғанға не жетсін, шіркін. Сол бір қасіретті Ұлы Отан соғысынан кейін, «қой үстіне бозторғай жұмыртқалаған заман» деп қарттарымыз айтып отыратындай, тоқшылық мамыражай бейбіт заманға тап келді біздің балалық шағымыз.

	Өткен ғасырдың 60 жылдары ел халқы өте тоғайып кетпегенмен, жанға жайлы мейірім шуағында, адамдар бір-біріне қамқор, қайырымды бір-бірінен бір нәрсені қызғану дегенді білмейтін заман еді. Менің ата-бабам мекен еткен Нарынқұмының Майтөбесінің маңындағы Жандос деген биік ақ шағыл төбенің етегінде қыстық қыстаумыз болатын. Ортасын пешпен бөлген жергілікті сүйекті шөп жусан, шағыр шөбінен шегендеп жасалған шағын қыстау үй мойындық деп аталатын. Ол кезде, осындай қыстауларды ешкімде қомсынбайтын. Қандай қонақ болса да өз мәтебесімен келіп, қонақ құрметін көріп, өз дәрежесінде көрген құрметіне риза болып аттанатын.

	Біз сол қыстауға қысқы мезгілде үш отбасы бірге қыстап шығатын едік. Ақжан шеше қызы Гүлнармен, Айшан шеше қызы Мархаш екеуі, біз әкем Бисенбай анам Қапия және мен. Жаз шыға қар еріп, жер қарайған соң Айшан, Ақжан шешелер жерден күрке қазып бөлек шығып отыратын. Отағасылары соғыстан қайтпаған болса керек, әйтеуір қыстық баспаналары болмайтын. Кейін Ақжан шеше көшіп кетті де, Айшан өз алдына қыстық шағын баспана салып, көрші отырдық. Жандос шағылдың етегінде ауызсуға азын-шоғын малға арналып құдық қазылады да, күнделікті ауызсу сонан иінағашпен тасылады. Жандос шағылдың құбыла жағында Дайыр ата қыстауымен аралық екі шақырымдай, онда Дайыр ата, Қалима шешей және қызы Чапаев совхозының №2 қаракөл қой фермасының менгерушісі Қатима Дайырқызымен көршіміз. Апайдың сіңлілері Мәдениет пен Алтынай менімен құрдас, мектепте бірге оқыдық,-деп еске алады Бисенбайұлы Мұхамбет.

	Нарынқұмы ол кезде шөбі шүйгін, адыр төбелі ойдым-ойдым шағыл құмды төбелер шағыр, жусан, сағыз сабағы, шырмауығы аралас өскен, шағыл етектер қауданды қияғымен биік-биік қара жыңғылдармен астасып жататын. Арасынан жаяу адам жарып өте алмайтындай қалыңдық қолдағы малға өте жайлы қоныс еді. Кез келген шағылдан қазылған құдықтардың ыңғайына қарай бөлектене қонған ауыл адамдары арасы 4-5 шақырымнан қоныстанып отыратын.

	Сол кезде, қатар, тұрғылас ауыл қарттары Бисенбай, Жақсылық, Сисенғали, Рамазан, Әбілқасым, Имаш, Ысқақ, Қаден деген адамдар үш-төрт төбенің арғы жағында тұрса да көрші саналатын. Қыстық соғымда, көктемде түйе боталағанда үлпершекке, наурызда көрісуге шақырысып, былайғы күндерде де амандасып жиі араласып бірін-бірі қонаққа шақырысып тұратын. Ол кез қазақтың қонақ жайлылығы шайқалмаған кез болатын.

	1801 жылы 11 наурызда шыққан орыс патшасының шешімімен Бөкей хан Жайықтың арғы бетінен Нарынға ел қондырғанда,Жылойдан ірге көтерген Таз руынан 300 шаңырақ Нарынның Майтөбесі маңына келіп қоныстанған екен. Сол кезде ру басы болып келген Қойкелді бабамыз, Жәңгір ханның он екі биінің бірі Таз руынан Құдайшүкір Бозаев есімді биі болған. Қойкелдіден, Керей, Қашқынбай, Көшкінбай балалары тараған. Қашқынбай (1830-1890) жылы Майтөбеде туып жырау ақын болған ел қамын ойлап елдің сөзін сөйлеген ақындар, орыс отаршыларымен сыйыспай ағасы Көшкінбай олда ақын жырау. Текенің (Орал) түрмесінде бақилық болған.

	Соған кектенген жырау өткір тілімен ел басшыларына жақпай қудалауға түсіп, Хорезім, Хиуа жеріне кетіп сонғы өмірлерін сонда өткізген. Ол кісінің жырлары «Бес ғасыр жырлайды», «Ақберен», «Кіші жүз ақындары», «Жем жыры» шежірелік топтама кітаптарына енгізілген. Қарақалпақ халқының ақын-жыраулары ұстаз тұтып, шығармаларына енгізген. Қойкелдіден Керей, Керейден-Сиық, Сиықтан Бисенбай, Құрманбай болып, одан ұрпақтары тарайды.

	Қойкелді Бірліктегі Төретүскен деген жерде жерленген. Ол кісінің жерленген жерін ардагер-ұстаз, тарихшы, малбегі Ибраимов Ержігіт тауып беріп, басына ол кісінің тікелей ұрпағы Сиық баласы Құрманбайдың ұйғарымымен белгі орнатылды. Сол көшпен келген 300-шаңырақтан тараған әулетті адамдар болған. Осы Қызылүй маңында көршілес мекендеген Құлкеш, Себек, Есенқұл, Есентемір, Жаппас, қатқыл етекте аралас –құралас жаз жайлауда тоғысатын Бегіс рулы елдер, өзара қатынаста болып, қыз беріп, қыз алысқан құда жек-жат болып, мидай араласып, ағайын болып араласып кеткен елдер еді.

	Дүзбай, Мыңжан атты түйелі байлар болған. Жалпы халық осындай байлар шаруашылығында түрлі жұмыстар жасап, еңбек етіп өз отбасын асыраумен қатар, табыстарына еңбек ақыға мал алып, өздерінің шаруашылығында дөңгелентіп, орта шаруа дәрежесінде өмір кешкен.

	Солақай заман кезінде байларды біздің санамызға ақылсыз, топас адамдар ретінде көрсетіп, келгені белгілі, санасыз адамдар мал дүние жинап, жақсы тұрмыс кешіп ұрпақтарын оқытып байлығын мұрагелікке балдарына қалдырмас еді.

	Осы Қызылүй маңында көршілес мекендеген Құлкеш, Себек, Есенқұл, Есентемір, Жаппас, қатқыл етекте аралас –құралас жаз жайлауда тоғысатын Бегіс рулы елдер, өзара қатынаста болып, қыз беріп, қыз алысқан құда жек-жат болып, мидай араласып, ағайын болып араласып кеткен елдер еді.

	Исатай Таймановтың жорық аттарын әйгілі Ақтабанды баптаған Тайманның бажасы Таңбай бабамыз, Енбай, Жұмалы, Беркемәлі, Мұқаш, Жалғаспай, Нұрсұлтан осы Қызыл-үймен Бірлік Майтөбе маңын қоныстанып ғұмыр кешкен. Ұрпақтары белгілі ардагер ұстаздар Есеналиев Зейнолла, Сармұхамбет, Нұрмұханбет, Сұмағұлов Ғалымжан, Бакарұлы Есім осы жерде еңбек еткен Идеят, Қалыбай, Жолдас, Сисен ағаларымыз бар.

	Сидеғалиев Сайпеденнің төрағалығымен шыққан «Тұщықұдық ауыл шежіресі» кітабының 60-шы бетіндегі Қызыл-үй мекені жайлы деректе Қызылүй-елдімекен орталығы. Аудан орталығынан солтүстік-шығысқа (дұрысында солтүстік-батыс құм етегінде) қарай 40-шақырым жерде орналасқан. «Чапаев» атындағы кеншардың ферма орталығы болды (1957-92) делінген.

	Көнекөз Таз руының қарттары Серғазыұлы Мүтіш, Беркемалыұлы Жақаш, Аяшев Қизат тағы басқа адамдар әңгімелеріне сүйенер болсақ патша әкімшілігі жарлығына сай, сол кездің билік өкілдері старшындар осы өңірге қоныстанған Таз руының азаматтары Таңбайұлы Әлмұрат бастаған 1913 жылы қызыл саздан тас илеп елдімекенді басқару жүйесін құру үшін кеңсе бекеттерін салдырған.

	Бұл құрылысқа дейін де осы Нарында Бөкей хандығынан бұрын қоныс тепкен қалмақтардың да қарауыл бекеті болған дейді. Бұл жер талай оқиғаны бастан кешкеннің ізі сайрап жатты десе де болады. Қазіргі осы ауылдың батысын ала сайда адам сүйектері шашылып жататын. Содай-ақ садақ сынығының өткізбе қола ұңғысы, садақ жебесінің масағы мыс аралас болса керек топырақпен сулап ысқанда сарғыш жезге ұқсайды. Балалар осыларды тауып алып, қиақ жыңғылдарға қадап алып, садақ жасап машақаттанып жүргенімізде Дайыр ата біздер ойнап жүрген заттарымызды жинап алып көмдіріп тастады да бұндай заттарды алып ұстаушы болмаңдар шайтан еленеді, ауру боласыңдар тіпті құтырып кетесіңдер деп дауысын көтеріп бізді қорқытқан еді. Біз Жандос құдық шағылында Дайыр аталармен көрші отырдық деп жоғарыда айттық қой.

	Бірде мен осы атаның үйіне келе жатқанымда шағыл етегінде желмен үріп шығарып тастаған тұтас адам сүйегі жатқанынын көріп атаға айттым. Дайыр ата ай жүр бала мені бастап сол жерге апар деді де күрегін ала жүрді. Ай бұл бір мұсылман болар өте ірі адам екен деді де, аят сүрелерін оқып бетін сипап болып тұрды да, сүйектің қасынан шұңқыр қазып барлық сүйектерді жинастырып көміп тастады. Алып келген күрегімен 5-6 түбір шағырды шауып, үстіне үйіп шошайтып топырақпен көмді. Сонан кейін балалық шығар біздер әрлі-бері жүргенде сол жерді айналып өтіп, қарттардың үйретуі бойынша зират көрсең қасынан өтіп бара жатқанда тие берсін деп бет сипап өтетін болдық.

	Біздің балалық шағымызда зираттың маңына үлкен кісілерсіз бармайтын едік. Тұсаулы бұзауларымыз әлде қайда зираттың басында жайылып жүрсе, олар сол жерден ұзап шыққанша күтіп отырып сонда ғана үйге айдап келетін едік. Қазір заман өзгерген, түрлі құбыжық киноларды қатыкездікпен адамдар бірін-бірін аямайтын сыйламайтын қайырылымдықтың азайып бара жатқанын көріп тәрбиеленген балалар мәйіттерді қорлап, темір қоршауларын алып, ақша үшін темір дайындау мекемелеріне тапсырғандығы туралы естігенде, төбе шашың тік тұрып, біз қайда кетіп барамыз деген ой біз қатарлас адамдарды ойландырады.

	Бір әңгімеден әңгіме туып, осыдан 150 жылдай бұрын болған оқиға желісіне кері оралсақ, осы жерде айта кететін жай Тайман (Исатайдың әкесі) мен Таңбай екеуі туған бажа яғни Есентемір руынан бір үйдің қызын алған. Бұл жөнінде жоғары да келтірілген еді. Таңбай ұрпағы Әлмұратұлы Идеят ағамыз осы Қызылүй маңына қоныс теуіп, жылқы бақты. Қызы Зиза Идеятқызы Қызылтөбе бастауыш мектебінде 1963 жылы бірге оқыдық. Алпысбаев Бағытжанмен отау құрып, бала тәрбиелеп, немерелерінің қызығына бөленуде. Зиза 40 жылдай байланыс саласында қызмет етсе, Бағытжан «Атырау Жарық» мекемесінде бөлім басшысы болып істейді.

	Мұсаұлы Таңбай бабамыз Майтөбеде болыс, молда, атбегі болған адам. Таңбай, Әбіш, Есенәлілер қонысы Шегенді маңы Жартөбе-Жарбақпен Бірліктің орталығына қарайғы құдық шағылдарды жағалай орналасса, Жетқұдық, Нұрсұлтан қоңыры, Көкшоқыға дейін аралықтағы құдық шығатын жерлерді Нұрсұлтаннан тараған Құманәлі, Құмантай, Құрманғали қоныстанған.

	Төретүскен шағылының маңы Қойкелді ұрпақтары Керей, Нұғыман қыстаулары, Бірлік басы, Сары, Смағұл, Мәжитқұдық, Төбеқұдық, Шегенді де, Енбай, Серғазы, Әлімбай, Қашқын, Тажахмет, Махмет, Илияс, Аяш ұрпақтары жаға бойы Көкшоқыдан Адайқұдық, Жандос, Майтөбе маңдары Мұқаш, Беркемәлі, Жалғаспай, Бөбекен, Бәстік, Аққұдық, Дүзбай шошақ маңын Сүтекұлдары, Дүзбай, Мыңжан атты байлар, Құбайдолла, Бакар, Шәмбіл, Қалыш,Құспан аталарымыздың қыстақ орнының әлі күнге дейін белгілері байқалады.

	1970 жылдарға дейін жер-су аттары жоғары да аталған аталарымыздың атымен аталып келді. Мысалы: Нұрсұлтан қоңыры, Дүзбай шошақ, Қалышқұдық, Сарықұдық, Жалғаспай қыстауы деген сияқты атаулар. Қазіргі кезде ел сиреген соң атауларда ескіріп кейбірі кейін қоныстанған адамдар атымен аталып жойылып бара жатыр.

	Бұл күнде ол жер атауларын тұрғылықты ағаларымыз малбегі Ыбраев Батан, Жақашев Жолдас, Имашев Сұңғат, ардагер малбегі Сыдихов Шәріп, ардагер ұстаз, малбегі Ибраймов Ержігіт ағаларымыз анық білуі мүмкін. Таңбай бабамыздан тараған ұрпақтарды жоғарыда айттық. Ардагер совет қызметкері Құрманғалиев Қабиболла, Махмуда ағалармыз Жанбайда Ырысты, Сүлеймен деген Құрмәнәліден тарайтын апайлардан тарайтын жиендер бар. Қабиболла ағамыздың қызы Құманғалиева Надямен осы Қызылүй бастауыш мектебінде бірге оқығанбыз. Бүгінгі өтіп жатқан Қызылүй ата мекенім шарасына үлес қосып қатысушылардың бірі. Қабиболланың анасы біздің апамыз қазіргі Батан ағамыздың қыстағының қасындағы Мұқаш моласына жерленген.

	Құрманғали атамыздан тарайтын темір ұстасы Құманғалиев Құбаш атамыздың қаңылтырдан құман, шылапшын құрастырып, керамикалық әйнек ыдыстарды (тас құман) құрсаулап, жамап қазанды күміс шегелегенін Жолдас ағамызда еске алып отырды. Құлсары қаласының Құрметті азаматы, ардагер ұстаз Есенәлиев Нұрмұхамбет ағамыз өз естелігінде осы жоғарыда аталған аталарымыз молда, бай, дәулетті болған үшін тәркілеуге жатқызылып сотталып атылып кеткен деп отыратын еді.

	1930 жылдар шамасында Бірлік елдімекеніндегі қара қаңбақтан салынған мектеп үйінде сайлау өткізілетін болады. Сайлауға қатысты бюллетень ұяшықтары, анкеталар әкелініп, кешкісін керосин құйылатын ондық шам жағылып жарық берілген. Шамның қызуы аласа үйдің төбесіндегі қамысқа тиіп сайлау кеңсесі өртеніп кеткенін қудаланып атылып кеткен Есенәлі, Әбіш аталарымыздың үйіндегі шешелерімізден көреді.

	Сол ауылда рулас ағайын болып араласып жүрген совет үкіметінің қаратяақ белсендісі әлгі екі шешемізді шаштан сүйреп сабап, бір көздерін ағызып, түйеге теріс қаратып мінгізіп, тергеу орнына алып кетеді. Сол кеткеннен шешелеріміздің елге оралмағанын әкем Құрманбай еске алып отыратын.

	Ол кезде егде адамдар бес уақыт намаздарын қаза қылмаған. Діни білімділердің ішінде Бұхара медресесінде оқыған Серғазыұлы Мүтіш (1892-1982) аурулы болып, елге қайтып келіп Тумадағы Арал Хазіреттің баласы Қисметолла Хазірет дәріс берген медрессені Иманғалиев Дәрісқалимен бірге діни оқумен қатар, мал емдеу ғылымында меңгеріп шығады.

	Дәрісқали қарт әрқашанда Мүтішті өзінен жоғары ұстап, мұның білімі жоғары деп отыратын еді. Бір ерекшелігі сол кездің қарттары бірін-бірі қолдап, әңгіме барысында ауыздарына сөз салып, өздерінің замандастарын өзінен биік қойып бағалайтынына таң қаласың. Қарттар ұзын-сонар әңгіме айтып отырып, кейде тоқтай қалып бұл әңгіме неден басталып еді деп, отырғандардан сұрағанда, әңгіме желісін қайдан шыққанын айтпаса, әңгімесін кілт тоқтатып әрі қарай жалғастырмаушы еді. Біздің ең соңғы көргеніміз, осы елден шыққан діни арнайы білімі болмаса да, ауыл молдаларынан сауатын ашып, бес уақыт намазын қаза қылмаған, Исатай (бұрынғы Новобогат ауданымыздың алғашқы бас имамы болған Аяшұлы Қизатты айтуға болады.





Қызылүй – білім ошағы




	1954 жылы колхоз ұжымшарлардың іріленуіне байланысты ауылшаруашылық саласында жаңа құрылым кеншарлардың өмірге келіп, құм өресіндегі мектептерді біріктіре бастады. Сол жылдары Орпа ауылдық советіндегі Жданов атындағы бастауыш мектебі таратылып, осы мектепте меңгеруші болып жұмыс жасаған Гурьев педагогикалық училище түлегі, бұған дейін бірнеше құм өресіндегі мектептерде жұмыс істеген Жүнісов Мұқыш Қызылүй елдімекеніне көшіп келеді.

	Арнайы аудандық білім бөлімінің бұйрығы бойынша және жергілікті колхоз басшыларының келісімен Адайқұдық шағылының батыс шетіне ферма менгерушісі Жүнісов Ғайнеш сол жердің халқын жұмылдырып, мектеп салуды қолға алды. Мектеп құрылысына сол маңдағы колхоздар арнайы жұмыс қолын бөліп, Жүнісов Мұқыш басшылығымен былтырғы шыққан жақын маңдағы құдық шағылдардағы үйіліп қалған құмаршық топандарын тасып, қаудан қияқтарды шауып, олардан байлама түйін жасап, үш бөлмелі шеген мектеп үйін тұрғызып, мектеп директоры Жүнісов Мұқыш, оқытушы Әжіғалиева Сапура, Мұқыштың зайыбы Жаңылдар болып мектеп ашады.

	Мектеп салуға негізден сол жердегі қарттар Дадеш, Жақсылық, Жалел, Төлеуіш, баласы Сәтжан, Меңдіғали, Қадау дейтін адамдар және басқада көптеген адамдар жұмылып көмектескен еді, көбінің аты есімде қалмапты. Мектеп үйінің тарлығы болса керек деп еске алады Сапура апай. 1-3 класты мен оқытсам, 2-4 класты Мұқыштың өзі сабақ берді. Мұқыш шаруашылық жұмысымен кетіп қалған жағдайларда Мұқыштың зайыбы от жағушы, тазалықшы «ол кезде еден тақтай жоқ, тақтай төсеніш орнына саз балшықпен майлап жерді тегістеп қоятын». Жаңыл 7-класс бітіргеннен кейін Гурьевте екі айлық курс оқытушылық бітіріп келген болатын. Сондықтан балдарға сабақ беріп оқытушы да болды.

	Қыс кезінде мектепті жылыту үшін ортада (бір пеш болатын) жыңғыл, тезек жақын маңдағы қойшылардан түйеге артып қи тасытып әкелдіретін. Бұлардан басқа қамыс, қияқ сабандарын да әзірлеп, үлкен үйім қылып жинап алатын. Балалар ол кезде бір-екі жыл кешігіп оқығандықтан мектепке есейіп келгендіктен бе, сол балдарды отын дайындауға, шабылған жыңғылдарды уақтап ішке кіргізуге көмектестіретін.

	Сапура апаймен кездесіп әңгімелескенде сол жердің тұрғындардың көбінің аттарын ұмытыппын, мектепке олар бір-бір түйемен жыңғыл теңдеп келіп, түсіріп кетіп жататын. Қазір ойлап қарасам, ол кездегі адамдардың қайырымдылығы, қоғамға деген түсінігі алабөтен болуы өз алдына, оқытушыларды қатты сыйлап, құрмет тұтушы еді. Қандай қиындықта, боран-шашынды күндері мектепте отын таусылуға тақалғанда мектеп директоры Мұқыш тұрғындармен хабарласып көмек сұрағанда олар бір кісідей жиналып, отынды қадір-халінше үйлерінен де әкеліп беретін.

	Құм өресінде сол бір кез мектепке қатынау алды 3,15 шақырымға дейін айдамалдап, жаяу-жалпылап, көліктерге ұштасып мінгесіп келетін. Көбі жаяу келіп қысты күндері қарлы-боранды, жауын-шашынды күндерде олардың аяқ киімдерін, тіпті сырт киімдерін кептіріп алу үшін, пештерге жайып орын жетпегендерін жіп керіп, іліп, кептіріп беретінбіз.

	Менің есімде қалғаны осы жаңа мектепте бірінші болып оқығандар Шәйжан деген апайдың Мүсілқызы Мақпал, содыр тентектеу болған Хамза ағайдың баласы Дүйсен есімде қалыпты деген еді. Мақпалмен кездесіп, сұхбат алғанымызда менің алғашқы оқытушы апайым Сапура еді деген. Есімде мәңгі сақталатыны Дүйсен екеуіміз мектепке бір жерден қатынайтын едік, тіпті бір қыстауда екі-үш үй болып отырдық. Ол кездің қысы қатты болды ма білмеймін, әйтеуір қар қалың болатыны есімде. Бірде бетімді үсіріп алып, мектепке жылап келгенде апайымыз бізді жұбатып, үйіне апарып қондырып, ас-су беріп, келесі күні жолдасы Ғайнешке айтып үйлерімізге кейде көлікпен жеткізіп салатын еді.

	 Сапура апаймен болған сұхбатта әңгімесін ары қарай жалғап, оқу басталар шақта шегеннен салған мектебіміз әзір болғанымен, оның ішіндегі балалар отыратын парта, тақта жазатын құралдары жоқ еді. Балалар алғашқы кезінде парта жетпегендері жерге отырып, оқығаны есімде. Артынан барып таратылған мектептерден қиыны кеткен парталармен тозығы жеткен тақталар әкеліп әйтеуір бірер айда балдарды партаға отырғызып, кішкентай болса да сабақ беруіміз жеңілдеді. Олай дейтін себебіміз, ол кезде дәптер, оқу құрал, кітаптары әр оқушының бас басына жетпейтұғын. Қаламсап, сияға да мұқтаж болғандықтан, балдарға көбінесе сия қарындаштарды беріп жаздыратын едік. Сия қарындашпен жазғанда, ол түспей қалған уақытта балалар сия қарындашты тіліне тигізіп, су тиген ұшымен жазып ауыздары, тілдері сия-сия болып отырғандары, қайткенде де жазуға оқуға ынтазар екендігі, ол кездегі балдардың сауаттылықты меңгеруде құлшынысы күшті болатын. Жарты жылдықта әліппені бітірген балалар үшінші тоқсанда ертегілер мен батырлар жырын сауаты жоқ ата-аналарына мүдірместен оқып беретіндеріне куә болғанбыз.

	Осы мектепте бір жыл істеп, жолдасым Ғайнеш, Есіркеп елдімекеніне жұмыс бабымен баратын болып, Есіркепте отырған Өтеков Ғилаж жұмыс бабымен Новобогатқа көшіп кетуіне орай, пәтері босап көшіп бардық. Есіркепте жетіжылдық мектепте бір жыл істеп, мектеп тарайтын болғандықтан қазіргі Чапаев ауылындағы мектепке қосылғасын мені кері Қызыл төбе бастауыш мектебіне келіп, оқытушылыққа қайтадан екінші-төртінші класқа сабақ бердім.

	Осындай үш жылдай жұмыс істегесін Чапаев совхозының орталығында жұмысымды жалғастырдым. Сол бір қиын жылдарда мектеп директоры болған Мырзашев Темірғали, Кемелова Меңсұлу, Нұрмашев Насыр, Қойтанов Қаженбай, Салихова Жаңыл, басқа да көптеген оқытушылармен жұмыстас болдым. Ол кездің оқытушылары арнайы білімдері жоқ, бірқатары 7-класс бітірген, 9-класс бітірген адамдар оқытушылыққа тартылатын.

	Олардың сабақ беруі оқушылардың білімді ұғуы, сауаттануы жоғары дәрежелі оқытушылардан алған білімнен кем емес еді. Менің ойымша сол 7-класс бітіріп, оқытушылыққа келген ересектеу ұл-қыздардың білім берудегі ізденісі ала бөтен еді. Сабақтарды өздері түнімен жаттап, таңертең оқушылардың алдында мүдірместен сабақ беретін. Жаңа келген оқытушыларға ешқандай тәжірибесі болмағандықтан біздер «тіс қаққан» оқытушылар бос уақытымызда өзімізше оларға нұсқау айтып, сабақ берудің барлық тәжірибемізді үйрететін едік.

	Енді осы оқытушылыққа қалай келдің деп сұрап отырсың ғой. Мен Әжіғалиева Әмірханқызы Сапура таратып айтсам, атам Шынтаев Әжіғали Қамыссамар, Қалмақ Қисымдарының әкімі болған, баласы Әмірханның қызымын. Шынтай атамыз аса рухты, ортасына беделді арғы-бергі әңгімені көп білетін, темірден түйін түйетін ұста, аты елге таныс балуан болған. Ол кісі екі ұлы Молдағали мен Әжіғалиды Ордаға оқыту үшін көшіп барып бие сауып, қымыз сатып кәсіпкерлікті дамытқан. Әжіғали баласы Әмірхан әкем 1906 жылы Нарынқұмында туған, өмірінің соңына (1961) жылға дейін бастауыш мектепте меңгеруші болып жұмыс жасады. Әкем мені оқытушылыққа тәрбиелеп барлық өмірім ұстаздықпен өтті. Жолдасым Ғайнеш екеуіміз 3 ұл,3 қыз өсірдік олар-Үміт, Рақымжан, Ғаділжан, Аманкелді, Бақыт, Света.

	Қазіргі кезде қолымдағы бала-келінім Ғалімжан мен Қанымша қамқорында бақытты кәрілікте өмір сүріп жатырмын. Қызылүй жөнінде кітап жазам деп келіп мені ұмытпай іздегеніңе аналық рахметімді айтамын. Қызылүй халқы оның ферма ұжымы, оны ширек ғасыр басқарған Хатима жайлы айтар әңгіме де көп. Бірақ оны ойға түсіру тіпті жазып беруге үлкендік пе, әлде саулықтың жоқтығы ма шақатым жетпей 30 жылдай қолыма қалам ұстамағандықтан шығар, көрген-білгенімді саған жазып бере алмай отырғаныма ұяттымын.

	Мен осы ауылды мекендеген халық, аралас-құралас болған адамдарымның кең пейілдігі мен адамгершілік қайырымдылығына тәнтімін. Сол бір заманның ерекшелігі бүкіл көршілермен құмдағы жақын көрші 2-3 шақырым алыс көршілер10 шақырымдай болады. Осылардың бәрі де қыстаққа келіп орналасқаннан қыс беки бір-бір үй соғымдарын сойып өзара шақырысып қонақ болысып, ал жаз шыға наурызда сүр етке шақырысып жататынбыз. Ферма басқарушысы Хатима жаз шыға Қызылүй тұрғындарын түгелдей жайлаулыққа көшіретін. Неге десең ауыл маңы азып кетеді деп ойласа керек, бұл жұмысты Хатиманың айтқан нұсқауын Қабышев Хамза деген күні бұрын ескертіп, елді қалайда жайлауға көшіретін. Жайлауға барып орналасқанан кейін қозы –лақ піскен уақытта тағы бір шақырысатынбыз. Шақырысқанда тамақ түрін іздемей, қазақи бар дәмімізбен бір-бірімізге құрмет көрсететінбіз.

	Айта берсем сөз көп, ұмыта бергесін ауызма сөз де түспей қалады. Қалғанын сол кездің адамдарына да қалдырайын деп Сапура апай сөзін аяқтады. Сөзден сөз туындайды Сапура апай айтып отырған барлық жайттар ауыл тұрғындарының қай-қайсының да отбасында өткен жағдайлар. Көрші-көлемдерге шақырып қонақ болып барып келгеннен кейін қарыз шай болмаса да көп кешікпей кері шақыру міндет саналғандай кешігіп шақыра алмай қалсаң, қысылып жүретін құм қазағының дәстүрлі қағидасы бар. Сол біркез қандай тамаша еді.

	Забурын ауылдық советіне қарасты Көкшоқыдан көшірілген бастауыш мектептің сол мектеп директоры Қойтанов Қаженбай, оқытушы Шақуов Төлеуғали 1960 жылдардың бас кезінде Қызылүйде «Қызылтөбе» бастауыш мектебі аталып, өз жұмысын бастағанын жоғарыда айтқан болатынбыз. Шақуов Төлеуғали оқытушылықты қойып әкесі Шақуға мал бағуға көмекке кеткен болса керек. Онда төрткластық мектеп үйі, шалғай ауылдарда тұратын малшылардың балалары үшін жатып оқитын жатақхана үйі болды.

	Мектеп директоры Ұлы Отан соғысының ардагері Жүнісов Мұхит (Мұқыш) (1923-96). Майдангер ұстаз «Қызыл жұлдыз» және «І-ші дәрежелі Отан соғысы» ордендерімен бірнеше жауынгерлік медаль иегері. Мұғалімдер Қойтанов Қаженбай (1924), майдангер ұстаз «ІІІ-дәрежелі Данқ» орденімен бірнеше жауынгерлік медальдармен марапатталған. КСРО халық ағарту ісінің үздігі.

	Неталиев Мағаз (1920) майдангер ұстаз Ұлы Отан және Жапон басқыншыларына қарсы соғысқа қатысқан. «Қызыл жұлдыз», «Данқ» ордендерімен бірнеше жауынгерлік медальдарымен марапатталған. Құм өңірінде Айбас орталау Папанин жетіжылдық, Скворцов бастауыш мектептерінде (1939-42) жылдарда, майданнан оралған соң К. Маркс орталау, №24-ші Қаштай, Сазды, Абай, Қызылүй бастауыш мектептерінде ұстаздық еткен Нарын өңіріндегі білім ошақтарының өркендеуіне кәсіби біліммен жігерін арнаған ұлағатты ұстаздар еді.

	1963 жылдың қыркүйегінде алғашқы 8 жасымда әріп танып, мектеп табалдырығын Қызылүйдегі «Қызыл төбе» бастауыш мектебінде оқыдық. Алғашқы әліппені үйреткен апайымыз Мұхитова Қамима апай болатын. Қамима апайдың жолдасы Ихсанов Ғайнолла байланыс (почта) бөлімінің қызметкері еді. Апталық айлық газет-журналдар, сәлем-хаттар Қызылүй байланыс бөлімшесі арқылы құм өңіріндегі алыс ауылдарға, малшыларға жүйелі таратылып тұратын. Соғыс жылдарында байланыс бөлімшесі ашылғанға дейін Қамысқаладан Қаштайға түйемен әкеміз Сиыхов Бейсенбай пошта тасушы болып қызмет жасады.

	Әсіресе соғыс жылдарында қаралы хат жеткізу өте қиын дейтін еді. Неге десең, өзі әрең қалжырап отқан отбасына отағасы, не баласынан айырылып, о дүниелік болды деген хабар жеткізу өте қиынның-қиыны болатын. Кейіннен Бегайдар, Молшағыл, Тұшықұдық т. б. елдімекендерге, Қызылүйден Қоржын, Ұзақ деген кісілер почта қызметін атқарды. 1960-1961 жылдары Қызыл төбе мектебі Қызылүйдің арқа бетіндегі «Адайқұдық» шағылының құбыла жағындағы саз балшықтан соғылған жаңа үйге көшірілген болатын. Кейін сол үйде Қаженбай аға мен Қабделғали көп жыл тұрды. Осы мектептің түлегі Маңғыбаев Болаттың айтуы бойынша 1961 жылы 1-тоқсан өткеннен кейін Қызылүй басындағы жаңадан салынған мектепке көшірілген. Ол кісілермен бірге оқыған Нәжімов Ырысқали, Сыдихов Жәнібек, Жүнісов Мүстажап, Балмурзина Майра, Сабиева Алма, Сатимова Рая, Ғалимов Латиф, Ғалимова Малиха, Имашев Әлім, Балмурзин Бекжан, Машахаев Сәрсенбай, Ғұмарова Ағылша, Хайруллин Идеят, Мұғиев Қанат, Неталиева Якун, Сатанова Раушан.

	1962-63 оқу жылында Айтжанов Бисенғали, Әбілқасимов Нұрлан, Латифуллин Базарбай, Шахаева Әлләзи, Дайырова Мәдениет, Ихсанова Күлаш, Қойтанова Роза, Ихсанова Нүрзила, Әлмұханов Құттыгерей, Оңғарсынов Жұмабай, Сүпалиев Есмұрат, Мусин Қапизолла, Оспанов Жанболат, Сүндетова Зәмзәм, Меңдіғалиева Жұпар, Құспатова Жаннат, Құспанова Айғаным, Оңғарсынова Үлпат, Мәдіғалиева Ибатолла, Қайрошев Сансызбай, Тапалов Орынбай, Жұмағазиев Меңдібай, Жүнісов Асқарлар білім алды.

	 1963 оқу жылында осы мектепті 21 бала оқып бастадық. Олар Аққалиев Айғали, Сиыхов Мұхамбет, Шайхиев Қуаныш, Жұмағалиев Сағынғали, Сабыров Тілек, Әлмұратов Зиза, Қисыманова Батима, Дайырова Алтынай, Меңдіғалиева Қалампыр, Неталиева Зинеп, Құрманғалиева Надя, Құзырова Мәдина (Мудия), Қадирова Ғайну, Қуатова Балқия, Қуатова Күлән, Закарина Дариға, Закарина Сәуле, Сүпәлиева Оқиза, Матішева Ақкенже, Оңғарсынова Дариға, Ізімғалиева Розалар оқып білім алды. Осы мектепті бітіргендер 2013 жылы мектеп бітіргенімізге 40 жыл толуына орай кездесіп шара өткіздік. Қазіргі кезде бәрі де зейнеткерлік жасқа жеткендер, бүгін де немере-шөберелерінің ата-әжелері.

	1964 оқу жылында Есқалиев Серікқали, Есмағанбетов Мұхамбетжан, Қуанбаев Сайлаубай, Шарапиденов Әбілмажан, Нажимов Светқали, Құлмурзин Айжарық, Қалиева Ақзия, Шанкина Ақкенже, Досжанов Алпысбай, Маңғыбаев Мұрат, Бекпенбетова Жібек, Симатова Сақыпжамал, Балмурзина Рая, Қуатова Өсила, Суханберлин Тұрлан, Қойтанов Ахмет, Бегманова Айша, Тастанова Гүлнар, Ихсанов Қамидолла, Стамғазиев Насиболат, Ыбраев Сағындар білім алды.

	1965 оқу жылында Мәдіғалиев Самиғолла, Өтеғалиев Әзербай, Сабиров Мидар, Нұрғалиев Шапағат, Ұзақов Салауат, Айтжанов Дүйсенғали, Өміралиев Биғали, Есмағанбетов Мархамед, Қуатов Есіркеп, Сүндетова Гүлнар, Төлеуішова Мақпал, Мағзомова Таня, Жұмағалиева Рысты, Құспанова Айнұр, Ибрашова Жұпар, Матишева Роза, Ғұмарова Кенже, Шаманаева Жаңылмаш, Мусин Сағидоллалар білім алды.

	1966 оқу жылында Меңдіғалиев Қабес, Сабиров Шапағат, Тажиденов Жұмабай, Шахаев Қабес, Нашімова Жаңылсын, Жұмашева Оқиза, Дайров Арыстан, Ибраймов Байтанат, Жүнісов Мәлік, Түсіпқалиева Нұрғаным (Нұрыш), Шамгулов Нүриден, Жакина Нақыш, Абдрахманова Мина, Мақсотова Гулбанулар білім алды.

	1967-1968 жылғылар Қуатов Байболат, Жарылғапов Ниғмет (Николай), Мәдіғалиев Әтиғолла, Мәдіғалиев Орынбай, Әбуов Жұмат, Қанатбаева Күлаш, Әлмуратова Злиха, Дидарова Ұлбосын, Мұхтаров Әлібек, Неталиев Шеген, Мақсотов Михат, Сарин Мереке, Хамзин Жұмабай, Төлегенов Болат, Абдрахманов Асқар, Тажиденова Ақсұлу, Ғубайдулина Жансұлу, Қойтанова Ақлима, Имашева Айгул, Сұпалиева Мұқсина, Жаспанов Қыдырқожа, Мұхамбетов Исабек, Шамғұлов Аманжол, Есмағамбетова Хадиша, Мәдіғалиева Зәуреш, Шамбилов Амантайлар білім алды.

	1973 оқу жылында Досқалиев Идеят, Досқалиев Марат, Ұзақов Саламат, Сарин Әділжан, Матишев Амантай, Шақаев Ғабиден, Шарапов Маркс, Есмағамбетов Асылбек, Абиллова Алтыншаш, Набира, Тажиденова Жаңылсын, Имашева Айнұр, Біләлова Биғаным, Жүнісова Гүлнапис, Қамашев Қарымсақ, Симатов Ғабдулмажит, Нүреденова Дариғалар оқыды.

	1974 оқу жылында Имашев Ғаділжан, Нүриденов Мүсіл, Шақаев Қадірбек, Есмағанбетов Айдарбек, Ғұбайдуллин Ғанибек, Кереев Ерғабыл, Қалиев Ақылбек, Жұмашев Михан,Сатанов Роман, Жақин Жұмажан, Абуов Бақытжан, Шарапов Еркін, Досқалиев Самат, Біләлов Нағим, Жақсығұлов Бекжан, Қисыманов Насихат, Сарин Жұмажан, Исмағұлов Бақтыгерейлер оқыды.

	1964 жылы туғандар: Төлеуішова Сәулеш, Абдрахманова Мүбина, Дидарова Айғаным, Қуатова Балжан, Ибраева Айгүл, Мералина Қазына, Дайырова Ақмарал, Балмурзина Өсила, Мәдіғалиева Нұржамал, Өтеғалиева Самия, Дәрісқалиева Шайдалар оқыды.

	Осы жылдары мектеп жатақханасында ас пісіруші Арухан, тазалықшы Мәйсура деген апайлар жұмыс істеді. Мектеп мұғалімдері де бір қабат құм ішінде тұрғандықтан оқушылар да атпен, түйемен қатынасып оқитынбыз. Біздер Мәдениет, Алтынай үшеуміз атан-түйемен қатынайтынбыз. Үйіміз көрші болғандықтан, бірінші екінші сыныптарда мектепке қатынайтын көлігіміз сол, түйеміздің алдыңғы өркеші сынық артқы өркеші тік сары атан еді. Екінші сыныптың аяқталуына жақын 200 сомға Керқұла тай (2 жасар ат деп) әкеміз маған сатып алып берді. Бас үйретіп, 4-сыныпқа дейін сол атпен мектепке қатынайтын болдым.

	Бір қабат құмның ішінде тұратын Мұқыш, Қаженбай, Мағаз ағайларда бір-бір атпен келетін. Ол кезде құм жиегі қалың суыттық қияқ көктемде мортық, желкілдек шөптері молынан өсетін еді де, мектепке келген ат көліктеріміз ер тұрманы алынып, тұсалып, өреленіп жайылысқа жіберілетін. Сабақтан соң қайта жинақтап ауылға қайтатынбыз. 3-ші 4-ші сыныптарда ағайлардың да аттарын әкеліп, қызмет көрсеткенімізге мәртебеміз өсіп, өзімізді ересек адамдай сезінетінбіз.

	Сабақтан бос уақытымыз кітап оқумен өтетін. Батырлар жыры, ертегі кітаптарды мектеп кітапханалардан алып оқыдық. Кешкісін ондық шамның жарығымен әке-шешелерімізге оқып беретінбіз. 4-ші сыныптың емтиханын тапсырып, келесі оқу жылында Чапаев селосындағы М. Горький мектебінде пансионында жатып жалғастырдық. Қазір ойлап қарасақ, сол кездің балаларының, бұл да бір, біз жүріп өткен тарихи жылдары екен.





Тағдырлары Қызылүйде тоғысқан




	«Қызылүй – менің мекенім» атты шараға орай ойға түйгендерім деп еске алды ерлі-зайыптылар Есенкелді Отаров пен Мүсілқызы Мақпал.

	1942 жылы 20 мамыр айында Есбол ауыл советінде Қаңбақты елдімекенінде қарапайым отбасында дүниеге келдім. Әкем Шөкетаев Отар соғысқа аттанғанда құрсақта қалған бала екенмін. Шешем Шукетаева Қазима 3-4 кластық білімі бар. Күш-қайраты мол-қарапайым болатын.

	Әке соғысқа кеткеннен кейін, колхоздың шөп шабу қол орақпен одан кейін 1948-49 жылдары ірі қара өгіз малын бағып, Ұштаған елдімекенінде қыстың қаталдығына қарамастан (жұт жылы) шөп-жем жоқ, самолетпен тук пішен шашады. Әр жерге соны үйден 5 км жерде ескі шеген қыстаудың ауласын бұзып беріп, 80 бас ірі қорадан 27 басты аман алып шықты. Біз, 8-9 шақырым жерден жаяу барып мектепке оқыдық. Жаз бойына анамыз қол орақпен пішен шабады. Күзде түйеге шөпті артып қыстақтарға түсіреді. Осы жұмыс 1959 жылға зейнеткерлікке шыққанға дейін түрлі қара жұмыстар жасап, неше бір өмір қиындықтарын кешті.

	1963 жылы Гурьев ауыл шараушылығы техникумын бітіріп (дәрігерлік) келіп мен Чапаев кеңшарынның Кызыл үй мекенінің №2 ферма қой фермасына жұмысқа орналастым. Ферма басқарушы Дайырова Хатима, зоотехник Сембаев Бақтығали, аға жұмысшы Сүндетов Жамкен, кіші мал дәрігері Есмағамбетов Қадендер болатын. Мектепте оқытушы, пошта, бригадир және ферма меңгерушілерді, есепшілерді бұл еңбектеріңізде жазған боларсыздар. Менің айтайын дегенім Хатима апай жұмысты жетік білетін. Қатаң тәртіп сұрайтын. Айдың аяғы есеп беру (отчет)шығын берген аға шопандардың малдарын есепке алу арнайы журнал жүргізу. Қой қашан ауырды, егу жұмысы одан жазылғаны өлсе кай аурудан өлді (толықтай диогнозын қоюды) талап ететін. Бірде күзде Тұщықұдық елдімекенінде аға шопан Е. Т есеп алғанда 1 бас қой өлген. Жаксы көрейік, ол кезде міндетті түрде өлген малдың құлағын кесу керек болғасын қарауға міндеттімін. Өлген қойдың жерін қазғанда үйдің қасында шұңқырда сүйектерін жинактап марліге орап, көміп тастаған. Келгесін апайға толықтай айтып бердім.

	Бірақ апай ол жөнінде жиналыс та талқылаған жок. Ол кісі әрқашанда шындықты айтқанын жақсы көреді. Жазғытұры қойдың жабағы жүнін алу, одан креолин ертіндісімен суға араластырып шомылдыру. Бұған үлкен 4,5 тонна су кететін құдық қазылады қасынан ұзындығы 4,5 метрге кететін жолақ қазылады. Одан кейін су кетпейтін брезентпен қазған шұңқыр жабылады. Ол кезде шарбақ жоқ, қойды қайтарып бөліп-бөліп купкіге түсіру үшін жіберіп тұрамыз, өтпеген қойларды ұстап алып, су толған шұңқырға салып өткізу керек. Өте ауыр жұмыстар әрі қол күшін, адам санының көп болуы керек етеді.

	Айдың аяғында партия жиналысы, кәсіподақ жиналысы міндетті түрде болады. Сын пікірлер айту мал басын аман сақтау, көшіп қону, қысқа шөп дайындау жөніндегі нақты нұсқау алатын едік. Мәдени шаралар жиі болатын. Өзара қатынас, үй ішіндегі тазалық адамдардың өзара қатынасы жоғары болатын.

	Қойшылар тек №2 ферма ғана емес, барлық қойшы сонау құм төріндегі 24-12 ауылдар Досқали, Ыбырай ағашына дейін бір шеті Жаңқала ауданы Мәстексай совхозы, Жаңталап совхозына дейін шектесіп, жаз жайлау қашықтығы 200 шақырым көшіп-қонып жүретін еді. Әсіресе осы жұмыстарды атқаратындар жол бойында трасса құдық қазып шегендеуді менің есімде қалғаны Мағзомов Сәдір, Сатанов Тауман, Дәдешов Танаш, Әйіп, Есболай Қуатовтар, Қалиев Ғұбайдолла, Түсібалиев Ысқақ тағы басқалардың қажырлы еңбектерін менен басқаларда еске алар. Ал, жолдасы Мақпал, менің де өмірім Есенкелдінің өмірімен сабақтас деген-ді.

	Бала кезіміз жоқшылықта, қиындықта өткені бүкіл елге белгілі. Төрт, бес жасымда колхоздар тарап іріленіп, Қызылүйге көшіп келдік. Қызылүйге шектес Майтөбе, Мәжитқұдық аралығынан Әбуов Тілепберген пішен бригадирлері Қойшекен т. б. орақ оңдаушы әрі шабушы Мұғашев Исім де есімде қалыпты. 1954 жылы топаннан салған шеген қыстауда 1-класқа Хамзаның баласы Дүйсенмен бірге барғаным есімде. Қызылүйдегі алғашқы ұстазымыз Әжіғалиева Сапура 2-4 класты Жүнісов Мұқыш сабақ берді. Сол кезде біздер от жағу т. б. жұмыстарға көмектесетін едік. Бізбен бірге оқығандар ағам Қуан, Зұлқашев Еркін, Төлеуішов Жеңіс жоғары оқығандар Сатанов Қыдырғали, Жақсылық, Нәсіпқали Досқалиевтер көбін ұмытыппыз. Қамсен деген тазалықшы, келіп-кетіп жүретін дәрігер Қалиса деген болды.

	Мен 1965 жылы еңбек жолымды пошта тасудан бастадым. Ең бірінші Қызылүйде Бегіманова Разия сонан кейін, күні кешеге дейін Ихсанов Ғайнолла байланыс бөлімшесінің басшысы болды. Ал бізге Гурьевтен пошта тасып жеткізушісі Дәдешов Зұлқожа, Мүсін Қабиров пошта тасмалдағаны есімізде. Менің алғашқы еңбекке араласуым осы елдімекен маңындағы тұрғындарға газет-журнал тасимын.

	Армияда балалары бар адамдар алдымнан шығады. Сол кезде Ыбраев Батан, Біләлов Әкімғали, Жауынов Әтшібайлар армияда болатын. Солардың хаттарын әкеліп аналарын қуантатын едім. Бұл Қызылүй атағы шыққан №2 ферманың басшысы Дайырова Хатима апай болды. Ферманың аға шопандары бірінен-бірі асып түсіп жарысқа түсіп қозыны жоспардан артығымен алып жатқан кез еді.

	Апайдың тәртібі қатал болды, ең кішісі малшыға үйінің семьясына қалай жүріп, тұру, қонақты қалай күту, үйлерінің тазалығы, әйелдеріне өз қара бойын қалай ұстауын, бала күтімі тәрбие беруді соның бәрін үйрететін. Апай қарауындағы адамдарды сыйлай да білді, еліне де өте сыйлы, қадірлі адам болды. Апай келеді десе, жан-жақтарын жинай бастайтын еді.

	Қызылүйде мерекелер өте көңілді өтетін. Мерекеге орай ферманың салтанатты жиналысы болып артынан концерт болатын. Елдімекенде жастарда көп болды, ол кезде атпен қыдырамыз. Сыдихова Сағира, Махмутова Жаниса, Хамзин Сарсен, Сұлтанова Рапыш, Сүндетов Абай тағы басқалар болды. Қызылүй халқы әу бастан тәртіп орнаған Хатима апайдың салған сара жолын әлі жалғастырып келе жатыр. Апай тек қана маған емес, барлық қыздарға ақылшы сүйеніші болды. Біздер жастар ағаларымыз Ихсанов Ғайнолла, жеңгеміз Қамима, Мұқыш ағаймен Жаңыл апайлардан тәлім алдық.

	Малдарды асырауда сонау Новинск аралынан престелген шөптерді әкеліп тұрды. Біздің фермаға бірден-бір пішен дайындаушы бригадир Сапаров Кәки болатын. Естіп білетініміздей апай рация арқылы жіберген пішендерінің сапазыдығын айтып шағымданып жатқанын талай естігенбіз. Бізден де басқа кісілер мал бағудың жай жапсарын, қиындығын атапта жатқан шығар, оған тоқталмайын. Осы мектеп бітіргеннен кейін осы Қызыл-үйде содан кейін Шәлікте кітапханашы болдым. Атыраудан екі жыл музыкалақ училище бітіріп келіп, Чапаевта театрда клуб меңгерушісі болып жұмыс істедім. Кейін Отаров Есенкелдімен отбасын құрып балалы-шағалы болып, соңғы жиырма жылға жуық «Жайықмұнайгаз»да жұмыс жасап зейнеткерлікке шықтық.

	Әуелде отағасымыз екеуіміздің айтқанымыз бар еді, зейнеткерлікке шыққаннан соң Қызылүйге келіп отырамыз деп. Сол айтқанымызды орындап 40 жылдан кейін осы Қызылүйге келіп, жеке кәсіпкер болып, өз шаруамызбен жолдасым Есенкелді екеуіміз отырған жайымыз бар.

	Бір айта кететін жай, біздер сол кездің жастары, өнерге бейім адамдар түрлі концерттер ұйымдастырып қойшыларға барып, мәдени шаралар өткіземіз. Мен домбыра тартып өлең айтсам, Рая Латифуллина терме айтып халық әндерін орындайтын. Басқа да өнерлі жастар бар, өнерін ортаға салып алыстағы мал жайылымдарында отырған малшыларға концертпен кітапханамен, дәрігерлермен, жылжымалы кино қондырғылармен кинолар қойып, машинамен дүкен алып шығып, малшыларды аралаудың өзі өте қызықты болатын. Айта берсе еске түсетін әңгіме суыртпақталып шыға беретіні сөзсіз.

	Осы Қызылүй мекенінің аты аңызға айналып ұрпақтан-ұрпаққа аты шыққан, осы ауыл тарихы барынша зерделеніп, сол кездің еңбек адамдарның ерен еңбегін кітап етіп жазып мұра ретінде қалса келешек ұрпағымызға тәрбиелік маңызы бар, дүние болып, бабалар жүріп өткен жолының тарихы ұмытылмасы анық.





Жастайынан кіндік шеше атанған




	– 1962 – 1965 жылы Қызылүй мектебінде 2 – 4 сыныпта оқыдым, – деп бастады келесі жолығып, сөзге тартқан осы жылдардың түлегі, әңгімеміздің киіпкері Ағылша Ғұмарова оқытушымыз Қойтанов Қаженбайдың (құдамыз әрі жезделігі де болатын) үйінде жатып оқыдым. Үйі бір қабат құм ішінде болды. Көршіміз Мағаз үйі. Бір құстаудың ішінде бір есіктен кіріп, бір есіктен шығамыз. Барып оқитын мектебіміз Адайқұдықтан екі-үш шақырым жердегі Қызылтөбе бастауыш мектебі. Мектепке қатынау жаңбырлы-шашынды күні, ызғырық аяз желді күні,қарлы боран, қар қалың жауғанда қатынап оқу өте қиын болатын. Қыстың күні қар жауғанда жалғыз аяқ жолмен бәріміз мектепке шығамыз, көбіміздің аяқ киіміміз нашар, болады ғой. Сонда Қаженбай ағай:

	– Әй,балалар сендер артта жүріңдер. Қазір Макең жолды ашып жол салып береді, – дейді. Себебі Мағаз ағай Ұлы Отан соғысына қатысқан соғыста аяқтан жаралы болса керек, жүрісі сондай екі жаққа тайпаңдап жүреді екен. Біздер, мен, Якон, Роза, Зинеп болып, екі ағайдың ізімен жүреміз.

	Тағы бір есте қалғаны Қаженбай ағаның үйі қонақшыл еді, машина-машина кісі бірі келіп, бірі кетіп жатады. Бір қысты күні болар Хатима апайды (Катя) дейміз, Рамазанов Ғатау ағайдың қарындасы Мұғиқызы Марусяның машинасымен келді. Қыз баланың машина айдап келгенін бірінші рет көруіміз еді, соған таңқалып қызығып қарап тұрғанымызда, екеуі де шалбар (ватник сияқты) киіп алыпты. Ол мезгілде әйел адамдар шалбар кимейтін. Бұрын мұндайды көрмегенбіз. Таңырқап ақа ма, әлде апа ма деп сонда айтатынбыз. Роза екеуміз қыздардың шалбар кигенін бірінші көргеніміз еді.

	Қаженбай ағайдың жолдасы Мақыш апамыз Әділді босанарда, бір күні Жәния шешем оятты «Ағылша тұр» Мақыш ауырып тұр, босанады деді. Екеуміз қаппен түйе қорадан орта қап топырақ қазып алып, әкеліп қазанға ысытып, орын дайындап құр іліп, маған «Ғайнолла ағаның үйіне шап» деді (Ғайнолла үйі Адайқұдықта). Уақыт түн ортасынан ауған тәрізді сыртқа шықсам, тастай қараңқы екі ара екі шақырымдай болар, қыр баласы қорқуды білмейміз, Қамима апайды шақыруға жүгіріп кеттім. Таң жақын сияқты, келіп айтып жатырмын. Үйінде үлкен кісі бар екен. Ораза айы болса керек қазандықтағы қоламтаға шай құманын тығып қайнатып қойыпты, сәресін ішуге дайындалып отыр екен. Маған «балам, сыртқа шығып, жоғарға аспанға бір кесек лақтырып келші, көрінбесе, таң әлі атпағаны онда екеуміз шай ішеміз»,-деді. Сыртқа шығып беріп жіберген бір кесек тезекті лақтырып келіп, «қараңқы көрінбейді» дедім . Шешей сәресінді бірге ішуге бұйырды. Қамима апай жалғыз киініп кетіп қалды. Таң атқасын үйге келсем, Мақыш апай жеңілденіп, Әділ келді дүниеге. Кіндік шешесі Қамима апай. Кіндік шешені шақырушы шапқыншы, мен Ағылша Ғұмарова сонымен жиенім Әділдің екінші кіндік шешесі атандым.

	Қазіргі осы бір әңгіме жастарға ертегі сияқты болып көрінер, бұл бір ғана сол кездің болған жағдайы емес. Біз тек бір ғана болған Ағылша басынан өткен жағдайды келтіру арқылы сол кездің аналарымыздың қандай қиындықта өмір сүріп қана қоймай, ұрпақ та өсіріп, малшаруашылықтың таусылмас жұмысын жасап, отағасына, қандай қиындықта да сүйеу бола білгенін ғана келтірдік.





Қызылүйдің қызы болғаныма мақтанамын!




	Мен Қызылүйде ата-әжемнің қасында, Катя апамның колында тәрбиелендім.

	Қызылүй біз үшін ең ардақты да қадірлі мекен. Қызылүйдің қызы болғаныма мақтанамын, себебі сол жерден, сол елден бар қазақтың әдет-дәстүрін, өнер-білімін көріп, үйреніп өстім. Біз алғашында Қызылүйден жеті шақырым әрі құмның ішінде «Жандос» деген шағылдың етегінде тұрдық. Менен үлкен апам Мәдениет екеуіміз сол жерден Қызылүйдің басындағы мектепке түйемен, кейде жаяу қатынап оқыдық. Жандостан көрші Мұхамбет Бисенбай баласы мектепке бізбен түйеге үшінші болып, мінгесіп барып жүрді. Кейін оған атасы тай алып берді. Ол таймен шығатын болды. Баламыз ғой, әдейі ерте жаяу шығып, шөп-шоңқалдарға тығылып Мұхамбеттің тайын үркітетін едік. Мәдениет бірінші класта, мен әлі оқымаймын, Мәдениетпен бірге ерте тұрып, түйеге мінгесіп, орта жолдан түсіп, кері карай сағыз теріп қайтатынмын.

	Ата-әжеміз бізді еңбекке ерте тәрбиеледі. Мәдениет бірінші класта, мен оқымаймын, түйе сауамыз, аяғымыздың астына тезек теретін шылапшын төңкеріп, біреуіміз шелекті ұстап екіншіміз түйені сауамыз. Малға қараймыз, мал суарамыз, иін ағашпен су тасимыз. Құмның үстімен шайқалақтатып келгенше жарты шелек төгілгеннен қалған су келеді. Бірде, үш-төртінші класта оқимыз, екеуміз өз белсенділігімізбен құдық қаздық. Қазған құдығымыз ескі апанның үстіне тап келіп, келесі күні бір жағы құлап қалды. Атам кұлап қалған құдықтың ішін кептіріп жүр: «Қарақтарымның еңбегі, неге құлайсың» деп. Ақыры кері қазып, дұрыстап қойды. Жазда екі киіз үймен жайлауға шығамыз. Шаңқай түсте бізге ұйықтаңдар дейді, біз ұйықтамай, тығылып құдық басына кетеміз. Құдық басында мал суаратын астаудың жарығынан балшықты ағызып саз балшық илеп, қатқан балшықтан машина, түйе, жылқы, т. б. үй құралдардан ыдыс-аяқ жасап ойнаймыз. Жалаң аяқ табанымыз ыссы құмға күйіп, ақселеудін үстіне шығып суытып-суытып алып жүгіреміз. Ақселеу деген тікенегі жоқ жұмсақ шөп, бір түп үлкен болып өседі, жүгіріп соның үстіне шығамыз.

	Әжеміз ауылдың әйелдерін жинап киіз басады. Киіз басу үлкен мереке, ет асылады, шай қайнатылады, әңгіме-дүкен құрады, біздер де көмектесіп, бірге жүреміз. Өрмек тоқуды үйретті. Жалпы әке-шешемізден он баламыз. Әке-шешеміз мұғалімдер, Жанбай орта мектебінде еңбек етті. Біз Мәдениет екеуіміз және Арыстан, Роза төртеуміз Қызылүйде төртінші класты оқып бітірдік. Қызылүйде атпен қыдырдық, түйемен мал қарадық, ауылдың барлық тірлігін көріп-біліп, бірге қайнап өстік. Кейін бесінші класқа Жанбайға бардық, бірақ әрбір он күндік және жазғы үш ай каникулды Қызылүйде өткізетінбіз. Каникулдарда олимпиадалар болады, бірақ біздің олимпиадамыз Қызылүй болатын біз сонда кетіп қалуға асығатынбыз.

	Бір жылы, сегізінші класта оқитынмын, математикадан беретін Өтешов Қабыл ағай үйге келіп, «бала олимпиадаға қатыссын, қалсын» деп мені сұрап алып қалды. Ол кезде аудан орталығы Махамбетте. Махамбетке ашық қорапты машинамен толған бала келдік, есеп шығардық. Кері топырлап ашық машинаға отырып жатырмыз. Жергілікті балалар, баска мектептің балалары бізге кесек жаудырып жатыр. Бір кезде ағайым машинаға жақындап, күлімсіреп, «бізде қуаныш бар, Дайрова деген бала бірінші орын алды» деді. Сөйтіп ауданнан бірінші орын алып, облыстық олимпиадаға бардым. Қала ол кезде Гурьев деп аталады. Гурьевке Қапаров Аманкелді деген ағай алып барды. Қалаға бір күн бұрын келіп библиотекада есеп шығарып отырдық. Ағай айтты «кеш болып қалды, менің тоқтаған үйіме бара қояйық, таңертең сол жақтан олимпиадаға барармыз» деді. Мен: «ағай, мен мектеп формасын киюім керек, ол жатқан үйімде қалды» дедім. Содан ағай үйіме әкеліп тастады. Таңертең мектеп формасын киіп, бантигімді тағып барсам, форма киіп келген жалғыз мен екен. Бірақ, есесіне тағы бірінші орын алдым.

	Кейін, апрельде сол жылы 15 одақтас республика қатысқан бүкілодақтық математиктер олимпиадасына Латвияның Рига деген қаласына Мусағалиев Рахмет деген ағай алып барды. Онда есеп орысша болды, оны ағайым бірталай уақыт қазақшаға мен үшін аударды. Есіктің алдында латыш кыздар «қаланы көрсетеміз, болыңдар, болыңдар» деп дызылдап тұрды, жартылай шығардым, баламыз ғой, жартылай тастап еріп кете бардым. Бірдеңе айтатын орысша да білмеймін. Мектепте екі класс бойынша үш оқушы отличник болдық, бірақ директор, завуч ағай үшеуімізге де аттестатымызга «орыс тілінен төрт қоямыз, орысша білмейсіңдер» деді. Орысша білмейтініміз рас, жаттап келіп бес аламыз. Жылдар өтіп, қазір таңқалатыным; үш оқушының екеуміздің әке-шешеміз сол мектепте мұғалім, «балаға бес қойсаңдаршы» деп бір әңгіме айтқан жоқ. Ол кездің мұғалімдері таза білім, таза тәрбие берді. Мектеп бітіргеннен кейін себептермен математикаға бара алмадым. Ақтөбе Мед. институтына түсіп кеттім. Ол институтты да жақсы аяқтадым, бастапқы да жаңағы орысша білмегенім қиын болды. Әлі есімде, сабақтың алғашқы күндері, аналитическая химияда «виды концентрации» деп сұрақ қойды, ешкім айтпады, мен айтайын десем орысшасын білмеймін. Қасымда Сартоғайдың қызы мектепті орысша бітірген, соған переводтатып айтып бердім. Институтта хирургия жағын жақсы меңгердім, конкурспен таза хирургияға жалғыз қыз студент өттім, бірақ тұрмысқа шығатын болдым, жолдасымның ыңғайымен кардиолог мамандығын игердім.

	Сол хирургияны жақсы меңгергенімнің арқасы болар, кейін Жанбайда селолык ауруханада акушер-гинеколог болып аброймен екі жыл жұмыс жасадым. Шопандардың жайлауы алыс, алды екі жүз шақырымдай, Ұштаған, 24-ауыл. Түнгі екі де, үш те есікті тарсылдатып соғып тұрады, «босана алмай жатыр, қан кетіп жатыр»-деп, ұйқың шайдай ашылады, қандай жағдай да, қандай шара қолданатыныңды барғанша ойлаумен боласың. Оның үстіне сол кезде ауруханада акушеркалар болған жоқ, бір өзім, бір қолым туылып жатқан нәресте де, бір қолым ананың тамырында жұмыс жасадым. Қаладағыдай қасында акушеркаң, медбикең болған жоқ. Хирургияны жақсы көргенім соншалық, ауылдық ауруханада шағын оталарды еркін өзім жасай бердім. Өйткені келерде 45 күн «переспециализацияда» сол кездегі атақты апаларымыз Еровая, Деминалармен үлкен оталарды бірге жасастым. Бәрі таңқалатын: терапевтен акушер-гинеколог қалай боласыз, отаға әзірлікте, қол жуу кезінде қателессеңіз «апалар» қуып шығады, дейтін. Мені қуып шыға алмайды, мен әзілмен ойнап, «врожденный хирургпін» дейтінмін.

	Төртінші курстан кейін врачевная практиканы Актауда өткіздім. Ол кезде Ақтау (Щевченко) деп аталды, ол кезде өте креминальды қала болды. Түнімен ота жасайтын аурулар (ножевой,апендицит) көп түседі, 11-12 ота жасап шығатынбыз. Ол кезде хирург боламын деп жүрдім ғой.

Қазір зейнеткермін, бірақ мамандығымды тастаған жоқпын, облыстық ауруханада Функциональдық диагностика дәрігерімін, оның ішінде ЭХОКГ дәрігерімін. Немере, жиендер тәрбиелеп отырған әжемін. Әжемнен үйренгендерімді келіндеріме үйретіп жатырмын. Үш келінім бар, екеуі қолымда бірге тұрады. Қалада тұрғанмен үнемі ауылдың иісін шығарып жүремін, ыстап ағаш күбіде шұбат, қымыз ашытамын, немерелеріммен атқа да отырамын. Немерелерімді суға жүзуге де өзім үйреттім.

	Осы жетістіктерімнің бәрінде, түпкі тәрбием Қызылүйден алған тәжірибем деп ұғамын. Ал алған білімімнің негізі сол Қызылүйдегі ұстаздарымның еңбегінің арқасында. Алтынай Сатқанқызы өздерімізге де, өзгеге де айтып жүрем деп өз естелігін аяқтапты.

	Қазіргі ұрпақ көп нерсені ұқпайды, білмейді деп жатамыз. Оған кінәлі өздеріміз екеніміз көбіміз біле бермейміз. Ешкім іштен біліп тумайды. Адам жүре бара, көре бара ойға тоқып, түйгенін, ой түйсігінен өткізіп барып, өмір қәдесіне жаратады. Ата-әже тәрбиесін алған балалар ой өрісі озық аңғарымпаз болады.

	Ата-ананың балаға тәрбие беруінің осалсуы, жұмыс-жұмыс,-деп сол жағынан ақсатып алады. Менің ойымша олар қанағатшыл, барға шүкершілік еткіш, қазақи әдеп-дәстүрді сақтағыш, шалыс баспауға ырымшылдықтың да пайдасы да тежеу болары сөзсіз. Ол кісілер немерелерін жұмысқа ертіп жүріп, өзі жасаған жұмысымен үлгі бола жүріп еңбекке шыңдап, қайнатып, пісіріп тастайды. Осы Алтынайдың естелік жазбасыннан аңғарғанымыз, бұл тек ғана Алтынай ғана емес, сол кездің қыр қазағынының ұл-қыздарының көбінің басынан өткен бірыңғай өмір өткелдері деп ұқсақ қате болмас. Біз осы кітап жазу барысында дала қазағының дархандығы, ұрпағын ата-бабадан келе жатқан ұлт дәстүрін еңбекқорлыққа тәбиелеуі барлық қыр дала қазақтарының мызғымас ұстамы түсінсек, ал осы кітаптағы барлық отбасылардың берген тәрбиесі бәрі де дәрежеде сүйекке сіңген дәстүр арқылы берілді десе болады.





Қыс малшыларға қатал сын




	1960 – 70 жылдар аралығында құм өңірінде қыс қарлы-боранды, көктем жаңбырлы болған кездер еді. 1964 жылдың қысында қарлы-боран желтоқсан айында басталып, Қызылүй басы, құм жолдары мен сайларын жал-жал қар басып, жатақхана маңы, үйлердің, қоралардың арасына борай жауған қар үлкен жоталарға айналды. Қораның ығына түнемелікке байлап қойған түйелер қар астына көміліп қалып, ауыл адамдары аршып шығарғаны әлі есімізде.

	Совхоз орталығына, Чапаевқа қатынас болмады. Кейінгі жылдарда қуатты «К-700» тракторына үш бұрышты қар аршығыш күрек орнатып, алға салынып бес-алты машинаны ілестіре жолға шыққанда, совхоз орталығына бір тәуліктей жүріп жеткен кездер ауылдастардың естерінде болар. Сол жылғы қарды аршып, жол салуға «ДТ-75» тракторы келіп, ауыл айналасын күреп, жол ашты. Алыстан Партсъезден (ол кезде Бегайдарды солай атайтын) қатынап оқитын балалар да, бір қабат құм ішінде тұратын біздер де жол қиындығына байланысты жатақханаға жатқызылдық.

	Қар күреген трактор жатақхана алдына үйдің биіктігіндей қарды үйіп тастады. Үйілген қар мектеп балаларына таптырмайтын ойын алаңына айналды. Балалар тапталған қарды төбеден төмен қарай тегістеп, су құйып қатырып, 30-40 метрдей жерге сырғанап баратын сырғанақ жасап, күн ұзаққа сырғанау жарысы басталды. Ол үшін әке-шешеміз қыста киюге арнайы алып берген керзі етіктің табанындағы кедір-бұдырын пышақпен жонып, тегістеп, тақаның қырларын жантайта кесіп, ұзақ сырғанауға жағдай жасайтынбыз.

	Осы естелікті қағазға түсірерде мектепте бірге оқыған Құрманғалиева Надя сабақ құралдарын салатын сөмкелерін шана ретінде пайдаланып сырғанайтындарын еске алған еді. Ол кезде Надяның әкесі Партсъезде ферма меңгерушісі болып қызмет істеп, 1965 жылы Тұщықұдық ауыл советіне төраға болып ауысты да, Чапаев совхоз орталығына көшіп кетті. Жатақхана да жатқан біздерді каникул кездерінде ата-аналарымыз келіп көлікпен алып кететін.

	Жатақханада бірге жатқан Алпысбай, Бекқали Досжановтар, Рахметов Айжарық бәрі малшы балалары. Каникулдан келгенде Айжарық анасы Қаламсияның пісіріп, мұздатып салып жіберген үлкен шомаданға салынған етпен келетін. Жатақхана ауыз бөлмесі сенегіндегі сөреде тұрған сүр етті айлап жегеніміздің, дәмі таңдайдан кетпейтіні есімізде қалыпты.

	Қыс қатты, қарлы болғанмен жаз ерте шығатын, еріген қар сай-салаға тұрақтамай, тез сіңіп кетеді де наурызда жер бусанып, сәуірде барлық шөп түрлері көктеп, малға тойым болатын.

	Сол жылдары құмды жиектей жағалай отырған ферма шопандары Батан, Қабес, Нүридендер бастаған ферма малшылары түгелге жуық, бағымдағы малдарын қырқымнан өткізіп болғаннан кейін жаз жайлауға, алды Ыбырай, Досқали ағаштары, Нағашы бөлек, Берлібай асып, Нарынқұмын бойлай жайылымға шығатын. Берісі Партсъезд, Молшағыл, Тұщықұдық, одан да әрі асып көшірілетін. Жиырма бес мыңдай қойды он-он бес күн ішінде күн ыссы да жайлауға жеткізу қой малы шөлге шыдамсыз болатын ескерсек, осы істерді атқару өте қиын болатын. Жол-жөнекей айдалып бара жатқан қойларды сумен қамтамасыз ету негізгі мәселе болғасын, жолай (трасса) қазылған шегенделген құдықтарды бойлай малдарын суара қиындықсыз, межелі жерге жетуге бар күш жұмылдыратын. Ол үшін арнайы құдық қазушылар бригадасы құрылып, бірнеше күн бұрын, құдықтардың ескі суларын төгіп, құдықтарды көздеп, түскен топырақтарды аршитын.

	Бұрынырақта жолай құдықтар шегенделмей ақ құдықтар қазылып, оның суы жетпей немесе екі малдың арасы ұзақ айдалу мерзімі кештеу болса, ақ құдық деп отырағанымыз жерден қазған ашық құдықтар, суға толып, топырағы шыдай алмай опырылып құлайтын да су көзі бітелетіндіктен малға су жетіспеушілігі болатын. Әрі суы жылы, малдардың шөлі қанбайтын еді. Шегенделген құдықтар бірнеше жылға пайдалануға жарайтыны және оның суы өте салқын, ішкен малдардың мейірі қанып, он бес күндей айдалған мал азбай өз жаз жайылысына жететін.

	Ферма малы түгелдей қыстақтан көтеріліп, жаз жайлау құм өресіне көшкеннен кейін әрбір қойшының орнына шабанның өз таңдауымен отырықшы қарауыл үй әкеліп, дүние-мүлкін, пішен, аула-қорасын күзету үшін әкеліп отырғызатын. Ал мал түгелдей көтеріліп кеткеннен кейін, жаз бойы жер нұрланып тұру үшін отырықшылардың малдары шабан үйлерінің маңын шөптерін қыстық малға азыққа сақтау үшін, сол қыстақтардың маңында отырған қыстаулардағы үйлерді көшіру науқаны басталатын еді.

	Сол кезде Қызылүй басында отырған жеке малдары бар тұрғындарды да ферма орталығының айналасындағы жайылымды тоздырмау үшін, шалғай құм ішіндегі тұщы сулы құдықтары бар қоныстарға жаппай көшіріледі. Алды Майтөбе, Мәжитқұдық маңы, шегенді арғы төрі Бірлікті арқа беті Шегенді, Қоянтүскенге дейін жетіп артылатын. Ал Қызылүйдің құбыла батысы Аққұдық, Нұрсұлтан маңы, Шәудірге дейін көшірілетін. Осының бәрі мемлекеттік малды аман сақтап табысты еңбек етіп белгіленген межеден шығудың амалы болатын. Халықты көшіру жұмысында, қорықшы да болып, «Алтынсақа» атымен «айқайшы болып» Қабышев Хамза ағамыз жүретін.

	Шегенді, Смадияр, Закария құдықтарына жағалай киіз үймен көшіп барған ел адамдары бір-бірімен көрісіп, табысып жататын. Жазғы маса, сонадан ығысқан Есіркеп, Чапаев тұрғындары да бағымдағы малдарын айдап Мәжитқұдық, Шегенді, Ашщықұдық бір шеті Бірліктен асып, Қоянтүскенге дейін қоныстанып, жаз жайлауда болатын. Тұщы сулы құдық шағылдарды айнала қоныстанған ел өте жиі отыратын. Әбілқасым, Жақсылық, Қаден, Разия, Мәрзия апайлар жазда жайлауда табысып жататын. Біз сол жылы Отаров Есенгелдінің шешесі інісі Марал қос киіз үймен көрші отырдық. Есенгелді әлде оқуда, әлде әскерде ме әйтуер жаз бойы жайлауда болған жоқ. Ауыл адамдары қаһарлы қыстан кейін сағынышты табысып, бір-бірін ерулікке шақырысып, балалары шағыл басына бірігіп ойнап мәре-сәре болатын деп еске алады Мұхамбет.

	Сәуір айы аяқтала Чапаев кеңшарының барлық шопандары жолай құдықтарды бойлап көшірілетінін жоғарыда айттық. Мамыр айының ортасынан аса №1 ферманың шопаны Қабдрахманов Ибет қойын қырықтырғаннан кейін жайлауға бет алады. Кешке қарай Адайқұдықта отырған Дәдешов Танаш деген кісінің үйінің қасына бір отар қойды иіріп, өздері шайға отырады. Құбыла бет теңізден көтерілген қалың бұлт лезде қоюланып нөсер жаңбырға айналады. Қалың бұлттан лезде қою қараңғылық орнап, жүріп-тұруға мүмкіндік болмай қалады. Төкпектей соққан қалың нөсерге шыдамаған қырқымнан шыққан қой тұңғиыққа сіңіп кете береді. Артынан іздеп шыққанмен ол түнде нәтиже болмайды, біз ол кезде Жандостағы қыстаулықта едік.

	Таңертең тұрып сыртқа шықсам, терезе алдындағы жаңбыр сіңген шағыл төбенің үстімен шұбырған қойдың ізін байқадым. Жүгіріп барып қой ізінің бағытына жүріп, бір шағыл қабағынан түссем, іші тасырайған екі қой тыпырлап жатыр. Жүгіріп үйге келдім анама айттым, екеуіміз барып жаураған қойларды шағыл қабаққа басын сыртқа шығарып денесін көміп тастадық. Қой ізімен ілгері жүрсек келесі сайда, сондай көріністің үстінен шықтық. Із қуалай жүріп шағыл етекке дейін 10-15 қойды шағылға көмдік. Артынан жоқ іздегендер келді. Біз құмға көмген жаураған қойлар бұрыш салып, сүт құйғанмен қатарға қосылмады. Бегайдарға дейін ыққан қой қалып жарымапты.

	Құм өңірінде сол жылдарда қыс қарлы, жаз жаңбырлы болып қайталана келе 1985 жылы тағы айналып соқты. Бесінші ақпанда таңғы сағат алтыда басталған боран бірінші наурызға дейін жалғасты. Аудан орталығынан мал қыстақтарының басына қатынау өте қатты қиыншылықтар туғызды. Былайғы жайлы қыстарда бір мезгіл даладан жайылатын бағымдағы малдың жем-шөп қоры таусыла бастады.

	Қалың қардан қуатты техникалар да жүруі қиындады. Сол кезде Ресейдің әскери техникалары келісім бойынша көмекке келді, қыстақ орындарына вертоледпен жемшөп тасылды. Енді осы қайталанып, біздің өңірге соққан қарлы боранды қатты қыс 1985 жылы тағы келіп соғып, өңір жұртшылығын әбігерге салған болатын. Ендігі әңгімеміздің жалғасы 1985 жылдың қысы атанып кеткен жылға ойыссақ.





1985 жылдың 1986-шы жылға қараған қысы




	1985 жылдың қысын ойға алудың өзі қазір маған қорқынышты деп бастады, әңгімесін ақпанның 5-нен 6-сына қараған кешінде арқа батыстан желдетіп басталған дауылды қарлы боранды, сол кезде №2 ферманың аға жұмысшысы болып жұмыс істеген Шәріп Сыдихов:

	Мен бесінші ақпан күні жүргізуші Жақсылық Ахметжановпен Қызылүйден қыстан шығып келе жатқан желіндей бастаған арық-тұрақ қойларға жем алып кету үшін, Чапаев орталығындағы інім Асылбектің үйіне келіп қонып, шығып тұрсам кеше бастаған қарлы боран таңға жақын үдеп күшіне еніп тұр екен.

	Совхоздың кеңсесіне келсем, совхоз директоры Беркалиев Жанай басқару мамандарын гараж және барлық ферма меңгерушілері: Аманкелді Салахов, Елеусін Рахметов, Жоламан Сейтқазиев, Аманкелді Оразов, басқа да жұмыстармен келген ферма мамандарын жинап алып, жиналыс өткізіп жатыр екен. Мен де №2 ферманың атынан сол жиналысқа қатысуыма тура келді. Бас инженер Нұролла Құлғалиев, бас зоотехник Самат Қайырденов, бас мал дәрігер Күнтуған Құрасов, партия комитетінің хатшысы Ибат Жұмағазиев, селолық совет төрағасы Қаби Құспанов, кәсіподақ төрайымы Марияш Қидарова, тағы да басқа кеңсе қызметкерлері бар екен. Директор совхоздағы барлық техникаларды қарлы боранға байланысты әр фермаға бөліп жатыр екен. Техника жетпей әркім өз мұқтажын сұрап дәлелдеп дауласуда, совхоздағы бар «К-700»-ты тағы басқаларды бөле келе, біздің фермаға бір «К-700» Сүйіншкалиев Меңдіхан, және өзім мініп келген «ЗИЛ-157» машинасы жүргізушісі Жақсылық Ахметжанов қана тиді. Мен сол жерде жаға бойы қалың қар, жол жыралары көп. Сонау Бегайдардан, Шәуіптеннен, Көшерқараға дейін бұл екі көлікпен үлгермейміз, бізге ең кем дегенде тағы бір «К-700» берулеріңізді сұраймын, – деп сол жерде отырып алдым. Совхоз директоры «Бары осы, барды алда жылдамырақ тиегендеріңізше жем тиеп шығып кетіңдер, мен сендер дайындалғанша, бас мамандардың біреуін сіздерге уәкіл ретінде қосамын» деді.

	Егер облыстан техника мен көмек келіп жатса, қалай да сіздерге бөлемін, «рация бар ғой сөйлесерміз бара беріңіз» деп айтқанда мен де болмай, Жәке, облыстан келетін техниканы осы жақын жердегі фермаларға беріңіз. Біз қашықпыз ғой дегенімде, Жаңай мен «сенімен салғыласып сөйлесетін уақытым жоқ, мен болдым» деп қатуланды. Мен амалсыздан екі иықтан су кетіп, гаражға бас инженер Құлғалиев Нұроллаға бардым да, мен кетпеймін, Хатима апай тағы бір «К-700» алмай шықпа деп рациядан айқайлап жатыр деп отырып алдым. Жақсылық жол қағазын алып, жем тиеуге кетіп жатыр. Біршама уақыт өткеннен кейін Нұролла гаражды бір аралап келді де, мен саған бір «К-700» Айболат Шолимовты әзірлеп жатырмын, қазір бар да директорға жағдайды айт» деді. Сол бойда мен қайтадан директордың бөлмесіне бұза-жара кіріп бардым.

	Мені көрген Жаңай «Әй, Шәріп сен әлі жүрсің бе? Кетпедіңдер ме?» деді. Мен жалма-жан Нұролла маған «К-700» Айболат Шолимовты әзірлеп жатыр, егер рұхсат болса, бір-екі сағатта дайындаймын» деді, соған қуанғанан сізге келіп тұрғаным. Жаңай: «Жетпей жатыр ғой, болса несін аяймыз, рұхсат беремін, бар да жол қағаздарыңды алыңдар, өзің бір «қасарған жерден қан алатын адам екенсің» деп түтеп отырған жүзінен жылылық білінді, менде күліп «ой, рахмет» деп шыға жөнелдім. Біз жемдерімізді тиеп басқа да керек-жарақтарымызды алып болғанша, күн іңір қараңғысы да болды.

	Бір мезгілде бізге бөлінген уәкіл ретінде Жұмағазиев Ибат, Каки Сапаров келіп, Ибат «ал жиналып болсаңдар, кеттік»-деп гүрілдеп жетіп келді. Сонымен екі «К-700», бір қорапты машина үшеулеп батып шығып, Қызылүйді бетке алып төрт сағат дегенде, Қызылүйдің жарты жолына жетер-жетпес көз бермейтін боранда Өтеғұл Смағұловтың үйіне келдік. Бес сағатта әрең жеткен жерімізге, осы жерге қонайық деп уәкіл ретінде ерген Кәки Сапаров және жүргізушілер бастап, мен де осы жерге қонайық түнде «аспанда ақ, жерде ақ біз жете алмаспыз, қорлық көрерміз, таңертең ерте жүрейік» дегенде Ибат «брос пожалуйста, сен коммунист Сыдихов баста жолды» деп көнбей қойды. Амал жоқ батып шығып, қарға адымдап түнгі сағат үш жарымдарда Қызылүйге жетіп, Хатима апайдың үйіне бардық. Ол кісі «сендердің шыққандарыңды бәрін естіп отырмын, шаршаған боларсыңдар демалыңдар, шаруаны таңертең сөйлесерміз» деп айтқасын үйге келіп манағы дала да қаламыз деген үрейіміз жойылып, өзара әзіл-әңгімелерімізді айтып, күлісіп дем алдық.

	Жетінші ақпан күні сағат тоғыздарда барлығымыз ферма кеңсесіне жиналдық. Біз келгенде апай бізден бұрын келіп, рацияға совхоз орталығымен жаңа шығып хабарласып жатыр екен. Апайдың сөйлеп отырған сөзіне қарап, ферма орталығымен малшылар арасында кеше түс қайтқаннан бері ешқандай қатынас жоқ. Жаға бойы Қызылүйдің екі жақ беті терең машина жолдарына қарлардың көп үйіліп күртік болуына байланысты, ешқандай техника жүру мүмкіншілігі жоқтығын айтып жатыр. Егер боран осылай бола беретін болса, бір отар қойдағы үш адам малдарды шөптеуге де, түскен қарларды тазартуға да күштері келмей, малды қырып алуымыз мүмкін. Сенің жіберген техникаларың сағат үштерден кете келді. Мен мындағы барлық жұмысшыларды әлсіздеу деген жерлерге бөліп жатырмын, бірқатарын кеше көліктермен жібергем, олар не болып жатыр әлі хабар жоқ. Екінші мәселе малдарды суарудың қиындығында, ол үшін жаға бойын үздіксіз күреп әр отарға жол салу керек. Жаңа айтқан малдарды ашық қораға шөптеу мүмкіншілігі болмай жатқан болуы керек. Егер мүмкіншіліктерің болса, адамдарымыз жетіспеген алты отарға кісімен көмектесуіңізді сұраймын деп жатыр екен.

	Осы жұмысты атқаруда техникалар үздіксіз жұмыс жасау үшін жанармай бізде тек қана екі, үш күнге жетеді деп т. б. жағдайларды хабарлап сөзінің соңында енді бес, алты күннен кейін жем тапшылығы болуы мүмкін деп директормен әңгімелесіп болып, Хатима апай ал енді өз шаруашылығымызды ойластырайық деді.

	Апай осы жұмыс туралы жасап қойған жоспарларын айтып, біз олармен келісе отырып, кейбіріне өз ұсыныстарымызды жеткізіп жаттық. Қызылүйдің арқа бетіне малдәрігері Имашов Сұңғат, екінші малдәрігері Сарин Жұмажан, бір корапты машина Ахметжанов Жақсылық «К-700» тракторисі Сүйінішқалиев Меңдіхан және көмекке шыққан жұмысшылар, Қызылүйдің оңтүстік бетіне Жұмағазиев Ибат, Борашов Ермек, Есмағамбетов Мархабат, Сапаров Кәки бастаған көмекке келген адамдар. Совхоздан келген уәкіл партком хатшысы Жұмағазиев Ибатты Қызылүйдің оңтүстігіндегі малшыларды түгел аралап болғаннан кейін, ол кісіні сол маңдағы № 3 ферманың малшыларына жеткізіп салу ұйғарылды. Әрі қарай үшінші ферманың малшыларын араламақшы. Ал Шәріпті Хатима апай екі су таситын машинамен Чапаевқа жұмсап, қалай да жетіңдер, қаладан машиналар келеді, солардың біреуін алып, жем тасымалдауға тапсырма береді. Екі машина сегіз сағаттай жүріп, жер-жерге батып, қар қазумен Чапаевқа жетеді. Шәріп келген бойда жағдайды директорға баяндауға кірсе, машиналар әлі келе қоймаған. Келесі күні келген көп машиналардың бірін облыстық ДОССАФ мекемесінен келген жаңа «ЗИЛ-131» машинасына жемді толтырып тиеп, кешке таман Айбасқа Шәуіптен арқылы кеткен машиналардың ізімен Шәуіптендегі жылқы бағып отырған Нүреске жем тастап, таңға жақын Бегайдардың бергі шетінде отырған Қайырлының үйіне жетті. Айтса да құм өресі Қайырлының жағдайы жақсы, бір қорасын қардан аршып малдарын пішендеп жатыр екен. Оларға бөлінген жемді тастап, Досқалиев Мұқсиға барса бұл отарда, қыс көрмегендей қоралары тап-таза түйе шанамен қарларды далаға шығарып үлгерген, қораларға кезек-кезек пішен шашып тастаған.

	Құм өресі төбе-төбе қыр беті қары жұқа қойларды шанамен сүйреп із салып, сол төбелерге жайып жүр екен. Мұқсидың шаруасы жақсы болғандықтан бөлінген жемді көбін осы отарына түсіріп, қалған жемді сол маңдағы тоқты бағып отырған Әзербайдың отарына түсіріп, келген іздерімен Чапаевқа келеді. Келген бойда директор Шәріпті шақырып алып, машинаны «жем тиеп болғасын өзіне кері келуіне бұйырады. Жем тиеп келген машинаны жол бастаушы тауып Қызылүйге жібер. Қаладан келетін машиналарды күтіп алып, ішінен бір машинаны екінші фермаға бекітіп ал, екі машина іште жүретін Жақсылықтарың бар сендер енді машина сұрамаңдар. Мен сені кейде Гурьевке жұмсаймын вагонмен жемдер келіп жатыр.

	Егер бұндағы келіп жатқан жем тапшылық етсе, тасуға көмектесуге Гурьевке де барасың. Ал екінші фермаға керегінше жем жеткізу сенің тікелей міндетің оны ақсатып алма, ал жолың болсын басқа шаруаны жігіттер шешеді» деді. Тапсырма жүгі ауыр, игере алам ба деп өзімнен-өзім жүрексізденіп, қорқып қалдым. «Көз қорқақ қол батыр» деген берілген тапсырма орындалып, күн-түн демей азаматтардың арқасында, біздерге бөлінген жемді ысырапсыз тасып алдық.

	Сол бір қиын кезеңдерді Шәріп былай деп еске алады. «Гурьевтен келген үш жігіт біздің жігіттерге сай тең жүрді. Жігіттер демалыссыз жүріп, жолай газбаллон плиталары бар, концерві салқын тамақты жылыту былай тұрсын, күріштен каш пісіріп, шай қайнатып, күтіп тұрған жерлерімізде тамақтанып, жылынып аламыз. Біздің жігіттеріміздің ешқайсысында бөліп-алып айтуға болмайды, сол кездегі барлық совхоз еңбеккерлерінің, еңбектері ұшан-теңіз. Осындай жігіттердің арқасында қандай ма қиын жұмыс болса да, атқаруға болатына көзім жетті»деген еді.

	Совхоз директоры Беркалиев Жаңайдың және басқа да совхоз мамандарының ұйымшылдықпен, жоспарлы түрде, жедел ұйымдастырудың арқасында көптеген шалғай жерлерден пішен мен жемдер тасылып, оларды дер кезінде совхоздың фермаларына керектерінше бөліп беріп тұрды. Олардың кезінде жеткізудің арқасында малдарды ашықтырмай,өлім-жетімге жол берілмеді. Барлық малшы орындарына жолдар күреліп жеткізіліп, әр қораның, пішеннің айналасын аршып, оны бұзып қораларға жеткізіп, ашық қоралардың іштеріндегі қарларды сыртқа шығарып, малға пішен шашатын жерлер тазартылды. Кідіріссіз сумен де қамтудың арқасында, совхоз қанша қиыншылықта болса да, оны жеңіп мал басын шығынсыз түгел аман сақтап, жоспарлы межеден шықты. Осы жұмысты атқаруда Гурьевтен келген көмектерден басқа, «Жайықмұнайгаз» өндіру басқармасы техникамен, адам күш көмегін бергендігін айта кеткен жөн. Бұл тек Чапаев совхозы ғана емес, бүкіл елдің басына түскен ауыртпалық, қатаң сын еді.

	Осындай қиыншылықта бір кісідей, «бір ауыздан сөз, бір жеңнен қол шығарып», қай ұжым болмасын білімді ұйымдастырудың нәтижесінде тастүйіндей жұмылудың арқасында, қандай қиындық болса да, жеңуге болатындығын сол бір 1985 жылдың қарлы-боранды, аязы қатты қысы дәлелдеді.

	Совхоздың барлық фермаларында да атқарылған қауырт жұмыстар осы тектес. Біз бір ғана №2 ферманың ұжымының осы аласапыранда, атқарылған адам айтса нанғысыз бастан кешкен жұмыстарын жазып отырмыз, жазылмағаны қанша, сол кездің еңбеккерлері көбі өмірде жоқ. Ширек ғасыр өткендіктен, барларының зерделерінде сақталмай, бір қатары ұмыт бола бастаған.

	Егер бір ғана қойшының қыс кезіндегі жұмысын шамамыз жеткенше талдап көрсек. Таңертең тұрысымен тамақтанып алған соң қойларды баздан шығарып, кешегі ашық аулаға шашып қойған пішендерге жауып алады таусылғанша. Оған бір сағат жарымдай уақыт кетеді. Егер күн ашық болса, қар өте қалың болмаса, қойларды далаға шығарып, жақын маңдағы қар үрген биіктеу қырат-жоталарға шығарып жаяды. Оған айдап апару үшін, қар қалың болған жағдайда, түйе шанаға аздаған пішен тиеп алады. Сүйретілген шанадағы пішенді қойлар жей жүріп, ілесіп қырлыққа шыққасын әрі қарай жайылысқа, жердегі шөптермен жайылып оттай бастайды.

	Қойлардың жейтін шөптері жерде аз болса да, қойлар жем-шөп іздеп әрілі-бері жүгірісіп алқап басын алып, қармен сусындайды. Малшылар осы бір көріністі малдар бой жазып, тарақтанып жақсы болып қалады, әрі тасымал суға шығын аз болады деп, күн шуақ кезде екі-үш сағат осылай жайып алады. Осы қой жайылыстан қайтып келгенше, келесі бос тұрған ауладағы кеше кешкісін пішен шашылып, мал орнын сабандарын жинастырып, оларды қораларға үйіп биіктетіп, қора ішіндегі тоң қойдың қиларын жинақтап тазартып, аула ішін тазалайды. Тазалап болған жаңағы аулаға кері жеңілдеп пішен шашып, қайта әзірлеп қояды. Ал манағы шығып кеткен қойлардың сабандап тастаған ауладағы ірілі сабандарды жинап шығарғаннан кейін, қойларды әкеліп қамайды да, қойшылар басқа да ұсақ жұмыстарын жасап, түс мезгіл тамағына отырысады.

	Түстік тамақ ішіп болғаннан кейін екі сағаттай қорада қамалып тұрған қойларды шөп шашқан қораға кіргізіп, шашулы тұрған шөпке жабады. Жаңа ғана қой шыққан ашық қорадағы жұмыстар бәрі де кері қайталанады. Бұдан бөлек ерте желіндеген қойларды бөлектеп, жемшөптеу бұлардың да «тәрбиесі» жаңағыдай кері қайталанады. Мал арасынан арық-тұрақ, ақсақ-тоқсақ қойларды бөліп алып, оларды жабық қорада немесе баздың ішінде бөлінген арнайы клеткаларда күтім көрсетеді, тіпті оларға шөп, жемнен басқа суларды да жылытып әкеліп жатады.

	Қатты қыс кездерінде өте арық-тұрақ қойларға да суды жылытып беру үшін арнайы қора маңынан қазандықтар орнатылады. Түс мезгілі ауа қойларды құдыққа суарып, тағы да шөп шашылған қораға қайта кіргізеді. Осы күйбіңмен жүргенде күнбатып қас қарая қойларды қамап қойшылар белдерін бірақ шешеді. Міне, біз тек қана қатал қыс кезіндегі мыңға тарта қойды қойшы әйелімен және бір көмекші үшеуінің атқарған жұмыстарын ғана келтірдік. Бұның сыртында күзде қойлардан күзем алып болғасын шағылысқа түсіру жұмыстары біткеннен кейін қыстаққа түсу. Ал жазғытұрым жыл бойына қойшының көрген бейнетінің жемісін көретін кез төл алу науқаны, осы науқанда қойшының табысы еселенетінін ескерсек, қой төлдету жұмыстарының қаншама қиындығын айтып жеткізудің өзі қиын. Әр жерден келген қой төлдету үшін сақыманшылар қойдың жәй мәнісін білмегендіктен қиындықтарда туады. Төлдеу кезінде түн мезгілдерінде екі кісіден кісі жетпеген жағдайда түн күзеті қойылып жаңа туған қозыларды ауыздандырып, аяқтанып кету үшін, арнайы қой қора баз ішінен бөлінген бір-бір қойға арналған клеткаларға қойлар қозысын емізіп алып кету үшін, бөлек-бөлек қамалады да, сол күнгі күзетші қозының аяқтанып, ауызданып кетуіне жауапты. Міне біз қамтымаған қоздамаған қойларды бөлек, қоздаған қойларды бөлек бағып күту, бөлек жаю. Жайылыстан келген қойлардың қозысына жамыратқанда енесі мен қозысының мойнына енесінің құйрығына байланған екеуіндегі бір сан нөмірдегі қалақтары бар қозыларды өзара табыстыру керек. Егер қозылар енесімен табыспай қалса жетім қалып, оны асырап сақтау қиынның қиыны. Қойшылар мал төлдеу кезінде демалып ұйықтау дегеннің рақатын көріп жарымайды. Қой бағудың қияметін білгенімізше қандай екенін баяндадық.

	Атап айтсақ: Чапаев совхозы бойынша төрт қаракүл қой фермасы, бір жылқы, түйе фермасы барлығы бес ферма бір ұжымға шоғырланған. Біз осы бір қиын қыстау кездерінде 1985 жылдың қатаң қыс сынағынан өткен және жан-қиярлықпен еңбек еткен қалған төрт ферманың басқару тұтқасында жүрген қызметкерлердің білгенімізше, әр ферма бойынша сол қиын–қыстау кезеңде жұмысты біз жазып отырғандай ұйымдастырып, қажырлы еңбектерінің үлгісін көрсеткенін білгенімізше ферма ұжымының негізгі басқару жүйесіндегі адамдардың тізімін бере кеткенді жөн көрдік.

	№1 ферма басқарушысы Елеусін Рахметов, зоотехнигі Бақтығали Сидеғалиев, мал дәрігері Алпан Харесов, аға жұмысшы Серік Шоқаев, есепші Салауат Жаманкұлов.

	№ 2 ферма басқарушысы Хатима Дайырова, зоотехнигі Ермек Борашев, Мархабат Есмағанбетов, малдәрігерлері Сұңғат Имашев, Жұмажан Сарин, ветсанитары Айдарбек Есмағанбетов.

	№ 3 ферма басқарушысы Аманкелді Салахов, зоотехнигі Арал Шеруенов, малдәрігерлері Жәнібек Демешов, аға жұмысшы Уақит Жұмашев, есепші Құзайыр Қадиров, ветсанитар Бағынғали Төреғалиев.

	№ 4 ферма басқарушысы Аманкелді Оразов, зоотехнигі Мақсот Тажиденов, мал дәрігері Қапиз Исмағұлов, есепші Жаңбырбай Жұмажанов, ветсанитар Бақтыбай Жұмабаев, аға жұмысшы Тәжібай Маленов.

	№ 5 ферма басқарушысы Жоламан Сейтқазиев, зоотехнигі Тәжіғали Қабдрахманов, мал дәрігері Шәрапиден Рамазанов, аға жұмысшы Нығметолла Шарапов, есепші Зейнолла Меңдіғалиев т. б. осы ферма да есепшілер жиі ауысып тұрған.

	Біз тек 1985 жылы боранды қатты қыста жұмыс жасаған, тап сол кезде совхоздың бес фермасының ұжымын жазып отырмыз, ешқандай құжаттар сақталмаған таба алмадық.

	Оқырмандарымызға алдын ала ескертіп қоймақшымыз, осы естелік жазуға кірісер алдында аудандық газетке де хабарлама жасағанбыз, өкінішке орай бірен-саран адам ғана мәлімет берумен ғана шектелді. Біршама олқылықтар, ұмыт қалған жерлері, кісі аттары немесе жұмысы жөнінде лауазым есімдерінде ауытқулар болуы мүмкін.





Мақсот Қайрахановтың айтары бар


	Қайраханов Мақсот бір күні біздерге келіп, «Мен сіздерді, өзіміздің өңірдегі Қызылүй мекені және оның тарихы, тұрғылықты халқын сонымен бірге № 2 ферма малшылары жайлы бір естелік жазып жатыр деп естіп, есте жүрген бір естелігімді айтсам ба деп, келіп отырмын» деді. Сөз мәнісін саралай келіп, қош алып, балалық шағынан басынан кешкен кездерін жазып алып естелігімізге енгізген едік. Ол былай деп бастаған болатын.

	Біздің үй 1965 жылы май айында Бақсай совхозынан келесі Чапаев кеңшарына №2 ферма орталығы Қызылүйге көшіп келдік. Мен ол кезде 5-класс бітіріп келген жылым болатын. Содан қозы айыратын мезгіл маусым айының ішінде 700-бас қозы (1-отар) алып ағам Төлеуғали (Төкес) жеке шопан болып еңбегін жалғастырды. Сол жылы біздер Жанбай елдімекенінің құбыла шығысындағы «Дөңгелек көсе» деген теңіз жағасына барып қыстадық. Біз мал баққан кезде 2-ші ферма басқарушысы республикаға белгілі тәлімгер Дайырқызы Хатима апай болатын. Ол кісіні біздер барлығымыз да (Катя апай дейтінбіз).

	Сол кездердегі ферма да еңбек еткен азаматтар апайды қатты сыйлайтын еді. Апайдың арқасында барлығы дерлік жағдайларын түзеп, ел қатарына қосылды. Ол кісінің қарамағындағы жұмысшылардың үй-жайына, тұрмысына қатты көңіл бөлетін. Ол кезде мал бағу қиын болатын, қол қауғамен бір отар қойды суару, аула тұрғызу, құдық қазу сол шаруашылық бәрі дерлік малшылардың өз қол күшімен атқарылатын.

	Мен 1969 жылы сегіз класс білім алып, әрі қарай отбасының жағдайына байланысты, ағам Төкеске көмекші шопан болып еңбек жолымды бастадым. Сол кезде жұмыстас болған ағалар мен апалардың арқасында көп тәжірибе жинақтап, өмірлік сабақ алдым десе де болады.

	Мысалға атап айтсам, шопандар Сыдихов Шәріп, Мақсотов Ғапурн, Хамзин Ғарифолла, Ұзақов Төлеу, Әбилов Жарас ферманың қосалқы шаруашықта жұмыс жасаған азаматтар Исім Мұғашев, Калиев Ғұбайдолла, Досқалиев Жақсылық, Сүндетов Абай, Нәсіпқали, Әкімғали Біләловтар, Машаев Насиғолла, Набидулин Жамәлиден, Қамалиден, Жұмағалиев Мақсот, ферма мамандары Тажиденов Мақсот, Айтжанов Мұхит, Исмағулов Қапиз, Арухан, Құсни қырқу пунктінде аспасшы, Тоқташ, т. б.

	Негізінде біздің №2 ферманы әзіл деп ойнайтындар, «Жайықтар фермасы» деп атайтын. Менің ағам Төкеспен қатты әзілдесетін Сыдихов Шәріп болатын, себебі жеңгем Гүлшат руы Адай. Жазғы каникул кезінде үлкендер қолдары ұзарып, балдары оқудан келгесін үй шаруасына яғни мал жаю, суғару, тағы-тағылар балдар жасайтын. Арқалары кеңіп қонақ шақырысып мәре-сәре болып қалатын.

	Сондай күндердің бірінде ағам маған «Мақсотжан көршілерді осындай күні кешке қонаққа шақыр малда жүргенде хабарларсың» деді. Содан айналадағы көршілерге айттым. Айтылған күні кешке қонақтар келді, тек қана Шәріп үйі болған жоқ. «Ай бала Шәріпке айтпаппа едің» деді ағам, мен ұмытып кеткенімді айттым. Қонақтық жақсы өтіп жатыр. Содан ас келді, сойылған қойдың басы жоқ табақта, жеңгем күңкілдеп жүр, ағам да сөйлеп жүр. Не керек бассыз ас желінді, қонақтар тарады бас жұмбақ күйінде қалды.

	Таңертең малға шығып бара жатқанда қазан басынан су ішіп жатсам, бір аттың ізі жатыр, бұзау қазықтың қасында жайлап қарасам Шәріптің торысының ізі. Малдан үйге келгенше көп ойландым. Шәріп неге келген деп, бірақ үйдегілерге айтқан жоқпын. Араға екі күн салып Шәріптің үйі біздің үйді және айнала көршілерін де қосып қонақтыққа шақырған екен. Қонақ болдық ас жедік, аста табақта екі бас келді.

	Сонда Шәріп, Төке қонақ шақырғанда біздер екі бас береміз, сіз інілеріңізге шақырғанда табаққа бас салмайды екенсіз,-деді, ағам ашуланып, сен бала айтпай, айналғанда мен таяқ жедім, ас жемеймін деп ойыннан от шыға жаздады. Шәріп жездей ойнағаным ғой бүгін Жайықтарды екі мал сойып шақырып отырмын. Жайықтар, Жайықтардың басын жегенше Адай мен жейін деп сол күні қазаннан алып кеттім деп қарап тұр. Осындай, ауыл дейміз бе, дархан дала қыр қазағының әзіл ойындардың түрі болып тұратынды, жезде, нағашы, жиен, балдыз, жеңгелер, құрдастар арасында. Бір ғажабы әзілге ешкім,де бір-біріне реніш білдірмейтін әзілдің қандай түрі болса да, ойын күлкімен өз ара сыйластықпен тарасатын. Сол бір кездер, біздер қатарлас жастар үшін тамаша қызығы мол күндер болатын.

	Тағы бір әзіл түрі ол мынандай. Жарылғасов Құспан деген қошқар бақты, қошқар аталық мал бөлініп кете береді, артынан бағып жүрмесең. Бөлінген қошқарларды біздер көремізде, үйдегі бос балдарға құдық шағылдың сыртына бөлек баққызып қоямыз, ағам екеуі қатты сыйлас жезделі-балдызды қатты әзілдесетін еді. Бір күні түске қарай Құспан жездем үйге келді. Түйесінен түсіріп алып, үйге алып келдім. Амандасып болғасын ағайға, «Төкесжан, мен сотталам, қошқардың жартысы жоқ, іздемеген жерім жоқ, сендер көрмедіңдер ме, сонда олар қайда кетеді қасқыр жайратып салмаса болар» еді деп мұңын шағып зарилеп қоя берді. Ол кездің астың бір түрін, «астың төресі» деп атап кеткен, «ахаңды» екеуі бір жартыны ортаға алып, шай ішіп отыр, шілденің күні ыссы.

	Төкес ағай айтады, «Қорықпа, Хатима балдызың соттатпайды» дейді жездеме. Содан ас келді ас пен бірге бас келді мен басқа қарап, киіктің басы қайдан келген деп отырмын, жездем басты ұстап отыр. Мына серкенің тұмсығы киіктің тұмсығы сияқты семіз екен деп қояды. Сөйтіп жездемізге киіктің басын да бергенбіз. Енді артынан білсем, Төкес ағай таңертең құдық шағылдың сыртынан бір киік атып алған екен, ол кезде Қызылүй маңында да, құмында да, қатқылында киік қаптап жүреді отырықшы халық бір реті келіп қалмаса аулауға әуестігі жоқ болатын. Түз тағысын киелі санап, жазатайым аулай қалса, мүшелеп үйлер бөлісіп алатын еді. Ол кезде ысырапшылдыққа жол бермейтін «обал болады» деп заманынына қарай арақ ішкенмен имандылық басым-ау деймін деп осы бір естелігін аяқтаған болатын.





Партия съезіне барар жолындағы дайындық




	1965 жылдың наурызында Хатима апай Жандостағы қыстаудан Қазақстан коммунистік партиясының ХІІІ-съезіне делегат болып баруға дайындық жұмыстар жасалды. Қыстау басына екі-үш киіз үй тігіліп көп адамдар жиналды. Автоклубтар шеген қыстаудың жарына ақ мата керіліп, кино жіберілді. Аудан, облыс орталықтарынан автодүкен, киім тігетін жылжымалы шеберханалар оншақты күн сол жерде тұрып апайға киім тігіп және жергілікті адамдарға қызмет көрсетті. Аудан, облыс орталықтарынан көркемөнерпаздар келіп концерттер беріліп жатты. Қыр қазағына кино деген кештеу келген еді. Неге десеңіз, көбіне орталыққа әкеліп қойылады да, уақай балалар барып көре алмайды. Хатима апай съезге барарда Жандос шағылына үгіт бригадасы келгенін әңгіме барысында айқан болатынбыз.

	Сондай бір кеште Жандос ақшағылына әкеліп кино қойды кино соғыс туралы болғаны есімізде қалды. Қарап отырған уақ балалар, экраннан поезд алға қарай жүйткімесі бар ма, сол кезде алдындағы отырған балалар басып кетеді,-деп ойласа керек, жылай артқа қарай тұра қашқанда, ересектеріміз ішек сілеміз қатқанымызша күлгеніміз есімізде қалған еді.

	Олай қорқатын да себебі де бар, шашыраңқы отырған ауылдың балалары орталыққа анда-сонда келіп концерт, кино қойғанда оларды көп әкеле алмайды сондықтан бір тосын көргенде шошып кетеді ғой.





Етке мал тапсырудың қияметі




	Айтса аңызға айналатын сол кездең жұмысы өте қауырт еді. Жұмысты ұйымдастыруда совхоздағы тек қана №2 ферма емес барлық құрылымдарда жұмыс істеуге қабілеттілерді үйде отырғызбайтын. Сол бір кезеңдердің өмір белестерін еске алсақ, 15-17 жастағы балалары қандай ма болмасын жұмысқа тартылатын. Бірі пішен шабуда орақшы болса, бірі шабылған шөпті жинаушы, енді бірі шөмелейлеп пішен үюші, 4-5 класс оқитын балалар шөмелей тартатын көлікке мініп үйілген шөмелейлерді үйім пішенге жеткізу үшін 3-ай жазғы демалысында жұмыс жасайтын.

	Осы жолдардың авторы Мұхамбет Бисенбайұлы балалық шағындағы Хатима апайдың сен ересек болдың, ет комбинатына мал тапсыру үшін бізге көмектесуің керек деп әкемізден сұрап алды. Мені Мүсілұлы Қуанға ерітіп бас білмейтін түйені Мүталіп ұстап беріп, Айбастан қой айдап келуге жұмсап еді. Айбастың төрінде жайлауда отырған қойшылардан іріктеп, 3000 жарымдай тоқты, 3000 үстінде іріктелген кәрі қойларды айдауға жұмсағанын онда көрген қиындығын былайша баяндайды. Осы малдарды жинап айдауда Шағыров Бағытжан, Далап, Жақсығұлов Уалиден, Мақпаш, Оқан Латифуллиналар, Мәдіғалиев Ғұбайдолла, Досқалиев Ғазиз, зоотехник Рахметов Елеусін, Тажиденов Мақсот, қосалқы көмекке мал суару үшін құм құдықтар әзірлеп, қатқылда астаумен мал суарып көмекке келген Тажиденов Арыстан, жүргізушілер Сүндетов Абай, Сапаров Жұмабай, Калиев Алтай, Нығыметов Алтай, Аққалиев Мұратқали, Бахитов Дендербай, Зайтов Зейінғали т. б. жүргізушілер кезектесіп су тасып, арық тұрақтарына пішен тасып, мал айдауда қандай ма ферма, совхоз мамандары келіп көмек қол ұштарын беріп отырды.

	Осы Айбастан бастап Гурьевтегі ет комбинатына мал тапсыруда бір айға жуық жүріп, түн ұйқысын төрт бөліп, күндіз мал айдап, түнде мал күзетіп, дала қосында ашық аспан астында күн көріп, дамылсыз жұмыстарын жыр қылып айтады. Әсіресе қалаға жетіп комбинат етке мал алмай 1-2 демалыс мал бағу қала маңында өте қиын болды. Бір есте қаларлығы Жайықтың Бұхар бетіне өтіп, күндіз мал бағып, түнде күзету қиын болды. Түнде машиналар торып мал саудалап берекетті алатын еді. Құжынаған көп малды таңертең түгендеу үшін саптан өткізіп санап шығу әбігердің әбігері еді. Мың сан қойды қала ішімен орталықтағы көпір арқылы жаяу айдау қиынның қиыны еді. Қаланың «ерке» тентектері қойларды алып қалуға жұмыстанған кездері де болды. Хатима апай, Елеусін, Сүңғат, т. б адамдар атқа мініп айдалып келе жатқан қойлардың бірі бас жағын бастап, екі-екіден қойлардың екі қапталынан әрлі-бері жүріп, қаланың «ерке тотайларын» қақпала, қойларға жолатпай ешбір қойды шығынсыз тапсырғанымызды еске аламыз.

	Біздерді арнайы қамтитын тамақтандыру деген мәселе шешілмеген. Шелекке ет асып, үш аяқты мосыға іліп шай пісіріп, тіпті базардан картоп әкеліп, жүргізушілер қоламтаға пісіріп жеудің өзі бір әңгіме еді. Бір айта кететін жай, мың жарымдай қойымыз төменгі сапаға ілігіп, Хатима апай қойды тапсырмай, «Соколок» жеріне апарып жемдеп бағу керек,-деп, малды айдатпақшы болып шешім қабылдады. Гурьевтің сол кездегі сонасы мен масасы масқара көп болды да, кең Нарында шыбын-шіркейсіз, маса-сонасыз еркін жайылған мал мазасы кетіп, күндіз сонадан, түнде масадан титықтап кері кете бастағаны байқалды. Мал мамандары мен қойшылар апайға біз осылай малды семіртеміз деп осы араға жайсақ, әбден қойларды арықтатып, титығына жеткізіп алуымыз мүмкін. Біз қайткенде де орта сапаға келісіп тапсыруымыз керек немесе малды кері ауылға айдау керек. Әйтпесе малдың сапасы төмендей береді, оның бір дәлелі құмдауыт жерде өскен малдың қатқылдың қатты жерінде тұқайлары шыдамай ақсау көбейгендігін айтып, өз дәлелдемелермен кеңес берді. Хатима апай совхоздың бас мамандарын шақырып, ақыры келісіліп, малдарды орта сапаға өткізді деп естідік. Осы малдарды өткізіп болып Гурьев қаласындағы Құрманбай ағаның үйіне барып, мал айдаған көліктерімізді осында шөп салып суарып, қасымдағы бала екеуіміз ұйықтасақ керек. Қатты ұйықтап жатқан мені үйдегілер оятып, шарбақта пісіп тұрған қауын, қарбыз әкеліп кесіп, маған ұсынған көрінеді. Мен ұйқылы ояу шынтақтап жатып қауын мен қарбызды жей отырып, қабықтарын иғымнан асырып, артыма жарда іліулі тұрған кілемге қарай лақтырыппын, сонда үйдегілер мені мынау ақылы дұрыс емес, есі ауысқан шығар,-деп ойлап зәрелері ұшады.

	Ұйқылы ояу отырған мен мал айдап келе жатқандағы даладағы жайма дастарханды айнала отырып алып, шай ішіп, ет жеп қауын-қарбыз жеп отырып мүжіп отырған сүйегімізбен, қауын-қарбыздың қабығын артымызға далаға лақтыру әдет болып кеткендіктен болар, үйде отырып осы әдетті ұйқылы-ояу істегенім есіме түскенде туыстарым да, өзім де, әлі күнге дейін күлеміз.

	Осы бір балалық шақтағы жұмысқа қайнап піскен кезіміз бізді өмірге деген ынтамызды жігерлендіргені шығар. Біздер сол кездің балалары ғана емес жасы үлкен ағаларымыз да, күй таңдап, ас таңдап отырмай, уақыт санаспай сол ферманың алға қойған жұмыс жоспарын мүлтіксіз орындағанымызға бір жағынан мақтанамыз, бір жағынан осындай қиындықтарға шыдаудың өзі бір ғанибет еді-ау,-деп еске алған еді Мұхамбет.





Нарынқұм елінің қолөнері




	Ерте заманнан қазақ халық қолөнер түрлері ұсталық, тоқымашылық, мал терілерін өңдеп, өрімшілік өнерлерді қолдана білген. Қазақ халқы ежелден төрт түлік малдың қадір-қасиетін жоғары бағалап, мінсе көлік, сойыс болса ас, онан алған сүті тамақ, жүні тоқыса, киім, басса, киіз төсеніш, көшпелі елдің мұң мұқтаждарына пайдаға асырып отырған. Қызылүй өңірін мекендеген адамдардың арасында сондай өнерлерді арғы ата бабаларынан бері қарай қолданып келген ата-ағаларымыз болды. Атап айтсақ, соғыс жылдарынан кейін Құрманғалиев Құбаш атамыз беріректе Біләлов Нәсіпқали, Мұғашев Исім, Жүнісов Нухы, Түсіпқалиев Хамит, Сейтқалиев Сәлен, тағы да басқа шебер зергерлер болды.

	Әртүрлі шаруашылық құралдары орақ шегелеу, орақ саптауға керекті доға, қаталақтар, қой қырқатын қырықтықтарды тырма тісінен жыңғыл шоғына қыздырып жасаған. Қайсы бірі диірмен тас шығатын сорлардан тастарды ойып алып келіп, құмаршық, тары-талқан ұн жасайтын диірмендер жасайтын.

	Сонымен қатар Исім ағамыз ағаштан бесік, орақтың кіндігін, түйе мұрындық секілді тұрмысқа керекті заттарды жасаушы еді. Бесік, стол, отырғыштар жасағанда ешқандай шеге пайдаланбай жонып, қашап, қиыстырып ағаш шегемен шегелеп ұстататын. Тіпті ағаш ожау қасық, ет салатын ағаш табақтар, су таситын құрсаулап ағаш шелектер жасап халыққа бергендерді көгендер әлі ел ішінде бар. Қымыз, шұбат, піспе айран сақтайтын күбі шелекті темірмен құрсаулап биіктігін 4-5 жастағы баланың бойындай жасағанда түйемен көшіп-қонғанда, жүктің жанына байлап қойғанда, қақпағына мәрлі орап жауып алғанда ешқандай төгілмей баратын еді. Сол күбінің сыртына киіз қап тігіп, сыртын кенеп шүберекпен қаптап тастағанда, ішіндегі сусын көпке дейін жылып кетпейтін сол кездің қазіргі мұздатқышы еді ғой. Отырықшы болып, отырғанда да, көшкенде де, жылып кетпей ішіндегі ас азбай сақталады. Бір әңгімеден бір, әңгіме туындайды демекші, біздің негізгі әңгіме желісі киіз ағаштарның (киіз үй сүйектері) деп атайды жасау барысы еді, енді сол әңгімеге ауыссақ дейміз.

	Киіз үй сүйектерінің сынып бүлінген жерлерін қатты ағаштармен қиыстырып жөндейтін. Киіз үйдің ағаштарын қосылыстарын түйенің мойнақ терісінен өңделген қайыс таспамен көктеп, орап бекітетін еді. Ат әбзелдері ноқта, жүген, тұсамыс, құрамыс, өмілдірік, құйысқандар, таралығылар қалың қайыстан жасалатын. Ал теміршілер ауыздық, үзеңгі, доғаларды соғып жасаған, сонымен қатар Құбаш атамыз тесілген қазан, қырғыш, сүзгі, түрлі ыдыстарды шегелеп, шыны ыдыстар шәйнек, кәселерді қаңылтыр сымдармен құрсаулап жөндеген. Ол кезде ыдыс құралдары және құрал-саймандар тапшы болғандықтан қарапайым балғамен, төс арқылы жөндеп жасаған. Құбекеңнің құрсаған тас шәйгөндерін 1970 жылдарға дейін әрбір отбасында қолданыста болғанын көзімізбен көрген едік. Сол жәдігерлер құм өңірінде отырған мұқият адамдарда әлі де кездесуі мүмкін. Құбаш Ұлы Отан соғысына қатысқан майдангер ұрпақтары Атырауда, қызы Балзира Аққыстауда Күлкеш руының азаматы жолдасы Хасымов Мәдіғали. Құбаштың жиені Мұстафа қазір ата жолын қуып жеке кәсібін ашып етік жөндеумен айналысуда.

	Қазірде жойылып кетуге қаупі бар өнердің түрі, мал терілерін өңдеп күнделікті тұрмыста пайдалану ісі. Бұл өнерді арғы аталары Қарамен мен Мошайдың немерелері, ағайынды Бекпенбет, Айтмағанбет-Дидар мен Дендер он екі өрмелі дойыр қамшы, бұзаутіс сегіз қырлы өзексіз қамшының бірнеше түрін өрген. Бұлардың екеуі де көрік ұстаған темірден түйін түйген зергер ұста болған, Бекпенбеттен-Қуат әкесінен, бері жалғасып келе жатқан қамшы өру өнерін Қуатов Есболай ұстауда.

	Бұл кісі де, Қызылүй өңірінде №2 фермада көп жылдары еңбек етіп өмір сүрген адам. Қазір жасы 90-ға келіп қалса да, бабадан қалған өнерді әлі қолданып немересі Азаматқа үйретіп келеді. Бұл әулет ертеректе өгіздің, түйенің мойын терілерін, ертұрман қаптау, тоқым, тебінгі жасап жүген түйіп, ноқталар 12-18 өрімдік дойыр қамшыларды жасаған. Қуат қарияның қолынан шыққан ер-тұрманды бала кезімізде қолдандық.

	Қазіргі кезде Есболай қария өрген әртүрлі өрімдегі қамшылар, облыс көлеміндегі әртүрлі мәдени шараларға Астанада өткен Атырау облыс күндеріне, үлкен наурыз мерекелеріне қатысып жүлделі орындарға ие болып жүр. Жоғары да айтылған ұсталардың ағаш шеберлерінің өрімшілердің қарапайым құралмен жасаған дүниелері қазіргі технологиямен жасалған бұйымдармен салыстырған да төзімді, берік ұзаққа пайдалануға келетін.

	Осы шеберлердің жасаған заттарын ел адамдары 1970 жылдарға дейін кеңінен қолданып келді, ал қазіргі заманда құдайға шүкір ақшаң болса, бәрі бар. Тіпті қолдан басылып тоқылған киіз, алашаларды, мал жүнінен тоқылған түрлі тоқыма киімдерді, кеудешелерді, қолғап, шұлықтарды киюге казіргі кезде жас ұрпақ арланатын болды. Бұрынғы аналарымыздың өрнектеп тоқыған түбіт шәлілерде, қолданыстан шығып қалды, ұршықты да музейден де көре алмай жүрміз.

	Бұрын жасы келген әжелеріміз, зерлі кәзекейі, кимешегіне көміліп күнгейі қақырадай болып, ұршық созып төрде отырғаны қандай жарасымды төрдің сәні емес пе еді. Түріктің, тағы басқа шетелдердің әртүрлі кілем паластары бояуы қанық синтетикалық арзанқол төсеніштерге салқындық сорып бөтекемізге, зақым келіп жатса да, шаң жинайды деп, киіз текеметімізден қол үздік.

	Қазіргі кезде қолымыздағы малдың жүн, терісі пайдаланынбай, қоқысқа тасталып жатыр, тапсыратын бұрынғыдай дайындау мекеме жоқ, әсіресе күзгі, жазғы жабағы қырқым жүндерді өртеп жіберетін көрінеді. Абай айтқандай: «Қайнайды қаның, ашиды жаның» демекші, мал терілері мен жүндер қоқысқа апарып төгіліп жатқанын не өртеп жатқанын көрген де, сонау жылдар жоқшылық кез ойға түседі. Алаша, текемет, шекпен, қолғап, шұлық, төсек, жамылғы көрпе, киіз жабындылары үзік, туылдырық, түндік іргеаяқ жабындыларын әзірлеуге бір шүйке жүн табалмай көрші-көлемнен сұрап, бір дорба жүн тауып әкелсе бәленшеден алдым, ол бір жомарт адам ғой деп отырғанын аналарымыздан талай естіп, көргенбіз. Адам баласы қандай өмірге де бейімделіп өмір кешеді. Қыр қазағы басқаны айтпағанда, өз киім-кешегін, қысқа деген жылы киімдерді өздері мал терілерінен, жүндерінен, ешкі түбітінен тоқып, бес ине, екі ине, қой-ешкінің қар жілігінің шыбығынан қармақ жасап алып, жалғыз инемен тоқиды. Әсіресе жалғыз қармақ инемен тоқыған киімдер тығыз, жылы болады.

	Молшағыл да Сәлен (Ғабдісәлім) Сейтқалиев пен Хамит Түсіпқалиев екеуі оншақты күнде төрт қанат киіз үйдің сүйегін басып, құрап жасағанынан хабар берсек дейміз. Бір күні Хамит ағай мені әкем Бектеннен оншақты күнге киіз үйдің ағашын басып алуға көмектесуге сұрап алды. Хамит ағаның үйіне келсем, Сәлен мен Хамит ағай екеуі бірнеше бума (тең) қайың құмның талдарын ұзындықтарын бірдей қылып кесіп жатыр екен. Алпыстың үстінде талды әзірлеп, жуан жағының бір бетін тегістеп қырып бәрін болғаннан кейін сулы жерге (сордың суына) көміп тастап жатыр екен, қалған талдарды әртүрлі өлшеммен кесіп тегістеу үшін, майсықтарын бір бұрысқа оншақтыдан айнала қойып таңып кептіріп, күннің көзіне тастады.

	Осыларды дайындап болғаннан кейін адамның білегінен жуан құба қайың талдан метрдің үстінен кесіп-кесіп алып, жерден жер ошақ қазып, шөп тезектерді өртеп шұңқырдың ішін толтырып әбден өртеніп болғаннан кейін, күрек-айырмен жанған шөптің қоламтасын араластырып оттың қызыл шоғы сөңгеннен кейін әлгі кеспелтектерді оттағы қоламтананың ішіне салып, күлмен түгелдей жауып жалма-жан күрекпен топырақпен көміп тастады. Осы жұмыстарды бітіргеннен кейін жаңағы түзетілген таңылған ағаштарды біртіндеп белгілі бір өлшеммен арасын 20см. бұрғылап, қол бұрғымен тесіп әзірлей берді, бұлар болашақ керегелердің сағанақтары екен.

	Осы жұмыс біткеннен кейін манағы қоламтаға көмілген уық жасайтын талдарды белгілі бір жерге иін жасау үшін көмілген ағаштарға иіп әкеліп тұзақтай берді. Қоламтаға қызған талдар жұп-жұмсақ болып қалай исең де еркіңе көніп, кәдімгі уықтар пайда болды. Белгілі бір кесілген уықтар 2-3 күннен кейін кеуіп ағаштар қатайған соң иіннің жуан жағының ұшынан уық бау өткізу үшін тесіп баулар өткізілді. Уықтың жіңішке жағы шаңыраққа қадалатын жерін төрт қырлап ұшын сүйірлеп жонды, сонымен 60-тың үстінде уық әзір болды. Ендігі кезек киіз үйдің шаңырағын жасауға кірісті. Әртүрлі өлшемде кесілген талдарды түйенің мойнағынан жасалған көң тері қайысымен, кереге сағанақтарының тесіктерінен өткізіп тұйықтатылып бекітілді. Мұны бізде керегені көктеу деп атайды екен. Сонымен керегенің биіктігі 1м. 80 см. шамасында он төрт бастан тұратын кең көзді киіз үйдің бір керегесі пайда болды. Осы әдіспен төрт қанатты шағындау үйдің керегесі әзір болды. Кереге мен уықты дайындап алғаннан кейін қоламтаға көміп тасталған болашақ дөңгелек шаңырақ жасау үшін ыссылықта балқып тұрған ағашты июге келіп, қалғаннан кейін дөңгелектеп ағаштарды қиюлап бір-біріне бекітіп, әр жерінен тесіп, тал ағаш шегемен шегелеп, болғаннан түйенің мойнақ терісінің көңінен ұзын етіп, таспалар тіліп алып, сүт айранға илеп жаңағы қиюлап құрастырған жерлерді қайыспен таңып уақ шегелермен кеуіп болғасын шегелеп тастады. Міне шаңырақтың дөңгелек мүсіні жасалып шықты. Төрт-төрттен бірін-бірі кесе иіп талдан шаңырақтың күлдіреуішін жасады. Шаңырақ әбден кеуіп құрғағаннан кейін уық кіретін ұңғыларын бұрғымен тесіп, сонан соң төрт бұрышты қызып тұрған темірді бойлатып әрбір шаңырақ тесігін төртбұрыштап, уықтар айналып кетпейтіндей етіп ұңғыма жасады. Сонымен не керек, ағаш үйдің кереге, уық, шаңырақ сүйегі жасалып болды. Киіз үйге кіріп шығу үшін қалың тақтайдан табалдырығымен, маңдайша екі жақтауымен есік жабылып тұратын сықырлауығын жасады. Ағайлар маған сол маңда өсетін қызыл күрең жалғыз түп болып өсетін «шай шүйгін» деп аталатын қызыл күрең шөпті, бір қабын жинап келуімді тапсырды.

	Мен әкелген шөпті қазанға салып уақтап турап қайнатты. Әбден қайнаған шөпті марлімен сүзіп алғанда, бір шелектей қызыл күрең бояу болып шыға келді. Осы әзір болған бояуға жарты литрдей итбалықтың майын құйып, оның үстіне ірімшіктің сары суын шамамен бір жарты литр дейін құйып, тағы бір қайнатып, ортайып бара жатса сүт құйып сұйылтып тұрды. Осы жұмыстар біткенде кәдімгі қызыл түсті сыр пайда болды.

	Осы бір жұмыста менің жұмысым талдардың қабықтарынан аршып, тазалап сыпыру болса, ең соңғысы киіз үйдің ағаштарын сырлау болды. Ол да мен үшін бұл жұмыс өте жеңіл бола қойған жоқ, самсаған ағаштардың ортасында жалғыз қалдым. Әбден сырлап болғанда, киіз үйдің ағаштары қызыл күрең әдемі түске боялып, «бейне бір фабрикадан шыққандай» деген Нарын елінің мақалы болатын, сол айтқандай қолдан жасалғанына сенер-сенбесіңді білмейсің. Осының бәріне 10 күндей тынымсыз күннің атысынан-батысына дейін дамылсыз жасалған жұмыстың нәтижесі еді. Аз ғана күннің ішінде Хамит ағамыздың үйі жұпыны күркеден төрт қанатты тап-тұйнақтай, киіз үйлі болып бірнеше жыл жаз жайлауда рахатын көрді.

	Еш бір қаражат жұмсалмай шығынсыз, адамдар осы тәсілмен қазақтар киіз үйді осылай өздері әзірлеп басып алып отырған ғой. Мен көрген киіз үйдің сүйегін әзірлеу айла тәсілі осындай еді. Қазіргі киіз үйлер темірден жасалып, жаңбыр жауса бірге жауатын жылуы жоқ, жұқа ақ бөз матамен жабылады. Аты бар да заты жоқтың күнін кешуде . Айналып келгенде айтайын дегеніміз, күнен күнге жойылып бара жатқан киіз үйдің сүйегін әзірлеудің қарапайым тәсілін ғана есте қалсын, мақсатымыз соны ұрпақтардың санасында қалдыру ғана болатын. Осы бір жұмыста қандайма тынымсыз еңбектің арқасында жұмыстар атқарылатындығын біле беріңіздер.





Сол бір қайырымды көршілер




	Көп жылдар бойы Түсібалиев Ысқақ ағамызбен көрші болдық. Ысқақтың анасы Қанымзия, бәйбішесі Жания үшеуі, Ақзия, Асқар, Бауыржан, тағы басқа балалармен біздің арқа жағымызда жеті-сегіз шақырым жерде тұрды. Ысқақ аға фермада әртүрлі қара жұмыстарда жүрді. 1962 жылы анам Қапия қатты ауырып, Гурьевке барып қыстай емделді де, әкем Бисенбай қолындағы жеке малымен сол үйде қалып, қыстап шықты. Сол кездегі ауыл адамдарының бір-біріне деген қамқорлығына, қайырымдылығына шек жоқ еді. Ысқақ ағамыз жазда жайлауға шыққан біздің үйге келіп жаздай шөп шабады. Шабындық шөп шағыл етектерде шабылып, шөмелеге салынады. Шөмелейлерді түйемен сүйретіп әкеліп бір жерге иіріп іскірттеп, үйілген шөпті Қабышев Хамза рулетка метрлігімен өлшеп, қанша центнер болғанын есептеп, сол бойынша еңбекақы есептелінеді. Қысқа қарай дайындалған пішен қыстақ басына түйемен артылып тасылады. Ысқақ аға таң біліне шай ішіп, шыңдаулы орақ құралдарын алып түйемен шабындық басына кетеді. Үстіне қалың брезенттен костюм-шалбары болатын. Жаздың аптап ыстығында өзімен бірге ешқандай сусын алмайды. Түс қайтқанша шөп шауып 3-4-терде келе жатады. Ол кісінің қарасы көрінгенде анам екі шоқ самаурынға қатар шай қайнатады. Асқар Тоқмағанбетовтың сатиралық кітабын түгелдей жаттап алған ағамыз әзіл өлеңдерді бірінен соң бірін айта отырып, екі самаурын шай ішетін. Сол кездегі Американың бактериологиялық қару шығарып, оны қолданғаны жайындағы «Труменнің қонақтары» атты сатиралық өлең жолдарында неше түрлі химиялық уларды жәндіктерге енгізіп, бомбаға салатын жері суреттелген «Дәуіт қолдап қос қолымен қысып қойды, маса байғұс көтере алмай құсып қойды» деген жолдары есімде қалыпты. Ысқақ ағаның жұбайы Жания апай ауылымыздың ардагер азаматы Нығыметов Балажан ағайдың апасы.

	Қазірде Исатай станциясында тұрады. Ол кісілер өте еңбекқор, әсіресе Жания апай қолғап, шұлық, терме алаша тоқу, текемет киіздер басу, қолдан көйлек-көншек тігу ісіне өте шебер еді. Кішкентай кезімізде анам апайға әртүрлі киім тіктіріп алатын. Жақын-туыс болмасақ та, біз ол кезде өз туысымыздан да артық сыйластықта болдық. Тағы өте сыйласқан көршіміз Мұғашев Исім ағай. 1961 жылы ол кезде жасы отызға да жетпеген шағы болса керек. Исім ағай қыстауымыздың құбыла жағынан 250-300 метрдей жерден қыстау салды. Жаздың мезгілі біз «Смадияр құдық» деген жерде жайлаулықтамыз. Үйдің қасына көрші келгеніне қуанған әкем екеуіміз (мен алты жастағы «жігітпін») асарға қатыстық. Асарға Исім ағамен көңілдес ауылдастар көптеп жиналыпты. Бос тұрған біздің қыстауда ас асылып, шай әзірленіп жатыр. Сусынға көршілер әкелген шұбат, қымыз, піспе айран шөлдегенде қайсысын ішем десең де өзің біл тек жұмыс жаса.

	Жиналған халық шеген үй салатын жерге келдік. Оншақты түбімен күрекпен шапқан шағыр шөмелейді төртбұрыштап қазған ордан айнала тақап сүйретіп әкеліп қойған екен. Сол орға шағырдың түбірін біреуін ішке, біреуін сыртқа қаратып, енін үлкен кісінің құлашындай етіп, бір топырақ бір шағыр арасына қияқпен кесе салып байлап, үй ішін саз балшықпен майлап, тегістеп шыққанда бейне бір шеген қыстаудың іші таспен өрілгендей тіп-тік болды.





Өткен күндерді еске алсам




	Әр заманның өзінің ерекшеліктері болады дегендей, Ұлы Отан соғысы басталып, елдің барлық азаматтары соғысқа кетіп, алысты өз алдына қойғанда елде қалған кәрі-құртаң, жасы жеткен қарттар мен кемпірлер, жесір әйелдер, жетім қалған балалар не көрмеді, шіркін. . «Отан үшін,бәрі жеңіс үшін» деген ұранмен қохоздың барлық жұмысы осы кісілерге қалып, осы кісілер жанқиярлықпен маңдай терін төгіп, аш-жалаңаш болса да аянбай еңбек етті. Оның арасында майданға сиырдың сармайын, ет әзірлеуден бір басқа, жауынгерлерге жылы киім жөнелту үшін, түнімен шеше-апаларымыз май-шамның жарығымен жүн түтіп, жіп иіріп, шұлық, қолбақ тоқып (әр адамға берген тапсырманы, оны «норма» деп атайтын), орындап тапсыратын.

	Мен есімді білер-білмес уақытымыздағы көзім көрген қорлықтарымен бейнеттерін еш уақытта ұмытар емеспін. Менің әкем 1942 жылы армияға кеткенде мен жас жарымда, Сахибеден ағам үш жасында қалған екен. Сонан мені омыраудан айырып ағам екеуімізді Құрас атаның үлкен қызы Нағиым деген апайға аманаттап, Гурьев пен Астрахан арасына барша халықты әр колхоздан кісілер жинастырып, солармен бірге менің анамды жол қазуға жіберген көрінеді. Сол кеткеннен үш ай жүріп келеді. Міне біздің жетімдік уақытымыз осыдан басталды. Біз Мыңтөбе ауылында туып, өстік. Мыңтөбе де Алғашқы, Алғабас, Елтай, Фурманов деген төрт колхоз болды. Біз Алғашқы колхозында болдық. Дүймұханов Қалеш деген колхозды басқарды. Әрине, соғыс уақытында тек қана менің ғана анам болмас, елдегі қалған аналар бәрі де солай болды десем қателеспеспін деп ойлаймын. Жаяулап мал да бақты, бізді мектепке жақын үйлерге жатқызып кетеді. Өзін қайда айдау жұмыс бар сонда салады. Сол кездің ел басқарған басқармалар өте қатал болған сыңайлы. Соғыс кезі талап та солай болған шығар. Бала, шағасына қарамай, әйелдер қандайма жұмысқа аяусыз жұмсалады. Осы аналар мен қыздар бұрынғы аталар тілімен айтсақ қатын-қалаштар қандай жұмысты атқаратын. Елден Гурьевке етке мал тапсырады. Солардың ішінде бірінші болып менің анам кетіп жатады. Күні кеше қайтыс болған Харесов Нағим деген азаматтың қарауында талай етке көлікпен мал тапсырып жүрді. Анам жалғыз өзі он шақты түйемен қыстақ басына пішен түсіріп жатады. Бір күні түнде жаңбыр жауып тұр, ағама қойын қаратып, бір қолтық шөпті отқа жағып, бір шайгон шай ішіп түннің бір уақыты ауғанда, түйенің үстінен пішенді түсіріп келемін деп кетіп қалды, не деген қорлық десеңші. Содан бір күні анамызды Қызылүйге көшіріп алып барады. Осы арада әрлі-берлі сонау Мыңтөбедегі төрт колхоздың кірешілері, мал айдаушылары әр колхоздан аудан орталығына қатынайтын елдің кісілері түседі, көліктерін тастап немесе әрлі-берлі таситын жүктерді қоятын жер үшін анамызды әкелген екен. Анамыз жерді қазып, жер пәтер салады. Келген адамдарға орын сал деп анамыз, сүйменмен жер ойып қиын жұмыстар атқарды. Келген кісілерге ыстық су қайнатып беру, тастап кеткен көліктерден айырылып қалмау, құдықтан су тасу сол сияқты жұмыстарды, бала болсақ та әліміз жеткенінше атқаратынбыз. Содан 1952 жылға қарай әкем соғыстан аман-есен елге оралды. Ол уақытта Мыңтөбеден Қамысқалаға есеп беріп отчет тапсырады. Басқа да жүргіншілер көп, тіпті бір шеті Айбас, Сартөбе т. б қолхоздардан да бірі келіп, бірі кетіп жататын еді. Әрі қарай Бекеннің үйі болып, жетімдіктің жиегі алыстап, Бекеннің балалары болып кеттік-ау. Мен Бірлік деген жерден бір жыл 4-ші класты бітіріп шықтым. Шарапиденова Әсия, Ибраймова Мариям деген апайлар болды. Сонан әкем келгесін 1954 жылға қарай елге барамыз деп көшіп келдік. Айтайын дегенім, әр заманына қарай анамыздың көрген сол кездегі бейнеттері ешуақытта ұмытылмайды ғой. Бірақ сол кездің адамдары сондай қайырқом еді. Көршілеріміз Қызылүй маңының тұрғындары бізді бөтенсіремей қолдағы барымен бөлісіп тұрды. Бірде біздің тамағымыз таусылып ашығып отырғанымызды көріп жаны ашып, бір үлкен атай көпшік тысты алып кетіп, соған құмаршық әкеліп тастады ол атаның аты есімде жоқ.

	Анамыз өте алғыр, өжет еді. Әрине өмір ғой адамды ашындыратын да, тілін шығаратын да, Алғашқы колхозында 5-Жаңыл болған,бәрінің мінездеріне қарай әртүрлі ат қойған. Менің анамды тентек-шыршық дейді. Менің жолдасым 44 жасында аварияға түсіп қайтыс болды. Өзім 41 жасымда жасөспірім он баламен қала бардым. Қазір бәрі азамат болып бір-бір үй болды, оның да өзіндік бейнеттері болды. Бейнет көрдім деп айтпаймын, мен не көрсем де анамның көрген күндерінің үштен бірін көрген жоқпын. Себебі заманымыз тыныш, еліміз бай, ағайын бар, шүкір етеміз. Анамызға бір Алла иман бергей.

	Жанбай ауылынан

	Мадина Бекенова.





Қойшы қыздың естелігі




	Құм өңірінде жаңадан құралып жатқан ұжымшарларда Ұлы Отан соғысынан кейінгі ауыр жылдарда ер-азаматтардың көбі майдан даласында мерт болғаны бәрімізге белгілі. Нарынқұмындағы колхоздар біріктіріліп, мал басын өсіру, елдің жағдайын жақсарту үшін жұмыс қолы жетіспеді. Елдегі кәрі-жас, майданда қаза тапқан азаматтардың жесір әйелдері, 9-10-11 жастағы балалар бәрі де көздері жасқа тола жүріп, әскери тәртіпке сай еңбек етті. Қоғам малына қыстық азық пішен шабуға жаппай жұмылдырылды. Елдегі майданнан жараланып оралған, денсаулығы жарамай елде еңбек еткен, 13-15 жастағы ұл, қыз балалар шөмеле тартып, ересектері шалғы орақпен шөп шапты, құмаршық қағып, сұлбас теріп, тамақ асырай жүріп, қоғам малына жауапкершілікпен иелік етіп, мал бақты.

	1942 жылы Қызылүй маңындағы ел адамдарынан әскери тәртіппен «Бекбикеге» темір жол торабына топырақ төгуге елден көптеген адамдар түйемен, атпен, жаяулап жіберілді. Сол кездің тірі куәгерлері қазірде жастары сексенге келген Бисенбайқызы Үміт, Жақашұлы Милат, Қабдоллаұлы Айдын ағаларымыз, сондай-ақ осы №2 ферманы басқарған Хатима Дайырқызы, осы фермада жұмыс жасаған Қабишев Хамза сол бір қиын-қыстау мезгілде теміржолға топырақ төсеуде, т. б. адамдар жұмыс жасаған. Апам Үміт еңбектеп жүргенде анамыз Қапия жол салуға кетеді. Бір жылдай жүріп қайта елге оралғанда тілі жаңа шығып келе жатқан Үміт анасын танымай «Мама жоға кетті» деп қасына жоламай қойыпты. Ал Жақаш зайыбы Зеріп, ұлы Милатты бесігімен түйеге артып алып, ол кезде жолдағы өзендерде көпір жоқ, сол жерлерден өткенде бесік артқан түйе су ортасында сүрініп құлап, бала бесігімен суға тұншығып әрең тірілтіп алғанын анамыз айтып отыратын.

	Айдын ағамыздың анасы Төребай келіні Қабдолла зайыбы Батима аяғы ауыр күйінде жұмсалып, ағамыз 1941 жылы Бекбикеде туылғанын айтып отыр. Елге аман-есен оралғаннан кейін 1951 жылдары 10 жасында Елешов Қайыр деген кісінің үйінде оқығанын, шеген қыстау үйдің күндіз алаша, төсеніштерін сыпырып алып бала оқытып, бала тарағаннан кейін төсенішті кері төсеп қайтадан үй қалпына келтіретін. 1953-54 жылға қарағанда Мыңтөбедегі Қарасиыр мектебінен Есіркепке орталау мектепке келіп оқыдық. Есімізде қалғаны Ғарифулин Нығымет деген оқытушымыз болды. Орталау мектепті 1957 жылы бітіріп, сол жылғы құрылған Чапаев совхозына түрлі қара жұмыстар жасап кірістік. Қызылүй мекенінің батыс бетінде Шәріптің әкесі Сыдих, Қанатқалидың мамасы Балтазалар Аққұдық маңында сиыр бақса, Көкшоқы да Жарылғасов Құспан, Майтөбе де Сиыхов Бисенбай-Қапия, қыздары Жаңыл мен Үміт, іргелес отырған Хамзин Ғарифолла, Шамгулов Мұхамбеттер сиыр бақты. Осы маңдағы түйе фермасын Ерғалиев Ақпанбет №5 қой фермасын Қабиболла Құрманғалиевтар басқарды. Сиыр фермасы түгелдей Ишанғазиев Сұрамыс бастаған бухгалтері Ибраймов Дәрәу, зоотехник Тәжіғали т. б. сиыр бақташыларымен бірге Правда совхозына өткізілгеннен кейін Мералин Улдан Қызылүйден №2 біріңғай қой фермасын құрып, бірінші меңгеруші болды. Зоотехнигі Амирғалиев Сатқан, малдәрігері Айтжанов Мұхит сол жылдардан бастап Рапыш Чапевтан 10 класты бітіріп келіп, бір отар қойды қабылдап алдым деп әңгімеге араласты. Анам жалғыз болғандықтан оқуға түсе алмай жоқтық пен жетімдіктің де кесірі болса керек. Осы қойды алғанша Әтшібай, Далап үшеуіміз жаз бойы пішен шаптық. Сол жылы күзде Мәдіғалиев Ғұбайдолланың 850 бас қойын Насиханова Рысқаным екеуіміз қабылдап алдық. Екеуімізде 17-18 жастағы жас қыздармыз қысы, жазы ашық құдықтан қол қауғамен мал суару, жыл он екі айға қойды бағып, артында жүру түнде кезектесіп, күзетіп қараудың қиыншылықтарын біле беріңіздер.

	1960 жылдың күзінде мені ауылдық кеңестің депутаттығына сайлады. Сол жылдың тамыз айында Хатима Дайырқызы ферма басқаруға келді. Қазір ойлап қарасам, сол кездегі жұмыстардан адам шошырлық. Депутат болып Махамбет ауданына, совхоз орталығына жиналыстарға шақырылып, тіпті Айбаста өтетін жиындарға киіз үйімізді жығып түйеге артып алып, Айбастағы тойға Дәметкен екеуіміз апарып киіз үй тігіп, қайтып келіп қой бағудың машақатын айтсаңшы.

	Бір эпизотты айтсам деп Рапыш апай сөзін жалғады. Біз той тойлап жүргенде ауылдағылар 40 күн шілде де Мақтым апай мен анам Қалима қойды суара алмай, қойлар шөлден өлген. Көп қой өлгендіктен мені сотқа беріп, қойымды санап алып, аға шопан ретінде мені қылмыскер ретінде танып, екі милиция Махамбетке сонау құм төрінен, Тұщықұдықтан айдап алып жүрді. Сотқа келсек, мені Айбасқа киіз үй тігуге жұмсаған Қабишев Хамза ағай күтіп жүр екен.

	– Қарағым, Рапыш сен қыз баласың, саған 900 қойды бақтырып, аға шопан қылып қоюы ешбір заңға сыймайды. Мен ішке кіргенде барлық сұрақтарына қатты дауыспен жауап беремін сені де, өзімді де арашалау үшін бір дәлелдермен айқайлап айтамын. Сен есіктің сыртынан бәрін тыңдап алып менің берген жауаптарымды дәлме-дәл қайталап айтасың деді. Тергеушінің алды мен үшін қорқынышты аяқ-қолым дірілдеп, қорқып тұрмын. Тергеу басталып Хамза ағаны ішке алып кетті. Ағай бар дауыспен айқайлап жауап беріп жатыр, тергеуші «жайлап сөйлеңіз саңырау емеспін» дегенде ол кісі өжеттеніп айқайлап сөйлеп жауап бере берді. Мен барлық сөзін тыңдап жаттап алдым да тергеушінің сұрағына Хамза ағайдай жауап бердім. Тергеуші ме әлде сот па білмеймін, апырмай, өзің қыз баласың 1000-ға тарта қойды қалай саған сеніп тапсырған, өздерінің кінәсін қаршадай қыздан көруі дұрыс па?-деп екі жағындағы кісіге ақылдасып, сен шығып жүре бер деді. Менің түсінгенім, ферма басшылығы Айбасқа өздері жібергендерін мойындап мен жазадан құтылдым да, өлген қойларды әр қойшыдан қойлар жинап толтырды деп естідім.

	Бірақ, мені қойдан босатпай, Бәтес (Әбилов Жарастың жұбайы) екеуімізге бір отар қой алып берді. Сол қойды 1964 жылдың ауыр қысында бағып аман-есен алып шықтық. Бәтес тұрмысқа шығып кеткеннен кейін түрлі көмекшілер келіп, қой бағуда үлкен қиыншылыққатарға ұшырадым. Қойды қыстан аман алып шықққаннан кейін анам маған көмекші болуға жарамайды. Келген көмекші өзімдей болып жұмыс істемейді, қойды алыңыз деп көзімнен жас шыға жалынып тұрып арыз жазып бердім. Апай мені босатпай, қойымды Хамзин Ғарифоллаға алып берді де, оның бағып отырған 200 бас қошқарын маған алып берді. Көмекшілікке Нәжім деген кісіні жіберді. Бір айтайын дегенім, анам Қалима екеуіміз алысып жүріп сегіз жылдай қой баққан екенбіз.

	1968 жылы Айдынға тұрмысқа шықтым. Сол жылы күзде жолдасым Айдын Қос-өзен аралығын мұнай іздеу және қазу жұмысына кірісіп мен совхоздан босадым да, былайғы өмірім өндірістерде әртүрлі жұмыстарды істедім. Қызылүй елдімекені есіме түскенде жеті жылдай маңдай терімді төккен, қыз бала болсам да менің дамылсыз №2 қой фермасында еңбегім жатқанын біреу біліп, біреуі білмеуі мүмкін қазіргі ұрпақтар.

	«Қызылүй-менің мекенім» атты шара өтетін болып осы бір ауылдың еңбеккер адамдары туралы қажырлы еңбектерін еске алып, паш ету үшін кітап жазғалы жатқандарыңызға және сол ауылдың азаматтарына сол кездердегі бізді ұмытпай, еске алып, ауыл тарихына енгіземіз деп хабарласқандарыңызға рахмет айта отырып, ел болашағы гүлденіп, өркендей беруіне өз үлесімізді сол кезде қосқанымызға мақтаныш сезіммен еске аламыз. Абай атамыз айтқандай, «сенде бір кірпіш дүниеге кетігін тап та, бар қалан» демекші, осы Қызылүйдің аты дәуірлеп атағы шығуына сол кездің ұрпақтары ұлан асыр еңбегі деп бағалағандарына рахмет!!





Қызылүйдегі ұмытылмаған күндерім…




	Мен Құрманғалиева Надежда Қабиболлақызы 1956 жылғы 11 наурызында қазіргі Тұщықұдық Ауыл советіне қарасты Есіркеп елдімекенінде дүниеге келдім.

	Әкем Қабиболла Құрманғалиев 1928 жылы туған. 7 класс бітірісімен Жамбылда пошта меңгерушісі, кейін Жамбыл ауылдық Советі төреғасының орынбасары, 1952 жылдан Айбас ауыл советінің 1956-1958 жылдары Есіркеп ауылдық советінің төрағасы болып, ел арасында «бала совет» атанған азамат. Отбасының, ел-жұртының, ағайын-туыстың жанашыр ақылшысы болды.

	1959-1960 жылы Шымкенттегі жоғарғы партия мектебін бітіргесі жолдамамен «1 май» совхозының фермер меңгерушілігіне барды. 1962 жылы Чапаев совхозының №5 фермасына басқарушы болып, Бегайдар елдімекеніне көшті. Мен 1963 жылы Қызылтөбе бастауыш мектебінің 1 сыныбына қабылданып, Қызылүйде жатақханада жатып, оқыдым.

	1965 жылы әкем Чапаев совхоз орталығына Тұщықұдық селолық совет төрағасы қызметінде тағайындалып, M. Горький орта мектебінде 3 сынып оқыдым. Әкем осы қызметін 1983 жылға дейін жыл атқарды. 2007 жылы дүниеден өтті.

	Әкемнің үлгілі әке, сүйікті ата, аяулы жар, ағайының арқа сүйер ақылшысы, отбасының тірегі, елінің құрметті азаматы ретінде санамда сақталғаны-мен үшін бақыт.

	Шешем Қабдолова Марфуға 1933 жылы туған. Ақтөбе қыздар педагогикалық училещені бітіріп, 1953 жылы әкемізбен тұрмыс құрып, Айбастағы «Ақшкол» мектебінде, кейін Есіркеп, Қызылтөбе бастауыш мектебінде мұғалім болып қызмет атқарған, 1965 жылдан зейнеткерлікке дейін М. Горький орта мектебінің бастауыш кластар завучы болып еңбек етті. Үш ұл, үш қыз тәрбиелеп өсірді. Аяулы жар, үлгілі ана, инабатты келін, ұлағатты ұстаз, қатар-құрбыларының қимас досы, апасы ретінде жадымда сақталған анам-мақтанышым менің!

	Мен 1963 жылдың 1 қыркүйегінде Қызылтөбе бастауыш мектебінің 1класына қабылданып, мектеп жанындағы жатақханада 20 шақты бала жатып оқыдық. Алғаш әліппе ұстатқан ұстазымыз Қамима апай еді. Ол өте мейірімді, өнегелі, инабатты, терең білімді, үлкен жүректі, сабырлы, өз ісінің шебері, ұстаз деген ұғымға сай мұғалім еді. Сондай-ақ Мағаз Неталиев ағай-2 класта сабақ берсе, Қаженбай Қойтанов ағай орыс тілін үйретті. Мектеп директоры Жүнісов Мұқыш ағай біз үшін бір үлкен тұлға көрінетін.

	Бүкіл ауыл адамдарының сол бір шағын бастауыш мектеп пен оның жатақханасындағы балаларға деген пейілі, ниеті, қамқорлығы ерекше еді. Балалардың оқуға деген ынтасы, жігері, талабы таудай болатын. Жатақханадағы үлкен балалар мен қыздар бізді қамқорлап, аялап жүретін. Аспаз-Арухан апа өте пысық, таза, талапшыл, бәрімізді өз баласындай көріп, көңілімізді тауып, баурап жүретін, өзіне ілестіріп жүріп, тазалыққа, ұқыптылыққа ұжым боп сүрудің алғашқы баспалдақтарына тәрбиелейтін.

	Мен бұрын ата-анадан алыс шықпаған, үйде еркелеу болғандықтан, әрі жатақханадағы балалардың кішісі болғандықтан бәрі мені қамқорлап жүретін әсіресе, Арухан апа мен үйді сағынып, сабаққа бармай жатақханада жатып алғанда, мені айналып-толғанып үйіне апарып, балалары Айғали мен Биғалидан тығып қойған конфеттері мен шайын беріп, жолдан жатақханаға соғып, сөмкемді алып мектепке апаратын. Біз Алтынай, Зейнеп үшеуміз бір партада отыратынбыз. «Білім негізі–бастауышта» дегендей, қазір біз сол кездегі кішкене ғана бастауыш мектепте алған біліміміз бен тәрбиеміз өз өміріміздің негізі болғанына сенімдіміз. Әсіресе мұғалімдердің сөзі, ісі, жүрісі, тұрысы біз үшін айнымас өнеге, үлгі іспеттес еді.

	Жалпы сол ауылда тұратын адамдардың пейілдерінің кендігі, жүздерінің жылылығы, қамқорлығы, еңбекқорлығы, қарапайымдылығы бәрі-бәрі есімде әлі күнге дейін есімде сақталғанына таңғаламын. Пошташы Ұзақ атаның бейнесі әлі күнге көз алдымда. Аптасына бір рет Қызылүйден Бегайдарға поштаны түйемен таситын Ұзақ атаның түйесін қарауылдап жүріп, ол түйемен поштаны алып, «Адай құдық» шағылына қарай бағыттағанда жаяу түйенің артынан жүгіре беретінмін. Шағылдан асқасын қалмайтынымды түсінген Ұзақ ата түйесін шөгеріп мінгестіріп, алатын. Сөйтіп, кеште мен Қызылүйден 18-20 шақырым жердегі Бегайдардағы үйде болатынмын. Ертесімен ертемен әкем атын ерттеп, мені 1-сабаққа жеткізуге тырысатын.

	Мектеп басшысы Мұқыш ағай мен Қаженбай ағайдың нағашы-жиендігі бар болғандықтан, менің әкеммен қатты әзілдесетін. Мен олардың әзілін шын көріп, көңілім түсетін «неге солай деді» деген ой есімнен шықпай қоятын. Жатақханада балалар ойнайтын ойыншық атаулы жоқ еді. Мектеп пен жатақхана арасындағы үлкен төбешіктен сумкамызды шана етіп, сырғанақ теуіп мәз болсақ, жазда жатақхананың батыс жағындағы терең сайдағы сүйектерді, әртүрлі гүлдер мен тастарды жинап, ойша қиялдап ойнаушы едік. Бәрі күні кешегідей, көз алдында болғанына таң қаламын, ұмытылмаған күндер деп осыны айтатын шығар.

	Кейін ауданның өміріне тікелей араласып жүрген кезде Қызылүйде бір соқпай кетсем, көңілім көншімей жүретін. Бір сылтаумен барып ата-анамды білетін адамдармен, өзімнің қатарларыммен әңгімелескенде бір жасап қалатынбыз. Есептеп қарасам, содан бері жарты ғасырдан артық уақыт өтіпті.

	Қабиболлақызы Надежда өткендерді еске ала отырып, «Өмір деген осы екен, бәріне шүкіршілік ететін жайым бар» деген еді.





Жылқышы әулеті




	Симатов Қисма 1897 жылы Айбас ауыл советінде дүниеге келген. Бабан ауыл советінде Сталин мектебінде завхоз болып жұмыс істеді. Содан кейін Тұщықұдыққа көшіп барып, ауылсоветтің секретары Симатов Қизаттың қарауында болып жұмыс жасады. Чумаға қарсы күрес мекемесінде жұмыс істеді. Колхоз заманында көптеген қиындықтар көрді. 1950 жылы колхоздан сауынға екі бие алып, сол жылқыдан күні кешеге дейін жылқы малын бақтық.

	Кейіннен Қизат ағамыз совет болды. Ол кезде де қуғыншылық жылдары ағайынды паналап, тіршілік ету заманы ғой. Содан кейін Қизат Өрлікке көшіп барып, Маслопром директоры боп жұмыс істейді. Кейіннен Есбол районына барып, райондық атқару комитетінің орынбасары, соңынан атқару комитетінің басшысы болып жұмыс жасады. Сол жұмыста жүргенде қайтыс болады. Мен ол кезде 1-класс оқимын. Қизаттан Қасқырбай деген бала қалды. Қизаттың әйелі Қабдешов Нұрымның апасы еді. Одан екі ұлы-Нариман және Төлеген және бес қызы баласы қалды.

	Мен өзім 1934 жылы дүниеге келдім. М. Горький орталау мектебін бітіріп, 1954 жылы Гурьев қаласына Мұхтаров Қазекеш екеуміз, ең әуелі монтер болып, оқуын бітіріп, оны ұнатпағасын, балық техникумына түстік. Соны оқып бітіріп, поселок Баутинге командировкаға жіберіп, содан бізді азар дегенде бір жылға жақын жұмыс істеп, ауылға келдік. 1956 жылдың күзінде армияға алындым. Танкі бөлімінде әскери борышымызды өтеп, бөлімше командирі болдым. Берлин маңында «Подздам» деген неміс қаласында әскери борышымды өтеп, елге келдім. Елге келгеннен кейін әкеме көмекші болып жылқышы болдым.

	Бізге Нарынқұмында 12,24-ші деп аталатын жерде қыстауға тура келді. Жер қуаңшылық болып, малға жайылыс болмай, көп жылқышыларды қазіргі Қызылқоға ауданы, Қайнар деген жерге жіберді. Ол кездерде малды қойша бағады. Біреуі бір түнде жоқ боп кетсе, ізімен барып, 1-2 күндей жүріп әкем тауып әкелетін еді. Әкеміз зейнеткерлікке шыққаннан кейін інім Салихат екеуіміз 1963 жылдан бастап, жылқы малын бақтық. Еңбекақыға мал берді, содан малданып жағдайымыз халық қатарлы түзелді. Біздің қарауымыздағы жылқы уақ таты болып, Зайырлы екеуміздің жылқымызды Маңғыстау жерінен кісілер келіп, соларға тапсырып жібердік. Ферма Құрманғалиев Қабиболла еді. Бірлікте Идеят Әлмұратовтың жылқысын ал деп, Зайырлы екеуміз келіп, ол Құмарбектің, мен Идеяттың жылқысын алдық. Содан жылқы тұрмады, мал арық, қиындықтар болды. 2-3 айдан кейін күзде Аққұдыққа көшіп келдік. Содан жылқы малын бағып қалдық. Сонымен бірге мал бағумен қатар бие сауу науқаны болып, қымызды орталыққа тапсырып тұрдық. Қолдан сауылған қымыз өте жақсы болды. Содан бие саууды ұйымдастырдық. Одан кейін Айбас ауылындағы жылқышыларды ұйымдастырып, Бүгілде жылқы саууды қолға алдық. Кейіннен Мақсот, Салақ дейтін кісілерді бие саууға ұйымдастырдық. Салақ дейтін ағамыз әзілқой кісі ғой. «Таңертең торының үйірі өзі келіп тұрады» деп жылқы жинамаудың әдісін жасайтын. Мақсот ағамыздың қызы Роза дейтін қарындасымыз көптеген еңбек істеді. Таңертең тұрып, асау жылқымен алысып, бие байлау, жылқы жинақтау көп күш қой. Соған Роза қарындасымыз шыдамды болды. Мал бағумен қатар Гурьевке етке мал тапсырамыз, кейбір жылдары жылына екі рет барамыз . Кейбір союға деген малды жақын жер деп бізден алып жүрді. Чапаевқа жақындағанмен, қиындығы сондай болды. Соған төзіп, жылқы малын өсірумен қатар құлын алудан алдыңғы қатардан көріндім. Зауральныйдың бригадирі Расулиев Қажыммен жарысқа түсіп, 100 биеден 103 құлын алып, «Еңбек даңқы» орденіне ие болдым. Чапаев совхозынан Зиманов Сырым екеуміз Қалешев Смағила деген кісінің қолынан алдық.

	Қисмадан 3 ұл, 2 қыз көрінді. Салихат дейтін інімді үйлендіріп, енші беріп шығардым. Мәрзия дейтін келініміз бар. Чапаевта тұрады. 5 қыз 1 ұл бала көрініп, қыздары тұрмыста, ұлы Архат қолында.

	Қарындасымыз Батима Кенжегұл деген күйеу баламызбен 1 ұл 2 қыз өсіріп, бүгінде барлығы аяқтанып, үйлі-баранды болған. Екінші қарындасым Сақыпжамал Есентемір Шоқаштың баласы Сәрсенбайға тұрмысқа шығып, 3 қыз, 1 ұлы бар. Қазір де Арман деген ұлының қолында тұрады.

	1959 жылы Бекешова Тәбила Қапанқызына үйлендім. Үйіміз жол үстінде еді. Әрлі-берлі өткен жолаушылар соқпай кетпейтін. Ол кезде жолаушы көп болатын. Мал іздеген, мал айдаған тағы басқа адамдар көп болатын. Малшылардың әйелдері шаруаға төзімді, жалғыз өздері құдыққа келген малды да суарып, бала-шағасында қарап, сөйтіп жүріп қонағына да үлгереді, Қонақ келеді деп қолы ашық, барын қонағына ұсынатын сол кездің малшылардың әйелдерінің кеңпейілділігі, дастарханы молдығы барын қонағына деп сақтайтыны ондай жанды, Нарынқұмының қазақтары «ол бір жаны жоқ жақсы адам» деген сөз тіркесі бар. Сондай әйелдердің бірі менің жолдасым да маған өміріме серік бола білді. Өмірдің бұралаң жолы тарам-тарам демекші, өмір заңы өздегенін жасайды. Ұлым Бейімбет жігіт болып, 25-ке толар шақта жол апатынан қайтыс болды. Қалған үш ұлым бар. Насихат, Ғабдолмажит, Әбдіжат. Қыздарым Ғайнижамал, Сағима, Гүлмира, Маншук, Гүлнар. Келіндерім Светлана, Айкүміс, Аққаным, күйеу балаларым Алик, Асылбек, Бекболат, Талғар, Мейрамбек барлығы да үйлі-баранды немере, жиен сүйіп, келін, күйеу балалардың ортасында бақытты ғұмыр кешіп отырған жайымыз бар. Бұл біздің бір отбасымыздың өмір өткелін ғана болған жайды жазып отырмын. Осы елу жылдан артық барлық өміріміз Қызылүй тұрғындарының арасында өтіп келеді. Қуанышымыз бен қайғымызды ортақтасып өмір көшінде бірге келеміз.

	Елдің табаны Он екі ата Байұлының Таз руы Қойкелді бастап Жайықтан өтіп Бөкейханмен бірге көшіп келген тұрғылықты халық. Колхоздар іріленіп, 1957 жылы Чапаев совхозы құрылғаннан кейін Нарынқұмының төріндегі мектептер таратылып, орталықтануына байланысты алды Чапаев елдімекеніне, соңы Бірлікке келіп жаға бойы Қызылүй мекеніне қоныстана бастайды. Қызылүйге ел жиі қоныстана бастағандықтан мектеп ашылып, №2 ферма құрылып орталығы болуына байланысты қоныстанушылар шоғырланып, Қызылүй атына ие болды. Біздің отбасымызда жағдаймызға байланысты жұмыс бабында осы ауылдан үй салдырып өз шаруамызбен отыраған жайымыз бар.





Ақтабанның бапкері


	(Исатай Тайманұлының 200 жылдығына)



	1836 – 1838 жылдары Кіші жүздегі шаруалар көтерілісінің қолбасшысы, халық батыры Исатай Тайманұлының туғанына 200 жыл толуы тойы аталып өтілуде.

	Исатай ұрпақтарымен бірге облысымыздың тарихшылары, журналистері батырдың өмірімен ерлігі жайында өздерінің білетінін, естігенін зерттеп анықтаған деректерін баспасөз беттеріне, радио мен көгілдір экранда жариялауда.

	Исатай өлкеміздің топырағымызда туып-өсіп, Атырау жұртшылығының халқы үшін жаралған адал ұлы болғандықтан ол жөнінде өте терең білетін ақсақалдар, ағайын, туыс-ұрпақтары көп болуға тиісті ғой деп ойлаймыз. Ал олардың жаңа деректер беріп, баспасөз беттеріне жариялаулары аз сияқты. Халқымызда «Ел үмітін ер ақтар, ер ерлігін ел сақтар» деген ұлағатты сөз бар. Сондықтан ел ішінде жарыққа бұған дейін шықпай келген, баспа бетерінде жарияланбай келген деректі мақалаларды көптен күтеміз.

	Менде бүгінде қолыма қалам алып, халқымыздың ардақты ұлы, данқты батыры, ұлт азаттық көтерілісінің көсемі Исатай Тайманұлы туралы кезінде атамнан, әкемнен және көне көз қариялардан естіген әңгімелерінен есімде сақталғандарын газет бетіне жолдап отырмын.

	Менің бабам Таңбай (біздер Таздың Жастабан атасынанбыз) Есентемір Меңдіәлімен құда болады. Бабамыздың үлкен қызы Марияға Меңдіәлінің ұлы Қамеш үйленген. Бұлардың ата қонысы Нарынқұмындағы (қазіргі Исатай ауданы) Қызылүй елдімекені, Майтөбе шағылы болған.

	Меңдіәлі орысша сауатты кісі екен, ол Ордада старшын болып қызмет атқарған. Меңдіәліні Нарынқұмындағы шаруалардың, өзі туып-өскен ауылдың ауыр жағдайы қатты ойландырады, ол ел-жұртының бұл жағдайдан құтылу жолын іздеп, толғанады. Сөйтіп, ол ханмен араздасады да, старшиналықты қояды. Меңдіәлі Жайықтың сол бетінен көшіп келіп теңіз жағасынан, Нарынқұмының жиегінен қоныс тепкен Тайман ауылымен танысады, Исатаймен жүздеседі. Меңдіәлі Исатайдың халық қамын ойлайтын ақыл иесі, парасатты, сөзге шешен, ешкімнен қорқуды білмейтін, өжет батыр, халқы үшін жанын аямайтын азамат екенін таниды. Меңдіәлінің өзі де осы өңірде туып өскен елдің тұрмыс жағдайы үшін бас көтерген азаматтарды жақсы біледі. Ол Исатайға бұл елдің негізгі табаны Беріш, Есентемір, Адай, Таз руларынан екендігін таныстырады. Соның ішінде Исатайдың ағайындары-Ағатаймен нағашылары Есентемірлермен жүздестіреді. Тайман мен Исатайдың өзінің құдасы Таңбаймен кездестіріп, таныстырады. Тайман мен Таңбай құрдас әрі бажа болып шығады. Тайман ауылы Манаш ауылының теңізге жапсарлас Нарынқұмының жиегінде (қазір Тайман жалы) қоныстанған. Ал Таңбай ауылы бұл жерден 50 шақырымдай қашықтағы Нарынқұмының «Майтөбе» (немесе Таңбай қазір Есенәлі шағылы) деп аталатын жерде қоныстанған. Бұл жерді Таздың Жастабанының атамекені болып есептеледі.

	Таңбай шаруа болған байлардың жылқысын да баққан, аса ат бапкері болған. Меңдіәлі өзі ақбоз атын тек қана осы кісіге сеніп баптатқан. Меңдіәлінің айтуымен Тайманда Исатай Ақтабанын осы Таңбайға әкеліп баптатқан екен. Исатайдың Ақтабан, Күреңқасқа (Жолсыз күрең деп те атаған) және Тортөбел түсті аты болыпты. Әлгі үш аттың мінез-құлықтарының әртүрлі болғанын әкеміз Есенәлі айтып отырған. Таңбай бірде Исатайға айтқан екен дейді: «Ақтабанды жауға мін, Күреңді серуенге мін, ал Тортөбелді аңға мін» деп. Ақтабанның күтімі өте өзгеше болған көрінеді. Таңбайдың үш ұлы болған олар үш аттың күтімін солардың үшеуіне бөлек-бөлек міндеттеген екен. Ақтабанның күтушісі үлкен баласы Мусағали, Күреңтөбелді баптап-күтуші баласы Сақыпқали, Тортөбелді күтуші кіші баласы Иманғали болыпты.

	Таңбайдың ауылы Теңіз жағасында болған екен. Осы аймақта күн жылына көбісі қырға шығады да ашық жайдақ су жылынып кетеді де сапасы бұзылады екен. Бұндай жағдайда «Ақтабан масалап, соналап жүдеп кетеді» деп Таңбайға әкеліп күтімге тапсыруды әдет қылған. Содан Таңбай Ақтабанды әдейі баптап өз алдына қолайлы жағдай жасап, жазда салқын, тұнық су құдықтан ішкізу үшін әдейі құдық қаздырып қояды. Аттарға бөлінген жайылыста жылқының сүйіп жейтін шөбі қияқ көрінеді. Маусым айынан бастап қияқтың сүйрігі (сүтті тамыры) піседі. Жылқы сүйрікті күрек тісімен тартып, сүйсініп жейді. Ал шілденің аяқ кезінде қияқтың басы, дәні піседі, оны «сұлбас» деп атаған. Сүйрік, қияқ сұлбаспен жемдеген Ақтабанды Таңбай бабамыз маса, сонасы жоқ жерде құдықтан салқын сумен баптаған. Салқын түсе күн бата Ақтабанды Мусағалиға мінгізіп, денесін жырттырып серуендетеді екен. Серуендетіп келгеннен кейін суытып, құдықтың суымен атты шомылдырып түнгі салқынмен жайылысқа жіберіп, күн қыза көлеңкелі жерде ұстаған.

	Бұндай күтімдегі аттың көңіл-күйі жақсы болып, жаратылып, кез, келген уақытта жорыққа, шабуылға мініп шығуға дайын болады екен. –Мініспен жорық атын көп семіртуге болмайды, төзімсіз, ынтыққыш келеді, – дейтін әкеміз Есенәлі.

	– Сүйрік пен сұлы жеген ат шөлге де аштыққа да өте шыдамды болады, – дейді екен бабамыз Таңбай. Бабамыздың бұндай ат бапкерлік қасиеті мен өсиеті әкеміз Есенәліге де дарыған еді.

	Ақтабан өте сұлу ат болған. Төрт аяғының тобықтығынан төмен тұқайы мен табанына дейін ақ болған. Мойны, аяғы ұзын, Исатай батыр: «Мұны алаяқ деп атауға болмайды, алаяқ деген жағымсыз ғой» деп Ақтабан атаған. Ақтабанның негізгі тегі қалмақтардан, арғы тегі Дон жылқысының тұқымынан болса керек деп есінде қалғанын әкеміз айтып отырушы еді.

	Исатайдың Ақтабанын біздің бабамыз Таңбайдың баптағанын әкеміз Есенәліден және сол Майтөбеде қоныстанған қарттардың әңгімесінен естіген болатынмын, көпшілігі есімде сақталмаған. Исатай Батыр Жайықтың оң бетіне қол жинап шабуылды күздікүні шығады екен дегендері есімде. «Ханға қарсы жорыққа шығарда қалың қолды Қиғаштан бастап, Мыңтөбе, Манаш, Қызылүй бойын жағалай Майтөбе арқылы Жалтырдың арқа бетімен Сарайшыққа бет алады екен» деп айтушы еді қариялар. Батыр қолының көбіне бастарын қосып жиылатын жері әртүрлі болғаны да және Қызылүй Майтөбе маңдарында Исатайға арнап, күтірлер салғанын айтып отыратын. Біздің аталарымыз Таңбай мен Мусағалидың Исатай Махамбет бастаған шаруалар көтерілісіне қатысқан қатыспағандарын білмеймін.

	Әкем Есенәлі 1916 жылы Өтепқали Дінбаянұлы бастаған қазақ даласында болған ұлт-азаттық көтерілісіне қатысқаны анық.

Совет үкіметі орнағаннан кейін де әкем Өтепқали ауылымен араласып тұрған. Өтепқали негізгі қонысы Мыңтөбе жақта болған. Ол біздің ауылға да жиі келіп тұрған. Себебі жолаушылар Қамысқалаға, Гурьевке жүргенде Майтөбеге аялдап, түнеп кететін болған, әкем Есенәлі Нарынқұмында совет үкіметін орнатуда алғашқы серіктікке, колхозға ұйымдастыруда өзіндік белсенділік көрсеткен адам. Соның ішінде алғашқы «Бірлік» колхоз басқармасының мүшесінің бірі болған. Ересектерге сауат ашу науқанына белсене қатысқан. Ұлы Отан соғысы жылдарында да жауды талқандауда үлкен азаматтық көрсетіп, танкі жасау қорына өз әулетінен 100 мың сом ақша салған еді. Соның құрметі болса керек, Нарынқұмындағы Майтөбенің бір шағылы Есенәлі есімімен аталады.

	Мен өзім де Исатайдың ұрпақтарының көпшілігін жақсы білемін. Шәріпов Шәмшиден, Шамақов Құрмет, Құрметтің жұбайы Жамал апай біздің сүйікті ұстаздарымыз болған.

	Бұл кішкентай ғана есімде сақталған шағын дерегімді батыр бабамыздың 200 жылдығына арналған естеліктердің бірі болып қалсын деген мақсатпен Таңбай шөбересі хақында жазып отырмын деген екен естелігінде, Құлсары қаласынан Нұрмұханбет Есенәліұлы.





Полковник Сабиров Дидар кім еді




	Байырхан Сабырұлы мен Тоқташ екеуі тоғыз бала тәрбиелеп, өсірді. Бәрі дерлік адам асыл болып, өз алдарына ұрпақ жайды. Сол ұрпағының Тұңғышы Дидар Байырханұлы 1942 жылы дүниеге келеді. Кеңес одағы кезі, үш жыл Отан алдындағы борышын Өзбекстан жерінде өтейді. Кейін Ресей жерінде әскер оқу орнын бітіріп, әскери офицер қызметін атқарады.

	Кеңес Одағының құпия-барлаушы тапсырмаларымен біршама елдерде қызмет жасайды. Өмірде адам баласына талай тағдыр жолы бұйырады сондай жол Байырханның баласы Дидарға бұйырып, елден жырақ кетіп хабарсыз кетеді. Оны әркім әртүрлі жорыды. Біреуі ата-анасы балаға тәрбие бере алмаған десе, енді бірі ақылсыз бала алдыңда ойнақтаған жынмен тең деп жазғырушыларда табылды. Әке, шешесі қайтыс болғанда да келген жоқ, хабар-ошарсыз болғаны ата-ананы қайғырытты. Амал нешік олар төзді. Мүмкін олар білген болар баласының хабарын білсе де елге айтуға болмаған шығар. Бірде осы жолдың авторы мен (М.Б.) Тоқташ жеңгемнен «Дидардан хабар жоқ па» деп сұрағанымда, «Аман болса, келер, маған тек халықтың сұрағаны батады» деген де мен қысылып қалдым. «Біз армияға қатар кеткесін сұраймын, кешір, жеңеше» деп көңіліне сызат түсіргенімді бірақ біліп, көпке дейін өкініп жүрдім. Артынан барып ойлап отырсам, сонда жеңгемнің маған жайдары жауап бергеніне қарағанда, сонда барып мүмкін құпия қызметте жүр-ау деп ойлағам.

	Жеңгей баласының тірі аман-сау екенін білсе де, айтуға болмайтынын былайғы жұрт қайдан білсін. Ия, қанша адам құпия өмірде баз кешіп, Отан алдында адал қызмет атқарғанын біз кейін шыққан кинолардан не тарихи деректі кітаптардан ғана біліп жүрміз. Қызылүйдің құбыла жағындағы 25 – 30 шақырым жердегі Көшерқараға дейін кезінде Қызылүй арқылы Нарын каналынан бір тармағын Дүтбай, Жұмағазы су қоймалары арқылы канал қазу жоспарланған болатын.

	Сол жоспарды іске асыру кезінде осы шағын су қоймасы қазылған болатын. Кезінде әлде қаржы болмады ма, түрлі себебі болған шығар жұмыс тоқтады да, жоспар бойынша қазылған су қоймасы бастап қазылып, қалған котлаван мен үй жанындағы шағылды «Байырхан,Тоқташ шағылы, котлаваны» деп атады Қызылүй тұрғындары. Соған қарағанда осы бір жандардың халқына қадірі болса керек.





Гвардия полковнигі Дидар Сабиров


	(бауырлармен 47 жылдан кейін қауышты)





	Көктем лебі сезіліп, қар жаңа еріп жатқан мезгіл жұмыс кезі болатын. Әдеттегіше, редакцияда авторлардан келген хаттармен танысып, кезекті номерге жіберілетін материалды жігіттерге қорытуға іріктеп жатқанмын. Телефон шыр ете қалды. Жиі байланысып тұратын өзіміздің Сәкеңнің мұнай саласының ардагері, белсенді тілшіміз Беккалаиев Сақтай ағамыздың даусын бірден тани кеттім.

	Амандық-саулықтан соң:

	– Тұщықұдықтың тумасы Сабиров Дидар деген ағаңды білуші ме едің? – деді Сәкең.

	– Жоқ, білмеймін, қайда тұратын адам?

	– Білмеуің де мүмкін. Ол кісі елден тым ерте кеткен. Әскери адам. Полковник шенімен отставкаға шығыпты. Шетелдерде түрлі қызметтерде болып, қырық жеті жылдан соң бауырларымен қауышыпты. Бір інісі көршім еді. Соның үйіне келіпті, кеше бірге болдық. Қазір түске, шайға шақырып қойдым. Мұндай мүмкіндік бола бермес. Әңгімесін бірге тыңдайық. Фотограф Алтоқты (Әбілмажанды айтады. Б.Ж.) ерітіп келе қоярсың,-дегені Сәкеңнің трубканың аржағынан.

	– Бұныңыз жақсы ұсыныс екен. Жұмыс бастан асады. Бірақ, бірер сағат уақыт табылар. Жарайды, Сәке, барамыз, – деп оған келісе кеттім.

	Жұмыспен отырып, сәске түс қалай болып қалғанын да аңғармай қалыппын. Фототілші Әбілмажанды ерітіп, Сәкең үйіне келсек, күткен қонақтары әлі келе қоймапты.

	– Кіндік кескен туған жерге жарты ғасырға жуық уақыт салып келіп отырған көрінеді. Газетке материал жазсаңдар. Бөтен ой жоқ. Тыңдап отырсаң, бармаған жері жоқ екен. Армияда шыңдалған нағыз полковниктің өзі, – деді Сақтай ағамыз жаңағы телефондағы әңгімені қайта сабақтап жатыр.

	– Қай жақта тұрады екен ағамыз?

	– Тараз қаласынан келіпті. Қазір «анасының мәйітіне зират етуге кетті» телефон шалды інісі. Ендігі келіп қалатында уақыт болды. Әңгімесі жақсы. Жастарға тәрбиелік мәні бар. Қазір ауыл балалары бұрынғы сендердің кездеріңдей емес, әскери қызметке, тіпті Отан алдындағы өздерінің міндеттерін де орындаудан қашақтап, кері тартып барады дегенді жиі естиміз. Сонда олардың ата-анасының, мектептің, қоғамның беріп жатқан тәрбиесі қайда? – деп Сақтай ағамыз орынды ренжісін білдіріп жатыр.

	– Ассалаумағалайкум, – деп қазақи дәстүрмен амандаса үйге енген қонақтарды біз де дәлізден тұрып қарсы алдық. Бұрын көрмеген бейтаныс адам-Сәкең күткен Дидар ағамыз осы шығар деп, шымыр денелі, жылы жүзді, орта бойлы, бурыл шашты, қимылы бір көргеннен-ақ ширақтау көрінген ағамызбен бізде құшақтасып көрісіп жатырмыз.

	Үй есі Сәкең мен Күлаш жеңгейдің қонақтарға төрлерін ұсынып, қалбалақтап жатқаны қасында еріп жүрген осында тұратын Тілек, Мидар інілері екен.

	Ағамыз Сақтай бізге «ас келгенше әңгімелесе тұрыңдар» деп ыңғай білдірді. Үйреншікті әдетпен, қонаққа әуелі өзімізді таныстырып, сосын мейманды әңгімеге тарттық.

	– Мен осы өңірдің жігітімін ғой. Тұщықұдық ауыл советінің бұрынғы «үш-интерноционал» колхозының «Сартөбе» деген жерінде тудым. Әкем Байырхан ұзақ жылдар сауда саласында қызмет атқарса, анам Тоқташ ілкіде колхоздың бас есепшісі, кейде сауда қызметінде болған адамдар. Мен елден кеткелі 47 жыл уақыт өтті. Әскери қызметте болған адамдардың тағдыры сондай, қайда бұйрық берілсе, сонда қызмет етуге тиістісің. Биылғы қаңтарда 70-тың желкенді қайығына мінгесін, барлық жұмысты қойдым. Қол босағасын туған жерге, бауырларыма келіп, ата-бабалар мен әке-шешем зиратына барып, дұға бағыштап, еске алып,аунап-қунап жатқан жайым бар.

	– Жақсы бастаған әңгімеңізді жалғастыра беріңіз аға. «Туған жер, бәрінен, де сенсің ыстық өйткені, сенде туып, сенен ұштық» деп Сәбит Мұханов жырға қосқан туған жер топырағы тартқан ғой сізді. Сағындыңыз ба? Өзгерген өңірді, гүлденген өмірді көріп, таң-тамаша болып жатқан шығарсыз.

	– Шіркін, адам баласына туған жерден артық ыстық мекен бар ма?! Сағыныш мауқымды әлі баса алар емеспін. Мектепке алты жасымнан барып, 1959 жылы м. Горький атындағы орта мектепті бітіріп шықтым. Жарас Әбілов, Батан Ыбыраев, Марат Қалменов, Ержігіт Ибраймов, Ламиқа Сағынғалиев деген сыныптас достарым болды. Олардың біразы өмірден өтіп кетіпті. Топырақтары торқа болсын. Иманды болғай. Мектептен кейін Гурьевтің ауыл шаруашылығы техникумының зооветеринарлық факультетіне оқуға түстім. Техникумда оқу озаттарының қатарында болдым. Бітіріп шыққан соң туған ауылға, Тұщықұдыққа келдім. Шаруашылықтағы Хатима апайдың фермасында сегіз айдай жұмыс жасаған соң әскери комисариат мені армияға шақырып, азаматтық борышымды өтеуге кеттім де қалдым. Әскери бөлімде танктің механик жүргізушісі болдым, он ай әскери өмірге бой үйретіп алдым да Ульяновскідегі гвардиялық жоғарғы танк училищесіне оқуға жіберу жөнінде басшылыққа өтініш жаздым. Әскери бөлім командирлерінің қолдауымен училищеге қабылданып, оны да ойдағыдай аяқтадым. 1967 жылы лейтенант шенімен Украинаның Суми қаласында танк взводының командирі болып, қиын да қызықты, романтикаға толы әскери өмірім басталып кетті.

	1969-1973 жылдары аралығында Кеңес әскерлерінің Германия Демократиялық Республикасындағы әскери тобы құрамында қызмет өтеуге тура келді. Сонда үйленіп, екі балалы болдым. Рота командирі лауазымында жүргенімде мені Ресейдің Тамбов қаласындағы танк ротасын басқаруға жіберді. Бір жылдан соң, 1974 жылы Мәскеудің Әскери танк академиясына 2 жылға оқуға қабылдандым. Академияны қызыл дипломмен үздік бітіріп шығып, Кубаға кеттім. 1976-77 жылдары Кубаның әскери кадрларын даярлау үшін оқытушылық қызметте болдым. Бостандық аралында әскери кадрлардың жетіспейтін кезі болатын. Кеңес Одағының жолдамасымен Кубадағы әскери өкілдікте қызмет атқардым. Куба жастарының әскери мамандыққа құлшыныстары жоғары екендігі, біздің даңқты батырымыз Бауыржан Момышұлы атамыздың Ұлы Отан соғысы кезіндегі жау қоршауын бұзып шығу тактикасы оқытылатындығы мені қайран қалдырды. Осында жүріп генерал Варенниковтың қолынан Алғыс хат алдым. Кейін үш жылдай Африкада әскери қызметте болуыма тура келді.

	– Африкада?

	Менің таңданысымды түсінген ағамыз:

	– Иә, Африкада. Қандай жұмыс деп сұрағың келіп отыр-ау, шамасы. Ол кезде мемлекеттік құпия болатын. Мен сыртқы барлау қызметінде болдым. Әрі қарай созбалап сұрамай-ақ қоярсың. Газетке жазуға болмайтын нәрселер бар, – деді де ағамыз біраз үнсіз отырып қалды.

	Оның туған жерге мұншама ұзақ уақыт келмеуінің бір себебі де осы шығар-ау деген ой келді маған. Отанға ант бергесін оған адал әрі кіршіксіз қызмет етуді парыз санаған болуы керек. Дидар ағаның кейінгі қызметінің өзі біраз әңгімеге жүк болғандай екен. 1980 жылы Африкадан оралған жерлесіміз КСРО қорғаныс министрлігінің Бас штабының Саратов қаласындағы әскери білімді жетілдіру курсында оқып, тәжірибесін шыңдайды. Д. Сабиров 1982 жылы Түркістан әскери округінен Өзбекстанның Самарқанд облыстық әскери комиссариатына жұмысқа жіберіледі. Сосын Самарқанд қалалық әскери комиссары лауазымдық қызметін сегіз жыл абройлы атқарып, жастарды әскериге даярлау, патриоттық тәрбие беру, отансүйгіштікке баулу сынды жауапты жұмыстарды ұйымдастыруға ұйытқы болғандығын, Кеңес уақытында «За заслуги перед Отечеством», Африка жеріндегі әскери интернационалдық қызметті абройлы атқарғаны үшін «За боевые заслуги» ордендерімен, ал Тәуелсіздік жылдарында Қазақстанның бірнеше медальдарымен марпатталғанын білдік.

	Кеңес Одағы ыдырап, еліміз өз Тәуелсіздігін жариялаған алғашқы жылдары елден жырақта, шет жерде жүрген қазақ офицерлері туған Отанына оралып, елге қызмет етуге келе бастағандардың қатарында гвардия полковнигі Дидар Сабыров та болды. Оның 1992 жылдан бастап жиырма бір жыл үздіксіз Тараз мемлекеттік университетінің әскер дайындық кафедрасының оқытушысы, кейін кафедра меңгерушісі қызметін атқаруы, оған Жамбыл облыстық білім беру басқармасында, қорғаныс істері департаментінде әскери-патриоттық тәрбие беру жөніндегі әдістемелік кеңес төрағасының орынбасары лауазымының ұсынылуы, облыстық ардагерлер кеңесі құрамында болуы ағамыздың іскерлігі мен тапсырған қандайма істі де зор жауапкершілікпен атқаратындығын айғақтап тұрған жоқ па?

	– Отбасы, бала-шаға туралы әлі тіс жарған жоқсыз ғой? – деп сұрадым ағамыздан біраз жайтқа қаныққан соң.

	– Жеңгелерің Людмила Владимировна орыс қызы. Екі баламыз бар. Үлкен ұлым – Олег, Ташкентте тұрады. Ішкі істер органның подполковнигі. Игорь – жоғарғы әскери училищені бітірген. Қазір басқа салада жұмыс істейді.

	– Туған жерге келгелі балалық шақ, бірге оқыған достар, ұстаздар да еске түсіп жатқан шығар?

	– Әрине, балғын балалықта есте қалғандар, бауырларым, қызықты сәттер елге келгелі ойға оралып жатыр. Біз жетеуміз – Айнаш қарындас, інілерім – Тілек, Мәлік, Мидар, Шапағат, Бауыржан балаларым еді. Бауыржан мен Мәлік өмірден өтті. Солардың зираттарының басына барып, дұға етіп келдім. Топырақ салу бұйырмады. Екінші сыныпты оқып жүрген кезімде Қисметолла деген ағайдың ақбоз атымен аламанға шауып, талай бәйге алғаным, алтыншы сыныпта аудандық газетке алғашқы мақала жазғаным есімде. Қадралиев Кәкімжан ағай бізге химиядан сабақ берді. Химия менің сүйіп оқитын пәнім болатын. Нағашым Ағисов Қабас деген кісінің үйінде жатып оқыдым...

	...Дәкеңнің елден ұзақ жыл шет жүріп, әскери өмірдің талай соқпақтарынан өтсе де ана тілін таза сөйлеп, қазақи салт-дәстүрлерді ұмытпағаны, Сақтай ағамыздың шаңырағында отырып, құрметті қонақ ретінде өзіне ұсынылған қой басын рет-ретімен бөліп, бәрімізге үлестіргені, әңгімесін мақал-мәтелмен дұздықтап отырғаны, әскери адамға тән жинақылық пен тәртіпті бойына мықтап жиғандығы да аңғарылып тұрды. Біз оған риза болдық. Інілерімен естелік суретке түсіріп, гвардия полковнигі Дидар ағамызға денсаулық пен ұзақ ғұмыр тілестік бәріміз.

	 Бағытжан Жұмат.

	 Нарын таңы газеті. 16. 05. 2013 жыл





Полковник Мұханбетов Мереке Ғабдолғалиұлы




	Бар балалық шағын Қызылүйде өткізген, Қызылтөбе бастауыш мектебінің түлегі, ауылымызға белгілі ұстаз әкесі Ғабдолғали, анасы Қансұлу көп балалы отбасында, үлгілі тәлім тәрбие алып өскен Мереке, мектепті бітіргеннен кейін, азаматтық борышын өтеуге аттанып, сол кездегі Советтер Одағының әскер қатарында міндетін атқарған. Мерекенің өмір жолдарымен таныссақ, шертер сыры көп.

	М.Ғ.Мұханбетов Тұщықұдық ауылдық кеңесінде 1957 жылы туған.

	И.С.Қонаев атындағы Алматы жоғары әскери училищесін 1980 жылы бітіргеннен кейін Кеңестер Одағы Солтүстік Кавказ әскери округінде атқыштар взводы командирі болып еңбек жолын бастаған. 1980-1983 жылдары әскери қызметін Ауғанстан Республикасында әуе десанты ротасы командирі ретінде жалғастырады,1983-1988 жылдары Ленинград округінде қызмет еткен. 1988-1991 жылдары Чехословакияда батальон штабының бастығы, батальон командирі, 1991 жылы Прибалтика әскери округінде болған.

	1993 жылы Қазақстан Респибликасы Қарулы Күштеріне қызметке оралып, 10 жыл ҚР Қарулы Күштері әскери академиясында оқытушы, факультет бастығы, 2003-2007 жылы ҚР Қарулы Күштері Аэроұтқырлар күштерінің басқарма бастығының орынбасары-штаб бастығы, 2003-2007 жылдары Аэроұтқырлар күштері басқарушысының әскери дайындық жөніндегі орынбасары, басқарма бастығы қызметтерін атқарады.

	Қарулы Күштері қатарында адал қызмет атқарғаны және көрсеткен жауынгерлік ерліктері үшін М.Ғ.Мұханбетов КСРО-ның «Қызыл жұлдыз» орденімен, Ауғанстанның «Қызыл жұлдыз» орденімен, «Қазақстан Республикасы Тәуелсіздігіне-10 жыл», «Қазақстан Республикасы Конституциясына-10 жыл» мерекелік медальдарымен, КСРО және ҚР Қорғаныс министрлігінің құрмет грамоталарымен марапатталған.





Бұлар Қызылүйдің түлектері еді




	Қызылүй ауылынан түлеп ұшқан перзенттеріміздің бір тобын атап өтетін болсақ, солардың бірі Қайыржанов Сейілхан 16. 01. 1948 жылы Айбас ауылында дүниеге келген, журналшы Қазақстан Журналистер Одағының мүшесі. ҚазМу-дың жуналистика факультетін (1974) жылы бітірген. Еңбек жолын Махамбет ауданының «Малды өңір» газетінен бастап, газеттің жауапты қызметкерлер баспалдағынан өткен. Новобогат ауданы «Нарын таңы» газетінің орынбасары (1977-1983), аудандық халық бақылау комитетінде және партия комитеттерінде нұсқаушы Махамбет ауданының «Ақжайық» кеңшары партия комитетінің хатшысы, кеңшар директорының орынбасары Орал қаласындағы Қазақстан мемлекеттік холдинг компаниясы «Рауан» газетінің Маңғыстау, Атырау облыстарындағы меншікті тілшісі болған. Махамбет ауданының Чкалов ауылдық округінің қызметтерін атқарған.

	Имашев Бақыт 10. 02. 1950 жылы Бегайдар ауылында дүниеге келген, журналшы, Қазақстан Журналистер Одағының мүшесі. №9 кәсіптік тех. училищені және Гурьев ауылшарушылық техникумын бітірген (1974ж. Еңбек жолын Гурьев балық комбинатында бастаған. Гурьев облысының «Коммунистік еңбек», Ақтөбе облыстық Қарғалы газеттерінде тілші, редактордың орынбасары, редакторы болып жұмыс жасаған. Республикалық «Ислам және өркениет» газетінің тілшісі.

	Ибраим Самат Бектенұлы 18. 06. 1955 жылы Айбас ауылында туған, журналшы, Қазақстан Республикасының мәдениет қайраткері (2009)жыл. Қазақстан Республикасының Жазушылар және Журналистер мүшесі, Қазақстан Журналистер акедемиясының Акедемигі. (2012 ж) Қазақ мемлекеттік университетінің Журналистика факультетін (1982) және Д. Қонаев атындағы Гуманитарлық университетінің заң факультетін (1999) жылы бітірген. М. Горький орта мектебінің (1972) жылғы түлегі. Еңбек жолын «Жайықмұнайгаз» мұнай-газ өндіру басқармасында операторлықтан бастаған. Кеңес армиясының қатарында болған. Гурьев облыстық «Коммунистік еңбек» газетінде тілші (1982-1986), «Лениншіл жас» газетінің батыс облыстардағы меншікті тілшісі (1986-1990), республикалық «Халық кеңесі» газетінде парламент тілшісі, бөлім меңгерушісі, жауапты хатшы, бас редактордың орынбасары (1990-1996 жж. ) қызметтерді атқарды. ҚР бас прокуратурасының бөлім бастығы, «Заң және Заман»-«Закон и время» журналының бас редакторы (1996-2003жж. ), «Заңнама» ЖШС-нің директоры (2003-2009жж), республикалық «Ақиқат» журналының бас редакторы қызметтерін атқарған. 2009 жылдан республикалық «Ана тілі» газетінің бас редакторы. Ол «Ғұмырлық сағыныш» әңгімелер жинағының, «Сыр перне», «Ататоры», «Қазақ мұнайының ардақтылары» сериясы бойынша С. Мұқашев 2006, А. Құлбаев 2007,Ж. Есенжанов 2008, «Ғұмырнамалық» кітаптарының және Қазақстан прокуратурасының тарихы туралы «Дәуір даусы» еңбегінің1996 авторы. Тарих және заң саласындағы бірнеше кітаптар мен ғылыми еңбектерді қазақ тіліне аударды.

	Қойтанов Әділ Қаженбайұлы 1962 ж. туған. Қызылүй мекені Тұщықұдық ауылында тұрған журналшы. ҚазМУ-дың Журналистика және Халықаралық мамандықтар институтының Заң факультетін бітірген. Алматы қаласында құрылысшы болып еңбек жолын бастаған. М. Горький орта мектебінде мұғалім, «Лениншіл жас» газетінде тілші, жауапты хатшы, коммерциялық директор (1988-1996ж), коммерциялық құрылымдарының басшысы (1996-2005ж), республикалық мемлекеттік «Гүлдер» ансамблінің бас директоры (2005-2006ж), Мәдениет және ақпарат министрлігінің «Баспалар үйі» акционерлік қоғамының президенті (2006-2007ж), «Сардар» баспа үйінің директоры (2007-2008ж) қызметтерін атқарған. «Қазақ фильм» АҚ-ы филиалының бас директоры (2008-2013ж. ) Қазір «Сардар» баспа үйінің директоры.

	 Тұщықұдық ауыл шежіресі

	«Сардар»баспасы, Алматы 2014ж, 158 – 161-беттер





Еңбек жолым Қызылүйден басталған




	Әке-шешеміз Танаш-Қайша деп еске алады, осы Қызылүй мекенінде кітапханашы болып істеген Танашқызы Алтынай, еңбек демалысына шыққанға дейін, мал бақты, қол күшімен мал азығын дайындады. Анамыз еңбек демалысына шығып, әкеміз осы фермада түрлі жұмыстар жасады. Отбасымызда үш ұл, бір қыз үлкені Талғат,інілерім Исатай, Ануар. Ата-анам жөнінде басқалары да жазар. Қызылүйдің №2 фермасы кітапханасында кітапханашы болып жұмыс жасаған Алтынай Танашқызы. Өзінің өскен ұясының әке-шеше отбасы тұрмыс-тіршілігін айта келіп: Гурьев облысы, Новобогат ауданы, Айбас ауылының «Жаңа тұрмыс» колхозында қарапайым шаруада Дәдеш пен Қанзибаның отбасында дүниеге келген. Атамыздан төрт ұл, екі қыз тараған. Төрт ұл Мұқыш, Сираж, Танаш, Зұлқожа Ұлы Отан соғысына аттанып екеуі Танаш пен Зұлқожа елге аман-есен оралса, ал Мұқыш, Сираж екеуінен қара қағаз келіп елге оралмаған, ұрпақ жоқ. Зұлқожа 1926 жылы туған Ұлы Отан соғысына қатысқан қазір Атырау қаласында тұрады. Осы бір жандардың Қызылүй елдімекеніне тікелей қатыстығы барын сөз етсек, Айбас елдімекенінен қоныс аударып, Майтөбе маңында Танаш сиыр бақташы болса, 1950 жылы КПСС қатарына қабылданған зайыбы Бижанова Қайша майшы болып, сиыр фермасында еңбек етті. Осы жанұядан қызы Алтынай Қызылүй кітапханасында кітапханашы болып жұмыс істеді. Ол кезде науқандық жұмыстарда қандайма маман болмасын барлығында ферма шаруашылығына жұмылдыратын еді. Қой қырқу, қой төлдеу науқанына, мал азығын дайындау, қора-қопсы жөндеу, т. б. жұмыстарды Танаш пен қызы Алтынай ферма жұмысшыларымен бірге біркісідей атқарды. Ұлы Отан соғысынан оралған Дәдешұлы Зұлқожа облыс байланыс бөлімінде жұмыс істей жүріп, бұрынғы Новобогат ауданы елдімекендеріне Гурьевтен машинамен пошта жеткізіп, аптасына екі реттен келіп тұрғаны Зұлқожаның Қызылүй елдімекеніне өмірінің байланысты екендігін аңғартады.





Қызылүйде өткен өмір өткелдерім




	Таңертеңгі жұмыс мезгілі еді. Қарбалас уақыт болатын, ұялы телефоным безектеп қоя берді. Тыңдадым. Тілімжан аға баласы Қайратжанбысың мен Мұрат Бектенұлы деген ағаң болам, деп аман-саулық сұрап бастырмалатып жатыр. Мен өз кезегімде, «даусыңыздан танып жатырмын» деп амандасып үй іші амандығын сұрап жатырмын.

	Қазақи әрлі-берлі ама-саулық сұрасқаннан кейін, Мұрат ағай: 18 мамырда «Қызылүй – менің мекенім» атты шара өткелі жатыр. 17 мамыр күні кешкі сағат 21-лерде концерт, алтыбақан басқа да, түрлі ойын-сауық болу жоспарланып жатыр. 18-і күні таңертең осы мекенге іргетасы бастап қаланып Қызылүй аталуына байланысты арнайы белгі қойылған еді. 1963 жылы бірінші класқа барған оқушылар және осы бастауыш мектептің бітірушілері, белгіні арнайы жасап, белгіленген жердің тұғырына қойған болатын, соның да ашылу салтанаты болады. Естіп-біліп жатқан боларсың, осы ауылға ауызсу тартылып, соның салтанатты ашылуы болады деп жоспарлануда

	Сағат 10-да ат шабыс бәйгісі және атан жарыс ұйымдастырылуда. Түрлі спорт ойындары, гір тасын көтеру, күрес, тіпті қой көтеру, арқан тартысу, т. б. ойындар мен қатар ауылшаруашылығында жұмыс істеген ардагерлер және қазіргі атакәсібін жалғастырып, осы шаруашылықта жеке қожалықтар құрып, дамытып отырған ұрпақтарды марапаттау рәсімдері болатынын, барлығынан хабардар етті.

	Тұщықұдық ауылының әкімі Мәди Өтеғалиев «осы бір Қызылүй ауылы өзіндік тарихы бар, Чапаев совхозының атын бүкіл Қазақстанға паш етіп, Одақ көлемінде аты шыққан №2 ферманың майталман еңбеккерлерінің елге танытқан, атақты басқарушысы Хатима Дайырова апай осы ауылда ферманы ширек ғасыр басқарғанын айта келіп, осыларды баян ететіндей кітап жазу керектігін ауыл басшылары мен еңбек ардагерлері қатысқан ақылдасу жиынында ұсыныс жасаған болатын. Бұл ұсыныс мақұлданып, кітап жазып шығуды маған тапсырған еді. Айтайын дегенім, сен сол ауылда көп жылдар мектеп басқарып, басқарып емес мектепті құрып, ұстаздық еттің, сондықтан сол бір кездердегі көргендерің мен көңілге түйгендеріңді жазып беруіңді сұраймын және осы шараға қатысып, белсенділік танытуға шақырамыз» деген болатын. Мұрат ағайдың ұсыныстарын қарсы алып, өмір өткелдерін сараптап, көз алдымнан өткен, сол кездердегі белестерді еске түсіріп, қолыма қалам алып, жазып отырған жайым бар.

	Ежелден Нарын өңірін жайлаған халықтың жалпы кәсібі мал шаруашылығы, көшпенді елдің тұрмыс-тіршілігі, атадан балаға мирас болған қазақтың ұлттық салт-дәстүріндегі құндылықтардың бірі.

	Қызылүйді «жиек» деп атайды, себебі қатқыл мен құмның ортасын қосып тұрған жағрапияның жер бедері болып есептеледі.

	Құмның қандай таза болатынын білсек, сол елді жайлаған адамдардың да, сондай таза, кеңпейіл, еңбекқор, адал, әзілі жарасқан дау-дамай, арыз, т. б. жаман әдеттерден ада, балдарына дейін малсақ, таңбасыз мал танитын, бір-біріне көмектескіш, яғни өмірде сирек кездесетін құбылыстарды сол елден көресің. Осының өзі табиғатқа да байланысты ма деп ойлап қаласың!...

	Қаладағы қу тіршілікке ұқсамайтын шағын ауылдың келбеті, адамдарының еңбекке деген құлшынысы, сағатпен есептелмейтін еңбек күндері, демалысты білмейтін, қазіргі замандағы еңбек заңдарымен салыстырсақ, сол адамдардың еңбек өтілі орта есеппен 70-80 жыл болған болар еді.

	Осыларды ойлағанда Фариза апамыздың мына өлең жолдары еске оралады:

	 ...Қасиетті тазалық бар құмдарында,

	 Ез болу күнә сендей туған ұлға.

	 Менің де көкірегіме тыншу бермей,

	 Жүрегім оранғандай бір жалынға.

	 Тарихта өмір зырлап, жылдар өтер,

	 Орнында өзен ағар, жылға жетер

	 Киелі топырағыңнан нәр сіңірген

	 Ұл-қызың сені, Нарын, жырлап өтер!

	Облыстық атқару комитетінің шешімімен Шопан-малшы балаларын, ата-аналарына жақын жерден оқыту мәселесі бойынша 1986 жылы, сол кездегі «Чапаев» кеңшарының директоры Жанай Беркалиев ағамыздың тікелей араласуымен Қызылүй елдімекенінен шағын-жинақты бастауыш мектеп ашылды. 28 шілде 1986 жылы Новобогат аудандық білім бөлімінің №165 санды бұйрығымен, мектеп директоры және орыс тілі пәні мұғалімі болып тағайындалдым. Қызыл төбе бастауыш мектебінен кейін, Қызылүй бастауыш мектебі болып аталып құрылды, жатақхана, асхана жабдықталды.

	Алғаш мектепке 31 оқушы қабылданды. Әрине типтік жобада салынбаған мектеп үйі қиындықтары көп болды, көмір жағу, монша, екі пәтерлік бір үй және асхана, қойма, тамақ пісіретін бөлме болып, бар мүмкіндікпен пайдаланылды. Жергілікті адамдар техникалық жұмыстарға тартылды. Сол мектептің алғашқы ұстаздары-Жалмурзина Гүлбарша менің жолдасым.

	Аудандық партия комитетінің шешімімен жас ұстаздарды тарту, әрине жастарды алыс елдімекенге тұрақтандыру қиынның-қиыны болды. Гурьев педагогика институтының бастауыш сынып мұғалімі мамандығы бойынша екі жас ұстаз келді, Қабышева Гүлзада, Оңайбаева Минаш.

	1988 жылы 9 шілде де Қазақ ССР Жоғарғы кеңесі Президиумының Қаулысымен Новобогат ауданы таратылып, Махамбет ауданына қосылды. Новобогат аудандық білім бөлімінің меңгерушісі Т. Калимов мектептерді Махамбет аудандық білім бөлімі Ш. Какишевке тапсырды. Екі жылдан соң 1990 жылы Исатай ауданы болып қайта құрылды. Каз ССР Жоғарғы Кеңесі Президиумы 13 қыркүйек 1990 жылы қайтадан Исатай аудандық білім бөлімі болып, меңгерушісі Жұмағазиев Ибат тағайындалды. Сол жылы Қызылүй орталау мектебі болып құрылды. Мұғалімдер жиі ауысты тұрғын үй болмауы себепті, мұғалім-тәрбиешілер ағайындарының үйіне жатып сабақ беретін. Жергілікті кадрларды жұмысқа тарту мақсатында жұмыстар нәтиже берді. Мысалы:: жоғары білімді тарих пәні мұғалімі Имашева Айжамал (өмірден өтті) жұмыс жасады. Тәрбиешілер Уахитова Айнагүл, Сарина Гүлфара, Имашев Абай, Дайыров Меңсейіт, Қабдешова Жазира, Жақсыбаева А. арнаулы орта білімді мамандардын құрылған бастауыш сынып мұғалімдері сабақ бере бастады.

	1990-91 оқу жылында Исатай ауданы мектептерінен санаториялық демалыс лагері ұйымдастырылды. 3 ай бойы таза ауада шұбат, қымыз күшейтілген ас мәзірі арқылы өкпе немесе тыныс алу жолдарындағы ақауы бар балдар тізімге алынып, демалыс ұйымдастырылды. Оны қаржылай ұйымдастырушылық жұмыстарына «Жайық Мұнай Газ» басқармасы көп көмек көрсетті (басқарма басшысы Қ. Балжанов). Чапаев кеңшарындағы Шәуіптен елдімекенінен шұбат, қымыз алынды. Жердің шалғайлығына қарамастан, ұйымдастыру жұмыстары өз нәтижесін берді. Балалардың денсаулығын түзеу мақсатындағы шаралар осылай іске асырылды. Осындай бірлескен жұмыстардың халық шаруашылығында шегірткеге қарсы күрес жұмыстарына жаз мезгілінде мектеп интернатын пайдаланып, Оңтүстік Қазақстаннан келген ұшқыштар құм өмірінде бірнеше гектар жер учасклерін зиянкестерден тазартты.





Қарттарым – қазынам!




	Мен, Қызылүйге 1986 жылы жұмысқа барғанымда ауылда ақсақалдардың үлкені Қасенов Бораш ата (1913 жылы туған) Ұлы Отан соғысына қатысқан, «Қызыл Жұлдыз» орденініің иегері, мұсылманша сауатты, колхозда еңбек еткен, сол кездегі №2 ферма меңгерушісі Борашев Ермектің әкесі. Әкеден балаға келе жатқан дәстүрлі құм өңірінің тұрғындары, сол қара шаңырақтағы қонақжай дәстүрді ұстап отырған Ғазиз ініміз. Бораш атамыз бен Қаделі шешемізден Ермек ағамыз-жалғыз ұл болса да Балжан жеңгемізден он шақты ұл-қыз өрбіді. Қазір де әр салада еңбек етіп, шаңырақтың дәстүрлі шаттығын жалғастырып отырған жанұялар. Елдің бәрі сыпырыла көшсе де, Қызылүйдің байырғы қадір-қасиетін жалғастырушылардың тағы бірі ол-Сұңғат Имашев деген азамат. Соғыс ардагерлері Танаш Дәдешов ата, Нәби Маңғыбаев, Құбайдолла Мәдіғалиев. Шопандар: Батан Ыбраев, Жарас Абилов, Искендр Ғұмаров, ағайынды әкелі-балалы Мәдіғалиевтар Самиғолла, Атиғолла, Әмірғалиев Жұмахан, Нұреденов Машан, Өтеғалиевтер Сансызбай, Әзірбай, Уәлиден Жақсығұлов, Қабес, Нүриден Уахитовтар, Мұхси, Ғайни Досқалиевтер ұрпақтарымен т. б. жұмыстарда болғандар жүргізушілер, пошта, сауда дәрігерлік бекет, клуб соншама адамдардың еңбегін мен әрқашанда үлгі етіп айтып жүремін.

	Есмағамбетов Қаден ақсақал пошта тасып атан түйемен Сартөбе, Молшағыл, Партсъезд, Бірлік осы учаскелерді аралап, таң сәріде газет-журналдарын алып түннің бір уағында айдың жарығымен келіп жатады. Қазіргі адамға айтса нанғысыз құбылыс. Әсіресе қыста түйемен елдімекендердегі малшыларды аралап, түйеден түсе алмай, балалары көп адам еді, жан-жақтан келіп түйені шөгеріп өзі тоңып тұла бойы сіресе қатып қалған күйде үйге кіргізетін. Ол не деген жұмыс, қандай жауапкершілік, міне осылай пошта байланысы жұмыс жасады. Бұл менің көргенім, техника да дамыған деген заманда, ал осы жұмыс осыған дейін де жасалды, бұл Қызылүйдің бір көрінісі ғана.

	Үлкені де, жасы да Хатима Дайырқызын «апай» деп атап кеткен бұл кісі, еңбегімен атағы шыққан адам. Кеңестік саясаттың тәртібі мен талабы сол заманның адамдарын, әсіресе басшылықта болған адамдар ең бірінші ел мүддесін жоғары қойды, қылмыс жасау деген атымен болмаса да алған міндеттемені орындау, олар үшін – Заң болатын. Еңбектің үлгісін көрсетті. Мен, Қызылүйге жұмысқа келгенде Хатима апай зейнеттік демалыста болатын. Сол кезде де шаруаға жиі араласып, ақылын айтып, кейбір келеңсіз жағдайлар болып қалмасын деп өзінің ұзақ жылғы тәжірибесін айтып, ақыл-кеңес беріп отыратын . Сол еңбек еткен жылдарда апаймен қоғамдық жұмыстарда, жалпы елдің мәдени-саяси ахуалы туралы, сайлау, халық санағы (1989ж. ), т. б. жұмыстарды бірге атқардық. Сонда байқағаным, шаруашылық басшысы болғанымен, ұстаздарға ерекше ілтипатпен, еңбектерін жоғары бағалап, малшыларға «үнемі мектеппен байланыста болыңдар, балдарыңды оқытыңдар, білімсіз күнің жоқ, сен өмір-бақи мал бағам деп ойлайсың ба» деп, заманның осындай боларын білгендей айтып отыратын. Апай айтса, Заң болатын, ол ауылдың құдалығы мен қонақтығы апаймен ақылдасып шешілетін . Сондай қатты талап қойса да, қамқорлығы да сондай болатын. Малшылардың үйіндегі шай-суынан бастап, көрпе– кілемдерімен, қандай малды жаратып, үйге не алу керегіне дейін апаймен ақылдасатын. Міне, бір үйдің баласындай, бір тонның жағасындай бірлікпен ұстаған №2 ферма ұжымы атағы Одақты шарлап, атақты малбегілері, жастар бригадасы, дәстүрлі шопандар сабақтастығын қалап кеткен осы Хатима апай еді. Апайдың халыққа деген қамқорлығы мен көмегі көп болатын.

	Бірде апай бұрынғы өзінің қойшысы Сарин Қалаубай мен жолдасы Мауыт апайдың қатты сырқаттанып қалғанын жергілікті дәрігер Әлләзи Төлегеновадан естіп, Гурьевтен қонаққа келген күйеу баласы Өнербек Жанбаланы (дәрігер) өз көлігімен тез арада барып, не жағдай екенін біліп келуді тапсырады. Соңы жақсы болып тәуір болған Қалаубай жездеміз, сөзге шешен қолма-қол тауып айтқыш кісі еді. «Қой біздер анау-мынау емес, Гурьевтің дәрігерлеріне қараламыз ғой» деп әзілдепті. Уахитов Қабес ағамыз таза еңбекпен, қулық-сұмдық дегеннен ада, әзіл де айтып жүрмейтін барды бар, жоқты жоқ деп айтатын «әпенді» адам еді. Бірде Қабес ағамыздың үйі өртеніп кетіп (Хатима апайдың әңгімесі) Сонда ол кісі, адалдығы ма, әлде надандығы ма, не болды қандай шығын деп сұрағанда, партия билетім кетті деп, соған ғана өкініпті. Сондай адал жанның еңбегін апай түсініп, сол кезде қат көлік мәселесі болатын «Нива» көлігін кезексіз алдырып берген. Шаруасына мығым Досқалиевтер әулетіндегі балдардың малға деген ынтасы мен шаруа жайын жақсы білетіндігіне, апай түсініп, байқап, ата таяқты балдарына ұстауға көндіріп, керемет шопандар династиясын ұйымдастырды.

	1988 жылы күзде (қазан айы) шопандар тойы Айбаста өтті. Чапаев кеңшарынан тойға қатысушылар мен шопандар атынан фермалар арасында ақындар айтысын ұйымдастырды. Бас ақын Ғатау Рамазанов ағамыз, ақындар Оңайбай Нағиев қатысты.

	Үгіт-насихат тобы, аудандық «Нарын таңы» газетінен тілшілер, фотосуретшілер көп адам өнер көрсетті. Мен №2-ферма атынан цехтың партия ұйымының хатшысы ретінде және №2 ферманың ақыны болып, екінші орынға сыйға «қара домбыра» алдым. Қандай өнерде де талас болатыны белгілі.

	Сонда «Бас ақын» Ғатау ағамыз айтқан, осы қатысып отырған ақындар қай ферма да жұмыс жасайды деп, жалғыз Сисенов Қайрат екінші ферманың Қызылүйдің адамы деп, сол ұйымның коммунисі деп таласты тоқтатқан. Мен де өз ізімнің қалғанын мақтан етемін. Сол Қызылүй мектебінде оқып, әр салада еңбек етіп жүрген оқушыларым жетерлік. Ж. Мырзағалиев мектебінің химия пәнінің мұғалімі Айгерім Ғұмарова . Атырау облысына танымал өнер иесі, әнші, асаба Шафхат Досқалиев, т. б. атауға болады. Қиын кезеңде, экономиканың құлдырау кезінде нарыққа көшу саясатын түсінбеу, жаппай жұмыссыздық, шаруашылық тарап, ел еңсесін жия алмай жүрген заманда, социалистік қоғамдық құрылыс құрдымға кетіп, нарық билеген заманның шырмауынан шығып егеменді ел болып, азаттықтың туы желбірей Қазақстанды төрткүл дүние тани бастаған заманда Қызылүйдің болашағы алда деп ойлаймын.





Деректер мен толықтырулар:




	1) 1986 жылы 12 қазан күні СССР Жоғарғы Кеңесіне депутаттыққа облыстық партия комитетінің бірінші хатшысы А. А. Құлыбаевты Қызылүй Сайлау учаскесі бойынша елдімекенге қарасты №2, 4, 3, 1 ферма тұрғындары бір ауыздан сайлады.

	2) 1989 жылы Халық Санағы өтті.

	3) 1993 жылы ақша ауыстыру науқанына қатыстым.

	4) Бірнеше облыстық, аудандық сайлау шараларында Хатшы болдым.

	5) №2 цехтық бастауыш партия ұйымының хатшысы болдым.

	6) 1988 жылы қазан айында Қызылүй тұрғындарымен жазушы Нәбиден Әбуталиев, Рамазан Тоқтаровпен кездесу болды.





Мектепте қызмет атқарған техникалық қызметкерлер:




	1. Сейтқажиева Жамал

	2. Мағзомова Сақыш

	3. Біләлова Бибігүл

	4. Біләлова Сәндігүл

	5. Қабдешова Хауазира

	6. Қуанышқалиева Қанапия

	7. Имашева Тоқташ

	8. Мағзомова Гүлмира

	Дәрігерлер: Аллази Төлегенова

	Дүкенші: Лиза Қозбаева

	Құрылыста жұмыс жасағандар: Мағзомов Сәдір

	Сисенов Әділжан

	Мәдени шаралар (клуб): Қабдрашиева Юха

	Досқалиева Алма (кітапханашы)

	 Қайрат Сисенов 1986-95 ж.ж.

	 Қызылүй орталау мектебінің директоры.





Атажұртты аңсаймын




	Қызылүй елдімекенінің Майтөбе деген ауылы Қызылүй туралы сөз болғанда егіз ұғым беретін сөз сабақтастығы болып көрінетіндей болады да тұрады. Осы өңірлерден түлеп ұшқан ел перзенттері баршылық солардың ішінде бүкіл Атырау өңіріне танымал Қазақстан Журналистер Одағының мүшесі, көп жылдар Махамбет ауданының «Малды өңір» газетінде екі ауданда да Исатай ауданы газетінде жұмыс істеген, кейінгі кезде өзінің мамандығы әдебиет тілі болғандықтан көп жылдар мектептерде оқытушы болған ақын ретінде де танылған Майтөбе тумасы Мұрат Аташұлы әңгімесін өрбітпекпіз. Мұрат Аташұлының әр жылдарда жазылған әңгіме мақалаларын сараптай келіп, «Соғыс жылы туғандарымыз» атты мақаласын өзімен келісе отырып жазылғалы отырған кітабымызға жариялауды жөн көріп отырмыз.

	Мұрат мақаласын былай бастаған екен: Замандастарым танығанмен, кейінгі толқын «басқа ауданда отырып мақала жазатын бұл кім екен?» деп ойлауы әбден мүмкін. Мен туған жерімде осы аудан аумағында, Қызылүй елдімекенінен әрі қарай он шақты шақырымдай құм ішіде тұрдым.

	Сол жерде отыз-қырық Таз тайпасының үйлері «Бірлік» аталған ұжымдық шаруашылық құрамында отырды. Шаруашылық тек қана мал өсірумен айналысты. Қызылүй сол ауылдың қалаға қарай шығар қақпасы іспеттес еді. Сонау Мыңтөбе, Ұштаған, Айбас жақтан көлікпен келгендер сол жерде машина күтіп, апталап жатып қалады не көлігін тыңайтып, су-суанын алып, ілгері кетеді. Қайтарда алдында жүздеген километр жол жатса да, осында келгенінде үйіне келгендей болады. Елдімекеннің бұлай аталу себебін ойлап көрмеппін, сірә, сол жерде Кеңес үкіметі орнаған алғашқы жылдарда «Қызыл отау» деп аталатын мәдени орталық болған шығар. Әйтеуір оны Таздың Қызылүйі деуші еді.

	Менің құжаттарымда 1942 жылы туған деп жазылған әжеміз «Сен жігіттер соғысқа кетер жылы қара жаңбыр құйып тұрғанда киіз үйде тудың» деуші еді. Содан зейнеткерлікке шығарда мұрағаттан іздестірсем, 1941жылы 15 қазанда туған екенмін.

	Өзім осы Тұщықұдық (ол кезде Аққыстау) ауылындағы М. Горький атындағы орта мектепті бітіріп, армияға алындым. Сол жерден тікелей Алматыға келіп оқуға түстім. ҚазГУ –ол кезде республикадағы жалғыз университет еді. Оның журналистер дайындайтын бөлімінде бір группа, 25 адам ғана қабылдайды. Оған түсу үшін баспа-сөзде жарияланған материалы болуы керек екен. Мен тіл-әдебиет бөлімін бітірдім де, мұғалімдік жұмыста болдым. Журналисттік жұмысты «Малды өңір» газетінен бастадым. Бар өмірім дерлік Махамбет ауданында өтті де туған ауыл тірлігіне жартулы үлес қоса алмадым. Енді, міне, сол олқылықты толтырмағанымен, аз да болса себебім тисін деп, әрі танитын жандарға тірлігімді білдірейін деп «Нарын таңы», «Өркенді өңір» басылымдарына мақала жазып тұрдым.

	Мен бесікте жатқанда «жаппай шақыру» болып, елдің бар еркегі соғысқа кеткен. Тірі келгені бірен-саран ғана. Менің ағам үш ағайынды болған. Зейнолла, Атауолла (Аташ), Ғабдырахман үшеуі де майданға алынып, кішісі-Қабекең ағамыз жараланса да тірі келді. Соғыс кезіндегі және одан кейінгі бес-алты жылдың қиындығын айтпай-ақ қояйын. Оны көзі көргендер өздері біледі, ал қазіргілердің қайсы бірінің сене қоюы да екі талай.

	Зейнолла атамыздың аз-кем өлең шығаратыны болған екен. Сол кісінің майданнан жазған өлең хаттары болатын. Соның кейбір шумақтары есте қалыпты. Зейнолла ағайдың сөздері:

	Биссмилла деп бастасам,

	Істің түбі қайырлы.

	Харам менен халалды

	Ақ шариғат айырды.

	Не пиғылмен болды екен,

	Отыз сегіз жасымда,

	Құдайым салды уайымды.



	Атамыз Адам пайғамбар,

	Топырақтан жаралған.

	Содан бергі адамзат

	Сол Әнестен таралған.

	Құдайым деген құлына

	Сегіз жұмақ арналған.

	Опасыз мынау сұм дүние

	Кімдерден өтпей қалмаған.



	Алысқа кеттім азамат

	Жерім емес бұрын жан барған.

	Алыста болса риздық,

	Пендесі бармай қалмаған

	Он бесінші дәлуде

	Естілді хабар жаманат.

	Жиырма менен қырық алты

	Бәрін тегіс жинауға,

	Бас әкімнен тығыздық

	Келіп қалды қағаз-хат.

	Амал таппай сандалды

	Дін мұсылман адамзат.



	Ауыр жұмыс тап болды,

	Мойымайтын халқым-ай,

	Үкіметтің бұйрығы

	Жалпыға бірдей, анықты-ай.

	Сұңқарынан айырылып,

	Неше бір арулар қалыпты-ай.



	Елдегі қалған кемпір-шал,

	Оның да көңілі қамықты-ай.

	Қараңғы тұман қалғанға,

	Шығамыз қашан жарыққа-ай.

	Ел шеті ойлағанға Қамысқала,

	Бір күнше сол қалада еттік пана.

	Аттанып одан кеттік Гурьевке

	Көп халық Гурьевке жиылыпты.

	Бір Алла, тарыққанды өзің оңда,

	Мың сан халық бір

	Бұйрықтан бұйығыпты

	Біздің әкеміз Аташтың сөзінен есте қалғаны:

	Бірінші сәлем жазайын,

	Ата менен анаға.

	Тілектес болып жүріңдер

	Түздегі жалғыз балаға.

	Уайым шегіп, ойланып

	Жүдемеңіз далаға

	Нәсіп болса бір күні

	Ауылға аман барармыз.

	Үмітті үзіп бола ма.

	Қанша айтқанмен болмайды

	Алла салған шараға...

	Оның жалғыз бала деуі, өз әкесінің туған інісі алып бауырына басқан екен. Хатты соларға жазып отыр. Ғабдырахман ағамыздың да өлең-хаты бар еді, бірақ одан есімде ештеңе қалмапты.

	Иә, біздің тұстастарымыз жұртты жылатқан осындай хаттарды соғыс кезінде де, одан кейінгі жылдарда да үлкендердің қолқасымен қайта-қайта оқып, жадымда жаттап та алған соғыс балалары болатын. Олардың да барының алды жетпістің белортасынан асты-ау қазір...

	Қызылүй елдімекені еленіп, атағы бұрынғыдан да бетер айшықталып, өңір тарихына енетіндігі осы өңірде «Қызылүй-менің мекенім» атты шара өтіп, онда өмірден өткен адамдардың еңбегін ардақтап, ұрпақтарын еңбек үшін марапаттап, жатқандарыңызға тән ризашылығымды білдіремін. Інім Мұрат Бектенұлы туыстас інім Мұхамбет Бисенбайұлы мені іздеп тауып, хабарласып, «Аға, сіз осы Қызылүй өңірінде дүниеге келдіңіз, өмір өткелдеріңізге қарасақ, ұрпағымызға өнеге боларлық өмір кешіпсіз. Исатай-Махамбет аудандарындағы «Малды өңір», «Нарын таңы» газеттерінде жорналшы болып қызмет жасадыңыз. Осы өңірдің тарихымен ондағы өмір сүрген еңбеккер адамдардан хабардар боларсыз деп туған өлкеңіз туралы жазылған еңбектеріңіз болса, бізге жолдасаңыз осы өңір жайлы жазылып жатқан кітап бетіне жарияламақшымыз» дегендеріңізге ағалық-туыстық рахметімді айтамын. Ойыма оралған түйіндемемді жазып сіздерге қоса жолдап отырмын, керегіне қарай пайдаланасыздар, сәлеммен ағаларың Мұрат Аташұлы деп жазаған хатын қоса алғанбыз. Енді ағамыздың ойынан туындаған ой иріміне сөз берейік.

	Егемендік алған алғашқы жылдары Елбасы: «Әуелі-экономика, сонан соң саясат» деген болатын. Енді міне, саясатқа бет бұрып, бұл жолдағы ұстанымдардың негізгі бағыттарын айқындап беретін оның, «Болашаққа бағдар: рухани жаңғыру» атты мақаласы көпшілік көңілінен шығып, кең қолдау тауып отыр.

	Бұл мақаласында Н. Назарбаев: «Әжептәуір жаңғырған қоғамның өзінің тамыры тарихының тереңінен бастау алатын рухани коды болады. Жаңа тұрпатты жаңғырудың ең басты шарты сол кодты сақтай білу»-деп ұлттың кодқа ерекше мән беріп отыр. Ол бұл жерде қазақ халқының жаратылысын, табиғатын, рухани бітімін, өмір салтын анықтайтын белгілерді айтып отыр деп түсінгеніміз жөн. Яғни тамыры әріден басталатын ұлтымыздың өмір бойы бәрінен жоғары санап келе жатқан қасиеттерінің жиынтығы деп білу керек.

	Мақаланың «Таяу жылдардағы міндеттер» деп аталатын екінші тарауының үштен біріндейі туған жерге арналған. Осыны айта келіп «Туған жер» бағдарламасын ұсынады. Одан тағы бір үзінді келтірсек, мақсат айқындала түседі. «Туған жердің әрбір сайы мен қырқасы, тауы мен өзені тарихтан сыр шертеді. Әрбір жер атауларының төркіні туралы талай-талай аңыздар мен әңгімелер бар. Осының бәрін жас ұрпақ біліп өсу керек... жергілікті билік «Туған жер» бағдарламасын жинақылықпен, жүйелілікпен қолға алуы тиіс» дей келіп, істелетін жұмыстарға бағыт-бағдар береді.

	Туған өлкенің тарихын жинақтап қағазға түсіру оны кітап етіп шығару қай кезде де игілікті іс. Оның танымдық тәрбиелік мәні зор. Бірақ оны орындап шығуда оңай емес. Өздерің айтқандай қазір оны білетіндер де қалып жарыған жоқ.

	Ел есін жинаған соғыстан кейінгі жылдары өткен-кеткенді айтып отыратын қарттардың өзі қалмаған еді. Әрі ескі әңгімелерді керек деп есептегендер болмады десек артық емес.

	Жұмысы бар, оқу-тоқуы бар ел бытырап кетті. Исатай ауданы (бұрынғы Новобогат қой) болса біресе Теңіз, біресе Махамбет ауданына қосылып, архиві де жөнді сақталмаған болар.

	Біз, аудан қайта құрылған кездегі «Нарын таңы» газетінің редакциясындағылар, бұл мәселені қозғап аудан тарихын жинақтамақшы болғанбыз. Ол үшін әр ауылдың шежіресін жазып, әуелі газетке беріп, кейін оларды біріктіріп кітап етіп шығаруды жоспарлаған едік. Мен Ақтоғай ауылының тарихын жазуды мойныма алып, газеттің үш-төрт нөмеріне қазақ хандығының Россияға қосылып, Жайық бойына казак-орыстарының келуінен бастап, сол жердегі тұңғыш қой совхозы «Бақсайдың» Таңдай селосына көшірілуіне дейінгі аралықты біраз қамтып едім. Бірақ басқа ауылдардан материал түсе қоймады. Ақыры сол аяқталмай қалды-ау деймін.

	Оны қозғаған сол кездегі газет редакторы Шапхат Хұсынов еді. Енді міне тағы да «Елім, жерім» дейтін азаматтар шығып, бір ауыл болса да тарихын жинақтауды қолға алуы құптарлық та қуанарлық бастама деп есептеймін. Бұдан басқа ауылдың азаматтары да үлгі алатын болар деп аяқтаған екен ағамыз Мұрат өз ой өрнегін.

	Мұрат Аташұлы, Қазақстан Журналистер одағының мүшесі.





Ер есімі еленсе




	Хасанов Бораш ағаймен бала кезімізде Айбас ауылы Чкалов қолхозында көрші, тіпті кейде бір қыстауда да бірге отырған кезіміз болды. Ол кісі, сиыр фермасын басқарған екен, ал менің әкем Бектен малдәрігері, анамыз Марфуға сауыншы болатын. Сол фермада Танаш ағай сиыр бақташысы, ал жеңгеміз Қайша майшы болушы еді. Бораш ағамыздың үйіндегі жеңгеміз аппақ көйлек-жаулық киініп жүретіні есімізде қалды. Біздің ұйып тыңдайтынымыз, Бораш пен Танаш ағай уақыттары болғанда соғыс туралы әңгіме құратын. Ол кезде кино деген бізге келе қоймаған кез, келсе де бізді ондайға апармайтын болар. Қос ағаның соғыс туралы айтқан әңгімесін тыңдау балалар бізге, өте қызық болатын.

	Олар соғыс кезіндегі болған ұрыс қимылдарын, жаумен бетпе-бет келген қан құйлы шайқастарын, қанға бөгіп жатқан ұрыс даласындағы неміс әскерінің және Совет Армиясының әскери адамдардың өлі не жаралы адамдарының денесін аттап өтіп, оққа ұшып осындай боларын білсе де, оны ойлауға уақыты жоқ, артына қарауға мұршасы да жоқ, уралап алға ұмтылған әскер сапында бірге, легінде, кетіп бара жатып көргендерін айтқанда, өте қорқынышты еді.

	Қорқынышты болатыны, Бораш ағамыз Танаш ағаға, Танаш: біздер соғыста талай жаудың көзін құртық, жауды өлтірмесең, өзіңді құртады деп нысынаға түскенінің талайының О, дүниеге атандырдық олар да адам баласы қансырап жатқанын көргенде жау болса да аяйды екенсің дегенде, қарапайым тыңдап отырғандардың бейне-бір арқасына мұздай су құйып жібергендей тітіркеніп, қорқыныш сезімі билейтін еді. Тыңдап отырған біздер қорықпайсыздар ма дегеніміз де: «қорықпаймыз деп айтуға болмас, қорқасың, бірақ жауға деген қайнаған кек елімізге басқыншылықпен ентелеген жауға деген өшпенділік қорқу дегеннің отын тұтауға мұрша бермейтін» деп жауап беретіндеріне таң қалатын едік.

	«Жауды аясаң, жау сені құртады» деп командирлер әр кез миымызға кұйып, тірі қалғың келсе, жауға ымырашыл болма» деп, санамызға сіңірумен болғандықтаннан ба, адам баласы қанды қырғынғада үйренеді екен.

	Бізге «соғыс» деген сөз сондай қорқынышты болатын себібі ол кезде Нарынқұмында әскери полигоны ретінде жер алып, тұрғылықты елді Орал облысының түрлі аудандарына көшіріп, босаған жерге әскери түрлі қаруларды, бомбыларды сынап жатқан кез екен ғой. Неге екенін білмейміз, қай үйге де барсаңда, қыстаудың пешке жақын жерінде тіреу-бағана болады. Сол бағана тіреуде шай құралын жазатын подносты іліп қояды. Нарынқұмында күндіз-түні жарылған бомбалардың гүрсілі зіркілдеп тұрған кез еді. Әр кез бомба жарылысында сол ілулі тұрған бағанадағы поднос салдырлап дыбыс беретін. Соғыс деген атаудан заразат болған аналарымыз: Бізді жатқызып ұйықтатарда маңдайымызды сипап, «бақтарыңа қандай заман тап болар екен, соғыс болмай, тыныш заман болғай дағы» деп дұға оқығанда, біздер қорқып, зәре құтымыз қалмаушы еді. Отырықшы ел 1955-1957 жылдар жаппай осы ата қонысынан көшіп Тұщықұдық, Молшағыл, Бірлік, алды Қызылүйге келіп қоныстана бастады. Ұлы отан соғысына қатысқандардың да бір шоғыры осы Қызылүй елдімекеніне келіп орналасқан болатын.

	Екінші дүниежүзілік соғыстағы Ұлы Жеңіске де 73 жыл болды, күні кеше аудан халқы соғыстан оралмағандар мен туған жердің топырағы бұйырған ардагерлерімізді де еске алып, мерекелік түрлі шаралар өтізді. Менің айтпағым, сұрапыл шайқаста ерлік көрсетіп, елге аман-есен келген жерлестеріміздің ішінде есімі аталмай, елеусіз қалған аталарымыз да бар. Олар кезінде «мен сөйттім» деп ешкімнің алдына бармады, ұрпақтары да «майдангердің ұрпағымыз» деп жөнсіз мақтанбады, қанды қырғыннан аман оралғандарына шүкіршілік етті.

	Тұщықұдықтың Қызылүйінде өмірден өткенше еңбек еткен Хасенұлы Бораш сондай ардагердің бірі де бірегейі еді. Соғыстың басынан аяғына дейін қатынасқан Борекең соғыс жылдары туралы көп естелік айтпаған, әңгіме шертпеген, мерекеде ғана киетін костюмнің кеудесіндегі «Қызыл Жұлдыз» ордені ғана көп сыр шерткендей.

	Ресей Федерациясы Қорғаныс министрлігінің мұрағатындағы құжаттар арқылы майдангердің ерлік жолдарына көз жүгіртсек, соғысты Сталинград, Дон, 3-ші, 2-ші және 1-ші Украин майдандарында 15 гвардиялық атқыштар дивизиясының 50 гвардиялық атқыштар полкінде минометші, гвардия қатардағы жауынгері Бораш ата Сталинградтан Берлинге дейін жүріп өтіпті. «Жүріп өтті» деген айтуға оңай, нөсер оқтың арасында, өмір мен өлімнің ортасында толарсақтан қан кешіп өтті. Мыңдаған майдандас жолдастарынан көз алдында айырылды.

	Өзінің алғашқы әскери наградасы «За боевые заслуги» медалімен 1943 жылдың 21 тамызында №21/н бұйрықпен атышулы Курск доғасындағы қырғын шайқастың бірінде 30 фашист пен жаудың миномет батареясын жойғаны үшін наградталды. Негізі бұл ерлік орденмен марапатталауы тиіс еді. Алайда жоғарғы командирлер«қазақ солдатына медаль да жарайды» деген болуы керек.

	Келесі награда – «Қызыл Жұлдыз» ордені сол жылдың 22 қазанындағы 15 гвардиялық Қызыл Тулы Ленин орденді атқыштар дивизиясының командирі, гвардия генерал-майоры Василенконың №96/н бұйрығымен табысталды. Бұл орден награда бетшесінде көрсетілгендей, Харьков қаласы маңындағы шайқаста жаудың 4 бақылау пунктін, 2 блиндажын, 2 қол және 1 станокты пулеметін, әскери оқ-дәрі қоймасын және взводқа жуық неміс солдаты мен офицерінің құртқаны үшін наградталды.

	Үшінші награда-1944 жылдың 30 қаңтары мен 2 ақпаны аралығында Кривой Рог қаласы үшін болған шайқастарда жаудың 1 бақылау пунктін, 1 пушкасы мен 20-ға жуық фашистің көзін жойғаны үшін 14 сәуірдегі №08/н бұйрықпен наградталған «Ерлігі үшін» медалі.

	1945 жылдың 21 қаңтарында немістің Люблинец қаласы үшін шайқастағы ерліктері үшін 50 гвардиялық атқыштар полкінің командирі, гвардия подполковнигі Мезенцевтің қолымен толтырылған награда бетшесінде «3-дәрежелі Даңқ» орденімен наградтау туралы ұсыныс болғанмен, 15 гвардиялық Ленин орденді атқыштар дивизиясының командирі, гвардия генерал-майоры П. Чирков 17 ақпандағы №06/н бұйрығымен «Ерлігі үшін» медалімен ғана наградтады.

	Бұл жерде қантөгіс соғыс кезінде қарапайым қазақ жауынгерінің көзсіз ерліктерінің өз дәрежесінде бағаланбағаны жаныңды ауыртады екен. Әрине, ешкім де награда немесе атақ үшін шайқаспағаны сөзсіз түсінікті, дегенмен ... Бұйрықтарды мұқият қарасаң, "қаракөздердің" аты-жөні тек анда-санда медальдің тізімінде кездеседі, ал ордендікінде жоққа тән. Жауынгерлердің тікелей командирлері награда бетшелерінде орденге ұсынғанмен, жоғарғы басшылар – генералдармен оның орнына медаль берілген жағдай көп кездеседі.

	Жоғарыда айтылғандай, Бораш атамызға амалсыз берілген «Қызыл Жұлдыз» орденінің орнына «Кеңес Одағының Батыры» атағын беруге тұратын ерлік еді. Егер дәл сол ерлікті басқа жауынгер көрсетсе, оған «Батыр» атағы міндетті түрде берілетіні айдан анық. Бірақ, атақ заңды түрде берілмегенмен, әскери құжаттарда анық көрсетілгендей жалғыз өзі 100-ге жуық жаудың көзін құртқан атамыз нағыз Батыр еді.

	Соғыстан кеудесі орден-медальға толы, аман-есен туған жеріне оралған Борекең келе қызу еңбекке араласты. «Жаңа тұрмыс» колхозының қой фермасын басқарды. Соғыста алған жарақаты – тобықтағы снарядтың жарқыншағын 1950 жылы ғана ота жасап алдырды. Кейіннен колхоздар біріктіріліп совхоздар құрылғанда сиыр бақташылығына жұмысын ауыстырды, сөйтіп содан зейнеткерлікке шықты.

	Өмірінің жалғасы Ермек ағамыз да кезінде атағы Одаққа танылған Чапаев атындағы совхоздың №2 фермасында ұзақ жыл жемісті еңбек етті. Ферманың жеткен биік жетістіктеріне өзіндік үлкен үлес қосты, бірнеше рет Одақтың, кейіннен тәуелсіз еліміздің наградаларымен марапатталды.

	Қызылүй елдімекені соңғы жылдары әлеуметтік-мәдени жағынан даму үстінде. Екі қатарлы үлкен мектептің құрылысы аяқталуда, ауызсу желісі тартылды, табиғи газ желісін тарту жобалануда. Халық саны да жылма жыл көбеюде, жаңадан көптеп тұрғын үйлер салынып, көшелер бой көтеруде. Сол жаңа көшенің біріне соғыс және еңбек ардагері Қасенов Бораш есімі берілсе, өскелең жас ұрпаққа үлгі-өнеге болары анық.

	Неталиев Мағаз, гвардия аға сержанты, бөлімше командирі «Қызыл Жұлдыз» ордені, «Ерлігі үшін» медалі. Белград қаласы маңындағы шайқаста өзінің пулеметімен жаудың 5 шабуылына тойтарыс беріп, 30-ға жуық фашистің көзін жойғаны үшін 109 гвардиялық Қызыл Тулы Суворов орденді дивизия командирі гвардия генерал-майоры И. Балдыновтың 1944 жылғы 28 қыркүйектегі №54/н бұйрығымен «Қызыл Жұлдыз» орденімен наградталды.

	Чехословакияның Брно қаласы үшін шайқаста жаудың 2 пулемет нүктесін жойып, біздің әскердің шабуылға шығуын қамтамасыз еткені үшін 306 гвардиялық атқыштар полкінің командирі, гвардия полковнигі Д. Скрипкиннің 1945 жылғы 21 мамырдағы №022/н бұйрығымен «Ерлігі үшін» медалімен наградталды.

	Қойтанов Қаженбай, сержант, бөлімше командирі, 3-дәрежелі «Даңқ» ордені, «Ерлігі үшін» медалі. Өз бөлімшесімен Польшаның Доманево елдімекеніне бірінші болып шабуылмен кіріп жаудан тазартқаны, шайқаста ауыр жараланса да майдан даласын тастамай, жеке өзі пулемет нүктесі мен 7 фашистің көзін жойғаны үшін 108 атқыштар дивизиясының командирі гвардия генерал-майоры П. Теремовтың 1945 жылғы 6 ақпандағы №118/н бұйрығымен 3-дәрежелі «Даңқ» орденімен наградталды.

	Балаклава қаласы маңындағы биіктік үшін шайқаста қарша бораған оқтың астында жаудың сым қоршауын бұзып, жаяу әскердің шабуылына жол ашқаны үшін 227 атқыштар дивизиясының командирі, полковник Г. Преображенскийдің (бірінші дүниежүзілік, азамат және екінші дүниежүзілік соғыстарға қатынасқан белгілі әскербасшы, кейіннен Кеңес Одағының Батыры атағын алған, генерал-майор) 1944 жылғы 6 мамырдағы №20/н бұйрығымен «Ерлігі үшін» медалімен наградталды.

	Жұмажанов Еркін.

	Аққыстау ауылы



	Осы өңірде атап айтсақ, Қызылүй мекен інде Қызылтөбе бастауыш мектебінде өмірінің жиырма жылдай өмірін сарып еткен, бастап мектеп салдырып, осы жылдар бойы мектеп директоры болып, бала оқытып, шәкіріттерін баулаған Ұлы Отан соғысына қатысқан майдангер ұстаз Жүнісов Мұхит (Мұқыш) туралы баян етпекпіз.

	Жүнісов Мұхит 1923 жылы Гурьев облысы, Новобогат ауданы, Орпа ауыл советінде қарапайым шаруа отбасында дүниеге келген. Құм өресіндегі «Дүйенбай» бастауыш «Мәмбет» орталау мектебін бітіргеннен кейін Индер ауданының Елтай орта мектебін бітірген. 1942 жылы отбасындағы ағалары Ахат, Мұрат, Ғайнеш армияға алынса, ал Мүбарак 1939 жылдан армия қатарында болып соғыстың бірінші күнінен бастап соғысқа түскен. Ал, Мұхит 1942 жылдан бастап Жданов атындағы Орпа ауыл советінде мұғалім болып орналасады. 1943 жылы ақпан айында армия қатарына алынып, Иваново облысының (Гороховецский) кіші командирлер дайындайтын училищеге оқуға жіберіп, соғыс техникасын жетік меңгеріп, сержант шенінде соғысқа аттанған.

	1944 жылдың 24шілде де ІІ-ші Балтық жағалауындағы майдан шебінде соғысқа қатысып Литва жері Шауляй қаласын азат етуде кескілескен соғысқа қатысады. Бір рет жеңіл, бір рет ауыр жараланып тәуір болғаннан кейін соғысқа жарамсыз болса да, 1946 жылдың қыркүйек айына дейін әскер қатарында болып туған ауданына оралады.

	Ұлы Отан соғысында көрсеткен ерлігі үшін «Қызыл Жұлдыз» орденімен марапатталады. Мұхит сол «Қызыл Жұлдыз» орденін алудағы көрсеткен жан қиярлық соғыстағы қимылдарын өзінің өмірбаянында жазып қалдырған екен, сол жазып қалдырған естеліктерінен үзінді келтіруді жөн көрдік.

	1944 жылдың шілде, тамыз айларында жау Советтік армияның соққысына шыдай алмай кері шегінуде болды. Сол кезде мен танк десанты болып жүрген біздің отыз бесінші механизированный танк бригадамыз жаумен айқасып, шегінген жауға соққы бере отырып, үлкен қантөгіспен Шауляй қаласы үшін Литва жеріне кірдік. Сөйтіп, 1944 жылдың 17 тамыз күні біздің бөлімшеміз Литваның Шауляй қаласы болған қанды соғысқа қатыстық.

	Осы күні біздің бөлімдеріміз Эстония мен Литва жақтан Шауляй қаласына қарай өтетін тасжолды кесіп тастау, қалаға жауды өткізбеу міндеті тұрды. 18 тамыз күні кештен бастап түнімен орман ішімен жүрген бөлімдеріміз таңға жақын үлкен тасжолға келіп орналастық. Алыстан естілген орудия мен пулемет дыбыстары ғана еді. Орман шетінде тасжолға алдымен автоматшылар взводтары, танкистер содан кейін артиллеристер орналасты. Осылайша үнсіз командирлердің бұйрығын орындап, жаудың қозғалысын күттік.

	Таң біліне немістің оқ-дәрі, азық-түлік, солдаттар тиелген машиналары қозғалып келе жатқанын хабарлады. Біздің бөлімшелеріміз орналасқан тұсқа келген уақытта командирлердің белгісі бойынша оқты боратып, граната лақтырып, жауға бас салдық. Машиналар тізіліп тұра қалды, кейінгі машиналарды немістер қолма-қол оқ атуға кірісті, қиян-кескі атыс болды. Бұндай мықты тосқауылға төтеп бере алмай көптеген неміс солдаттары оққа ұшып жатса, қалғандары тұтқынға берілді. Мен басқаратын бөлімше соғыста үлкен ерлік көрсетті. Жау Шауляй қаласының маңына ірі танк бөлімдерінің қолдауымен шабуылға шықты. Тап, сол кезде біздің кейінде тұрған танктерменен артиллистер де келіп үлгерді. Осылайша үлкен тасжолмен жақын деревняны алдық. (аты есімде қалмапты) Бұл деревняда жаудың үлкен қару-жарақ қоймалары бар екен.

	19 тамыз күні таңертең ертемен жаудың күшті шабуылы басталды. Соңғы шыққан «Тигр» атты ауыр танктері оқты бората отырып, жау солдаттарымен ілгері ұмтылды. Адам айтқысыз снарядтардан қара жердің ойраны шықты. Осы үлкен тасжол үшін жау үш рет оқталып ұмтылса да, ештеме шығара алмады да, біздің той тартыстарымызға шыдай алмай, кері шегіне берді. Жаудың көптеген танктері өртенді, жау солдаттары да үлкен шығынға ұшырап, алға баса алмады. Менің бөлімімдегі бірнеше жолдастарым осы арада қаза тапты, мен өзімде ауыр жараландым. Ертеңіне медсанбатта: осы ұрыста көрсеткен ерлігім үшін сені «Қызыл Жұлдыз» орденіне ұсынды,-деп құттықтады. Одан кейін көп кешіктірмей мені Двинск қаласына госпитальға жіберіп, сол жерде біраз емделіп шыққанан кейін, менің бөлімшелерім терең жаудың жеріне соғыса жүріп кетуіне байланысты өз бөлімшелеріме бара алмадым. Менің көрсеткен ерлігім үшін ұсынған орденнен хабарсыз қалдым. Сол соғыста көрсеткен ерлігің ешуақытта қалмайды екен. Сол ұсынған «Қызыл Жұлдыз» ордені маған1970 жылы әскери комисариат арқылы табыс етті.

	Соғыстан оралып 1946 жылдың қыркүйек айында Новобогат аудандық оқу бөлімі Сартөбе орталау мектебіне мұғалімдікке тағайындалдым. 1947 жылы Гурьев педагогикалық училищесін бітіріп, бастауыш мектеп оқытушысы деген мамандық алдым. 1954 жылға дейін Новобогат ауданының Аманкелді орта, Молотов бастауыш, Жданов бастауыш мектептерінде оқытушы болып жұмыс істедім. 1954 жылдан 1974 жылға дейін жиырма жыл қазіргі Тұщықұдық селолық советінің «Қызылтөбе» бастауыш мектебінде мектеп директоры болып істедім. 1974 жылы «Қызылтөбе» бастауыш мектебінің қысқаруына байланысты, Максим Горький орта мектебінде бастауыш класс оқытушысы болып жұмыс істеп, 1976 жылдың наурыз айында зейнеткерлікке шықтым.

	Жұмыс істеген уақыттарымда көпшілік бұқара арасында белсенді еңбек етіп, елдің саяси қоғамдық жұмыстарына араласып отырдым. Әсіресе, «Қызылтөбе» бастауыш мектебінде болған уақыттарымда партия мен үкіметтің қаулы қарарларын көпшілік арасында партия ұйымының тапсыруымен үгіп пункітін (Агент пункт) басқардым. Сол жылдар Қызылүй елдімекенінде Чапаев қаракөл қой совхозының №2 қой фермасының орталығы болуына байланысты, малшылармен тығыз қарым-қатынаста болып, №2 ферманы ширек ғасырға жақын басқарушысы болған Хатима Дайыровамен және ферма ұжымымен қоян-қолтық жұмыс жасап, сол кездегі ферманың үздік көрсеткіштеріне өз үлесімді қостым десем артық болмас. Осы жасаған еңбектерімнің нәтижесінде бірнеше рет марапаттарға ие болып және В. И. Лениннің 100 жылдық юбилейлік медальмен марапатталдым.

	Бұл өмірдеректерін өз қолымен жазған мамыр айының бесі күні 1976 жылы жазған Жүнісов Мұхиттың өмірбаянын өз архивнан ұрпақтары атынан баласы Жарасқанның әкеліп берген іс қағаздары негізінде жазылды. Біздің кейіпкеріміз Мұхит 1947 жылы Шұбаржайық Жолмұқанқызы Жаңылмен отау құрады. Жеті ұл, бір қыз тәрбиелеп, бірнеше рулы елдермен құдандалы болып, отыздан астам немере-шөберелерінің қызығын көрді. Әсет пен Мәлік жоғарғы мұнай саласында оқу орнын бітіріп, Мәлік еңбек жолын өтімін «Жайықмұнайгаз» басқармасында қатардағы мұнайшыдан цех шебері, бастығы орталық инженерлік басқару (ЦИТС) басқару жұмыстарында жұмыс істеп қазіргі кезде «Жайықмұнайгаз» мұнай-газ өндіру басқармасының басшысы болып қызмет атқаруда. Меңдібек ішкі органдарының қызметінде жұмыс жасады. Ал, Асқар, Мүстажап, Әбіш, Жарасқан мұнай саласында түрлі жұмыстар жасаса, қызы Гулнафис экономика саласында білім алып, Чапаев кеңшарында есепші болып қызмет атқарып, Досқалиев Ғайнидің баласы Идеятқа тұрмысқа құруға байланысты қазіргі кезде Досқалиевтер жеке шаруа қожалығында еңбек жолын жалғастыруда.

	Біздің отбасы Қызылүйге 1953 жылы көшіп келді. Содан кейін Адайқұдық деген жерден топаннан мектеп салынды. Жұмыстарды әкеміз басқарып, колхоз басқармаларының мектеп салуға, сол жерден бөлінген жұмысшыларды ұйымдастырып, бірер ай шамасында мектепті шегеннен салып бітірді. Кішкентай екі бөлмелі болса да мектеп үйі оқу жылына әзір болып, керек– жарағы, сол кездің өзінше табылып, «Қызыл төбе» бастауыш мектебі аталып, өз жұмысын бастап, әкеміз сол мектептің меңгерушісі болып тағайындалды. Менің есімде қалғаны Қамсен деген апай мектептің қабырғасын шегеннен қалады. Мектептің ішкі беткі шегенін күрекпен соғып тегістеп, сазбен сылап, ақ балшықпен майлағанда, біздерге керемет сәнді болып көрінген еді.

	Қамсен апайдың баласы Зұлпыхар екеуміз түйеге мініп, шөмелейленген шөп, құмаршық топанын мектеп салынып жатқан жерге тартып әкеліп тұрдық. Тағы да сол маңнан келіп жұмыс істеген екі ер адам болды, бірақ олардың аттары есімде қалмапты. Мен бірінші класты 1955 жылы осы мектепте оқып бітірдім. 2-3 жылдан кейін сол мектептің шығыс жағынан 400 метрдей жерден бөшектен жаңа мектеп салынды. Ол мектепті Бәуен деген ағаш шебері салды. Кейін сол үйде Қаженбай, Мағаз соңын ала Қабдолғали ағайлар тұрды. Барлық құрылыс материалдарын әкем өзі тапсымылдағаны есте қалса, көп жүк тиеп келген машинаны бірінші рет көруіміз еді. Ағаштарды Гурьевтен, бөшекті Чапаев совхозының орталығынан тасып алдым ғой деп айтып отыратын әкеміз мектеп жайлы әңгіме бола қалғанда. Үшінші мектепті Қызылүй ауылының орталығынан тастан салды. Бұл жұмысқа Тұщықұдық ауыл советінің қолдауымен бір құрылыс бригадасы тартылды. Әкеміз 1974 жылға дейін осы мектепте меңгеруші болып еңбек еткен еді деп бізге естелігімен бөліскен болатын баласы Аспет.

	Біз бір ғана Қызылүй мекен, аумағында тұрып, Ұлы Отан соғысына қатысып, толарсақтан қан кешіп, көбі жаралы елге аман келіп, отбасыларымен қауышып, соғыстан кейінгі жылдарда бейбіт өмірде еңбек етіп, қол таңбаларын қалдырғандардың тек біз білетін, азғана адамдарын Еркін Жұмажановтың Россия Әскери орталық архивінен іздестіруінің арқасында табылғандарын ғана беріп отырмыз. Өңіріміздің қаншама адамдары ұрыс алаңында мерт болып, із-түзсіз хабарсыз кеткендері қаншама. Олар ауданымыздың Ардагерлер саяжайында әр шоғырланған бұрынғы совхоз болған елдімекендерінде, тақталарға ойып жазылып қастерлеп күтіліп, әр мереке сайын гүл шоқтарын қойып, жастарға рухани тәрбие беруде. Отансүйгіштік патриоттық ілім қалыптастыруда ел азаматтары мен ауыл ақсақалдары үлкен жұмыс атқаруда.

	Зұлқашев Ыдырғали-1914 жылы туған гв. сержанты, «За отвагу» медалі (24. 08. 1944-3 Украина майданы5 Екпінді Армия 60 атқыштар дивизиясы құрамында Кишинов қаласын азат етудегі ерлігі үшін «Қызыл Жұлдыз» ордені (12. 03. 1945 –Германияның Груц елдімекені үшін шайқастағы ерлігі үшін, «За боевые заслуги» медалі (08. 05. 1945-Берлин үшін шайқастағы ерлігі үшін.

	Жұмағазиев Мағзом-1920 ж. т., «За отвагу» медалі-21. 051945-3 Украина майданы 29 гвадиялық миномет бригадасы құрамында Вартолата қаласы үшін шайқастағы ерлігі үшін.

	Қойтанов Мақсот-1900 ж. т., «За боевые заслуги» медалі-03. 06. 1944-1 Украина майданы 99 гв. дивизия құрамында Тарнополь қаласын азат ету шайқасындағы ерлігі үшін.

	Қойтанов Қаженбай-1924 ж. т., «За отвагу» медалі-06. 05. 1944 Қызыл Тулы 227 атқыштар дивизиясы құрамында Балакла қаласы үшін шайқастағы ерлігі үшін, «Даңқ ордені-06. 02. 1945-2 Белорус майданы 65 армия құрамында Доманево елдімекені үшін шайқаста ауыр жараланса да ұрыс майданын тастамай көрсеткен ерлігі үшін.

	Неталиев Мағаз-1920 ж. т., гвардия аға сержанты, «Қызыл Жұлдыз» ордені-28. 09. 1945 «За отвагу» медалі-21. 05. 1945ж

	Сабыров Байырхан-1922 ж. т., «За отвагу» медалі-2 Қызыл Тулы Армия құрамында Котлувань қаласы үшін шайқастағы ерлігі үшін10. 08. 1945 ұсынылған, 06. 11. 1947 бұйрық шыққан.

	Тажахметов Қами-1901 ж. т., «За отвагу» медалі-Орталық майданы 13 Армия құрамында Курск шайқасындағы ерлігі үшін.

	Аманшалов Жумаш-1905 ж. т., «За отвагу» медалі-24. 09. 1944-2 Белорус майданы 49 Армия құрамында Сталинград шайқасындағы ерлігі үшін.



	Наградасының құжаты табылмағандар:

	Дадешов Танаш – «Ұлы Отан соғысы» ордені – бәлкім Жеңістің 40 жылдығына барлық майдангерге берілген ордені болар.

	Жұмағазиев Мағзом – «Қызыл Жұлдыз» ордені.





Нұрмұхаммед Майтөбелік еді




	Жақсының ісі – елге ұлағат, халыққа өнеге. КСРО және Қазақстанның халық ағарту ісінің үздігі, Жылыой ауданының Құрметті азаматы Нұрмұхаммед Есенәліұлының бүкіл санаулы ғұмыры Кеңестік кезеңнің құрылымдық жүйесі партия кеңес органдарымен кәсіподақ, комсомол ұйымдарынан бастау алып, ағарту саласының басшылық буындарынан өтті.

	Ұлы Отан соғысы жылдарында тылдағы еңбек майданының халықаралық «Қазақ тілі қоғамының Қазақстан құрметті спорт қайраткері», «Нұр Отан» партиясының мұнайшылар ардагерлер кеңесінің мүшесі аудан мұғалімдерінің абыз ұстазы, бүгінде жасы тоқсанға келген Нұрмұхаммед Есенәліұлы Таңбай ақсақалдың ұрпағы Нарын өңірінің «Майтөбе» елдімекенінде дүниеге келген. Осы «Қызылүй-менің мекенім» атты кітапты жинақтау барысында абыз ақсақалмен хабарласып, біз естіп-білмеген, жинақтаған мәліметтерімізді толтыруға мүмкіндік жасады. «Туып-өскен атамекенің, алтын ұяң, киелі топырағын оның киесі мен қасиетін әрдайым қастерлеп жүрейік» дегенді. Ата-бабамыз өсіп-өнген, тері сіңіп, шаруа күйіттеген алтын бесік өскен ұясы адамгершілікке, ақшаңқай шағылы асқақтыққа, мөлдір құдық суы тазалыққа үндейтін тәлім-тәрбиеге тұнған атақты Нарынқұмының қасиетін биік ұстайтын!

	Нарынның киелі топырағында халқымыздың талай жампоздары дүниеге келіп, кіндік қандары тамған ғибратты ғұмыр кешкен ардақты азаматтар аз болмаған. Біздердің ата тегімізде алты алашты аузына қаратқан би шешендер от ауызды, орақ тілді ақындар да Отанын, ел-жұртын, жерін шет жұрттан қорғай білген, еңбегімен еленген, бедел жинаған ауқаттылары да елдің зиялысы болған білімпаздар, тылсым қасиет иесі әулие-әмбилер аз болмаған. Бүкіл ғұмырын ағарту саласында сарып еткен Нұрмұхаммед иманды, жаны таза, жүрегі пәк, ізгілікті жан.

	– Құм Нарын қасиетім, қайда жүрсем де сағынып барып бас иетін пірім, туған жерім бауыр іспетті, оған кіндіктен байланып қалдық қой, –дейді абыз ақсақал. Қызылүй елдімекеннің 1913 жылдарғы осы атпен аталуына тікелей қатысы бар Таңбай ұрпағы, – дейді Нұрмұхаммед.

	Қайран, Нарын! Қасиеті де, қасыреті де қара нарға жүк болған қалың томдарға жазылған шежіре дастандар ғой. Каспий маңының ойпатының қос өзен Еділ мен Жайық аралық бөлігін алып жатқан бұл өңір аталмаш теңіздің Хазар болып аталған кезіндегі шөгінділерінен түзілген.

	ҚазГу-да оқып жүргенде еске алады қария тарихи деректерден тәнті болған. Кейін Атажұрт шежіресіне терең бойлап, осы аймақты мекендеп, ғымыр кешкен бергі ата-бабасы әулетімен діни оқу оқып мешіт, медрессе ұстаған. Ауыл балаларына білім нәрін берген ғұламалар болғанын, Таңбай бабасы Жастабандар ауылының «Майтөбе» елдімекенінде болыс Хазірет молда атанып, бала оқытқан көріпкелділігі бар әулие кісі екен. Таңбайдан-Мусағали, әкесі дүниеден өткеннен кейін болыс болып өткен ғасырдың 30-шы жылдарында дүние салған. Мусағалидың ұлдары Әлмұрат, Есенәлі де дін оқуын оқыған, көзі ашық, еті тірлігімен кеңес үкіметі орнағанға дейін Ауылнай болыпты. Нұрмұхаммед қарттың туған нағашысы Есентемір руынан Қабылұлы Ахмет Қиуа, Уфа қалаларында жоғарғы діни оқуларын оқып, белгілі дін ғұламаларынан араб, латын, славян сөздерін өте жақсы меңгеріп «Ахон» жоғарғы діни атағына ие болған оқымыстылардың бірі. Ахмет үлкейген шағында Алланың үйі мешітті, баласы Тұқпатоллаға (Тұқпаш) аманаттапты. Арабша сауатты Тұхпатолла мешітті ұстап ата-бабасының діни қызметін жалғастырып жүргенде 1938 жылы 19 қазанда тұтқындалып, түрменің қапас камерасында белгісіз жағдайда қайтыс болады.

	Нұрмұхаммед 1937 жылы Бегайдардағы Карл Маркс атындағы орта мектепте, алғашқы ұстазы Фазылұлы Құсниденнен білім алған. Алғаш діни оқудан бастаған Таңбай әулетінің ұрпақтарынан шетінен оқымысты ұлағатты ұстаздар тарайды. Есенәліден-Зейнолла, Қабиболла, Ғизатолла,Ғатауолла, Нұрмұхаммед (Нүрес), Сармұхаммет (Сәрес) және үш қыз Қаделжамал, Ғайнижамал, Нуханижамал болған. Есенәлінің үлкен ұлы Зейнолла оқыған-тоқығаны мол, өз заманының, өскен ортасының зиялы тұлғасы болды. Сол кездегі мамандығы ешкімнің қолы жете бермейтін абыройлы ұстаздықтан бастаған.

	Кеңіс одағы кезінде ұйымдастыру қабілетімен көзге түсіп, білімді де білікті коммунистер қатарында Новобогат, Маңғыстау аудандарында атқару комитеттерінің төрағасы Қызылқоға ауданы, Жаңкелдин кеңшарында директор болып жұмыс жасаған. Кешегі Ұлы Отан соғысы жылдарындағы майдангерлердің отбасына деген қамқорлығын, аудандық атқару комитеті төрағасының бірінші орынбасары болып жүрген кезіндегі халқына жасаған жақсылықтар ел, халқы ұмытқан емес. Уақыт– қатал сыншы демекші, оның «бай баласы молда тұқымы» деген жала жабылып, талай өмірде шет қақпай қорлаулардан көрген сынағын бастан кешіріп, ұлтымыздың адал ұлы сүрінбей өте алды. Міне осы тұрғыдан қарағанда, еліне адал қызмет жасап, бүкіл өмірін халқының тағдырымен бірге ұштастырып, адал қызмет жасаған азаматтарының бірі Зейнолла Есенәліұлы еді.

	Ағайынды Есеналиевтердің бірі Сармұқанмед-жоғарғы білімді ұстаз. Новобогат, Махамбет аудан мектептерінде, ұзақ жылдар бойы ұстаздық жасап өтті.

	Әйгілі қаз дауысты Қазбек бидің «Ерден ердің несі артық, ептестірген ісі артық» деген қанатты сөзі осындайдан қалса керек.

	Адамзат тарихындағы үлкенінен кішісіне дейінгі ұлы тұлғалардың бәрі сондай үлгі-өнеге істерімен көзге түсіп, айрықша болатын ісімен бағаланып, халықтың жадында қалған.

	Бір ойшылдың «Ұлтың рухын көтеру белгі бір уақыт ағымымен ғана емес, шексіз орындала беретін парыз» дегені де бар.

	ХХ ғасырдың басында оқығандары да, тоқығандары да тарих сахнасына шықты, ұлтына қорған болды. Ұлт мұратына адал болды. Өзегі нәрлі топыраққа құнарын тауып түскен дән өсіп-өніп жетіліп бой түзегені іспетті, адам баласына да кіндік қаны тамған жерден қымбат, өскен ортасынан ыстық не бар бұл дүниеде..? Әркімнің туған жері Мысыр шәрі, алтын бесігі оның шынайы атауы-Отан.

	Туған жерде мәңгілік жан тыныштығына бөленіп байыз тапқан ата-баба мекені, жылда барып аруақтарға дұға бағыштар темір қазығың осы ескі жұртта да баяғы қара шаңырақтың көмескі орны, қазан-ошақтың оймақтай болса да от күлдігі, оймыш бедері қалған туған жерге әр келген сайын Нұрмұхаммед ақсақал, байкүнә балалық шағы өткен, төскейінде маңыраған мал жайылған бел төбелерге көз майын тауысып, ұзақ қарап сартап сағыныштан егіле, емірене ұзақ қараушы еді.

	Анау Майтөбе, Төбеқұдық, Ащықұдық, анау жердегі Нұғыманның қара қыстауы, бәрі-бәрі арада ғасырға жуық уақыт өтсе де көз алдыңдағы түйе өркеш, жал-төбелер тарихтың тылсым сырларын қойнауына бүгіп жатса да, өмір кезеңдері көз алдынан өтіп, толайым толғанатын. Осы құм өресіндегі мектептерден алған сапалы білім нәрі, талай асуларға қай сала да болмасын ұзақ жылғы жетекші буын жетістіктерге жеткізді.

	Құм Нарынның өрісіндегі мектептердің сапалы білімінен сусындаған талай ел азаматтары сол қиыншылық, жоқшылық заманға қарамастан нәрлі білімнің арқасында үлкен басшы қызметтерде білім беру саласында еліне аянбай қызмет жасады. Атап айтар болсақ, Зейноллаұлы Ғайнолла (1936 ж-2012ж) Қызылқоғаның «Құрметті азаматы» Алматы малдәрігерлік институтын (1962ж) Қызылқоға ауданында ауылшаруашылық басқармасында бас малдәрігері, 1972 жылы Алматы жоғарғы партия мектебін бітірген. Басқа да лауазымды жұмыстар жасап, комсомол кеңшарының директоры «Гурьев» асыл тұқымды қой зауыты партком хатшысы кәсіподақ ұйымының жетекшісі «Құрмет» белгісінің орденінің иегері.

	Бәкарұлы Есім (1938 жыл-2003жыл) мұғалім әдіскер, КСРО және Қазақстан мемлекеттінің кәсіптік техника білім беру жүйесінің үздігі. Жамбыл гидромилоративтік құрылыс институтын бітірген. Кәсіптік техникалық училищесінде 40 жыл бойы мұғалім, оқу шебері, әдіскер болып еңбек етті. «Құрмет» белгісінің иегері.

	Аташев Мұрат осы өңірден түлеп ұшқан журналшы, әдіскер, мұғалім Қазақстан білім беру ісінің үздігі, Қазақстан Журналистер Одағының мүшесі.

	Неталиев Мақсот-мамандығы оқытушы, ақын жазушы. Ғұбайдуллин Дәуіт тау-кен инженері, Зейнулина Зияда, Зейноллаұлы Самиғолла, Қабышев Қадіржан осы түлектердің бәрі де, әр жерде ұстаздық еткен Қазақстан білім беру үздіктері. Бұл азаматтар осы Нарынқұмының Майтөбе, Бірлік, Бегайдар мекенінде туып, Қызылүй өңірінде еңбек жолдарын бастаған азаматтар еді.

	Осы Майтөбеге қарасты біріктірілген Бірлік ұжымшарының алғашқы ТОЗ және колхоздарды ұйымдастырып басқарған азаматтарды айтатын болсақ: Бисенбаев Зейнолла 1904жылы туған, 1932-1942жылға дейін Бірлік ұжымшарын құрып оны соғысқа кеткенше басқарған. Ұлы Отан соғысына 1942 жылы хабарсыз кеткен. Бихатов Шәрәпи 1897-1968. Бірлік ұжымшарын 1942 жылдан 1952 жылға дейін басқарған. Мұхамбетов Мақаш, Құспанғалиев Тарих, Тажахметов Улдан 1952 жылдан 1954 жылдарға дейін осы ұжымды басқарған. Ал, Бірлік, Молшағыл, Бегайдар, Күкіртті колхоздары біріктіріліп, іріленіп, Чапаев атындағы колхоз болып аталып, басқарма бастығына Байдолов Шәрәп сайланып, 1954 жылдың шілдесінен 1957 жылға дейін Чапаев совхозы құрылғанша жұмыс жасаған. 1957 жылы барлық колхозтар біріктіріліп, Чапаев совхозы құрылды да, оның алғашқы директоры болып Петр Сергеевич Абакумов бекітіліп, 1957 жылдан 1960 жылға дейін жұмыс жасады. Бұл аттары аталған азаматтар осы Нарынқұмының Майтөбе, Бірлік, Бегайдар елдімекендерінде туып, қиын-қыстау кезінде білім алып, еліне адал қызмет еткен жандар.

	Біз анықтап біле алмаған, аты аталмаған азаматтар қаншама? Халық жадысында сақталмау себебі, әркімдер әр жерге оқу-білім іздеп кетіп, жоғарғы білім алғаннан кейін оқу орнымен жоғары министрліктердің жолдамасымен әр аймаққа кетуіне байланысты елге қатынастары сирек болуынан, көбі ел азаматтардың есінде сақталмағандықтан, олар туралы мәліметтерді табу қиын болды. Мүмкін осы бір жазылып жатқан естелік эссе шыққаннан кейін хабарласар деген үмітіміз бар.





Мерейі тасқан ауыл мерекесі




	Елбасымыз Н. Назарбаевтың «рухани жаңғыру» ауылдық жерлердің мәртебесін көтеру, ауылдық мекендерге ел қондыру су, газ желілерін жеткізуге байланысты Тұщықұдық ауылдық округінің әкімшілігі және ауыл әкімі Мәди Өтеғалиев ауыл ақсақалдармен ақылдаса отырып, Қызылүй елдімекенін де «Қызылүй-менің мекенім» мәдени шара өткізуді жоспарлаған болатын.

	Шалғай елдімекен, сонау Айбас төріне дейін Чапаев кеңшары тарағаннан кейін жергілікті халық өз шаруашылығымен отырықшы елге айналып, соңын ала жеке шаруашылықтар құрып, отбасын асырауда әрқайсысы атакәсібі мал-өсіруімен айналысты. Қызылүй елдімекені Нарынның шығыс қақпасы атанса, осы Тұщықұдық округінің айырылмас бір бөлшегі десе де болады. Біз алдыңғы бөлімдерімізде осы ауылдың 1802 жылдан бастап ел болып, Таз атасының Қойкелді бастап келіп қоныстанғанын екжей-текжейіне дейін жазған болатынбыз. Ондағы аталып өткен тұлғалардың әрқайсысына жеке тоқталып, барынша баяндаған едік. Осы кітапты жинақтаушы Мұхамбет Бисенбайұлы естелігіне сөз берсек: 1963 жылы әкесі Бисенбай түйенің алдына міңгізіп келіп, отырған жерімізден сегіз шақырым жердегі Қызылтөбе бастауыш мектебіне әкеліп оқуға бергенін айта келіп, осы мектепті 1966 жылы бітіріп (М. Горький), қазіргі Ж. Мырзағалиев атындағы мектепті 1973 жылы бітіргенін айтады. Қызыыл үй бастауыш мектебін алғашқы ұстаздары Мұхитова Қамима, Ұлы Отан соғысының ардагерлері Неталиев Мағаз, Қойтанов Қаженбай, мектеп директоры Жүнісов Мұхит (Мұқыш) осы ұстаздарды еске ала отырып, мектеп бітірушілер, елу жыл бұрын сауатымызды ашқан мектебімізге ескерткіш ретінде Қызылүй мекенін іргеасын қалағанына 105 жыл, мектептің табалдырығын аттағандарына 55 жыл толуына орай «Қызылүй-менің мекенім» атты шараның өткелі жатқандығын естіп, осы елдімекенге кіре беріс тұсына, тарихын айқындайтындай белгі қоюды ұйғарған болатын. Осы ұсынысымызды ауыл әкімі Мәди Өтеғалиев қош алып, соған біз сынаптастарымыз Аққалиев Айғали, Жұмағалиев Сағынғали, Дайырова Алтынай, Құрманғалиева Надя, Әлмұратова Зиза, Неталиева Зейнеп, Құзырова Мәдина (Мудия) осылардың қолдауымен қаржы жинап, ескерткіш белгіні орнату жұмыстары атқарылды. Осы жұмыстарды қолға алып жатқанымызды қолдаған ағайын-туысқа, жолдас-жораға, бауырлары Серік, Қанат және оның ұрпақтарына Нұрбол мен Роман деген балаларына риясыз алғыс сезімін білдірдім дейді. Қазіргі тілмен айтқанда Стелла ескерткішін қою тәртібі болатынын дер кезінде білмей, арнайы рұхсат алу үшін аудандық архитектор бөліміне жолығып, осы мекеменің сәулетшісі Ербол барып жер телімін анықтап берген болатын. Арман орындалды. Құрдас-тұстастарымыз Алмұханов Құттыгерей, Мәдіғалиев Ибатолла, Аққалиев Айғали, Жұмағалиев Сағынғали, Харесов Бақтыгерей, Жұбанов Бақтыгерей, Қабдолов Жарылғас жолдасымыздың күш және техникалық көмегімен, басы-қасында жүрген Қызылүй орталау мектебінің директоры Ғұбашев Қабылдар, өзіміздің эскизімізбен жасаған Стелла ескерткішімізді, шара өтуден бір демалыс бұрын тұрғызып, атқарған жұмыстарының сәтті аяқталғанын Мұхамбет қуаныш сезіммен ұйымдастыру алқасына хабарлаған еді. Қызылүйдегі шараны жоспарлаған кезде 7-8 киіз үй тігу ұйғарылған болатын. Олар: «Тұщықұдық ауылы», «Қызылүй ауылы», «Айбас ауылы», «Майтөбе ауылы», Атақты шопандар ағайынды Мұхси, Ғайни ұрпақтары «Досқалиевтер ауылы», «Молшағыл ауылы» 1948 жылы жылқы малын бағып өсіруде, еңбегі жоғары бағаланып, Кеңес одағының социалистік еңбек ері атағынының иегері Башпанов Тастан ұрпақтары «Тастановтар ауылы» және осы ферманы ширек ғасыр басқарып осы елдімекенде тұрып жұмыс жасаған «Хатима Дайырова ауылы» атты киіз үйлер еді. Өкініштісі, кездейсоқ жағдайға байланысты Тастановтар ұрпағы үйінен басқа жеті киіз үйі тігілген еді.

	Қаз-қатар тігіліп, сәнді безендіріліп, әр тігілген үй, келген қонақтарды өте мәдениетті жоғары деңгейде қабылдап, қарсы алулары адам сүйсінерлік дәреже де болғандығы көңіл қуантады. Осы бір сәнді шараның өтуіне оны ұйымдастыруда, осында жұмыс атқарған, әр киіз үйді құруда және ас-су мен, тағы да басқа ас мәзірін дайындап, әзірлеп келген қонақтарға мінсіз қызмет атқарып, қаржылай көмек берген барлық ағайындарға, іні-қарындас, келіндерге, сынаптастарға, бәрінің аттарын атау мүмкін болмағандықтан барша ұйымдастырушы қызметшілерге рахмет айта отырып, атамекен рухы риза болып, әр отбасы Алланың ризашылығына кенеліп, шапағатына кенелгей деген шынайы алғысымызды көпшіліктің атынан білдіруді жөн көрдік.

	17 мамыр күні кешкілік концерт ұйымдастырылып, Аққыстау халық театрының режиссеры Фаруза Рахметова қойылымымен Есенжол Домбаевтың «Біздің ауылда қызықтар бола береді» комедиясы қойылды. Ондағы ойнаған ауыл актерлары Замария Әпешова, Гүлшара Исмағұлова, Рита Жаппарова, Жалғаспай Тажиденов, Берікбол Қонаров және музыкамен әсемдеуші Еркебұлан Тастановтар әзірлеген қойылымды жұртшылық өте жылы қабылдады.

	Осы кеште алғашқы рет, Мұрат Бектеновтің сөзіне жазылған, әнін Берікбол Қонаров шығарған «Қызылүй-елдімекенім» атты әні орындалды. Сондай-ақ ауылымызға танымал әншілеріміз Ақбөбек Ғабдоллақызы, Меңдібек Жұмағалиев, Асылхан Сәлен, Берікбол Қонаров, Руслан Бермағанбетов, Айнагүл Даулетярова, Қазақстанға белгілі әнші-сазгер Исатай ауданының Құрметті азаматы Гүлмайда Сүндетова өз өнерлерін ортаға салып, көрермендердің көңілін көтеріп бір желпіндіріп тастады.

	Нарынқұмы мен қатқыл етектің қиылысын біздің өңірде «жиек» деп атайды. Ия, осы жиекте дүбірлеген той басталып, халқы шат-шадыман көңілді ән құшағына тербелді. Құрылған алтыбақанда жастар ән шырқап, би билеп, түн жамылғысын серпіп тастап, ән Қызылүй аспанында шарықтап, үлкенді-кішілі өлең айтып, би билеп, әнге қосылудың өзі бір тамаша көрініс болды.

	Бұрын-соңды бұндай сазды кеш болмаған өңір, ұлан-асыр тойға ұласты. Енді осы тойдан «Нарын таңы» газетінің арнайы тілшісі Жоламан ДАУЛЕТЯР жазған репортажын келтірсек.





Құтты қоныс – Қызылүй




	Өзін қоныс қылған ел-жұртқа суықта – пана, ыстықта сая болған қасиетті құм Нарынның Шығыстағы қақпасы саналатын Қызылүй-талай ұрпақтың тамыр жайып, еңбегін емген мекені. Тарихтың бір парағында 1913 жылы патша әкімшілігінің өкімімен кәдімгі қызыл саз балшықтан құйылған тастан бекет салынып, сол уақыттан бастап Қызылүй аталып келеді делінеді. Осы тұстан қайырғанда, оған да биыл 105 жыл толыпты.

	Содан берідегі уақыт көшіндегі Қызылүй де елдегі өзгерістердің куәгері. 1957 жылы Чапаев атындағы совхоз құрылғанда ферма орталығына айналды. Осыннан Хатима Дайырова сынды үздік ферма меңгерушісі, Мемлекеттік сыйлықтың иегері Батан Ыбыраев, орден-медальдар таққан Мұқси Досқалиев, Шәріп Сыдихов, Қабес Уахитов сынды ондаған еңбек майталмандары шықты. Нарықтық қатынастарға көшкен уақытта жиек пен құм өңірін қоныстанған елге ортақ орталық болды. Қазіргі уақытта Тұщықұдық ауылдық округі бойынша ресми тіркелген ондаған шаруа қожалықтарының дені осы Қызылүй мен Айбас аумағына орналасқанын айта кету лазым. Өңірде ауыл шаруашылығын өркендетудегі ұрпақтар сабақтастығының сақталуы мақтаныш. Осындағы ондаған шаруа қожалықтары өрісті малға толтырып отырғаны сөзімізге дәлел. Көп тарихқа желі, көп бастамаға ортақ, көп іске ұйытқы болып, көп көңілде сағыныш та түзген Қызылүйдің бүгіні де келісті өрнектеліп, ажары артып, базары көбейе түскені рас. Соның бір куәсі Рухани жаңғыру аясында, «Туған жер» бағдарламасын іске асыру мақсатында Айбас және Қызылүй елдімекендері тұрғындарының бастамасымен, ауылдық округ әкімшілігінің ұйытқы болуымен, округтегі жекелеген азаматтар мен кәсіпкерлердің қолдауымен өткізілген «Менің ауылым» мәдени жобасы болды.





Ескерткіш елді қуантты




	Бұрынғыдай емес, қазір алыстан-ақ айшықты көрінетін болған Қызылүйді өткен жұма күні бетке алған көлікте есеп жоқ еді. Бәрінің тізгін тартып жатқан тұсы арнайы сахна құрылып, жеті киіз үй тігіліп, жәрмеңкесі енді-енді ғана қыза түскен елдімекеннің оңтүстік беткейіне ірге тепкен шара өтетін орын. Қаз-қатар қона қалған «Қызылүй ауылы», «Майтөбе ауылы», «Айбас ауылы», «Тұщықұдық ауылдық округі», «Хатима Дайырова ауылы», «Досқалиевтар ауылы» және «Молшағыл ауылы» аталған көлемді-көлемді киіз үйлердің алдындағы қарбалас тірлік, сахнаның соңғы әзірлігін тиянақтап жатқан жігіттердің қимылы мұндағы шараның әне-міне басталып кетпегін бағамдатқандай болса, сахна мен оған таяу жерлердегі көрнекіліктер де мән-мазмұнын меңзеп-ақ тұрғандай-ды.

	Алғашқы рәсім ауылды жанай өтіп, анау Айбасты маңдайға ала жосылып жатқан айдау жолға таяу орнатылған ескерткіш белгінің ашылуы болды. Білгеніміздей, бұл белгіні қоюшылар – осыдан 55 жыл бұрын Қызылүйдегі Қызыл төбе бастауыш мектебінің бірінші сыныбына барғандар екен.

	– Елдің тарихын насихаттау үшін, қазіргідей жаңғырған заманда елге азаматтарды тарту үшін ауылдастар болып бастама көтерген болатынбыз. Соның нәтижесі ретінде «Менің ауылым» мәдени жобасы бастау алып жатыр, – деді бүгінгі мерекенің мақсатынан көпті тағы бір құлағдар етіп, қош келдіңізін айтқан Тұщықұдық ауылдық округі әкімі Мәди Өтеғалиев.

	Сөз тізгінін алдымен ұстаған белгіні орнатушы түлектер өкілі Айғали Аққалиев болды: – Ардақты ағайын, 1963 жылы Қызыл төбе бастауыш мектебінің бірінші класына барған оқушылары қазір ата мен әже болған жандар. Сол жігіттердің, қыздардың ұйымшылдығымен, қол ұшын беріп, қолдаған азаматтардың арқасында белгіні орнаттық, қош келдіңіздер, – деді ол.

	– Елбасының туған жерге туың тік деген бастамасын іске асыруға арналған істің нағыз бір көрінісі осы деп білемін. Мен де үш шақырылым қатарынан, 15 жылға таяу, осы өңірдің депутаты болдым. Мектеп салу, газ, су тарту мәселелері сол кезде қойыл-ғанымен жаңа-жаңа іске асырылып жатыр, – деген ауданның Құрметті азаматы Жұмажан Қадимов бұл шараның сол уақытта Чапаев атындағы совхозды басқарған Жанай Беркалиевтің қолдауымен осында бастауыш мектеп ірге көтерген 1985 жылғы үлкен жиыннан кейінгі 30-35 жылда өтіп жатқан той екенін айта кетті.

	Аудан әкімі Марат Мурзиев пен түлектер өкілі Мұханбет Сыехов керме лентасын қиысымен елді қуантқан ескерткіш белгі жұрт назарында жарқ ете қалып, жиналғандар дуылдата шапалақ ұрды, әжелер шашу шашты.





Ауылға ауызсу келді




	Қуаныштың үлкені, әкімі бар, қарасы бар, үлкені бар, баласы бар жиналған баршаның, соның ішінде қызылүйліктердің жүзіндегі шаттықты әрлендіре, нәрлендіре жеткендей болған сәт мемлекеттік «Ақбұлақ» бағдарламасы арқылы жүзеге асып отырған іс-елдімекенге су тарту қондырғысы мен ауылішілік су желісі құрылысының пайдалануға берілуі еді. Бірін-бірі құттықтап, мәре-сәре болысқан көпшілікке алдымен аудан әкімі сөзін арнады. Қос елдімекен тұрғындары мен қонақтарды басталған Ораза айымен құттықтаған аудан басшысы қасиетті айдың бастауында өтіп жатқан Елбасының бағдарламалық мақаласы аясындағы шараға оң бағасын бере кетті.

	– Қазіргі кезде Елбасының саясаты арқасында әрбір ауылға үлкен-үлкен қолдау болып жатыр. Соның ішінде осы Қызылүй елдімекеніне таза ауызсу құбыры жеткізіліп, пайдалануға берілгелі отыр. Сонымен бірге тағы бір үлкен мәселе табиғи газ жеткізу мәселесі, ол да қазір шешімін тауып жатыр, жобалау-сметалық құжаттары дайындалу үстінде. Амандық болса, құжаттарын жасақтауды биыл бітірсек, келесі жылы құрылыс жұмыстарын бастаймыз деген үміттеміз. Жалпы Қызылүй мен Жасқайрат елдімекендерін газдандыру – облыстағы инвестициялық жобалар қатарына еніп тұрған жұмыстар, – деді Марат Бисенғалиұлы.

	Аудан басшысы Қызылүй негізгі мектебінің 2-3 жыл бұрын құрылыс жұмыстары басталған жаңа типтегі қос қабатты ғимаратының жылдың соңына дейін пайдалануға беріледі деп күтілуде екенін, ауылдардың әлеуметтік жағдайларын жақсарта түсу бағытындағы мұндай жұмыстар аудандағы жеті ауылдық округ бойынша жүріп, бір жерде жол, бір жерде балабақша үйлері салынып жатқанын қаперге бере келіп, «осындай жұмыстар алдағы уақытта да жалғасын табады» деп түйіндеді.

	Сөз алған қоғам қайраткері, Атырау облысы мен Исатай ауданының Құрметті азаматы Нұржиян Абдолова да жиналғандарды осынау үлкен қуаныштарымен құттықтап, Елбасының бағдарламалық мақаласын жергілікті жерде осылайша жүзеге асырып жатқан ауыл, аудан басшыларына, осы істің басы-қасында жүрген басқа да азаматтарға шын риза болып, қатты қуанып тұрғанын толқи жеткізді. Есімі Қызылүймен тығыз байланысты, 25 жыл ат үстінде жүріп азаматтардан артық болмаса кем іс қылмаған Хатима Дайырқызы, Чапаев атындағы совхозды басқарған, кезінде осы елдімекенге үлкен жанашырлық іс қылған Жанай Беркәліұлы туралы есте қалғандарды қысқаша өрбіте өткен ол: – Бұйыртса, газ келеді делініп жатыр, ауызсу келіп тұр. Ауыл жақсы, қаладан артықшылығы, мұндағы ауа өте таза. Сондықтан, болашақта халық көп қоныстанады деп ойлаймын, – деді.

	Қызылүйліктер атынан тілек қосқан белгілі малбегі, еңбек ардагері Тілекқабыл Симатовта жасалынып жатқан жұмысқа, ауылға көрсетіліп отырған қолдауға ризашылығын жеткізіп, ауылдастары атынан алғысын білдірген рәсім соңында Марат Бисенғалиұлы мен Нұржиян Абдолқызы керме лентаны қиып, аудан әкімі мен Тілекқабыл Симатұлының ауызсу кранын ашқанының да, әжелердің шашуларын шашқанының да, ауыл тұрғыны Амангелді Қалаубайұлының шаңырағында таза ауызсудың шүмектен аққанының да куәсі болдық.





«Бәйге төбедегі» бәсеке




	Ауылдан қозы көш жердегі «Бәйге төбе» басына халық көп жиналды. Алдымен жарыс жолына жаяу жарысушылар шықты. Желаяқтарға бұл жорықта бұйырғаны үш шақырымдық қашықтық. Шақырайған күн астындағы шаңдақ жолда сыр бермей жүгіріп өту де оңай емес-ті. Сөйтіп, тәуекелдің таралғысын шірене тартқан 14 желаяқ әп дегенде топтаса кеткен, бірте-бірте қатарлары сейіле берді. Нәтижесінде мәре сызығын алғашқы болып Қилымов Дінмұхаммед, екінші болып Әділжанов Бейбарыс кесіп өтсе, үшінші болып Бейсенов Айбол келді. Алғашқы үш орынға тиісінше 15, 10, 5 мың теңгеден тігілген байрақтары берілсе, төртінші, бесінші, алтыншы орын иегерлерінің әрбірі демеушілер тіккен байрақтан 5 мың теңгеден олжалады.

	Енді бір кезекте үш шақырымдық жарыс жолына Нұреденов Мүсілімнің Қоңыр атаны мен Әбілхайыров Есболаттың Сары атаны шыққан. Шаруаның ауырына жексе де, шыжыған ыстықта таңдайы кепсе де қыңқ демейтін жануарлар шаңы бұрқыраған жарыс жолын әп-сәтте айналып келе қалды. Бас жүлде Сары атанның қанжығасында кетті, Қоңыр атан екінші жүлдені қанағат етті (демеушісі Махамбет атындағы республикалық сыйлықтың иегері, Исатай ауданының Құрметті азаматы, Нарынқұмында туған ақын Нұралы Әжіғалиевтың отбасы атынан ұлы Алдияр).

	Ендігі кезекте көптің ентелей күткені ат бәйгесі еді. Жеті айналыстан тұратын 21 шақырымдық жарыс жолына тек қана тұщықұдықтық жүйріктер қосылды, талап солай. Сөйтіп, бәйге алаңына осы қалайы жоқ он үш ат сап түзеп, ауыздықпен алыса жарыс жолына да шықты. Бірінші, екінші айналымдарда бір-бірінен қара үзе қоймаған жүйріктер үшінші айналымды түдек-түйдек бөліне тамамдап, мәре сызығын бірінші, екінші, үшінші болып Қуанышқалиев Сәбиттің 5 нөмірлі 4 жасар Қызыл аты, Есмағанбетов Мархаметтің 9 нөмірлі 8 жасар Жирен қасқасы, Арынғазин Ғалымжанның 2 нөмірлі 12 жасар Құла қасқасы кессе, оларға құйрық тістесе Құрасов Саламаттың 10 нөмірлі 3 жасар Айкөркемі мен Сидеғалиев Төремұраттың 4 нөмірлі 5 жасар Көк аты өте шыққан. Төртінші айналыс аяқталғанда әлгі бесеудің ішінен Құла қасқа көрінбеді де, оның орнын басқан Атолов Сәндібектің17 нөмірлі 7 жасар Торы төбелі көптің көз алдынан төртінші болып өтті.

	Жиналғандар асыға күткен жетінші айналысты соңғы топтан суырылып шығып, бесінші айналыста алғашқы бестікке екінші болып енген Аққуатов Меңдіқұлдың 19 нөмірлі 5 жасар Қараторы аты алғашқы болып аяқтап, бірінші орынды иеленді (1-орын демеушісі-Атырау облысының, Исатай, Индер, Құрманғазы, Махамбет аудандарының Құрметті азаматы, Чапаев атындағы совхоздың 7 жыл директоры болған Жанай Беркалиевтің және «Руслан» шаруа қожалығының атынан Беркалиев Жасұлан). Екінші орын 10 нөмірлі Айкөркемге (2-орын демеушісі – 1973-1982 жылдары Чапаев атындағы совхоз директоры болған Идеят Оспановтың атынан Оспанов Еркебұлан), үшінші орын бесінші айналыста бестікке ілінген тағы бір жүйрік Нұреденов Мүсілімнің 15 нөмірлі 10 жасар Қаракүрең атына бұйырды (3-орын демеушісі – «Жұмағалиев Қуанышкерей» шаруа қожалығы атынан Жұмағалиев Қуанышкерей). Төртінші орынға 17 нөмірлі Торы төбел, ал бесінші орынға 9 нөмірлі Жирен қасқа келді (4,5-орындар демеушілері – Социалистік Еңбек Ері Қапизолла Каримовтың ұрпақтары атынан Каримов Нұртай мен Қапизолла Ертілес).





Ізгі ниет




	Жалпы ауыл мерекесінің өн бойында құттықтаушылар қатары аз болмады, құттықтау лебіздері де көп жолданды.

	Алыс-жақыннан жиылған жерлестердің ішінде жастық кезеңдерінде, сонау 1958-59 жылдары, ауыл мектебін бітірісімен ауыл қыздары арасынан алғаш рет трактор тұтқасына отырған қос құрбы, бүгінде бірі Орал, екіншісі Атырау қаласында тұрып жатқан Мұғиева Маруся мен Абдолова Мақпаш апайлар да осы тойға арнайы келіпті. Сыныптас қос құрбы кейін жүргізушілікті де меңгерген екен. Айтуынша, 1963 жылы Есіркеп учаскесінде тракторшылар бригадасының бригадирі де болған Маруся апа кейін Оралдан жоғары оқу орнын бітіріп, мамандығы бойынша еңбек етулі. Ал Алматы есеп-кредит техникумын тамамдаған Мақпаш апай банк саласында қызмет қылған. Өлкетанушы Бектенов Мұрат ағамыз жүздесуімізге себепкер болған, бүгінде 77 жастағы қос құрбы елдің осындай бірлігіне, тұрмыс-тірлігіне бек риза.

	Тойдың тағы бір қонағы, қос орденді запастағы полковник, әскери қызмет ардагері, Исатай ауданының Құрметті азаматы Мұханбетов Мереке болса:-Мен осы Қызылүйден сәл әріректегі Бірлік деген жерде дүниеге келгенмін. Төртінші сыныпқа дейін Қызыл төбе бастауыш мектебінде оқыдым. Әскери адам болғандықтан талай-талай сынды жолдардан өтсем де, қай жерде жүрсем де табан ізім қалған туған топырақ, балалық шақ әр уақыт жадымда жүрді.

Қазіргі Қызылүй үлкейіп, әлеуметтік нысандар көбейіп, заманға сай өсіп келе жатқанына қуандым. Лайым тойы тарқамасын, жерлестерімнің еңбектері жанып, тұрмыстары түзеле берсін деп тілеймін,-деген ағынан ақтарыла.

	Алдағы уақытта осынау құм өңірінде өз алдына ауылдық округ құрылуы, оның орталығын Қызылүй ауылы қылу жөнінде, елдімекенге Хатима апа есімін беру турасында, басқа да ұсыныс-пікірлер айтылуы да мерекелі сәттегі ізгі ниет, игі тілектің бір парасы болатын.





Түйін




	Уақыт түске еңкейген шақта ауыл мерекесі «Қызылүй – құтты мекенім» аталынған салтанатты шараға ұласты. Оның барысында жиналғандарды аудан әкімі Марат Бисенғалиұлы құттықтап, еңбек ардагерлерінің бір тобына Алғыс хатын ұсынды. Бір топ ауыл ардагерлері мен шаруагерлер «Ауыл еңбегі үшін» медалін иеленді.

	Құттықтау лебізін жолдаған облыстық ауыл шаруашылығы және ветеринария басқармасы бастығының орынбасары Қайролла Базарбаев шаруа қожалықтары басшыларының бір тобына басқарманың Алғыс хатын табыстады.

	Аудандық мәслихат хатшысы Нұрлан Мұханбеталиев те жиналғандарды мерекемен құттықтап, бір топ еңбек ардагерлеріне аудандық мәслихаттың Алғыс хаттарын тапсырды.

	Мектеп оқушылары мерекелік сәлемдерін жолдаған шарада ауылдық округ әкімі Мәди Өтеғалиев баяндама жасады, ауылдың әлеуметтік-экономикалық дамуы мен қоғамдық-рухани өміріне белсене араласқан бір топ азаматты Алғыс хатымен марапаттады. Есімі елге белгілі малбегілердің жолын жалғаған ұрпақтарына да Құрмет хаттары берілді.

	Арқан тартыс, кір тасын көтеру, қазақ күресі, түйе палуандар белдесуі, қой көтеру сияқты ұлттық-спорттық ойындар да қабаттаса жүріп, жүлдегерлері марапатталған, ат бәйгесі мен атан жарысы жеңімпаздары да сахна төрінде ұлығыланған шара соңы көркемөнерпаздар концертімен қорытындыланды.

	 Жоламан ДӘУЛЕТИЯР





Жетістіктің тіні есепшіде




	Жұмажанов Жаңбырбай 1931 жылы (құжаттарында 1930 деп жазылған, комсомолға өту үшін жасын 1 жасқа үлкейткен көрінеді) Жанбай ауылдық кеңесінде дүниеге келген. Әкесінің үш інісімен бірге соғысқа аттануына байланысты отбасын асыраудың ауыртпалығы 4-класс ғана бітірген өзіне түсті. Есепке жүйріктігінің арқасында 1942 жылы Жанбай ауылының «Бірлік ту» колхозында сиыр фермасының учетчигі болып еңбек жолын бастады. Бүкіл ферманың сауылған сүттері мен айырған майларының есептері, олардың мемлекетке тапсырылуын мұқиятпен қадағалап жүргізу, бар болғаны төрт класс бітірген баланың жауапкершілігінде болған. Соғыс кезінің «қылышынан қан тамған» қатаң талаптары бойынша сүт-майдың есебі қандай болғанын көзге елестете беріңіз. Қазіргі заманда төрт класстық білімі бар он бір жастағы баланың, қанша жерден компьютер мен ұялы телефонның ғұлама білгірі болғанмен, сондай жұмысты атқара алатынына сену қиын.

	Кейін 1954 жылы ірілендірілген Молотов атындағы колхозда 1957 жылға дейін есепші болып еңбек етті. 1957 жылы наурыздан бастап жаңадан құрылған Чапаев атындағы совхозға есеп айырысу есепшісі қызметін жасады.

	1966 жылдан 20 жылға жуық совхоздың №2 фермасында есепші болды. Осы жылдары ферманың экономикалық көрсеткіштерінің жоғары болып, облыс, республика, кейіннен Одақ көлемінде атағы шығуына белгілі бір дәрежеде өзіндік үлкен үлесін қосты. Әр бір шопанның көрсеткіші жинақталып, ферманың жалпы ортақ көрсеткішін құрайтындықтан, барлық шопандардың да еңбек көрсеткіші жоғары деңгейде болатын. Мектептің соңғы жылдарында экономист-есепші мамандығын таңдайтындығымды құп көрген әкемнің бір әңгімесі есімде қалыпты. Мал болғасын, табиғат жағдайына байланысты (қысқы боран, жазғы аптап ыстық, күзгі ызғарлы суық жел, т. б. ) шығын болуы заңды нәрсе, тіпті үкімет те 3 процент көлемінде табиғи шығын қарап бекіткен. Бірақ №2 ферма бойынша ұжым мүшелерінің ауызша келісімімен мал шығыны рәсімделмеді, мал басы толық аман сақталатын. Жыл қорытындысымен заңдылыққа сәйкес мал басы 100 процент сақталғаны үшін «натуроплата» есебінде әр шопанға мемлекеттен 30-дай қой сыйға берілетін, сөйтіп жыл бойғы болған нақты шығын бірнеше есе болып қайтарылатын. Осы есепті барлық шопанға түсіндіру бірінші жылы аздап қиындық тудырғанмен (бұрын өлген әр малды ай сайын есептен шығарып үйренген ғой), соңынан малшылар тарапынан кеңінен қолдау тауыпты.

	Тек төрт класс біліммен елу жылға жуық есепшілік қызметінде жұмысы жөнінде бір де бір ескерту алмаған әкеміз 1990 жылы зейнеткерлікке шығып, 1994 жылы өмірден озды. Кейбір көзі көрген қарттардың айтуынша шот соғудан совхоз бойынша ол кісінің алдына ешкім шықпаған көрінеді. Өзіміз де көре қалдық, үлкен қағаздағы қаптаған цифрларды шотқа соққанда қолы-қолына жұқпайтын және екі рет қайталап тексеріп жатпайтын. Қызық үшін кейде мен тексеріп қарайтынмын, тиынға тиыны соғушы еді. Тиын демекші ол кездегі барлық есеп қазіргідей емес, міндетті түрде тиынымен болатын. Шотты көп адам тек қосу мен алуға ғана қолданады, ал әкеміз бөлу мен көбейтуді де оп-оңай орындай беретін. Үйімнің төрінде әкем қолданған шот отбасылық құнды ескерткіш ретінде сақталулы тұр.





Өзгерген ауыл – Қызылүй


	(Қызылүй елдімекені мерейтойында ойға оралғандар)



	Көз салам, мынау бетеге белді далама,

	Өзгерген бүгін, ауыл мен әсем қалада.

	Ауасы-жұпар, суы да оның балдайын,

	Қызылүй түсер, сонау бір кезден санама.



	Сәбиміз онда, алаңсыз едік, хабарсыз,

	Баламыз әлі, болған да жоқпыз «адам» біз.

	Ат қылып мініп, жыңғыл мен құлан құйрықты,

	Батырлар құсап, ойын соғысын ойнаймыз.



	Шелекпен суды, құдықтан тасып ішуші ек,

	Бітеліп жатса су көзі, секіріп түсіп көздеуші ек.

	Өмір өзі үйретті, шағылда өскен балаңды

	Соңыма ерген жас буын, есіңде қалсын тек.

	Ол кезде жарық берілед,гүрілдеген мотормен,

	Алып-жігіт, дудар бас,қамтитын еді жарықпен

	Қорқытушы ек, айналдырып киіп тонды ескі,

	Ойнайтын едік, сол, аңқылдақ жезде, Өтеппен.



	Бәрі де артта, есейдік біздер, ер жеттік,

	Қазанында қайнап, өмірдің мынау кем-кетік,

	Ұстатпай уақыт, алыстан қолын бұлғайды,

	Қайнаған мынау, өмірден біздер не ұқтық?. .



	Ат жалын тартып, азамат болдым, сенде, мен,

	Сендермен бірге, дәм-тұзды татқан пендең ем.

	Жанаты жердің, Қызылүйімсің, құт-мекен,

	Бүлкілдеп соғад, мендегі жүрек, сен десем.



	Қаз қатар үйлер салынған екен қаладай,

	Бой көтеріпті мектебі, сәулетті бір сарайдай.

	Суы келіп құбырменен, газы да келет деп

	Ауыл халқы қуанып, мәз болыпты баладай.



	Табысып, Қызылүйде жүректері,

	Қауыштырды, ата-жұртты дүйім елді.

	Қалсын деп-ел есінде, белгі орнатты,

	Мектептің сол кездегі түлектері.



	Той өтті Қызылүйде, ұлан асыр

	Ат шауып, аламанда тасыр-тұсыр,

	Белдесіп боз кілемде палуандары,

	Айқасқан білектері шақұр-шұқыр.



	Қаз-қатар, бір-бірімен теңі болып,

	Тігілген, жұмыртқадай ақ боз үйлер.

	Шалқыды ән, сахнада сәні толып,

	Сазды әуен, әсем ән мен тәтті күйлер.



	Салт-дәстүрін әлі күнге жоймаған,

	Шөлдеп халқы қуанышқа тоймаған.

	Әр жүректен орын алған осы той,

	Қызылүйде бұрын соңды болмаған.



	Есімде мәңгі сақталып қалған Қызылүй,

	Жырымдай болып, жатталып қалған Қызылүй.

	Балдәурен мен жасдәурен шақты оятқан

	Барым саған, нарым да саған, Қызылүй.



	Түсімде көрдім, ғасыр асқан Қызылүй

	Бабадан жетіп, атадан қалған Қызылүй,

	Замана көшпен,қайтадан түлеп жаңғырған,

	Гүлденген ауыл, өзгерген ауыл-Қызылүй.

	Айғали Аққалиев (Қызыл төбе бастауыш мектебінің 1963-інші жыл бірінші класс оқушысы).





Игі істері есте қалғандар




	Ахметжанұлы Жақсылық. Осы бір кісінің аты аталғанда №2 фермада мал баққан малшылардың сол бір жылдардағы балаларының қай-қайсысы болмасын елең етпейтіні болмас. Осы жанның өмірінің еңбек өтімі көбі №2 фермада өтті. Ферманың қандайма жұмысы болмасын бір кісідей атқарған. Жазғұтырым қойлардың жабағы жүнін алып, қойларды күпкіден (дизенфикатция) өткізгеннен кейін, малшыларды жаз жайлауға көшіреді. Ал, жаз жайлауда жайылысы тозса, отты жерге көшіру, күзде күзем алу науқанынан кейін қой шағылыстру жеріне көшіру, бұл науқан біткеннен кейін малшылардың қыс-қыстағына көшіру сияқты кезектесіп келіп тұратын тынымсыз жұмыстарды атқару тек қана оның жұмысы болса, оның сыртында малшы балаларын жинап мектепке тасымалдау былай тұрсын, олардың аман есендігіне жауапкершілікпен қарайтын. Сонымен қатар малшылардың керек-жарағын қағазына жазып алып, оларды іздеп тауып, мұқтаждарын әкеліп беретінін малшылар әр кез айтып отыратын. Өзіне тапсырмаларды мінсіз атқарғасын ферма басқарушысы Хатима апайда жаз айларында алыстағы отырған малшыларды сирек аралап бармай малшыларға қатынайтын машиналардың жүргізушілеріне қағазбен жазып, тапсырмалар беретін еді. Жақсылық және басқа шоферларды малшылар асыға күтуші еді. Жақсылық Хатима апайдың берген тапсырмаларын қойшыларға оқып беріп, бір айналып соғып, орындалуын сұрағанда қойшылар «Хатима апайдың орынбасары келіп қалды» деп «сен ел шетіне келгені естіп, етек жеңімізді жинап жатырмыз» деп әзілдей қарсы алып, малшылар тапсырған керек-жарағын сұрап жататын.

	Енді, Жақсылықтың өмір жолымен еңбек жасаған жылдарын өз отбасы ұрпағынан және еңбектес болған адамдарға жолығып, пікірлескенбіз олардың айтқандарына сөз берелік.

	1935 жылы Мыңтөбе ауылдық Кеңесінде дүниеге келген. Ворошилов орта мектебін бітіргеннен кейін Гурьев қаласында жүргізушілік курсын бітірген. Отан алдындағы борышын Чита қаласында өткерген.

	Армия қатарынан келгеннен кейін Гурьев қаласында сауда базасында «товаровед» болып еңбек еткен. Кейін ауылға келіп, Чапаев кеңшарында жүргізушілік жұмысқа орналасып, соның ішінде №2 фермада зейнеткерлікке шыққанға дейін еңбек етті.

	Балалары ол кісі туралы былай деп еске алады:-Әкеміздің үйде болғанынан құм өңірінде болғаны көбірек болатын. Себебі әкеміз совхоздың жұмысын, үйдің шаруасынан артық көрген, денсаулығын, демалысын ойламастан беріле еңбек етті. Қысы-жазы, күні-түні деген болмайтын. Келіп жатады, кетіп жатады. Бір жолы шұғыл шақыртумен, енді ғана ас әкелініп жатқанда үй толы қонақты тастап жұмысына кетті, түн жарымында. Қателеспесем, сол кез теңіз тасыған кез сияқты (1974 жылы болар)

	Жас кезімізде ылғи машинаның (жүк көлігі) кузовы толы қонақпен келіп жататын. Үздік атанып, түрлі марапаттауларға немесе облыс әлде республикаға ма жиналысқа баратын шопандарды алып келетін. Сондай бір жолы үйдегі бір киер костюмін де кигізіп жібергенін де көргенбіз. Мерелин Өлдан ағалардың есеп тапсыруға келгендегі (төр бөлмеде есеп шотын сытырлатып бірнәрсені есептейтін де жататын), құмнан түрлі жиындарға келген малшылардың «қонақ үйі» болатын біздің үй. Өзі де өте қонақжай. Үйге қонақ шақыру қажет болған кездерде (ол кезде соғымға, т. б. көп шақырылатын еді қонақтық) анамызға «шақыра бер, келермін» дейтін. Көбіне қонақтар тегіс келіп болғансын, кейде шәй дастарханы аяқталғансын да келіп жататын. Қонақты шақырып алып, отағасы әлі жоқ, анамыз жүретін қонақтардан ыңғайсызданып, ал, біздің үйге келетін қонақтар үйренген, «аман болса, келе жатар, келін шәйіңді әкеле бер» деуші еді.

	Әке туралы көп еститінбіз. Құмның жолын күн-түн демей тура табатынын, жолсызбен жүрсе де бағыттаған жеріне дөп түсіретінін. «Кезіндегі Жәкеңнің жолдары ғой» дегенді естігенде марқайып қалатынбыз. Қазір жол көбейді, дұрысталды ғой. Құмдағы малшы ағайындардың қажетті тұрмыстық заттарын ерінбей ауылдағы дүкендерден алып, апарып, таратып беретінін. Арғы құм төріне Хатима апайдың жұмсауымен ферма басқарушысының тапсырмаларын өзі үйлестіріп, бітіріп келе беретінін, кей шұғыл шаруаларды апайдың атынан өзі де ұйымдастырып жіберетінін, т. б. естіп өстік. Сосын оқуға келетін бала тиеп қайтатын. Олар да келген күні біздің үйдің қонағы болушы еді. Олардың таныс ағайын болса да түн ортасында келгендіктен болар қондырып, таңертең үйді-үйге таратып, ал кішкентайларын мектеп жатақханасына өзі апарып тастайтын. Казірдің өзінде көп адамдар «ой бізді талай әрі-бері тасып еді ғой» деп еске алады.

	Көлігінің сенімді болуына көп көңіл бөлетін. Қалжыңдап, әзілдеп тұрып, тауып та қауып та айтатын өткір тілділігі де болды.

	Көршіге, ағайынға өте қамқор болды. Есімізде қалғаны Қоныс ағай өмірден өткеннен кейін, артында қалған, өмірлері өте қиын жағдайға көбірек тап болған осы отбасын ерекше қамқорлады.

	Зейнеткерлікке шыққанан кейін азғана мезгіл ауырып, анамыз өмірден өткеннен кейін тура 5 жылдан соң, сол ай, сол күні өмірден өтті. 1997 жылдың 23 маусымы күні.

	Ауылымыз құрмет тұтқан, біздің білікті маман дәрігер ретінде білетініміз Атабек (Атақабип) Ахметжанұлы. Ауылымызда туып-өскен туған өлкесінде қарапайым жұмысшы ретінде Чапаев совхозында әртүрлі қара жұмыста шыңдалып, жоғары оқу орындарына түсіп, мамандық алғаннан кейін еліне мінсіз қызмет атқарған осы Қызылүй елдімекенінде өмір өткелдері өткен, әркім өз мамандығы бойынша әр жерде жұмыс жасаса да, өскен жерін аңсап, әрқашанда сағынысып, қауышатын ауылдан түлеп-ұшқан жерлестеріміз туралы сөз қозғамақпыз.

	Солардың бірі Атабек Ахметжанұлы туралы сөз қозғасақ, ол 1938 жылы 2 мамырда Новобогат ауданы, Мыңтөбе ауылдық кеңесінде дүниеге келген. Ворошилов орта мектебін 7 сыныптан аяқтап, 1954 жылы Гурьев қаласындағы №56 ремучилищеге түсіп, кең профильді таракторист-машинист мамандығын алып шығады. Училищені бітіргеннен кейін Чапаев совхозында тракторшы болып еңбек жолын бастайды.

	Осы өңірден түлеп-ұшқандар, сол бір жылдары Атабекпен бірге, Махамбет ауданында (сол жылдары Чапаев совхозы осы ауданға қарады) атақты оташы дәрігер болған Сейлов Сарсенбай жұмыс жасады. Ол 1958 жылы Чапаев кеңшарына жұмысшы болып бастап, 1960 жылы трактористік курсты бітіріп, тракторист болып еңбек етті. Өз талабымен мединститутқа түсіп, жоғары дәрежелі дәрігер мамандығын алып, дәрігерлік антына сай жұмыс жасады.

	Елге келген техниканы меңгеруде сол жылдарда тек ер адамдар ғана емес, қыздар да атсалысып, жігіттермен иық тіресе механизатор болып, техника тілін жетік меңгерген, Мақпаш Абдолова (Нажимов Бақтығалидың немере қарындасы) Чапаев совхозында алғашқы шофер болып жасаған. Қаржыгерлік жоғары білім алып, Атырау облыстық ұлттық банк мекемесінде экономика саласында ұзақ жыл жұмыс істеп, үздік банк қызметкері медалімен марапатталды, қазіргі мезгілде зейнеткер, Атырауда тұрады. Жұмағаным Зейнова Чапаев савхозының озат механизаторы, ауылшаруашылық республикалық слетіне қатысқан Гурьев облысы аймағында алғашқы ауылшаруашылық техникасын жетік меңгерген қыздардың бірі, аса үздік еңбек үшін еңбегі бағаланып, Еңбек Қызыл ту орденімен марапатталған. Ал, Маруся Мұғиева бірнеше жыл шофер болып еңбек еткен. Чапаев кеңшарында комсомол жастар ұйымына да жетекшілік етті. Маруся Мұғиева Оралдан, Орал Ауыл шаруашылық институтін бітіріп, от басын құрып, сол жақта түрлі қатардағы маманнан бастап, басшылық қызметтерде жұмыс жасаған. Қазір ол Орал қаласында тұрады.

	Ал, Атабек Ахметжановқа кері оралсақ, 1959-1963 жж Калининградта Кеңес әскер қатарында қызмет атқарған. Әскер қатарынан келгеннен кейін мұнай іздеу мекемелерінде жұмыс жасады. 1967 жылы Ереван мединститутына оқуға түседі. Кейін денсаулығына байланысты Қарағанды қаласындағы мединститутқа ауысып, 1973 жылы бітіріп шығады. Бір жыл Гурьев обл. больница да қызмет еткен, Атабек Ахметжанов өмірінің соңына дейін Махамбет аудандық ауруханасында терапевт дәрігер болып қызмет атқарды.

	Жұмыста атқарған еңбектері бағаланып, «Еңбектегі ерлігі үшін» медалімен марапатталған және ВЦСПС-тің, Қазақ КСР Денсаулық сақтау министрлігінің, Қазақстан Компартиясы облыстық Комитеті мен Облыстық атқару комитетінің марапаттарына ие болған. 1988 жылы 29 қыркүйекте жол-көлік апатынан қайтыс болды.

	1994 жылы Махамбет селолық кеңесінің шешімімен осы селодағы өзі тұрған «Молодежный» көшесіне Атабек Ахметжанов есімі берілді. Тек біздер, бауырлары ғана емес, көптеген адамдар оның есімін әрқашанда құрмет тұтып, қадірлеуші еді. Ол кісі туралы сөз бола қалса, Атабектен ем алғандар, оның шапағаты тиген таныстар адамдары әлі де еске алады.

	Жақсылықтың ұрпақтары, әкеміздің інісі болсадағы, оны әр кез еске алып: оқығандығы, көп білетіндігі, кішілігі мен кісілігі, көпшілдігі, жайлылығы, биік адамгершілігі тізе берсек көп, ата-анамыздың, барша әулеттің арқа сүйері, ақыл-кеңесшісі болды. Адамдарға болсын деп тұратын, алдына келген науқастың сауығып кетуі үшін өзінің уақытын да, білім-білігін де аямайтын, өзінің туғанындай қабылдайтын. Үй-күйді ұмытып, кейбір аурулар үшін, ағайынның өтінішін, науқастың көңілін қалдырмайтын.

	Махамбеттен түн ішінде Чапаевқа, Қызылүйге немесе Жанбайға да барып, ем-дом жасап жүрген кездерін білетін себебіміз, осы жаққа келгенде біздің үйге соқпай кетпейтін біздер сағынысып жібермесек «мында бір ауруға келіп, соған қарап, ем беріп кетіп барамын, асығыспын, жолай Новобогаттағы бір науқасқа баруым керек» деп аман-саулық білгесін кетіп қалатын. Кейбір таптырмайтын дәрілерді өзі оқыған (ол кезде СССР аумағы ғой) сол кездің достары арқылы алдыртатын. Ауруханада сол мезетте қажетті дәрі болмай қалып, ол өзінде, үйде бар болса, соны алдыртатын. Немесе өзі барып та алып, келуші еді.

	Емделушілері тәңіріндей сыйынатын, қатты қадірлейтін. Атабек ағамыздың қазасын естіген Махамбеттегі бір емделушісі қателеспесек есімі Иван Дмитриевич Брагин болуы керек (Мне теперь не жить. никто меня теперь не сможеть лечить) «Ахметжанов кеткен болса., мені енді ешкім олай емдей алмас» деп қайғырып, ағамызды қатты сыйлайтыныын шын жүректен тебіреніп толқу үстінде айтқанын Махамбет халқының айтып жүрегенін талай естігенбіз,-деп еске алады бауырлары.

	Халықтың алғысына бөленген-ақ жан болатұғын. Әттең, бір кем дүние. 50 жасында (02. 05. 1938-29. 09. 1988) өзі де ұната бермейтін тоғызыншы айдың 29-ыншы жұлдызында жол-көлік апатынан қаза болды. Мәңгі есіміздесің, асыл ағам Атақам деп тумалары еске алса, оны білетіндер есімін ұлғылап, еске алып отырары қақ! Біз тек Қызылүйден шыққан елі ардақтап еске алатын бірен-саранын ғана перезенттерін жазып отырмыз.





Мүтафира апаймен сұбхат


	(Қыздардан шыққан өңірімізде алғашқы жоғарғы білімді мал дәрігері. )



	Сұрақ: – Мүтафира апай, Бірлікте дүниеге келіп, ауданымызда қыз балалардан жоғары білімді мал дәрігері мамандығын алған, алғашқы қыздардың бірісіз. Шығармамызды жазу барысында, сіз, туралы анығырақ білсек деген ниетпен өзіңіз естелік айтып берсеңіз деп сұрағанбыз. Енді соған сөз берсек.

	Жауап: – Бірлік, Майтөбе маңын қоныстанған Енбайдан тарайтын Тажахмет ұрпақтары Тажахметтен Қами, Қадим, Қалым, Өлдан, Бақыт, Бақтен қыздары Қаймақ, Қапура. Бәрі де осы құм өрісінде еңбек етіп, ел экономикасын өркендетуде сүбелі үлес қосқан адамдар. Осы әулеттен тарайтын Қамиева Мүтафира Қамиқызы 1937 жылы 15 қыркүйекте Бірлік елдімекенінде дүниеге келіппін. 1944 жылы Қызыл төбе бастауыш мектебін Зейнуллин Ғайнолла, Бисенбаева Жаңыл, Тажахметқызы Қапуралармен бірге оқып, Сартөбе орта мектебінде орта білім алып шықтым.

	Сұрақ: – Мүтафира апай, сол кездегі ауыл балаларының білімге деген құштарлығы, ынтасы өте жоғары болды ғой. Жалпы сабақты жақсы оқыған шығарсыз?

	Жауап: – Ия, ол кездегі халықтың жағдайы өте ауыр еді. Тамақ, киім-кешек те, тапшы. Бірақ білімге деген ынтамыз өте жоғары болды. Әсіресе математика сабағынан Шарапиева Әсия, Исмағұлов Ғалімжан ағайлардан оқыдық.

	Сартөбеден он жылдық білім алып шыққаннан кейін, әкем Қамиге көмекші шопан болып жұмыс жасадым. Сол көмекші шопан болып жүргенде, ауырған малдарды емдейтін малдәрігерлері келіп, мал емдегенін көріп жүреміз. Мүмкін содан қызығушылығымыз оянған шығар. Оқуға барайын десем, сол кездегі ферма меңгерушісі Сембаев Ізғали қойдан босатпады. Бір күні ел аралап жүріп, сол кездегі совхоз директоры Абакумов Петр Сергеевич келіп, біздің үйге келгенін мен пайдаланып, оқуға барғым келетіндігімді айттым. Ол кісі сол бойда «оқуға баратын адамды ұстауға болмайды» деп мені қой бағудан босатты. Орныма қойға көмекшілікке жетінші сынып бітірген сіңілім Қалиманы қалдырып, оқуға кеттім. Гурьевке Алматының вет. институтына (АЗВИ) студенттер қабылдауға комиссия келіп жатыр екен. Бір мешок кітабымды арқалап, Гурьевке барып, Қали атамыздың Әдина деген қызының үйіне жатып, қабылдау емтиханын жақсыға тапсырдым. Менімен бірге ауылдасым, әрі ағайыным Зейнуллин Ғайнолла екеуіміз оқуға түсіп кеттік. Химия мен физикадан беске, орыс тілінен диктантты қалай жазғанымыз есімізде жоқ. Ол кезде құмда өскен біздер орыс тіліне ұятты болатынбыз. Ақыры үш алған болармын әйтеуір құлатқан жоқ, оқуға түсіп кеттік қой. Бізбен бірге бұл өңірден Ганюшкиннен Тұяқбаев Мағаз, Сәлкен деген қызбен бірге оқуды бітірдік.

	Сұрақ: – Алғашқы еңбек жолыңыз қайдан басталып еді?

	Жауап: – 1962 жылы жақсы бағамен бітіріп шығып, елге мал дәрігері мамандығын алып еңбекке араластым. Жолдама мен Гурьев облысына бөлді. Біз келгеннен кейін әркімді әр жаққа мені, Еспол ауданының малдәрігерлік стансысына емдеуші дәрігер етіп жіберді. Бас дәрігер Құнашев Әмірғалидің қарауында 1963 жылдың сәуіріне дейін жұмыс жасадым. Осы жылы туған жеріме оралуыма байланысты мені, Ахметжанов Сапи Чапаев совхозынан малдәрігерлік бөлімшесін ашып, осы бөлімшенің меңгерушісі етіп тағайындады. Жұмыс істей жүріп, көбіне совхоздың ауырған малдарын емдеумен айналыстым. Атпен малшыларды аралаймыз. Ол кезде қой, сиыр малдарында аусыл (ящур) ауруы шығып, емдеу жұмыстарын атқардық. 1963 жылы №2 ферма шопаны Ыбыраев Батанның бағымындағы қойдан «басқақ» ауруы шығып, 10-15 күндей емдеп жазып шыққанымыз есімде қалыпты. Сиыр, түйе малдарынан қан алып, зертханаға тапсырып, жұқпалы мал ауруларының алдын алып, халыққа қызмет көрсеттік.

	Сұрақ: – Сіз, осы оқуды бітірген біздің өңірде қыздар арасында бірінші мал дәрігері екеніңізді білеміз. Сізді түрлі жұмыстарға жұмсапты, ешқайсысына да бармай осы ұжымшарда жұмыста қала беруіңізді естігенбіз, осының да себебін білсек дейміз.

	Жауап: – Мен оқу бітіріп келіп, Чапаев кеншарында жұмыс істеп жүргенімде, бір күні аудан басшылары мені шақырып алып, «Бақсай кеңшарына бас мал дәргері болып баруың керек, бұл ұжымшарда жұмысты ғылыми тұрғыда ұйымдастыру керек, сен оқуды үздік бітіргеніңді анкетаңнан біліп отырмыз» деді. Мен, тұрмыс құруыма байланысты, от басымда үлкен ата-енем барын алға тартып, сенімдеріңізге рахмет айтып, істеп жүрген ұжымшарда бір жола жұмыста қалуды шешіп отырғанымды айттым. Мені қабылдаған райкомның бөлім бастығы, бірақ, сізді аудан басшысының қабылдауына апаратындығын айтып, бірінші хатшыға алып барды. Ол кісі менің бар жағдайымды сұрап, Чапаев кеншарының жұмыс барысын сұрастыра отырып, маған Бақсай кеңшарына бас малдәрігерлігіне жұмсайтынын және сендей білікті маман керек екендігін айтты. Мен жағдайымды түсіндіріп айтқанымды тыңдап алып, жолдасың мен ақылдас деп шығарып салды. Кейін Тәжірибе стансасына ғылыми жұмысқа да шақырды. Отбасымның жағдайына байланысты, осы туған жерде қалып жұмыс істеу маңдайыма жазған екен

	Махамбет ауданының ветстансасының бас дәрігері Уалиев Қайырғали, зертхана бас дәрігері Рахметов Құбаш, Есқараев Аманжол, Чапаев бас малдәрігерлері Ахмедьяров Алғи, Оспанов Идеят, 1977-1978 жылдары Новобогат ауданы құрылғанда бөлім меңгерушісі болып, зертхана меңгерушілері Құрасов Күнтуған, Айтқалиев Базарбай, Оспанов Идеяттармен бірге жұмыстас болып, химтоксиколог, серология бөлімдерін басқардым. Міне, осы менің еңбек жолым. 1965 жылы қараша айында комсомол жастар тойын өткізіп, Әбежанұлы Халидолламен тұрмыс құрдым, мамандығы адам дәрігері. Үш қыз, екі бала тәрбиелеп өсірдік. Жолдасым Халидолла 2008 жылы дүниеден өтті. Қазір еңбектің зейнетін көріп, бала-шаға, немере-жиендерімнің қызығын көріп отырған әжемін.

	Ия, өңірімізден қыздар арасынан, бірінші шыққан жоғарғы білімді малдәрігерінің өмір тарихы осылай өрілген екен. Апайға берген сұхбатына рахмет айтып, ұрпағының ортасында сәнді қартайып, қызықты шағыңыз көп болсын деген, тілекпен аттандық.

	Сұхбаттасқан Мұхамбет Бисенбайұлы.





Өнербектің өнегелі ісі




	Қызылүй елдімекені мектебінің директоры Ғұбашов Қабылмен болған сұхбатымызда Жанбала Өнербай (Өнербек) осы өңірге біз білетін қыры Атырау облыстық ауруханасында жүрек, қан тамырларының кардиолог дәрігер және Атырау емдеу санаториясының бас дәрігері ретінде бұрын білетін едік. Өнербек Хатима апайдың сіңлісі Сатқанқызы Алтынаймен үйленіп, отбасын құрды. Осы жылдардан бастап әркез Өнербек пен Алтынай Қызылүйге келген сайын Хатима апай қарауындағы малшылардың ден-саулықтарын қаратып қалатын, кейде науқастанып жатқан адамдарға бұлардың келгенін пайдаланып машина беріп, апарғызып қаратып алатынын да біліп жүр едік. Өнербек осы елден соның ішінде «Қызылүй» сайлау участігінен үш мәрте қатарынан «облыстық мәслиқаттың депутаты» болып сайлануы онымен халықпен өзара байланыстығы бұрынғыдан да арта түсті. Қабылмен болған әңгіме де Жанбала депутат болып жүрген уақытында Қызылүй елдімекенінің мұң мұқтаждарын жоқтап, жоғарғы билік басшыларына жеткізіп, шешу керек мәселелерді алдарына қойып, кезек күтпейтіндігін айтып дәлелдеумен болды деген еді. Біз осы жағдайды білгеннен кейін телефон арқылы сухпаттасқан болатынбыз.

	Жанбала Өнербай (Өнербек) ол 1949 жылы 15 қаңтарда Исатай ауданы, Забурын ауылында дүниеге келген. 1964 жылы Исатай ауданы Гагарин атындағы мектепте сегізінші класты оқып, 1966 жылы Балықшы ауданы, А. Жангельдин атындағы орта мектепті бітіреді. Мектеп бітіргеннен кейін «ПМК-17» құрылыс мекемесінде тасқалаушы болып жұмыс жасайды.

	1970 жылы Совет Армиясының қатарында Отан алдындағы борышын өтегеннен кейін, екі жылдай Индербор Орта Азиялық газ құбырлар мекемесінде жұмыс жасаған. 1972 жылы Ақтөбе мемлекеттік медицина институтына емдеу факультетіне түсіп, оны 1979 жылы бітіріп, жолдамамен «Облыстық ауруханаға дәрігер-кардиолог» болып жұмысқа орналасады. 1984 жылы Денсаулық сақтау басқармасының нұсқауымен Исатай ауданы, Забурын ауыл советіне учаскелік ауруханаға бас дәрігер болып тағайындалған. 1986 жылы Денсаулық сақтау басқармасының бұйрығымен «Облыстық Кардиология» бөлімінің меңгерушісі болып, сонымен бірге штаттан тыс облыстың бас кардиологының міндетін атқарады.

	1987 жылы жаңадан ашылып жатқан Гурьев нефтехимстрой трестіның Санатория профилакториясына бас дәрігер болып тағайындалады. 1989 жылы Қазақстан Республикасының медицина саласында ең алғашқы болып, одақ көлемінде екінші болып, мекемені нарықтық жолмен басқару арқылы алғашында жалгерлік әдіспен кейіннен акционерлік қоғам ретінде құрылады. 1989-2002 жылға дейін нарықтық қатынастың қыр – сырын игеріп, кішкентай емдеу орны, үлкен бірнеше бағыттағы кәсіпорнына айналады (құрылыс, сауда, балық, мал, егін шаруашылығы).

	1990 жылы бүкіл «одақтық емдеу-сауықтыру» нарықтық қатынаста жұмыс жасау жөнінде Ресейдің Волжск қаласында семинар-кеңесі өтеді. Оған Ресей, Украина, Орта Азия және Балтық жағалауы елдерінің 400-ге жуық басшылары қатынасты. Осы жиында нарықтық жолмен бір жылдай жұмыс жасаған бірден-бір мекеме ретінде қазақстандық Жанбала Өнербайға сөз беріліп, баяндама жасайды. 2005 жылы «Ерен еңбегі» медалімен наградталаған.

	2006 жылы Швецарияның Женева қаласында өткен халықаралық кәсіпкерлердің VI-шы форумына шақырылып, кәсіпкерлік салада үздік іскерлігі үшін алтын медальмен марапатталған. Төрт дүркін облыстық мәслихат депутаты. Атырау облыстық мәслихатының «Нұр Отан» партиясының фракция жетекшісі. 2014 жылы «Нұр Отан» партиясының «Белсенді қызметі» үшін-медалімен, Парламент мәжілісі төрағасының Алғыс хатымен марапаттаған. РҚБ Қазақстан мәслихат депутаттарының бірлестігімен «Қазақстан мәслихаттарының Құрметті депутаты» атағына ие болады.

	2015 жылы 3 желтоқсандағы Қазақстан Республикасы Президентінің Жарлығы бойынша Құрмет ордені және сертификатымен марапатталған. ҚР Ұлттық спорт түрлеріне жанашырлық танытып, ұлттық спорттың дамуына айрықша үлес қосып, еңбек сіңіргені үшін 2015 жылғы 15 желтоқсанда ҚР Ұлттық спорт түрлері қауымдастығының «Елімжан» төсбелгісімен және «Дене шынықтырумен спортты дамытуға сіңірген еңбегі үшін» төсбелгісімен марапатталған. Ұлттық бизнес орталығының оргкомитетінің шешімімен «Мемлекетке еңбегі сіңген қызметкер» орденімен марапатталған. 2018 мамыр айында Сенат төреғасы Қасымжомарт Тоқаев облыс активінде еліміздің өсіп-өркендеуіне қосқан үлесі үшін Құрмет грамотасымен марапаттаған еді. Исатай ауданының Құрметті азаматы. Бірнеше дүркін облыс, қала әкімшілігінің Құрмет грамотасымен Алғыс хаттарымен марапатталған.

	Исатай ауданында облыс әкімі Бақтықожа Салахатдинұлы Измұхамбетовпен кездесу кезінде, осы ауданнан сайланған облыстық мәслихат депутаты ретінде Тұщықұдық округіне қарасты, Қызылүй елдімекеніне газ, су, тарту жөнінде ұсыныс жасаған. Елдімекенге газ, су, канал тартылса, бірнеше шаруа қожалықтардың дамытуға оң әсерін тигізетіні туралы айтып, дәлелдеген. Осы жүргізген жұмыстарының натижесінде болса керек, Қызылүй мекеніне су тартылып, газ тарту желісі қолға алынып жатқандығы Өнербектің де өнегелі ісінің нәтижесі еді.

	Қоғамдық жұмыстарды атқара жүріп, «Бөбек» қорына демеушілік, «Жас ұрпақ» балалар қорының құрылтайшысы. Батыс Қазақстан облыстары бойынша таэквондодан аймақтық президенті болған екен.

	Сонымен қатар, қарттар үйіне, балалар үйіне және күн көрісі төмен отбасыларға үнемі демеушілік көрсетіп отырған. Жанбай учаскелік ауруханасына «Жедел жәрдем» автокөлігін, Исатай ауданы, Тұщықұдық селолық огругі, Қызылүй дәрігерлік пунктіне медициналық құрал-жабдықтар және Тұщықұдық елдімекеніне жиырма үйге газ құбырларын тарту жұмыстарына демеушілік көрсеткен еді. Осы Қызылүй елдімекеніне радио, телефон желісін тартқандығын, Өнербек атқарған ісіне әрқашан асқан ризашылығы мен алғыстарын айтып, еске алып отырады. Атырау облысы ұлттық ойындар қауымдастығының төрағасы, спорт шебері. Қазақстанға еңбегі сіңген жаттықтырушысы, Қазақстан Республикасының жоғарғы дәрежелі төрешісі қызметтерін де мінсіз атқаруда.

	 Көкше академиясының «Дене шынықтыру және спорт» мамандығы бойынша Бакалавр академиясының дәрежесі берілген. 2013 жылғы жиырмасыншы қазанда облыс әкімінің бұйрығымен Атырау облысы «Ұлттық спорт түрлерініңың Атырау облыстық клубы» коммуналдық мемлекеттік қазыналық клубына директор қызметіне тағайындалған. Атбегі, құсбегі, әнші, сазгер ретінде де халыққа танымал болған жан. Өнерлі өнерпаз Өнербек жоғары оқу орнында оқып жүргенде Ақтөбе облыстық мемлекеттік медициналық иститутының жанынан құрылған ұлт-аспаттар оркестрінің алғашқы негізін қалап, ұйымдастырушысы да болған.

	1976 жылы Дәулеткерей атындағы ұлт-аспаптар оркестрінің Алматы қаласында өткен республикалық байқауда «Халық аспаптар оркестрі» атағы берілді. Сол байқауда республикалық конкурстың лауреаты атағын «Шалқыма» күйін орындау шеберлігімен алды. Отбасылы, төрт баланың үлгілі әкесі.

	Өнербекпен осы екеуіміздің ортамыздағы әңгімемізден көптеген жайларды анықтап алғаннан кейін мен есімде қалған бір кезеңін есіне түсіріп: Өнербек, Алтынай сен екеуіңнің үйлену тойларыңды мен басқарған едім, есіңде болар деген де,-Әрине Мұрақа, есімізде Қызылүйде болды.

	Сіз менің өнер жолымды, сірә бәрін сұрастырып алғансыз-ау деймін. Домбырада күй тартып, гитарда ойнап, ән салатынымды айтып, егер үлкендерден рұқсат болса, «күйеу баламызды өлең айт» деп қинамай-ақ бір екі күй орындап беруді сұраған едіңіз. Мен үлкендерден рұхсат болғасын екі күй орындап бергенім есімде. Сол кездегі Чапаев кеңшарының директоры Оспанов Идеят:-«Ей, бажа жаңағы күй тартқан қолыңды көрсетші» деп қолымды алып, бір қызыл ондықты қыстырған еді. Сол бір он соммен, қазақи күйеулік бір-екі қадеден құтылған едім,-дегенде екеумізде өткенді еске алып бір күліп алған болатынбыз. Сіз басқарып, бата бергеніңіздің арқасында қайнаға, біздің аман-есен, еңбектің арқасында осындай дәрежеге жеткеніміз болар,-деген еді. Мен өз кезегімде «Халыққа жасаған сауапты істерің және солардың берген баталарының арқасы шығар» дедім.

	Халқымыз «Баталы ұл – арымас, батасыз құл – жарымас» деген және «Жаңбырмен жер көгерер, батамен ер көгерер» мақал бар. Өнербек, сенде халықтың алғысына бөлене бергейсің дедім де сұхбатымның соңында, шынайы тілегімді білдірдім.





Өткен күнде белгі көп


	Нарынқұмында, оның ішінде Айбас топырағында өмірге келіп, ауданның әлеуметтік-экономикалық дамуына ұзақ жылдар үлес қосқан, қырық жылға таяу аудандық деңгейде депутат, оның, 22 жылын аудандық Мәслихат хатшысы болған Кадимов Жұмажанға құм өңірі, Қызылүй елдімекені жөнінде сұрақтар қойған едік. Төменде сол сұхбатты жариялап отырмыз.

	Сұрақ: – Қызылүй елдімекенін қай кезден бастап білесіз, ол қашаннан бастап қоныстанылды?

	Жауап: – Құба қалмақтардан босап, тусырап жатқан Нарынды 1800 жылдардың басынан бастап, Бөкей көшіне ілескен Кіші Жүз рулары қоныстанып, Ішкі Орданы құрғаны тарихтан белгілі ғой. Үйренісе келе олар қыста теңіз жағасына қыстап, малдарын қалың қамыстың ықтасыны мен шүйгін шөбіне жайып, балық аулап, көктемде кері Нарынқұмына жайлауға көшіп отырған. Қатқылда арба, шана, сияқты жүк тасу құралдары пайдаланылса, құмда жүк түйеге ғана теңделеді, басқа да құмға кірер алдында кідіріп, қажеттерін жинақтап алуы үшін жағада ел қоныстанбады деп айтуға болмайды, себебі Қызылүй сияқты қатқылдың құмға кірер қақпасы ежелден құмға жүргендегі ұрымтал тұс, тұщы су көзі болуы арқылы ел қоныстануға сұранып тұрған мекен. Тарихтан белгілі ұзақ жыл дос болған Исатай мен Жәңгір ханның арасы 1834 жылы бұзылады ғой. Хандық дәуірінің 10 жылдығын тойлаудың аяғындағы билер сайлауында Исатай тек ғана Қарауыл Қожа мен Балқыға ғана қарсы шықпай, ханның өзінің де көптеген жолсыздықтарын сынап, одан әрі әңгіме ушыға қатты сөзге келіп, нәтижесінде хан Исатайды үй қамақта ұстауға жарлық шығарады ғой. Ақыры билер кеңесімен 60 атан айып төлеп, босап шыққаннан кейін Хан жарлығымен Исатай жайлап келген бес аралды (Қарақамыс, Күйген, Көлденең, Түйе арал,, Кемелі арал) Қарауылқожаға алып беріп, өзін Мыңтөбеге көшіретіні тарихтан белгілі. «Міне осы бес аралға ие болғаннан кейін Қарауылқожа ол аралдарды жалдап, сатып, қатты байиды да, малдары теңіз жағасына сыймаған соң, Бекетай құмына дейінгі арада екі жерде мал қыстайтын орын, ал құм мен қатқылдың жиегінен күйдірілген қызыл кірпіштен үй салдырды» деп жазады архив құжаттарына сүйенген Исатай Кенжеалиев. Демек, теңіз жағасынан құмға шығар қақпаны осы күнгі Қызылүйдің орны деп бағамдауға болады.

	Негізі, қарттардың айтуынша, қазіргі Қызылүйдің орнынан қыстау орнын салып алғаш қоныстанушылар Майтөбені жайлаған Жастабан Таз руының азаматтары, ал қоныстану кезеңдері 1900-1910 жылдар шамасы деп айтылады. Құмда қатты саз алынатын тақырлар болады, оны қазып, атпен бастырып, иін қандырып, тас басады, үйдің сыртын майлайды. Құрамына қарай қатты қызыл күрең сазбен үйдің сыртын майласа, ол алыстан қызарып көрінеді. Алғашқыдағы Қызылүй атауы осыдан шығуы да мүмкін.

	Сұрақ: – Бұл елдімекенге негізгі ел шоғырлануы қай кезеңдерден басталады?

	Жауап: – Бүгінде аталық жасқа жеткен біздің өзіміз де кешегі Ұлы Отан соғысының соңынан кейін, өмірге келген ұрпақпыз ғой. Сондықтан арғы тарихын жете біле бермейміз. Менің білетінім, Орталық Партия Комитетінің 1954 жылғы Сентябрь Пленумының «ауылшаруашылығын жедел өрге бастыру туралы» мәселе қарауына байланысты елде үлкен өзгерістер болды. Тың игерілумен қатар ұсақ колхоздар ірілендірілді, кейіннен совхозға айналдырылды. Осы кезеңнен яғни өткен ғасырдың 50 жылдардан бастап Қызылүй орталыққа айнала бастады деп білемін. Мында 1954 жылы бастауыш мектеп, дүкен, кейіннен құм өңіріне тасылатын заттар үшін сауда қоймасы, почта бөлімшесі ашылды. Мектеп директоры Жүнісов Мұқыш, дүкенші Зұлхашев Ыдырғали, почта қызметкері Ихсанов Ғайнолла болды. Бұлардың үшеуі де Ұлы Отан соғысына қатысқан ардагерлер еді.

	Сұрақ: – Чапаев атындағы совхоздың атын шығарған №2 ферма туралы не айтасыз?

	Жауап: – 1954 жылдан бастап ұсақ колхоздар екі дүркін ірілендіріліп келіп, 1957 жылы Молотов және Чапаев атындағы колхоздар есебінен Чапаев атындағы совхоз құрылғаны белгілі. Оның Көшерқарадан Шәуіптенге дейінгі жаға бойы, Бегайдар аумағы №2 фермаға берілді. Фермаға алғашқы жылдары Мералин Өлдан жетекшілік етті. Жартылай қылшық жүнді қазақы қойдан құрылған ферманың алғашқы жылдардағы көрсеткіші онша болған жоқ. 1960 жылы Шымкенттен Совет Партия мектебін бітіріп келген Хатима апай өзі жұмсалған Жанбай ауылдық Кеңесі төрағалығына бармай, артта қалған осы ферманы сұрап алып, оны 1985 жылғы қараша айына яғни зейнеткерлікке шыққанға шейін басқарғаны белгілі. Апай басқарған жылдары ферма алғашқы кезеңдерден бастап қаракөл қойын өсіру бағытына мамандандырылды және бес бесжылдық қортындылары бойынша, облыста барлық көрсеткіштерден көш басында болды. 1966 жылы ферма бойынша әр жүз аналықтан 148 қозы алған рекорд бұдан кейінгі жылдары жаңартылған жоқ. Хатима апай ферманың экономикалық көрсеткішімен ғана шұғылданбай, әр шопанның тұрмыстық жағдайын, өмір сүру мәдениетін көтеруге, жеке шаруа жағдайының жақсаруына да тікелей қамқорлық жасады. Әр шопан үйінің қажетін тізіп алып, сауда мекемесіне сұраныс беріп алдырып, әр үйге өзі таратып отырушы еді. Ел халқының құрметіне бөленген Хатима Дайырова Ленин, Октябрь Революциясы бастаған бірнеше ордендермен марапатталды, СОКП ХХIII съезіне делегат, Қазақстан Компартиясы Орталық Комитетіне мүше болды. Ол тәрбиелеген Борашев Ермек өзінен кейін он жыл осы ферманы басқарса, мамандар Имашев Сұңғат, Сыдихов Шәріп апайдың ұзақ жылғы сенімді көмекшілері болды. Шопандар Уақитов Қабес, Уақитов Нұреден, Мақсотов Ғапурын, Мәдіғалиев Нәбидолла, Ыбыраев Батан, Досқалиев Мұхси, Досқалиев Ғайни, Сарин Қалаубай, Хамзин Ғарифолла, Нұреденов Машан, Ғұмаров Іскендір, Матишев Сағидолла, т. б. осы ферманың даңқын асырған майталман малбегілер болды. Олардың көбі мемлекеттік орден-медальдармен марапатталса, Ыбыраев Батан Мемлекеттік сыйлықтың лауреаты болды. Қызылүйде мектеп ашу, оны орталыққа айналдыру жөнінде көп қамқорлық жасаған, екі дүркін Новобогат, Махамбет аудандарында ауатком төрағасы болған Жайықов Уәли құм өңірін аралап келгеннен кейін аудандағы бір жиында сөйлеген сөзінде «Чапаев совхозының №2 фермасының кез келген шопанын басқа шаруашылықтарға ферма басқаруға жіберуге болды» дегені бар.

	Сұрақ: – Құм өңірімен өзіңіздің байланысыңыз қандай, қай жылдары бұл өңірден аудандық мәслихат депутаты болдыңыз?

	Жауап: – Мен Айбас ауылының Чкалов колхозында Бөлтікей шағылында өмірге келдім. Әкеміздің мал дәрігері болып, құм өңіріндегі ветучаскелерге жиі жұмыс ауыстыруына байланысты Айбас, Орпа, Сазды, Ұштаған, Күкіртті, Бегайдар мекендерінде қыста шеген қыстау, жазда түйемен көшіп, құдық ауыстыру кезеңдерінде құм өңіріндегі қатқылдан мүлде өзге тіршілік дағдыларын бастан кешіп өстік. Айбастағы Ақшкол, Ұштағандағы ескі Жанбай, Күкіртті, Бегайдардағы Каганович кейіннен Чкалов мектептерінде 7-сыныпты бітіргенше білім алдық. Бегайдардағы Әмірғали қыстауынан он екі шақырымдық қашықтықтағы орталау мектепке күн сайын жаяу қатынап оқыдық.

	Елуінші жылдары аудан халқының тоқсан пайызы құм өңірінде қоныстанды. Тұщықұдық, Бабан, Жамбыл, Орпа, Айбас, Мыңтөбе, Бегайдар, Кетешағыл ауылдық кеңестері аумағындағы он жеті мектепте құм өңірінің балалары білім алды. Міне осы халықты жедел совхоз орталықтарына көшіріп, мектептерді түгел жабу сияқты науқанды саясат та жемісті болған жоқ. Тоқсаныншы жылы совхоздар тарап, өз үлестерін алған шаруагерлер Тұщықұдық ауылдық округінің Айбас ауылына дейін қайтадан құм өңіріне қоныстанды.

	Мен 2003 жылдан 2016 жылға дейін үш шақырылым бойы құм оңіріне қарайтын Қызылүй округінен аудандық Мәслихат депутаты болып сайландым.

	Құм өңірін қоныстанатын шаруагерлер село орталығы халықтарындай жылу, су, пәтер, жұмыс, т. б мәселелерді ешкімнен сұрамайды, өздерін өздері қамтып, отырған село. Өз өнімдерін, аудан орталығына шығарып сатуды әдетке айналдырған. Оларға керегі мерзімді, сапалы дәрігерлік қамту, байланыс, жолдың жөнделуі, балаларының жақындау жерден оқуына мүмкіндік болуы. Ең басты мәселелері үлкен бейнетпен өсірген малының белгісіз індеттен жаппай өлуі, оған ешқандай өтемақы төленбеуі, аудан, облыс орталығына апарып малын етке өткізудегі делдалдармен, малды союдан бастап кездесетін кедергілерге және жол шығынына сол малының тең жарты бағасын жоғалтатынына қынжылады. Бұл мәселені зерделеп, шаруагерлердің мал өнімдерін өзіндік құнын ақтайтындай етіп өткізулеріне жағдай жасайтын мезгіл жетті деп ойлаймын.

	Сұрақ: – Қызылүй елдімекенін көркейту жөнінде кезінде жоғарыға қойған қандай мәселелеріңіз жүзеге асуда?

	Жауап: – 1986 жылы Беркалиев Жанай ағамыз Чапаев атындағы совхоздың директоры кезінде, мен совхоз партия комитетінің хатшысы едім. Көптен жабылып қалған Қызылүй мектебін қайта ашу қажеттігін зерделеп, тәуекелмен шаруашылық қаржысына екі үйлік екі пәтер салып, оны тиісінше бейімдеп мектеп аштық. Мектеп жылдан жылға дамып, бүгінде 45-ке жуық бала 7-сыныпқа дейін білім алуда. Алайда жатақханасымен негізгі яғни 9-сыныптық жаңа типті мектеп салуды аудан, облыс басшылығы алдына қойып, облыстың сессиясында сөйлеп, мәселе қою арқылы типтік жобадағы 80 орындық екі қатарлы мектеп өткен жылы басталды. Ол осы жыл аяғында пайдалануға беріледі.

	Сондай-ақ Қызылүй елдімекені тұрғындары жаға бойындағы ауызсу көзінің тартылып, құдық суының ашуына байланысты, көп жылдан қиындық көруде. Аққыстаудан тасылатын су қымбат, жол қиындығына орай қатынас болмай қалатын кездері бар. Сондықтан мәселе қоюдың арқасында Нарын разъезінен Қиғаштың суын Жасқайратқа дейін тіке тартудың жобасы жасалып, биылғы жылы мамыр айында Қызылүй елдімекеніне таза су жетті. Көп жылғы тұрғындар тілегі ескеріліп бұл елдімекенге газ желісін тартудың жобасы жасалуда. Елдімекенде клуб, кітапхана, дүкен жұмыс жасайды, жаңа типті мед. пункт салынды, биыл оған арнайы автокөлік бөлінді.

	Шалғай елдімекеннің мұқтаждарына Сенат депутаттары болған жерлестеріміз Қайрат Есжанов, Сәрсенбай Еңсегенов мырзалар да әр кез қолдау білдіріп отырды. Әсіресе бұл азаматтардың қолдауымен Бақберген Қарабаев, Нұрлыбек Ожаев мырзалар аудан әкімі болған кезеңдерде Нарынқұмындағы әр учаскелерге радио-телефон байланыстары, жел қуатынан энергия алатын қондырғылар сатып алынып, орнатылды. Біздің ауданнан үш дүркін облыстық мәслихат депутаты болған жерлесіміз, меценат Өнербек Жанбала құм өңірін жиі аралап, қолдан келген көмегін көрсетіп отырды. Көп жылдар бойы Қызылүй мектебінің оқу жылы қорытындысына орай Хатима Дайырова, Уәли Жайықов, Батан Ыбыраев атындағы степендиялар тағайындалып, оны Өнербек Жанбала, Ғизатолла Мүрсалиев және осы жолдардың авторы болып жүзеге асырып отырдық. Өнербек шаруагер Есенғалиев Ғапуға қуатты ток беретін трансформатор, Қызылүй медпунктіне шетелдік массаж кереуетін тарту етті. Мұндай мысалдарды көптеп келтіруге болады.

	Сұрақ: – Құм өңірін игеру мен Қызылүй елдімекенін дамытуда алға қарай қандай жұмыстар жүзеге асырылғаны жөн?

	Жауап: – Бүгінде Қамысқала, Тұщықұдық, Жанбай, Нарын округтерінің әрқайсысының қамтуында құм өңірінде халықтар тұрады. Әрқайсысы дәрігерлік қамту, мал сырғалау, санақ, егіс, сайлау, т. б. мәселелері де жеке-жеке құм өңірлерімен байланыста болады. Осы құм өңіріндегі барлық мың жарым халықты бір округке топтастырып орталығын Қызылүй етіп белгілеу мәселесі өзінен-өзі сұранып тұр. Бұл өзіндік проблемалары бар Нарынқұмы шаруагерлеріне өте қолайлы болған болар еді. Сондай-ақ құм өңіріне заманауи жетістіктерге орай байланыс, күн көзін қуатқа айналдыратын қондырғының қолжетімді түрлері қажет-ақ. Ең бастысы, Қызылүй елдімекеніне газ желісін тарту мен оған дейінгі жолдың сай-сала, сор сияқты көктем, күзде өтуі қиын жерлерін биіктетіп өткелдер салу қажеттілігі бар. Қызылүйден мал өнімдерін тұтыну тауарларына айырбастайтын тұрақты жәрмеңке ұйымдастыруда бүгінгі күннің талабы деуге болады.

	Жалпы әңгімені түйіндеп айтар болсақ, бұл елдімекеннің қазақи дәстүрді сақтауы, өзара сыйластық өнегесі, қонақ жайлылығы, ұйымшылдығы кешегі өткен Ғайнолла, Қаженбай, Мұқыш, Өлдан, Қаден, Хатима, Оқас, Қалаубай, Ғибрат, Қабес, Ермек, Таумандар бүгінгі Сұңғат, Тілекқабыл, Амангелді, Батан, Есенгелді, Шәріп сияқты аға буындарға жалғасса, ол рухани түрде жаңғыра отырып, келешекке жол салады.

	Мен алға қарай да бүгінгі жастардың бұл өнеге-тәрбиені келешекке жетелеп, Қызылүйді өнегелі, өркениетті, салауатты, сән-салтанатты елді-мекенге айналдыратынына еш күмәнім жоқ.

	Жұмажан екеуміз де бір жылдың төліміз, қазақи айтар болсақ, «Ит жылы» туғандармыз. Әкелеріміз Бектен мен Қадим қатарлас өмірге келіп, бір ауылда, бір колхозда еңбек жолдарын, малдәргері болып, өмірінің соңғы мезгіліне дейін осы игерген мамандықтарын жасап өтті. Әскер қатарынада да бірге болдық. Қазір, міне, зейнеткер атанып, иық тіресіп қатар өмір көшінде бірге келеміз. Осы бір өмір сабақтастығы ұрпағымызға жалғасқай.

	Әңгімелесіп, сұхбат жүгізген Мұрат БЕКТЕНҰЛЫ.

	8 маусым. 2018 жыл.





Қызылүй мектебі соңғы жылдарда




	Қызылүй мектебінің соңғы жылдардағы жұмысы мен жетістігі туралы білгіміз келіп, мектеп директоры Қабыл Ғұбашовқа жолығып сұрақтар қойған едік.

	Сұрақ: – Қызылүй ферма орталығы болғалы Қызылүй мектебі бір рет таратылып, 1985 жылы ашылып, ол кезде мектептің ашылуына совхоз директоры, партия совет басшылары Жаңай Беркалиев, Жұмажан Қадимовтардың жоғарғы аудан мекемелерінің басшыларына ұсыныс жасай отырып, қолдаудың арқасында кері ашылып, мектеп директоры Қайрат Сисенов болғаны белгілі. Бұл жөнінде Қайратпен әңгілескенбіз. Соңғы уақытта осы мектепке үздіксіз басшылық жасап келе жатқаныңыздан жұмысыңыздың қалыптасып, мектебіңіздің өрлеу барысынан шолып өтсеіңіз

	Жауап: – 1995 жылдың 13 қыркүйек күнгі Исатай аудандық білім бөлімінің меңгерушісі Жиенғазиев Ғимади Молдағазыұлының №149 санды бұйрығымен бұрынғы Қызылүй негізгі мектебінің директоры Сисенов Қайрат Тынымжанұлының басқа жұмысқа ауысып кетуіне байланысты, уақытша мектеп директорының міндетін атқарушы болып тағайындалдым.

	Бұған дейін осы мектепте математика пәні мұғалімі болып, 1991-92 оқу жылынан бастап жұмыс жасадым. Ғимади Молдағазыұлына басқа ауылдан екенімді айтып алдағы уақытта басқа жұмысқа немесе ауылға қарай ауысуым керек, басқа ыңғайлы адам болса қарай беріңіз дегенмін, ол «екі ай көмектес, сосын ауысу мәселесін де шешеміз» деп шығарып салды.

	Бұл бір алмағайып кез еді, ұжымшарлар тарап жатыр. Орталықпен қатыс қиындау болатын не кездессе сонымен көлік таңдамайтын кез еді. Ол трактор ма, су көлігі ме, бәрібір машинаның қорабында орын болса, болғаны. Интернатқа тамақ жеткізу қиынның қиыны еді. Арнайы көлік жоқ, барын Қызылүй басындағы дүкеннен, жоғын Чапаевтан таситынбыз. Мектеп үйі ыңғайластырылмаған, яғни тұрғын үйге жобаланған ғимаратта орналасуынан жылытудың өзі үлкен шаруа болатын. Жылу қазаны жоқ, ғимаратта сегіз пеш оған отын тасу, күл шығару тәулік бойына жылуды ұстау үлкен жауапкершілікті талап ететін.

	Оқушылардың білім алуына жағдай жасау, олардың денсаулығы, мұғалімдердің жұмысы, ол осы от жағушының жауапкершілігіне байланысты еді. Осы жұмысты бір кездері Қуанышқалиева Қанапия, Ержанова Жеміс, Сатанов Роман, Төлегенов Болат, Мағзомов Бауыржан атқарған болатын. 1995-96 оқу жылында мектепте 1-8 сыныптарда 51 оқушы олардың 34-і интернатта жатып оқитын малшы-шопан балалары еді. Осы балалармен екі тәрбиеші-Қибашева Маншук, Сапарова Бейбітгүл тазалықшылар-Қабдешова Хауазира, Сейткереева Гаухар түнгі күтушілер- (няня) Мағазова Материя (Якун) Билалова Анаргүл, аула сыпырушы-Қуанышқалиева Қанапия, аспаз-Ғайнуллина Нұр, кір жуушы Ержанова Жеміс жұмыс жасады.

	Сегіз мұғалім олар: Зоя Губашева математика, Жаңылсын Ахметкалиева-ағылшын тіл маманы, Гүлайнаш Қапаева ән-музыка, Рима Досқалиева тарих –география, Абай Имашев дене тәрбиесі, технология-Айсұлу Жақсыбаева мен Гүлфара Сарина бастауыш сынып мұғалімдері. Лаура Шарапова үйірме жетекшісі, соңынан интернат тәрбиешісі қызметіне ауысты.

	Гүлфара Сарина бұған дейін осында жай қызметкер болып істеп жүріп Х. Дүтбаева атындағы Атырау гуманитарлық колледжін де сырттай оқитын. Мектепте маман болмауына байланысты мұғалімдік жұмысқа ауыстырдым. Қазан айы ішінде болуы керек жексенбі күні ерте Г. Сарина терезе қағып, «Ағай, біздің үйде бір ағалар қонып жатыр мектепке соғамыз» деді деп айтып кетті. Тезірек жинақталып, интернатқа барсам, балалар ұйқыдан тұрып, тамаққа шығып жатыр екен. Тәрбиеші М. Қибашева да орнында екен. Сол сәтте сыртқа «Уаз» көлігі келіп тоқтады. Екі жігіт ағасы интернатқа қарай жүрді, мен де шығып, қарсылап амандасып, ішке бастадым.

	Бұл кісі, облыс әкімінің орынбасары Қатимолла Ризуанов ағамыз екен. Ол өзінің еңбек демалысында жүргенін, қыдырыстап келгенін, жолшыбай мектептің де жағдайын білуге соққанын айтып, жағдайды сұрасып, таныстық. Мектеп басшылығына жаңа отырғанымды, барлық жағдайды тілім жеткенше баяндадым, арасында қатынастың қиындығын тамақ-сулық, балалардың тасымалына автокөліктің жоқтығын айтып өттім. Ертең дүйсенбіге әкімшілікке барам мүмкін бұл мәселе шешімін табар деді.

	Айтқандай бір апта он күннің айналасында Новобогат селолық округінің ескі «ГАЗ-53» автокөлігіне шешім шығып, ескі де болса көлікті болып бір қуанып қалдық.

	Сұрақ: – Ұжымшарлар таратылып мекемелерді оңтайландыру бастағанда мектептер қандай қиыншылықтарға тап болды?

	Жауап: – 1998 жылдың сәуір айында ауыл клубында тұрғындар жиыны болып, онда сол кездегі аудан әкімінің орынбасары марқұм Таупих Маштахов ағамыз елдегі оңтайландыру саясатын, ұжымшарлардың таратылып жатқаны жайында тұрғындарға түсіндіріп, шағын елдімекендердің болашағы жоқ, сондықтан Қызылүй, Жасқайрат елдімекендеріндегі мектептердің жабылатынын айтты. Олар кеткен соң ауыл ағалары болып ақылдасып, кезінде 1986 жылы Қызылүй бастауыш мектебінің ашылу лентасын қиған, сол кездегі ұжымшар директоры, қазіргі аудан әкімі Жанай Беркалиев екен. Қарттар менің әкімге кіруім керектігін және жеткізіп айтуымды тапсырды.

	Аудан әкімі Беркалиев Жанайға кіріп, елдің аманатын алып келдім. Қызылүй ауылының қарттары сізден «Өзі еккен терекке қалай қолы барып балта шапты» екен деп сұрап жатыр дедім. «Бала, түсіндім» деп шығарып салды. Қыркүйекте Қызылүй мектебі ашылды. Бірақ, интернат тәрбиеленушілері Ж. Мырзағалиев атындағы орта мектебі жанындағы интернатына жіберілді. Интернат ғимаратының жартысы, жекеге Қабдешов Охасқа, жартысы ауылдық клубқа берілді. Бірінші, алтыншы сыныптарда тек Қызылүй басының балалары 28 оқушымен қалды. Бірақ, орын тапшылығына байланысты осы 28 оқушыны екі кезекте оқытуға тура келді. Мектептің атауына сәйкес оқушыларымызға негізгі білім туралы аттестат беруге ғимараттың тарлығынан жетінші сыныптан кейін, басқа мектептерде білімін жалғастыруға мәжбүр болды.

	Сұрақ: – Түлектеріңіздің осы мектепті бітіргендердің арасынан, ойларыңыздан шыққан, өз еңбектерімен танылып жүрген кімдерді атауға болады?

	Жауап: – Түлектеріміздің арасынан күні бүгін, Айгерім Ғұмарова Ж. Мырзағалиев атындағы орта мектебінде география пәні мұғалімі, Жайнагүл Есмағамбетова аудандық емхананың терапевті, Тұрарбек Шәріпов Алматы мемлекеттік энергетика және электронды технологиялар колледжінде арнайы пәндер (математика, физика) оқытушысы, Наурызбай Сұңғатов аудандық ішкі істер бөлімінде жедел іздестіру уәкілі, полиция аға лейтенанты, Тауманов Артур патрульдік жол полициясы инспекторы, кіші лейтенант, Нәсіпқалиева Фаруза Атырау қаласында сот орындаушысы, Әбилов Арман, Досқалиев Наурызбек, Өтеғалиев Бақтыбай, Ғұмаров Фархад сияқты шәкірттеріміз атакәсіпті жалғастырып, әке таяғын ұстап, елдің экономикалық дамуына өз үлестерін қосып жүр. Сондықтан өз ісін адал атқарып жүрген шәкірттерімізді мақтанышпен айта аламыз.

	Сұрақ: – Тұщықұдық ауыл орталығыннан алыс орналасқан осы елдімекенде кадр мәселесі және оларды орналастыруда қиындықтарға да тап болған кездерің болған шығар.

	Жауап: – Осы жылдарда басқа ауылдардан, тіпті басқа аудандардан келіп жұмыс жасаған мамандар жетіп артылады. Қызылүй халқының қонақжайлығы, қазақилығы мамандарды орналастыруда қиындық туғызбады, тіпті бір үйге ақы-пұлсыз бірнеше қызды да жатқызған кездері болды.

	Бір жылдары алғашқы еңбек жолдарын осы мектептен бастаған: Аққыстаудан Қапанов Сәкен, Қойтанова Толқын, Мажитов Еркінбек, Сырымова Айгүл, Қазбекова Жанаргүл, Ғапурова Гаухар, Мырзағалиева Мейрамгүл, Қадыржанова Жаннат Х. Ерғалиев ауылынан Анаргүл Батихуллина, Болған Жарылғасова, Алмара Өтенова, Эльмира Сулейменова, Гүлназ Есқалиева Тұщықұдықтан Рамазанов Қуаныш, Сиранова Балауса, Құбаханова Меңсұлу, Ұзақова Айзада, Хамзина Жадыра, Нәсіпқалиев Аманжол, Мусин Жайсаңбек, Нұреденова Ақтоты, Сырым Әсет Жанбай ауылынан Масалова Гүлназ, Шамұратова Жеміс. Забурыннан Губашева Әлия, Нарыннан Абуов Асқар, Аяпбергенова Орынгүл, т. б жұмыс жасады.

	Құрманғазы ауданынан Құспанова Анаргүл, бұлардың көбі аудан мектептерінде өз мамандығы бойынша, кейбірі басшылық қызметте еңбек етуде. Қазірде Исатай ауылынан Дабисова Назым, Нарыннан Қайыржанов Мұхит жомарт жандардың үйінде жатып жұмыс жасауда. Жас маман болып келіп осы ауылдан өз бақытын тапқан әріптестеріміз Ғалиева Күмісханым, Хайруллина Майдагүл, Ибраймова Альбина арамызда әлі де еңбек етуде.

	Сұрақ: – Шалғайдағы метептің мұң-мұқтаждары көп болатыны белгілі, осы бір мәселені шешуде, қол ұшын беріп, көмектескендерді және кейбір шешімін табуға қандайма дәрежеде көкеикесті деп кімдерді атар едіңіз?

	Жауап: – Біздің округтен аудандық мәслихаттың бірнеше сайланымның депутаты болған Жұмажан ағамыздың осы елге, мектепке, оқушылардың білім алуына үлкен ағалық қамқорлығы болды деп айта аламын.

	Бір жылдары үш жыл қатарынан оқушылардың білімге ынтасын арттыру мақсатында, жыл бойына түрлі шаралардың жеңімпаздарына, үздік оқушыларға 25 жыл ферма басқарған білікті жетекші, ауданның құрметті азаматы Хатима Дайырова, ауданымыздың алғашқы басшыларының бірі Уәли Жайықов, мемлекеттік сыйлықтың иегері аға шопан Батан Ыбыраев атындағы сыйлықтар тағайындап, оқушылардың білімге қызығушылығының артуына, ынталануына өз үлесін қосса, мектепке Жұмажан, өз атынан күй сандық сыйға тартты.

	Оқушыларды бір қуантып тастағаны, әрбір атаулы мерекелер қарсаңында (жаңа жыл, наурыз, алғашқы, соңғы қоңырауда) оқушылар мен тұрғындарды құттықтап келіп, мерекелік сәлемдемелер ұсынғанды. Ауылдың фельдшерлік пунктке, ауыл адамдарына пайдалануға массаж кереуетін осы ауылдан сайланған облыстық мәслихаттың депутаты Өнербек Жанбала сыйға тартып, тұрғындарды бір қуантып тастағаны есімізде.

	Уәли Жайықов ұрпақтары да, оқушыларымызға концерттік костюмдер, баян аппаратын, әкелері жайлы сыр шертетін кітаптар сыйлап, әкелерінің осы киелі мекенде еңбек етіп, ауданымыздың аудан болып қалыптасуында өзіндік қол таңбасы бар, осы елдің адамдарымен дәм-тұзы жарасқан азамат екенін тағы бір дәлелдеді.

	Жұмажан Қадимов өзінің депутат болған уақытында осы Қызылүйдің, жалпы құм өңірінің дамуына үлкен үлес қосқан азамат,-деп айта аламын. Себебі жоғары тұрған биліктің алдына осы Қызылүйдің мәселелерін: мектеп салу, ауызсу, көгілдір отын тарту, құм өңірінен бөлек ауылдық округ құру мәселелерін айтып, дәлелдеумен болды. Соның айғағы күні, бүгін Қызылүйден екі қатарлы 80 орындық типтік жобадағы мектеп ғимараты бой көтеріп жатыр.

	Қазіргі мектеп үйі ғимараты құм өңірі малшы-шаруагерлері балалары жатып оқитын интернатқа беріледі деп күтілуде. Облыстың, ауданның экономикасының дамуына өзіндік үлестерін қосып отырған осы шаруа қожалықтары балаларын оқыту үшін орталықтан жеке пәтерлер сатып алуға немесе оқу уақытына жалға алуға мәжүбір болып жүргенін көзіміз көріп отыр. Қазіргі мектеп ғимараты интернатқа ыңғайлап жабдықтап берілсе, құм өңіріндегі отбасылар үшін үлкен көмек болар еді.

	Алла қаласа, келесі оқу жылында оқушыларымыз осы сәулетті мектепте білімін жалғастырмақшы.

	Сұрақ: – Соңғы кезде, осы елдімекенінде оң өзгерістер болуда, басқарушы мекемелердің көптеген түйткіл мәселерді біршама жұмыстар туралы тоқталып кетсеңііз. Неге десеңіз, елге келген қандай ма басшы болсын, не уәкіл болсын сіз қабылдап, осы ауылдың жағдайымен де мұң-мұқтажын да алдымен жеткізетіндіктен қойып отырған сұрағымыз еді.

	Жауап: – Күні кеше ғана ауылға таза су қосылып тұрғындар бастап қайырын көруде. Ел ағаларының айтуынша, тұрғындардың «көгілдір отын» пайдаланатын уақыты да қашық емес сияқты.

	Бірде Ермек ағамыз «үйге қонақ келіп жатыр», – деп бала жіберіпті. Барсам, аудан әкімі Зұлбұхар Махсотұлы, Өнербек Жанбала облыстық мәслихаттың депутаты, аудандық мәлихаттың хатшысы Жұмажан екен, жақсы отырыс болды. Түрлі өнерлер ортаға салынды, соның ішінде дастархан үстінде Өнербек автокөлігінен үнемі өзімен серік қылып алып, жүретін домбырасы мен гитарасын алдырып, ән салып,екі аспапта бірдей ойнап, құлақ құрышын қандырғаны естен кетпейді. Сол отырыс барысында қарттарымыз ауылдың ортақ мәселелерін еске салуды да ұмытпады, сөз арасында Зұлбұхар Махсотұлы мен Жұмажан Қадимұлы алдағы уақытта Қызылүйге арзан бағамен ауызсу таситын автокөлікке сұраныс берілгенін айтып кетті.

	Өнербек аға «Жігіттер игілікті іс жасап жатыр, менде Қызылүй үшін бір нәрсе жасауым керек. Бірақ жауабын жуықта айтам» деген еді. Арада үш күн өткенде Өнербек ағамыз хабарласып, Қызылүйде неше үй бар, олардың жалпы ара қашығын сұрады.

	Сөйтіп, еш жерде жоспарланбаған Қызылүйде бас-аяғы 21 күнде депутатымыз Өнербектің арқасында радио телефон орнатылып, орталықтармен байланыс толық қамтылып, ел әлі игілігін көруде. 2008 жылы мектебімізге сұйық отынмен жылытатын жылу қазаны қойылып, оқушылар мен биылғы оқу жылының біз үшін жетістіктері аз болған жоқ, атап айтсақ, мұғалімдердің қалыпты жұмыс жасауына тағы бір мүмкіндік туды.

	Сұрақ: – Сізге қоятын сұрағымыз көп болатын, тағысын-тағы сұрай жатармыз, әзірге соңғы бір ауқымды сұрағымызды қойсақ дейміз. Мектеп болғасын өз қиындықтары мен жетістіктері болады. Осы бір сөз болғалы отырған әңгіменің желісін тарқатып айта кетсеңіз.

	Жауап: – Мектеп үлгерімі жақсы деңгейде деп айта аламын. Мектеп ұстаздары шәкіріттерін аудан, облыс көлеміндегі түрлі жарыстарға әзірлеп, екі оқушымыз ғылыми жобалар сайысынан облыстық кезеңге жолдама алды. Олар: 8-сынып оқушылары Айнұр Қабылқызы математика секциясы, Дана Ғарифолла физика секциясы бойынша жетекшісі Зоя Губашева және «Жас физик» байқауында 8-сынып оқушысы Ғарифолла Дана ІІ орынды иеленді. География, биология және физика пәндері бойынша 6-8 сынып оқушылары аудандық олимпиадаларға қатысып, жүлделі ІІ,ІІІ орындарды иеленді. Атап айтсақ, 6-сынып оқушылары Сәдір Асылжан биология пәні бойынша ІІ орын, Абат Мақсат география пәні боынша ІІІ орын, сонымен қатар жоғары сынып оқушыларының арасындағы пәндік олимпиада да география пәні бойынша Қабылқызы Айнұр ІІ орынды иеленді.

	Жетекшілері: биологиядан-Шеген Неталиев, географиядан-Назым Дабисова, физикадан-Зоя Губашева. Қалаубаева Еркеназ-аудандық Абай оқуларынан ІІ орын, Тілекқабыл Дарын-Облыстық «Жас тілшілер» байқауы Республикалық «Үркер» журналының Әбіш Кекілбаев атындағы жүлденің иегері. Аудандық Мағжан оқулары ғылыми жоба қорғаудан ІІ орын, Қабиден Сағындық аудандық Мағжан оқулары өлең шығарудан ІІІ орын алса, Мұхси Ахат осы сайыста өлең жаттаудан Алғыс хатпен оралды. Жетекшісі : Айкүміс Ажіханова. Қазақ тілі мен әдебиеті пәні мұғалімі Айкүміс Ажіханова аудандық білім бөлімінің Құрмет грамотасымен марапатталды. Облыстық «Тұнық жырдың тұмары» қазақ тілі мен әдебиеті пәні мұғалімдерінің эсселер байқауынан ІІІ орын, тарих пәні мұғалімі Ғалиева Күмісханым аудандық педагогикалық оқудан ІІ орын, математика, физика пәні мұғалімі Губашева Зоя аудандық білім бөлімінің Құрмет грамотасымен марапатталса, менің суретім аудандық білім бөлімі Құрмет тақтасына шығарылуымен есте қалды.

	 Қызылүй ауылы күннен-күнге дамуда десем артық айтқаным болмас, алдағы уақытта жаңа типтік жобадағы 80 орындық екі қабатты мектеп үйі қолданысқа беріледі деп күтілуде.

	Күні кеше мамырда, аудан әкімі Марат Бисенғалиұлының қолдауымен Тұщықұдық ауылдық округі әкімі Мәди Рахымұлы ұйымдастырған, Елбасы Н. Ә. Назарбаевтың «Рухани жаңғыру» бағдарламасы «Туған жер» жобасы аясында «Менің ауылым» мәдени шарасы тек бір ауылға емес аудан жұртшылығына үлкен қуаныш сыйлады. Осы шара да Қызылүй ауылының тарихынан сыр шертетін белгі қойылды.

	Елбасының тапсырмасымен әрбір ауылға, елдімекенге қолдаулар жасалуда соның айғағы осы күні лентасы қиылған Ақ бұлақ бағдарламасы аясында жүзеге асқан ауылдың таза су қондырғысы. «Тон жағасыз, ел ағасыз болмас» дегендей бұл ел ағаларының, аудан басшылығының елге, халыққа жасаған қамқорлығы деп білеміз. Бұл, атқарылған жұмыстың соңы емес, тұрғындар алдағы уақытта аудан басшылығы тарапынан көгілдір отын, қатқыл табанды жол мәселелері оң шешімін табады деп үміттенуде.

	Адам баласы жақсылыққа тоймайды ғой. Көгілдір отынды армандаудың да өзіндік себебі бар. Бұрын совхоз кезінде осы ферманың өзінде 19 отар қой бағылды, ол дегенің шамамен 19000 бас. Ел отынға осы малдың тезегін, қиын пайдаланса, совхоз тараған соң бұл арман болып қалып, тұрғындар экологияға зиян екенін біле тұрса да, жыңғылды газданғанға дейін аудан елдімекендерінің бәрі пайдалана бастады. Жыңғылдың толық қанды пайдалануға жарамды болуы үшін, ол 40-50 жыл өмір сүруі керек екен. Ал күні бүгін сол жыңғылдың өзі қат дүние болып тұр. Себебі, адамдардың отауы өз алдына, сонымен қатар табиғи дала өрті тағы бар, өңірде бұл отын түрі де қалған жоқ.

	Қиындығы мен қызығы көп, қазағымыз айтқандай «білім алу инеме құдық қазғандай»демекші шәкірітеріңізге ұстаздық етуге жалықпаңыздар. Жұмыстарыңыз жемісті болсын берген сұхпатыңызға рахмет.

	 Сұхбаттасқан Мұрат Бектенұлы





Шаруа қожалықты алғашқы бастаған Ержігіт


	Кейбір адамдарда есте сақтау қабілеті өте жоғары болады. Балалақ шақтағы көрген білгендерін есте сақтап, арада көп жылдар өтсе де ұмытпай, күні кеше болған оқиғадай жүйелі түрде әңгімелеп отыратын зерек адамдармен сұхпаттасудың өзі бір ғанибет.

	Ардагер ұстаз, мал бегі Ибраимов Ержігіт ағайымыз қазір жасы сексенге келсе де, сонау балалық шағындағы көрген білгендерін ұмытпаған екен.

	Сұрақ: – Аға Қызыл төбе бастауыш мектебі жайлы есте қалғанды айтсаңыз?

	Жауап: – «Біздің балалық шағымыз Ұлы Отан соғысы жылдарындағы, елдегі қиыншылық кезеңге тұспа-тұс келді. 1946 жылдары ағамыз Ибраимов Дәрәу «Бірлік» ұжымында Бихатов Шарапи басқарма болып тұрғанда есепшілік жұмысқа тұрып, үйіміз Жамбылдан Бірлікке көшіп келдік. Апамыз Ибраимова Мариям осы Бірліктегі Қызыл төбе бастауыш мектебіне мұғалім болып орналасты. Исмағұлов Ғалымжан, Исқараев Сатыпалды деген мұғалімдер ұстаздық етті. Ол кезде Бірлік, Майтөбе, Қызылүйге дейін ел тұрғындары Таз руының азаматтары еді. Әр құдық шағылдың ыңғайына қарай жиі қоныстанған болатын.

	Бірлік ұжымшары орналасқан орталыққа жақын Сары, Ысмағұл, Шегенді маңы, Мысағай, Сақыпқали, Қойкелді, Нұғыман, Елеусін, Рақыш, Серғазы, Мүтіш, Ниғмаш, Бисенбай, Шамғу, Оспанов Бисенғали, Нұрсұлтан, Аяш, Шәбіл, Тажахмет, Беркәлі, Жұмалы үйлері жағалай құдық шағылдардағы қыстаулықтарда отыратын. Беркамалиев Жақаш колхоздың ешкісін бақты. Бірлік ұжымшардың орталығына жақын жерде екі бөлмелі шағын мектеп үйі «Қызыл төбе» бастауыш мектебі деп аталды. Қызыл төбе бастауыш мектебі атауының тарихы былай болған. Осы мектептің қасында Қызыл төбе деген тұщы сулы құдық шағыл болды. Жан-жағы жаяу адамды жүргізбейтін қалың суыттық қияғы менен жаздағы құмаршығы көмкеріліп жататын. Шағылдан әрірек жыңғыл, шағыр, жусан шөптері, мол өсетін. Сол шағылдың атауымен осы мектеп аталған болатын. Кейінгі жылдар да Әбуов Тілепберген, одан соң қасқыршы аңшы Қуандық деген кісілердің отырықшы қыс қыстаулары болды. Мектеп үйі 1954 жылы колхоздар іріленіп бірігіп бір-біріне қосылғанда «Қызыл төбе» бастауыш мектебі, қазіргі Қызылүйдің арқа бетіндегі Адайқұдыққа көшірілді.

	Сұрақ: – Ағай, сіз сол мектепте оқыдыңыз ғой, сіздермен қатарлас көп балалар оқыған шығар. Бакарұлы Есімнің айтуынша соғыстан кейінгі жылдарда бастауыш мектепте Таз руынан елудің үстінде ұл-қыз аралас оқыды деп айтушы еді. Сіз кімдермен бірге оқыдыңыз соларды бір еске алсаңы?

	Жауап: – Иә, біздер өте қиын кезде білім алдық қой. Соғыстан кейін ел әлі есін жия алмаған кез, жетім қалған бала-шаға жесір қалған аналар, ұлын жоқтаған әке мен шеше бұл қасіреттің шарпымаған шаңырағы болмас, сірә. Астық, нан дегенді көрмедік. Бізді асыраған осы Бірлік маңы Майтөбенің құмаршығымен қияғының сұлбасы (сұлысы) еді. Ол кездер де жеке малыңды, тіпті қозы-лағыңды да сойып, жей алмайтын заман болатын. Жалпы киім, аяқ киім дегенің жоқ, кигеніміз қолдан түйе жүннен тігілген күртеше, мектепке жүн шұлықпен барамыз. Мал союға рұқсат бермеген соң, мал терісі де болмайды. Қолға түссе, аң терілерінен шарық тігіп кигендер, жабайы қабан терісінен жасалған шарық, кәдімгі осы күнгі қымбат аяқ киімдер киген адамдардай болатын еді,-деп ағайымыз Ержігіт еске алды.

	Ол кезде қыс өте қатты, қар қалың түсетін. Әсіресе, 1949 жылдың қысы жұт болды. Ол жылды үлкендеріміз «авария» болған жыл деп атады. Сол жылы Гурьевке құмаршықтарын сатуға базар шығып, керек-жарағын алып келе жатқан Жақаштың кемпірі Зеріп баласы Жолдас, Ізтелеу, Зұлпыхар, Мағазов Ғайни (кәдімгі Мағазов Пазылдың інісі) Қызылүйге жақын «Қос апан» деген жерден жете алмай боранға ұшырап, үсік шалып, Жолдас аяғынан, шешесінің екі қолы үсіп, екі күн жүріп, Қызылүй басындағы «Көкен» деген дүкеншінің үйіне жетіп аман қалған. Солар ішінде көзі тірісі қазіргі Аққыстау селосында тұратын Жақаштың баласы Жолдас айтып берген еді. «Сол 1949 жылында «жұт» жылының боранында колхоздың сиыр малдар, түгел қырылып қалды» дейді Жолдас.

	Біздер қиын-қыстау мезгілде қиыншылықпен оқысақ та, білімге деген құштарлығымыз зеректігіміз ерекше еді. Менімен бірге оқығандар Зинолланың Ғайнолласы, Сағидолланың Әруі, Жақаштың қызы Танзила, баласы Жолдас пен Милаты, Ниғымаштың Қабдені, Ғалмені, Төлеуіштің Сәтжаны, Бакардың Есімі, Құбаштың Қабесі, Шәмбілов Ғалімнің Тұқпаты мен Әтиғолласы, Құспанның Әнесі, Тажахметтің Қапурасы мен Бақтені, Мүтіштің Қалыбай мен Зайдасы, сондай-ақ Аташов Мұрат, Жұмалының балалары Дина, Әсемай, Оңай, Бисенбайдың Жаңылмен Үміт деген қыздары Дания Муфтолла, Исламғали, Қамиқызы Мүтафира, Қалима, Қабден, Әтим, Мұғау, Әбдураш, Шапхат, Ғилаж, Нүрестер тағы басқалар әр жылда білім алды,-деген болатын.

	Сұрақ: – Мектепті бітіргеннен кейін сіз ауылда ұжымшарларда түрлі қара жұмыста жасағансыз ба?

	Жауап: – Он жылдық мектепті бітіргеннен кейін, колхоз, совхозда түрлі қара жұмыс жасадым, қой да бағып, құм өресінде біршама жыл еңбек еткем. Қаракүл қой бағыла бастағанда Чапаев совхозына алғашқы әкелінген малды жерсіндіріп бағуда Ыбыраев Батан, т. б. шопандармен бірге еңбек жасап, кейін Гурьев педагогикалық институтын тамамдап, Максим Горький атындағы мектебінде көп жылдар ұстаздық жұмыста, жастарға білім беру ісіне де ат салысқаным бар. .

	Сұрақ: – 1990 жылдардағы жаппай жекешілендіру кезінде мемлекеттен қарыз ақша алып, жеке шаруа қожалығын ашып, мал өсіріп, өз бетіңізбен атакәсіпке бет бұрдыңыз, бұл ісініңізге қуанышпен бірге өкінген де жеріңіз болды ма?

	Жауап: – Сол жылдары бірнеше жыл тер төккен малшылардың малдары құрылыс қора жайлары, басқа да мемлекеттік нысандар жаппай жекелердің қолына сатып алу арқылы өтіп, талан-таражға түсіп, бұрынғы мал шаруашылығындағы шопан малшылардың малдары түгелдей дерлік пай-үлестерге бөлініп, әп-сәтте тып-типыл болғаны естеріңде болар.

	Ел осындай күйге ұшырап жатқанда ол кездегі мұғалімдердің де табысы да мәз емес, бірде жетсе, бірде жетпейтіндей күйде болды. Отбасы, балашағаммен ақылдасып, бізде атакәсіп мал бағуға бет бұрып, бұрыннан қолдан келетін, бала кезден айналысқан мал шаруашылығына баруға біржола шешім қабылдадық. Шаруашылығымызды құру үшін Қызылүй арқа беті маңындағы жиек бойындағы, Уақитов Қабестің көп жылдары мал бағып отырған қыстақ орнын, қырық тоғыз жылға жалға алып, шаруа қожалығын құрдым. Несиеге 500 бас қой, бір атан түйе алып, жиекке келіп орналастық.

	Сөйтіп, шаруа қожалығымызда малымызды өсіріп, шаруа күйімізді тұрмыс жағдайымызды біршама түзеп алдық, Бұл ісімізге өкінішіміз жоқ. Жасыратыны жоқ, алғашқы келген бізді келемеж жасап, ісімізге күлгендер де болды. «Көз қорқақ, қол батыр» «Адам тәуелге барса алынбайтын қамал болмас» деген сөзді бабалар тегін айтпаған ғой.

	Сұрақ: – Бұрын ұстаздықта болған адам бірден мал бағып кетудің қиындығы да болған шығар, билік басындағылардан қолдау болды ма?

	Жауап: – Беркалиев Жанай Исатай ауданының әкімі болып тұрғанда, қой бағуға міңгі ат бергізді. Сонымен қатар өз тәжірибесінен ақыл айтып, көмектесіп, әрқашан шаруашылығыма көмегін бере отырып, қолдау көрсетті. Ол кісінің бізге жасаған қамқорлығы мен жақсылығын айтпасқа болмас, амал нешік, бұл кісі өмірден бақилық болды «Топырағы торқа, иманы жолдас болғай». Мен биыл бірталай науқастанып, үш айдай бірнеше аурухананың түрін көрдім. Үлкендік те болар, денсаулықтың дымқостығы мені шаршатып та, қажытып та кетті. Әзірге осымен шектелсем деп тұрмын келіп мені ескеріп, «бір жаман шал бар еді, халын біліп шығайық» деп елеп келгендеріңе рахмет.

	Інілерім Мұрат, Мұхамбет сендер туған өлкенің тарихына бойлап, жерін, суын, елінің кешегісі мен бүгінгісін зерделеп жазып, кітап етіп жазбақшы болған еңбектеріңіз жемісті болғай, кітап түгілі бір мақала жазып шығу «Инемен құдық қазғандай» қиындығы болатынын көп адамдар білмес. Біткен іске айтылар сында болар, бірақ бұл еңбектеріңіз туған жерге деген тарихи маңызы бар, құнды еңбек деп бір кездері сендерге ұстаз болған өз басым бағалаймын. Қазір білімпаздар мен сынағыштардың өршіп қаулап тұрған заманы. Сендерді, қарақтарым, сол айыр тілдерден бір «Алла» сақтағай. «Талаптарыңа нұр жауғай, сендерге жарқын ақ тілегім осы деп сөзін аяқтап, осы тілегім қабыл болсын» деді.

	Біз көкірегі шежіреге толы, толағай сарқылмас әңгіменің көзі бар, бір кездері ұстазымыз болған Ержігіт ағайымызбен «Көріскенше күн жақсы болғай» деп, қол алысып, қимастықпен қоштастық.

	Сұхбаттасқан Мұхамбет БИСЕНБАЙҰЛЫ





Нарынға жағалай ел қонды




	Бір кездері Нарынқұмы құлазып бос қалған еді. Бірен-саран ғана өз шаруаларымен отырған адамдармен Чапаев кеңшарының жылқышыларымен түйе малын баққан малшылары қыс қыстап жаз жайлауында қысы-жазы отырып отырықшы елі болып қалған еді. Тек жаз шыға бүкіл кеңшардың қой баққан малшылары барып жаз жайлауын сонау Орал облысымен шектесіп Орда, Жаңақала аудандарының Жаңақала, Мастексай, Бірлік, Жаңаталап кеңшарлармен қанаттас, тіпті сол ұжымдардың жерін жайлап, аралас-құралас отыратын. Күз бола қойшылар қойдың күзем жүнін алғаннан кейін, қой шағылыстыру науқанына үдере көтеріліп, кері көшіп, науқан өтетін пункттерге келеді.

	Осы жерде науқан біткенше ай жарымдай отырғасын малшылар құм өресінен түгел көтеріліп, алды қатқылға әрі асып, Каспий теңізінің жағалауына дейін барып, малдарын қыс-қыстаққа түсірсе, соңы Қызылүй мекенін екі жағын жағалай орналасқан Хатима Дайырова басқаратын №2 ферма малшылары қыс қыстақтарға келіп орналасып жатады. Осы мал жайылымы үшін көшпелі өмір жылда қайталанып, отыратын сол кездің өзгермейтін кезектесіп келетін құбылысы еді.

	Нарын тағы да жеті, сегіз айдай құлазып бос жататын. Тек жаз шыға жер бусанып жер көкорай болып, шөп шыққан кезде, малшылар жаз жайлауға көшіп келіп, құм өңірі қойыны малға толып, азан-қазан болатын. Малшылар жиі орналасып, бірін-бірі қонаққа шақырысып, мәре-сәре болатын. Маса, сона жоқ, мал-жан рахаттанып бей-жай күйге бөленетін еді.

	Нарынқұмында 1957 жылы иық тіресіп орналасқан колхоздар тарап, Чапаев кеңшары құрылуына байланысты халық ата-қонысын тастап жан-жаққа бытырай көшіп мал баққандардан басқалары жұмыс іздеп орталыққа шоғырланып, Нарынқұмы елсіз жетімсіреп құлазып қалған болатын. Қайран Нарын! алтай жаз қойына алып мал-жанын асырап, алтай қыс бойы жері қаңырап бос жататын. 1990 жылдардың ортасына таман кеңшарлар тарап, Нарын топырағы мал ізіне зар болғандай күй кешті. Бір аяныштысы адам жоқ жерде аң да, құста болмайды екен, тек қана бірен-саран құм өңірінде отырған малшылардың үйіне жақындағанда, аңдардың ізі көзге шалынып, сауысқан екеш, сауысқан да шықылықтап қарсы алып, адам келе жатыр дегендей келе жатқан үйіңе қарай бағыттап ұшатынына таң қаласың.

	Ал, дала қарылғашы алды-артыңды ойқастап, көлікті болсаң аттың бауырынан өте ұшып, шыр айналып, сені көлігіңнен түскенше маңынан ұшып кетпейтіні таң қалдырады. Нарынқұмы құлазып, кеңшар тараған кезде осы бір жағдайды басынан кешкен еді. Малдан айырылып, малшылар пайға алған малдарын қыстан шығара алмай кейбіреуі таяқтарын ғана ұстап қалды, қора-қопсы бәрі сатылып, бірқатары ұстағаннын тістегендердің қолында кетті. Бос қалған қатқылдағы қора-жайлар малға ықтасын болған өртеліп, қатқыл беті тып-типыл болды. Бұның өзі осы маңда отырған жеке шаруалардың жайылыста жүрген малдардың боран-шашында ықтап барып, аман қалатын ықтасындарынан да айырылды.

	Халық бар малымен жер алып, шаруа қожалықтарын құрып, құм өресіне ата-қоныстарына барып орын тебе бастады. Ал мал алмаған жеке шаруалар күн көрісі үшін құм өресінен пәтерлер салып, мал өсіріп ата-кәсібін жалғастырды. Өмір бойына кеңшардың малын баққан малшы шопандар Жұмашев Рамазан, Даулетов Мұқат, Хайруллина Жамал, Ғилымова Зәуреш, Ибраймов Сиғуат, Сисенов Жолдыбай, Қайрлиев Садих, Құлшаров Сүндет, Матишев Сағидолла, Балмурзин Қамен, тағы да басқа қойшылар балаларын бастап құм өресіне барып, мәкен салып орналаса бастады.

	Айбас, 24-ші ауыл, Бабан, Тұщықұдық, Молшағыл, Бегайдар, Бірлік, Сартөбе, Қызылүй құм бетіне осы ауылдың тұрғындары шаруа қожалықтарын құрып, малын өсіріп отбасын асырап, әркім өз жағдайын жасап өмір сүруде.

	Біз тек қана Қызылүй мәкенді елінің малшылары ғана емес, Тұщықұдық ауыл округінің, 39 шаруа қожалықтарын құрған бәрін де атап өтуді жөн көрдік.

	Сонау төрі Айбастан бастап шаруақожалықтарын құрған шаруагерлерді атап айтатын болсақ: Мәкаримов Ризабек Телжанұлы, Қарқойшиев Омар, Сабиров Таңатар, Сатаев Айболат, Есенғалиев Ғапу, Біләлов Мырзабек, Билялова Айғаным, Айтанов Ерболат, Жүгінисов Жәнібек, Құмарбеков Нұрқат, Нұғыманов Меңдібай, Досқалиев Есмағұл, Уақитов Жалғаспай, Жақсығұлов Уәлиден, Аманов Бекбай, Мерғалиев Бақтығали, Қазиева Үміт, Жауынова Гүлшахара, Қазиев Адил, Боранбаев Болатжан, Мажанов Тұрлан, Демеш Лена, Бисенов Бұхар, Сахипов Алдар, Досқалиев Есболат, Каримов Шайдолла, Нұранов Серік, Сидеғалиев Төремұрат, Шатеков Бекболат, Сейтқазиева Қанымша, Нұранова Ұлмекен, Ерғалиева Гүлжан, Қасым Әскербек, Сүндетқалиев Мақсот, Тұрлан Әди, Танауов Беркет, Мұқашев Рақымжан, Сыдихов Нұрлыбек, міне осы адамдар шаруа қожалықтарын құрып, өз шаруаларын дөңгелентіп отбасын асырап, өсірген малдарының артыған, аудан орталығындағы әрбір жұма күндерінде ұйымдастырылған базарларға ет, сүт өнімдерін малдарын сатып табыстарының зейнетін көріп отыр.

	Бірқатары мемлекеттен «субсидия» алып, асыл тұқымды малдар өсіріп малдарын асылдандаруда, енді бірі мемлекеттен қарыз кредит алып, мал сатып алып оны өсіріп асылдандыруда.

	Ал шаруа қожалығын құра алмағандар қолда бар малдарын өсіріп, көбейтіп тұрмыс-тіршілігінің қажетіне жаратып, атакәсібін жалғастыруда. Осы жеке шаруамен шаруаға жайлы құм өресін жайлап отырықшы елге айналып, отырған қазіргі малшылардың ұрпақтары кезінде кеңшары тарап дағдарыс уақытында ата-аналары бастап барып, орналастырып кеткендерін еске алса, оған өздерінің өкінбейтін де айтады.

	Жеке шаруа да отырған құм өресіндегі малшылар да өздерінің өнімдерін сүт, май, шұбат, қымыз, бас артық мал өнімдерін орталыққа қала асырып сатып, күн көріс жасап ешкімге салмақ салмай от басына жағдайларына өздері жасап, шаруаларының арқасында мұқтаждық көрмей өмір көшіне ілесіп келе жатқан жайлары бар.

	Шаруашылықтарынан тапқан өнімдерін оларды өткізу үшін, Исатай аудан әкімшілігінің басшылары, аудан орталығынан арнайы әр аптанының жұма күндері жайма базар ұйымдастырып, шаруагерлердің өнімдері ет, сүт, шұбат, қымыз, қой-ешкі жандықтарынан басқа, ірі қара малдарын тірілей де, сойып та, орталықтағы сауда орталығындағы ет дүкендеріне салып, сатып, өз еңбектерінің жемістерінің нәтижесін көруде.

	Енді осы көбісі Нарынқұмында қоныс теуіп, өздерінің жеке шаруасымен айналысып отырған 59-шаруагерлерді де атап өткенді жөн көрдік.

	Олар: Татеков Болат, Жұмашев Қамбар, Түсіпқалиев Құттыгерей, Хайруллина Үміт, Ахметбеков Қыдырғали, Байдешов Көшербай, Даулетов Мұқат, Сабиев Медет, Ибрашев Бақтығали, Жадемов Серекбол, Сабиров Бердібек, Шманов Гадилжан, Габдуллина Бақыт, Құбаханов Темірхан, Қалешев Меңдібек, Ажігереев Темір, Атолов Беркәлі, Жұбаев Есенкелді, Билялов Нұрлыбек, Қазбекова Нұрзия, Аманов Бекболат, Бахитов Мереке, Саримов Асылбек, Жұбаев Тасқын, Хайруллина Жамал, Галимова Зауреш, Ибраимов Ұзақ, Сисенов Жолдыбай, Қайырлиев Садих, Құлшаров Бақтығали, Қуанов Тұрақбай, Абуов Манарбек, Нүриденов Мүслим, Сүндетқалиева Тойдық, Жиенбаев Жауынбай, Өтеғалиева Жұмабике, Абдрахманов Асылбек, Матишев Аманкелді, Шарапов Ғұбайдолла, Арынғазин Ғалымжан, Набидуллин Нажмеден, Қайырова Қансұлу, Қазиев Ыбрай, Қалешов Кенжебек, Ибрашева Күнзиба, Далбынов Кенжебек, Жұбаев Асқар, Түсіпқалиев Меңдігерей, Балмурзин Аманкелді, Абдрахманова Рысты, Жұмағалиев Жалғасбай, Қазиев Адилхан, Қоспаева Күнсұлу, Аққуатов Меңдіқұл, Мерғалиев Берікқали, Мұхамбеталиева Гүлшара, Хамзин Жексенбай, Қойшиев Жасұлан, Қуанышқалиев Сабит, Қуанов Асқарлар еді.

	Бір жылдары, жылдап құлазып, бос қалған, қайран Нарын, қойнына мал мен жан келіп, меңіреу мүлгіп жатқан, далаңа жан біткендей болды. Қызылүй кіре-беріс қақпасынан бастау алған Айбас төрінен әрі асып, 24-ші, 12-ші,11-ші ауылдардың жерлерінде жайлау тауып, қоныс тепкен шаруагерлеріміздің еңбегі, шалқып өрлей бергей деген тілек, халық тілегі деп ұқсақ, «Елде болса, ерніңе тиер» деген, еліміз бай, халқымыз қуатты болғай.





Қызылүйдің әзіл әңгімелері




	Ауылдық жерлердің әзіл әңгімелері өзіндік сөз саптау мәнері, дала қазағының түсінім-танымы ерекшелігі, қала тұрғындарынан өзгешелігі бар. Оны тек қана қазақтың дархан даласында өскендерғана ғана түсіне алады.

	Чапаев совхозы алғашқы құрылғанда директоры болған Петр Сергеевич Абакумов 1957 – 1960 жылдары болды. Астрахан облысының тумасы 1916 жылы туған. Қалмақ АССР-да ауыл шаруашылығы саласында ұжымшар төрағасы болған. Чапаев кеңшарына келгеннен кейін ел азаматарымен қоян-қолтық жұмыс жасап, әзілі жарасқан азамат еді. Қызылүй Майтөбе тумасы Көшкенбаев Қожанай «ГАЗ-67» автокөлігі жүргізушісі ол кісінің атқосшысы болған еді. Бірде Чапаевтың қазақ ауыл бетінде Қожакең аздап ащы судан жұтып алса керек, көше бойымен ойқастап келе жатқан да, көшеде жүгіріп жүрген бір-екі тауық машинаның астына түсіп өліп қалса керек. Тауық иесі учаскелік милицияға арыз жазып, тексеру басталады. Ол кезде ауылда машина бірен-саран ғана болатын. Қожакеңнің әрекетін милиция шұқшия тергеп, жауап алып жатқан жерге Қожакеңе араша түсу үшін Абакумов келсе керек.

	– Слушай, товариш милициянер, Қожанай «не только петуха даже он муха не задавить» – деп Қожакеңді қылмыстан құтқарған екен дейді.

	Қызылүй елдімекенінде Қабышев Қамза деген ағамыз болды. Ол кісі №2фермада көп жыл еңбек етті. Ол кісінің атқарған ісін осы шығармада аз келтіргеніміз жоқ. Өзі әңгімешіл, ақкөңіл, қонақшыл, дархан мінезді болатын. Бір жолаушы жолаушылап келіп, ертесімен Қамзекең үйіне келсе керек. Келген жолаушыны ат қазығының басында қарсы алған Қамзекең аман-саулық сұрасқаннан кейін:

	– Ай, бәленшекай түнімен бес жігіт болып карт ойнап, құдамыз Қабиболла келіп, шаршап тұрған жайымыз бар, – деп Қамзекең айтса керек. Карта ойыны десе есі кететін жолаушы «кімдер болып ойнадыңдар» дегенде, Қамзакең үш балам мен өзім және құдам Қабиболла деген екен.

	Осы екінші ферма да көп жылдар қой баққан Қалаубай мен Мұқси әрі құрдас, әрі сол кездің өзара социалистік жарысқа түсіп, міндеттемелерін асыра орындаған шабандар еді. Екеуі де құрметті демалысқа шыққаннан кейін жұмысты қойса да, темекі тарту деген жаман әдетті қоя алмай, екеуі ақылдасып, бала-келін алып, қыз ұзатып, немере-жиендер сүйген ата болдық. Енді үлкейген шағымызда темекі тарту ұрпағымыздың алдында ұят болар,-деп темекіні қою үшін екеуі Маңғыстау жақтағы «темекі қойдырады» деген балгер-бақсыға барса керек. Балгер-бақсы темекі қойғызатын ем-домын беріп болғаннан кейін, әзілқой Қалаубай: «мына Мұқси екеуіміз құрдаспыз. Екеуіміз қанша жасаймыз, қайсымыз бұл өмірден бұрын кетеміз» деп сұрайды. Сонда бақсы Мұқсиға «сен 80-ге жетесің десе, ал Қалаубайға сен 78-ден аспайсың-ау» депті.

	Екеуі поездға отырып, ауылға қайтқанда әркім өз ойымен біраз отырса керек. Ең жаманы адам өзінің қашан бұл өмірден өтетінін білетіні жаманның жаманы екен ау деп ойлап келе жатқан ойлар тыныштықты Қалаубай бұзып «Әй, Мұқси саған бақсы 80 жас берді, маған 78 жас берді, екеуіміз бір жылда дүниеге келдік, бір жылда өмірден кетсек қайтеді. Жаңағы бақсының берген екі жылын екеуіміз бір-бір жылдан бөліп алайық» дегенде Мұқси қатты ашуланып, «бақсының аузына құдай сөз салып тұрған болар, менің екі жылымды несіне қызғанасың» деп ашу білдіреді. Бірақ Қалаубайдың аузына Алла сөз салса керек, Мұқси Қалаубайдан алты айдай бұрын дүниеден озып, жарық дүниеге бір жылда келіп, екеуі де бір жылда дүниеден өтті.

	Екінші фермада қатар сиыр бағудан қой бағуға бірге келген Шагиров Бағытжанмен Сарин Қалаубай екеуі құрдас, бір-біріне жан жолдас бола білген, қыстақтары қатар, жаз жайлаулары бірге әрі сырлас болып, екеуі де Жайықтың қыздарына үйленіп, бажа болып, арасынан қыл өтпейтін аралас-құралас жолдастар болған. Бірде жазғытұрым қойды қырқып, жабағы жүндерді алып болғаннан кейін, қойларды креолин күпкіге екеуі салып жатса керек. Осы жұмысқа көмекке Қызылүйге келіп құрылыс салып жүрген жігіттерді Хатима апай көмекке жібереді. Ішінде бір орыс жігіті екі-үш жыл осы ферма да жұмыс істеп апайдың да мал жайын қарауға да көмек беріп жүрген еді. Әзіл қой Бақытжан әлгі орысқа «Бажа дабай, ты быстрые работай»-дейді. Қазақ тілін түсіне бастаған орыс әзілді түсінсе де түсінбеген болып, бұл сөздің мағанасын Катя апайдан барғасын сұраймын дейді.

	Бақытжан мен Қалаубай орыс апайға айтар деймісін деп жүреді. Бір жиналыстан шыққасын апай, «Әй, Бақытжан, Қалаубай екеуің, мені тұрмысқа берейін деп жүрсіңдер ме бажа деп, біреулерді әжуалайтын көрінетінсіңдер ғой» демесі бар ма. Сөз тапқыш Қалаубай: «Бақытжан екеуіміз бажамыз ғой, екеуіміздің бір-бірімізге айтқан әзілімізді ол түсінбеген ғой» деді. Апайдың ақкөңіл, аздап кейде аңқаулылығы да сенгіштігі де бар болатын, шамасы орыс апайға айтып қойса керек.

	Хатима апай жұмыс барысында қанша қатал болса да, әр жиыннан кейін шай ішіп тараңдар деуші еді. Немесе сынды көп естіген күні, әзілқой жігіттер, Апай сізің үйден көптен бері шай ішкен жоқ екенбіз дегенде, ал, жүріңдер деп үйіне қарай бастайтын еді,-деп еске алатын малшылар. Сөз тапқанғға қолқа жоқ деген Сүйтіп, Қалаубаймен Бақытжан апайдың шайынан қағыс қалуға аз-ақ қалыпты.

	Хатима апай таңертеңгілік ферма кеңсесіне келе жатса, электр бағанында байлаулы тұрған Қабышев Қамзаның жұмыс көлігіне бекітіліп берілген атын көреді. Ат күтімсіздеу, дұрыс суытылмаған, арықтау болса керек. Кеңсе үйіне кіріп амандасқаннан соң апай, «Атыңыз арық екен, бұған не болған» деп сұраса, Қамзекең «Ай, Хатима-ау, менің жұмысым да, жүретін жерім де көп қой, сонау Бәдігүл-Жапақпен, Әйтімбет-Тасобамен айналған соң, атқа да күтім болмай жүргені рас» – десе, Апай: «Апырым-ай осының бәрін үлгеріп аралап, жүру сізге де оңай болмай жүрген шығар» екен деп, өзіне бекітіліп берілген екі атының бірін Қамзекеңе береді.

	Хатима апайдың Чапаевқа жұмыс бабымен келіп, көбінесе түсетін үйі Зайтов Зейінғалидың үйі еді. Жеңгесі Сақыпжамал, қайынсіңлісі Хатима қашан келсе де, дастархан мәзірі әзір, сүр етінен арнаған ұстаған асын асып, сарғаймақтаған күрең үнді шайымен, құшақ жая қарсы алатын. Зейінғали ер баладан жалғыз болып, анасына еркелеп өскен жас кезінде салқамдау болады да, Жеңгесі Сақыпжамал ағаңның артында қалған жалғыз тұяқ осы баланы қамқорлай жүр дегесін өзінің фермасының қарауына жұмысқа алып, Зейінғали №2 ферма да жүрсе керек. Бір күні Хатима апайдың үйінде пішен таусылып қалып, Зейінғали бір қойшыдан шөп сұрап алып, апайдың үйіне түсірсе керек. Апай қаладан жиналыстан келіп, ауласындағы ағыл-тегіл пішенді көріп Зейінғалиға алып-келіп ұрысса керек. Сонда Зейінғали «Малыңыз аштан өлу керек пе? Ұрса берсеңіз, кетем» дейді. Хатима апай ашуға мінгені соншалық «Кетсең әтемнің ар жағына кет бұл ісіңмен мені соттатып тынарсың» деп ұрысса керек. Зейінғали «Ал онда мен кеттім» деп жол қағаздарын бере салады. Апай қарамастан қол қояды да, бар кет, деп ұрсады. Зейінғали жол қағазына «Чапаев-Қызылүй, Қызылүй-Әтемнің аржағы 25 шақырым» деп толтырып, сол кездегі бас инжанер Жұмағазиев Ғалімге путевкасына қол қоюға береді. Ғалім өте сақ жүргізушілердің жол қағаздарын тексермей жібермейтін әдеті болған. Ол, «Әй, Зейінғали мындағы жазылған «Әтемнің әр жағы» деген бұл қай жер» деп сұраса, оны қол қойған кісіден сұраңыз дегенде, Ғалім, Хатима апайға телефон соғып, «Әтемнің әр жағы бұл қай жер» деп сұрайды. Апай бірден түсініп, «Оны жол қағазын беріп, маған қарай қушы» дейді. Зейінғали қайтіп келіп жұмысқа кірісіп кетеді. Апай жол қағазы жөнінде ешқандай әңгіме қозғамай, баяғы Зейінғалижан анда-мында бар деп жұмсап, туыстық қатынастарына сызат түспепті. Бұл апайдың ақылды, парасаттылығы мен кек тұтпайтындығын белгісі еді.

	Қайраханов Төкес көп жылдар бойы Баксай совхозында шабан болып қой бағып, туған жерге ағайындар ортасына оралады. №2 фермадан бір отар қой алып жұмысқа кіріседі. Бір-екі жыл тоқты, тұсақ бағып, алғашқы төлдеу науқанын, Қызылүйдің оңтүстік жағындағы орынға қыстап, Сыдихов Шәріппен қыстақтары қатар болып, жаз жайлауда қанаттас отырса керек. Жаз жайлауға барғаннан кейін, Төкес айналасындағы көршілерін інісі Мақсотқа қонақтыққа шақыртып, қонақтар келгеннен кейін Шәріптің үйін жоқтайды. Мақсот мал бағып жүріп, айтуға ұмытып кеткендігін айтады. Көршілерін шақырып жатқанын білген Шәріп, түнде келіп қазанда қайнап жатқан астың ішіндегі қойдың басын білдірітпей алып кетеді. Қонақтарға бас жоқ ас келеді. Төкес пен жұбайы Гүлшат екеуі не болғанын түсінбей амал жоқ, бассыз асты қонақтарына тартады. Екі күннен кейін іле-шала Шәріп барлық көршілерін шақырып, бірге Төкес үйінде қосып алады. Бір табақта екі қойдың басы келеді. Қуақы Шәріп, біз көршілерді шақырғанда екі бас береміз. Біреуін өзім ұстаймын, ал екіншісін қонақтарға беремін дейді. Сөз мәнісін түсінген Төкес, қатты ашуланып ет жемей кетпекші болады. У-шу болған дастархан басы, Шәріп өзін қонақтыққа жездесі Төкестің шақырмағандықтан жезделі-балдызды арасындағы әзілмен істеген әрекетін айтқанда, отырған қонақтар күлкіге батып, көңілді отырыспен тарқасады. Қыр қазағының жезделі-балдызды, нағашылы-жиенді, қайнымен, жеңгенің орталарында осындай зілсіз әзілдер болып тұрады. Бірақ дархан даланың кең-пейіл халқы қандайма әзіл болса да көтеріп, өзара түсіністікпен елемей қабылдайды.





ТҮЙІН




	Осы Қызылүй мекені туралы естіп білген, көнекөз қарттардан естіген әңгімемізді оқып, түйгендерімізді, көзі тірі куагерлермен кездесіп болған сұхбаттарды саралай келіп, барымызша тарқатып жазуға еңбектендік.

	Қазақ елінің батыс өңірінде Орал тауынан Каспий теңізіне құлай аққан Ақ ерке, Ақ Жайық өзенінің шығысын Бұхар беті, ал батысын Самар беті деп атайды. Сол Жайық өзенінің екі жағын көмкере келіп, батысында Нарынқұмы жатса, қозы көш жерде, шығысын кемірлеп жатқан Тайсойған құмы жатыр. Осы егіз құмның арасын Жайық өзені бөліп тұрғаны болмаса, екеуінің арасында табиғи тарихы, өзара байланысы, халқының тұрмыс-тіршілігі, бір-біріне ұқсастығы мен сабақтастығы сан ғасырлар бойы ұштасып келеді. Нарынның нар кескен ақын-жырауы Шонайұлы Шынияздың толғауында:

	Арғы атам Маңғыбай мен Алаш еді,

	Сақаба Әнестің қос баласы еді.

	Бірлік сөз бұл заманда қайдан болсын,

	Бүгінде төрт иманда талас еді.

	Алаштың ең үлкені Үйсін еді,

	Жақсыны тыңдаса адам сүйсінеді.

	Жер азып, ер қайғылы болған заман,

	Соны ойлап қара халық күрсінеді.

	Алаштың ортанғысы Арғын еді,

	Арғынның қонған жері торғын еді.

	Байұлы он екі ата бері ауғанда,

Жаппаспен Сырда қалған Алтын еді, – деп жырласа, қазақ елі осы Тайсойған құмына жеткен ғой. Мал жаны көбейіп, жер азып, халқы өсіп, қоныс тарылып, мал-жанға қолайлы қоныс іздеп көшпелі қазақ халқы амалсыздан бір шеті арқа беті Төмен жетіп жайласа, бір шеті құрыш білекті найзаның күшімен құба қалмақтармен жағаласа жүріп, Нарынқұмын иелене бастап, теңіз жағалай Еділге жетсе шығыс беті Маңғыстауға қарай қоныс іздеп, мал жайлап өмір кешкен. Осы Нарын өңірі бірнеше жыл тусырап бос жатқан жерге Бөкей Ресей пашалығынан рұхсат алып, халқымен үдіре көшіп, елін бастап Нарынға өтіп қоныстанғанын осы шығармамызда барынша жазғанбыз. Сөз болғалы отырған, осы Нарынқұмының шығыс қақпасы аталған Қызылүй тарихын барымызша зерделеуге тырыстық.

	Нарын құмы – киелі қасиетті құм. Әңгімемізді әріден қозғамай-ақ, тек соңғы үш ғасырға жетер-жетпес ішіндегі құбылыстарға ғана тоқталуға жөн көрдік. Нарынқұмы кезінде жалаң қылыш найзаның ұшымен, бір атпен жауға атой салған әділдікті аңсаған Исатай мен Махамбеттің күйімен, жыр сүлейлері Құрманғазы, Даулеткерей, Дина, Түркеш, Сейтек, Ерғали, Мамен, т. б. шоғырының Махамбеттей өр мінезді ақын-жыраулардың ізі қалған. Мақаш, Әтенбек, Жантұрған, Бегалі, т. б. осылар тәрізді от ауызды, орақ тілді шешендердің киелі қасиеттерімен әулие атанған бабаларымыздың ғұлама білімімен кешегісі мен бүгінгісін жалғаған, елді имандылыққа уағыздап, жаны мен тәнін кеселдерден сақтаған, сол кездің молдалары мен емшілері, сынықшылары халқымыздың ата-дәстүрін әлі күнге дейін ұрпақтары қаймағын бұзбай сақтап келеді.

	Осындай Нарынның киелі қасиетті құмы да көшіп келген, елге қоныс болған шұрайлы жерді сөз еткелі отырған халқымен Қызылүй мекені болмақ. Тайсойғаннан Бөкей бастап көшке еріп бірге келген, Таз руының сол кездегі ру басы Қожамбетұлы Қойкелдіні де барымызша саралап жазған болдық. Үдіре, Тайсойғаннан көшіп келген жері қазіргі Қызылүй елдімекенінің солтүстік батыс бағыты Майтөбе болса, осы өңірді Таз атасының көбісі Жастабан атасының қоныстанған негізгі отырықшысы болған, елдің табанының жер аттары қыстық, жаздық, жаз жайлау қоныстарының атауынан осы өңірде тұрғандарды кімдер екенін аңғаруға болады.

	Жазба тарихымыз ел арасында болмағандықтан болса, Ресейдің қалалары Астрахань, Орынбор архивтеріне кез келген адамның қолы жетпейтіндігіде белгілі. Нарынқұмының тұрғылықты халқы ауыз әдебиетіне өте бай, ауыз-екі естіп-білгендерін ұрпақтан-ұрпаққа, ауызша бойына жеткізе сіңіріп, құйма құлақ, қарақты көзқарасымен, көңіліне түйіп, сақтап, қалғандарын бізге жеткен әңгімелер желісінен ғана білеміз. Біз бар білгенімізді естіп, түйгендерімізді жазуда жансақтыққа да жол берілуі мүмкін, неге десең әркім өз басына, руына бөле тарта сөйлеу атамыздан келе жатқан қанымызға сіңген әдетіміз болғандықтан, бір әңгіме екі басқа тарақталып, алшақтап кететін жайларды сұрастыра ізденіп отырып, бір жөнге салып бағыттап отыруға тырыстық. Бірақ, біздің алдымызға қойған мақсатымыз осы өтпелі өмірдің тарихы келешек ұрпақтарымызға мұра болып қалсын деп, ізденіп, барымызша әңгіме барысында сөз қозғадық.

	Осы елдімекенде дүниеге келген Қойкелді баласы Қашқынбай жырау өзінің өткір тілімен, дауылпаз жырымен, сол кездің билік басындағыларға жақпағандықтан сыйыса алмай, елден кетуге мәжбүр болған. Дауылпаз жырау сонау Қарақалпақ жеріне барып, Хорезм маңын қоныс еткен. Сол жақта Қарақалпақ ақын жырауларының ұстазы болғанын біз жоғары да жазғанбыз. Тарихтан белгілі болғандай «Үш ғасыр жырлайды» атты кітапқа ол кісінің жырлары енгізілген туралы мағұлұматты да бергенбіз. Күні кеше ортамызда жүрген Серғазыұлы Мүтіш молда, онымен бірге білім алған Иманғалиұлы Дәрісқали бастаған «Арал, Хазірет» ұрпағы Хисметолладан дәріс алып, адам мен малды екеуін бірдей емдейтін «Араб» ғылымын терең меңгерген жандар.

	Енді діни дарындар, Серғазыұлы Мүтіш пен Иманғалиұлы Дәрісқали туралы мәлімет берсек дейміз. Қазыналы Нарын өңірінің сан ғасырлық тарихын есту, ұғу арқылы шет жағасын өз көздерімен көрген шежіре сандық секілді қарияларымыз көп болған. Қазіргі кезде бәрі де өмірден өтті, жарықтықтар. Құйма құлақ қарттар әңгіме-дүкен құрғанда, бірі сөйлеп, бірі тыңдап, бір-бірінің сөзін бөлмей, қоштап отырушы еді. Олар әрқашан бірін-бірі, «оның білімі менен көрі тереңдеу ғой, деп қолпаштап отыратын. Дәрісқали Иманғалиұлы заманы бір тұстастары Қайыр, Құмар, Ізмұханбет, Мүтіш, Қами, Қалеш, Қуат, Жұмағали, Есенғали, Дүйсенғали, Бозша, Айбатыр, Әбілқайыр, Дайыр, Неталі, Жәлел, тағы басқалар қатарлас қариялардың шежіре сандықтардағы інжу-маржанға баланатын тарихи әңгімелерді алып қала алмағанымызға қатты өкініш білдіреміз. Әрі-беріден сөз қозғаса телегей теңізше тасыған, кеудесі кең дариядай қазыналы қарттар-ай, десеңші.

	Молда Дәрісқали қарт әріден әңгіме қозғағанда діни білімділер жөнінінде, кіші жүздің жеті баулы Беріштен Құлкеш деген абыз болған ол кезде Беріштер Сыр өзенінің бойында мекендеген екен. «Қазіргі Қорқыт ата зираты маңы болса керек» деп отыратын.

	Құлкеш он екі жылдай Арабстанда діни жоғары оқуын бітіріп, ғылыми атағын алғаннан кейін Башқұртстандағы Стерлітамақ жоғарғы діни оқу орнына ұстаздыққа жіберіледі. Ол өте жетік, зерек білімді араб ғылымын терең меңгерген адам болған екен,-деп, Арал Хазіреттің немересі Хисметолла айтып, өткен тарихтан хабар береді екен.

	Біз діни жоғары білімі барларды айтатын болсақ, он екі ата Байұлынан тарайтын жеті баулы Беріштің үлкен тайпасы Себек Кемесей атасынан тарайтын Қондыбай Хазірет, Үдір, Керней, Монтай тағы басқа діндар адамдар болған. Міне, осылардың ішіндегі Қондыбай Хазірет інісі Үдір екеуі он алтыншы ғасырдың аяғында өмір сүріп, Жамид Исламия Стерлітамақ оқу орнынан білім алады. Бұлар елдегі тұңғыш жоғары білімді, сол кездің ғылымын терең меңгерген араб тілінің мамандары еді.

	Үдірден Арал, Шөрке деген екі бала болады. Арал алғашқы білімін Қондыбайдан алып, одан соң УФА қаласындағы «Ғалия» медрессесінде білім алады. Сабақ араб тілінде жүріп, бірнеше факультет бойынша білім ала жүріп, Арал сабақты жақсы үлгеріп, өнердің қай саласында да білімділігімен озат танылып, оған Сұлтануайс деген жоғарғы есім беріледі. Мұндай есім мұсылман шариғат жолындағы ірі табыс еді. Медрессе болашақ ұстаздар арасында Құранды жатқа айту өз алдына, басқа да діни кітаптарды, жоғарғы шыңына жетіп ажырата талдай оқып, Ислам дінінің жоғарғы шыңы Макубиді бітіріп, 1813 жылы тамыз айында Нарынқұмына келеді.

	Әкесі Үдірдің бастамасымен елде ені 8, ұзындығы 22 метр, биіктігі 4 метр, сегіз бөлмелі, қыздар мен ерлер оқитын Нарынқұмында алғашқы медрессе мешіт салынады. Ортасындағы залда 100 адам жұма намазына тұрады екен. Құрылыс жұмыстарына 300-ге тарта адам, 90 түйе көлігі қатыстырылады. Ағаш, басқа да құрылыс материалдары сүйретпе тіркеме арбалармен Теке (Орал) қаласынан тасылынады. Осы Сұлтануайстен өрбіген балдар ұрпақтары Құбайдолла, Қалидолла, Хабиболла, Хамидолла, Хисметолла, Қабдолла бәрі де діни сауатты білім алады. Осы медрессені үздік бітіргендер Астрахань, Уфа сияқты қалаларға оқуға жіберген. Мысалы: Байғазыұлы Кәкімбек, Қабдыұлы Хисметолла Астраханнан Жәмшид, Исламияны бітіреді. (бұл кісі домбырашы Рыспай Қабдиевтің атасы) Кәкімбек Орпа, Обалы мешітерінде иман болса, Хисметолла Астрахань медрессесінде ұстаздық етеді. Біздің көзіміз көрген Жұмағазиев Махмуд Беріш Шұбар Жайық Уфа да білім алып, мешіттерде сабақ берген. Ал, 1926-1935 жылдар да ел ішінде ересектерге сабақ беріп, қудалаудан аман қалғаны арабша, керелитца, латынша, сауатты болған араб сөздерін өте еркін меңгергендігі еді. Есентемір Ахмет Хазірет немересі Фазылов Құсниден, Хисметолла Ахон Хазірет 1858 жылы туып, 1921 жылы қайтыс болады. Құбайдолла Хазірет 1875-1928 жылы қайтыс болады, бұлар Арал Хазіреттің Нарынқұмындағы соңғы білімді ұрпақтар еді. Бұл кісілердің ұрпақтарының бәрі де Нарынқұмының Тума жерінде Махамбет ауданы көлемінде мәңгілікке Тума мешітінің қасында сегіз Хазірет жерленген.

	Қазіргі ұрпақтың сол тұстас өмір сүргендердің көбі өмірден өтсе де олардың көзін көргендер тарихқа куә екендігін әңгімелеп берді.

	Исатайдың жорыққа деп мінетін аты Ақтабанын баптап бағушы Жастабан Таз Таңбай туралы ел ауызында аңызға айналып бара жатқан, әңгімені тікелей ұрпақтармен әңгімелесудің барысында анықтағандай болдық.

	Асанқайғы атамыз екі егіз құмды өтіп бара жатып, Нарынқұмына «халқың момақан екен, әдеп пен адамдықты бірдей ұстайды-ау», жанымен малы берекелі өсіп, шаруа жайларына да адам көңілі тояттайтындай жеріңде «сұлы мен құмаршығың азбас тамағың бар»-десе, Ал, Тайсойғанда көшімен тұрақтап, бірнеше жылдай қоныс қылып, көшіп бара жатып, Тайсойғанға да өз алдына баға беріп «байлығың қақпақты қара қазандай» – деп айтқан деген сөзі бар.

	Ия, осы қасиетті «Нарында жаныңа керегіңнің бәрі бар» деп Махамбет ақын жырлағандай құмаршығы мен қияқтың сұлбасы ашаршылықтар да, халқын аман сақтаған ғой. Малының түгін тартсаң, майы шыққан, шүйгін отты жерлері талайларға мекен болған. Қазіргі Қызылүй мекені оған маңайлас халықтың тұрмыс-тіршілігі бұрынғыдан өзгеше. Әр үйде түрлі жарық энергия беретін тоқ көздері бар. Қай үйге барсаңда теледидар Отау ТВ, т. б. қондырғылар орнатылған. Өзгеше дейтініміз, колхоз, совхоз тараса да ата-жұртқа ел қайта келіп, қоныстанып, құлазытпай тұрып жатыр. Тек бір айырмашылығы, жер аттары көбі өзгерген. Қазіргі немесе совхоз ұжымының малшылары тұрған қоныс атауымен бірқатар тарихи атаулары өзгере бастауы, біз білетін тарих беттері, тереңге кетіп, ұмыт болып барады екен.

	Қайран Нарынқұмының басынан нелер келіп, нелер өтпеді. Кімдерге қоныс болмады десеңші жеті жұрттың мекені болып, соңғысы сегізінші қазіргі біздер екенбіз. Нұрдай суың тартылып, жерің азып баражатқанына жұртың алаңдайды. «Табиғат тілімін тапса теңгерілер» деген атадан қалған сөз бар. Бағың ашылып, шұрайлы жерің жасыл желекке оранып, қайта түлер заманың келер. Елің ырысын сенен айырмағай қайран Нарыным!

	Бұрынғы заманда әркім өз шаруасын жайлап, бір-біріне іргелес қоныстанған халық ол кезде де, өз мәнінде өмір кешіп, мал-жан өсіріп, ұрпақ сабақтастығына аса көңіл бөліп, жер қайысқан қалың ел, өмір кешкенін көнеөз қариялар әңгіме бастай қалсаң жыр етіп айта бастайды.

	Әттең, сол бір кездің адамдарының көздері сиреп бара жатыр. Тек, өткен ғасырдың орта шеніндегі ұрпақтарының көздері азайса да, барлары айтары көп екені, туған жерге деген ыстық ықыласы мен сүйінішпешілік сағынышын олардың жәудіреген көзінен ұғасын.

	Қай нәрсенінің де шегі бар. Бірақ бұл Нарынқұмы өңірінің жыры таусылмақ емес. Ұрпақ сабақтастығы ғасырдан ғасырға жалғасып келе жатыр және жалғаса бермек.





Қызылүй – елдімекенім




	Сөзін жазған: Мұрат Бектенұлы

	Әнін жазған: Берікбол Қонаров



	Қызылүй – жерің шүйгін, дархан далаң,

	Шарықтасын, қойнауыңда шаттық әнің.

	Той жасап, ат шаптырып, бәйге қосып,

	Арнауын сыйлап келді саған балаң.



	Қызылүй дархан далаң

	Арнауын сыйлап келді саған балаң.



	Қызылүй бабаларға мекен болған,

	Жеріңде асылдардың ізі қалған.

	Есімің бұл өңірге ізгілікпен аты әйгілі,

	Дастарханың ризық пен рысқа толған.



	Қызылүй бабалардың ізі қалған,

	Дастарханың ризық пен рысқа толған.



	Қызылүй – ата қоныс аталардың,

	Ізі жатыр ішінде жоталардың.

	Еске алып, халайықтың басын қосып,

	Біз бүгін бата алармыз бабалардың. !!!



	Қызылүй ата қоныс аталардың,

	Біз бүгін бата алармыз бабалардың!!!



	Мұрат Бектенов Бектенұлы 1946 жылы Атырау облысы, Исатай ауданы Нарынқұмындағы Айбас ауылында дүниеге келген. «Жайықмұнайгаз» басқармасында қырық жылдың үстінде еңбек етті. Оның мұнайшылар өміріне өлкенің тарихына қатысты мақалалары мен очерктері жергілікті, республикалық басылымдарда жиі жарияланып жүр. Мұнайшылар өмірінен 2008 жылы «Қос өзен мұнайшылары» атты кітабы, сонымен қатар Нарын өңірінде өмір сүрген ақын-жырау, жазушылардың, күйшілердің мұраларын, билердің шешендік сөздерін, емшілік, сынықшылық қасиеттері бар адамдар туралы деректерді жинаумен де айналысып, «Қасиетіңнен айналдым» атты кітабы 2009 жылы шықты. Нарын өңірінің абзал азаматтары, ел ағалары, мұнайшылары тағы басқа жайлар әңгімеге арқау болған 2014 жылы «Айшықты әлем» атты кітабы жарық көрді. Оқырман назарына ұсынылып отырған «Қызылүй – менің мекенім» атты кітабында да Нарын өңірінің Қызылүй елдімекенінің тұрғындарының өткен дәуірдегісі, кешегісі мен бүгінгі ұрпақтар сабақтастығы және тұрмыс-тіршілігі баяндалады.

	Мұхамбет Сиыхов Бисенбайұлы 1955 жылы Астрахан облысы, Енотаев ауданы, Трудовой ауылында дүниеге келген. 1963 жылы Қызылтөбе бастауыш мектебінде бастап оқып, М. Горький атындағы мектепте орталау білім алып, 1971 жылы еңбек жолын Чапаев кеңшарында жұмысшы болып бастаған. 1975 жылы Атырау облысы, Сарайшық кәсіптік техникалық училищесін механизатор мамандығы бойынша бітірген. 1975 жылдан бастап «Жайықмұнайгаз» мұнай газ өндіру басқармасында 35 жыл үстінде еңбек етті. Өзінің еңбекқорлығының әдебиетке деген құштарлығы арқасында Ахмет Байтұрсыновтың арап әрпі төте жазу ілімін меңгерген. Сондай-ақ елдің әдет ғұрпы салт-дәстүрі Нарынқұм елінің тұрмыс-тіршілігі туралы және мұнайшылар өмірінен мақалалар жергілікті және республикалық басылымдарда да жиі жарияланып жүр.





https://t.me/kzkitap





