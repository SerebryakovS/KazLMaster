	Мәди Айымбетов

	Әңгімелер





	Жазушының өткен ғасырдың жетпісінші жылдарынан бүгінге дейінгі уақыт аралығында бастап жарық көрген «Құла түздегі үнсіздік», «Кәрі жыланның азасы», «Ақша бұлт-Таңкөрік», «Құмөзектің Донкихоты», «Сырлы зерен», «Құлан елес» және тағы басқа да әңгімелері енгізілген. Әңгімелерде әртүрлі образдар адам әлемінің психологиялық, әлеуметтік сипаттағы тұтастай бір галереясы жасалған.





Өміршеңдік өлшемі




	Ғаламдық ғарыш кеңістігінің аясындағы саналы ортаның болмысы мен ішкі-сыртқы құбылысын көркем де бедерлі бейнелеп беру үшін адамның адами тіршілігінің сан қилы астарын ақтара төңкеріп, таусыла толғамдап жатудың қажеттілігі бола қояр ма екен!? Жазушы Мәди Айымбетовтың талантты қаламынан туған прозаны оқып отырғанда мұндай қажеттіліктің керек еместігіне көз жеткізу қиын емес.

	Түйсік-танымының табиғаты нақты бір қалыпқа сыймайтын, ой- парасатының тереңдігі мен кеңдігін айналасындағы далалық дархан кеңістіктің өлшемімен ғана зерделеуге болатын, пендешілік күйкі мінезден де ада емес, болмашыға жаны сыздап, болмашыға ебіл-себіл қуана білетін, өз мұңын өзінің өзегіне түсіріп ғұмыр кешкен кейіпкерлерін әсіресіз, шыншыл да шымыр қалпында суреткерлік зердемен көре білген жазушы өзінің прозалық шығармаларында әрқайсымызға соншама таныс, соншама ыстық қияндағы кішкентай ауылдың тіршілігін сол қалпында көз алдыңызға әкеледі. Құм арасында бұйыққан Құмөзек аталатын момақан ауылдың момын адамдарының арасынан тапқан өзіне бәз-баяғыдан мәлім жандармен оқырман енді ашық-жарқын дидарласып, солармен бірге өмір сүре бастайды. Кез келген көркем шығарма өміршеңдігінің өлшемін шығармадағы өмірдің бейнелі де шынайы әлеміне осындайлық әсерленудің тұрғысынан айқындауға әбден болар еді. Құмөзек – жазушы шығармаларына өзек болған әрқилы оқиғалардың, адамдардың әрқилы тағдырының аренасына айналған, тұтастай бір образдық символды иеленген ауыл. Ендеше осы кішкентай ауылмен, оның адамдарының ортасымен етенелеспеуге, біте қайнаспауға, оның тіршілігін ғаламдық деңгейдегі адамзат тіршілігінің бір бөлшегіндей қабылдамасқа біздің қақымыз да, лажымыз да жоқ.

	Өткен мыңжылдықтың алпысыншы жылдарының соңын ала, жетпісінші жылдардың бас кезінде прозаның ең қысқа да нұсқа түрі әңгіме жанрында ілкім қадамын жасаған қаламгер алғашқы туындыларында кейіпкер жан-дүниесінің ішкі нәзік иірімін шымыр-шымыр қайнаған психологизммен астастырып, адами әлемінің нешеалуан өміршең құбылыстарын бейнелеуге сәтті де талантты ұмтылыс жасады да, шығармашылық жолының бұдан былайғы кезеңдерінде қаламынан туған әңгіме-повестерінде осы ұстанымынан айнымай, бір шығармасынан бір шығармасына, бір кітабынан бір кітабына қарай шеберлігі кемелдене түсті.

	Қаламгердің прозалық туындыларындағы көркем бейнеге айналған кәдуілгі адамның кәдуілгі тіршілігінің түйінді ойын жер үстіндегі барша жан баласының ғаламдық ой пайымымен, эстетикалық танымымен үндестіре, үйлестіре білуді өнердегі, соның ішінде сөз өнеріндегі идеяның көркемдік мұраты десек, жазушы М. Айымбетов шығармалары сол үддеден шыға білгендігін толық сеніммен айта аламыз.

	Жазушы кейіпкерлерінің оқырманымен жүздесуіне сәттілік тілейік!





	Зейнолла СЕРІКҚАЛИЕВ

	Жазушының «Құмөзек хикаялары» кітабына жазылған алғысөз

	Алматы, 20.02. 2004 жыл





ҚҰЛА ТҮЗДЕГІ ҮНСІЗДІК




	Таң бозара үшінші қайтара ұстаған үлкен толғақ ә деп басталғаннан іші-бауырын бүкіл өзегімен қоса суырып әкетердей жиырып, қол-аяғынан, буын-буынынан әл дәрмен кетті. Белі айналып, үзіліп, өн-бойын әлдекім сансыз инемен шабақтап жатқандай, Бәтиханың жан-даусы шыға бебеуледі.

	Көмекші шопан Беркінің келіншегі Әрияш пен оң қабағының ұшында бармақтай меңі бар ала көз кемпір не істерге білмей, жандалбасалары шықты.

	– Жеңшетай, жеңшетайым, қайтейік енді, - деп Әрияш есік жаққа жалтақ-жалтақ қарай берді. – Шыдай гөрші азантай, келіп қалар қазір…

	– Ия, жаратқан тоба, жанын сақта байғұстың, - деп күбірлеп қояды қара кемпір. – Ата-баба аруағы, шиеттей баласының көз жасы мен тілегі желеп, жебей гөрің…

	Әрияштың қазір келіп қалар деп отырғаны – Бәтиханы орталыққа жеткізетін көлік. Мұнда кідірмей, кеше кештетіп осы Бәшенкөлдің үстімен, арғы баста отырған Асайдың бригадасына өтіп кеткен бас зоотехниктің «Уазигі».

	Құлшанның кеткеніне де шәй қайнатымнан артық уақыт өткен. Көліктің ендігі бір шаң беретін мезеті болғандай еді. Қайталап келген осы жолғы толғақ оның шырылдаған шыбын жанын қоярға жер тапқызбай, қатты қысты.

	– Ойбүй-й, жаным… Апатай-ау, өліп барам-ау…

	– Шыдашы, қарағым келін, - деп ала көз, қара кемпір қолын орай Бәтиханың бетінен ұстады да, Әрияшқа қарады. - Әлгі неме шұбалып төңіректен шыға алмай жүргеннен сау ма өзі, баршы, қарашы. Әйтпесе ана Беркінді оят, Асайдың үйінде жатқан әлгі шіренген сарыны көлік-мөлігімен қуып келсін бері. Тез!..

	Әрияш иығына Беркіннің етек-жеңі қырқылып, өңі кеткен тозық, шолақ тонын іліп, қараңғы дәліздегі әлденелерді аяғымен қаға-маға қаңғыр-күңгір даңғырлатып, сыртқы есікке қарай ұмтылды.

	Тап осы мезетте жотасының басынан мұздай тер құйылып, тұла бойын құрсап, сындырып, демін үзе жаздаған дертті қиналыс аз-аздан тарап, денесі маужырай, балбырай босап, Бәтиха бір мұрсат тыныс шақырды.

	Бұл оның, отыз жеті жастан жаңа асқан әйелдің бастан кешіріп отырған бірінші толғағы емес, бірақ бұрын-соңды мұншалықты алас ұрып қиналмаған-ды. Әлде өмірге адам әкелудің анаға оңайлыққа түспейтіндігін құдіретті күшті жаратылыстың осы жолы да бұған мықтап бір ескерткісі келкендігі ме екен?!

	Қара кемпір өзінің осынау ащы-тұщының дәмін аз татпаған ғұмырында талай әйелді өз қолымен босандырып, үйде де, түзде де, ыстық пен суыққа да талай қызылшақаны жерге түсірмей етегіне салып, орамап па еді?! Енді, міне, келінінің жаны безектеп қиналған халіне демеуші болуға дәрмені жетпей абыржып-абдырағаны несі?!.

	– Апа, Әрияш Беркінін оятпай-ақ қойсын. Құлшан мені орталыққа апарып салатындай болса, малға бас-көз боп өзі қалады. Шаршап- шалдықпасын, ұйқысы қансын қайта, - деді бәсең үнмен жұмулы көзін ашпаған күйі. – Ептеп енді тынышталармын…

	* * *

	Екі қасқыр – арлан мен кермаңдай қаншық Ақорпаның сай-салалы, ұңғыл-шұңғылды жықпылы көп тұстарын қаңтардың мол қары түскенше емін-еркін шиырылады. Бұл өңірде күз жауын-шашынсыз, апталап соғатын ызғырықсыз, биыл ерекше жайлы болды да, әншейінде қарашаның қырбығы бір жауып өткенше Жемнен өтіп, әріректегі Самның жылы құмдарына қарай ауатын киіктер жылдығыдан ұзағырақ мамырлады. Жаз бойы аңшылар инспекциясының мықты күзет-қоруының арқасында оқта-текте ғана болмаса, мылтық даусынан көп үркіп, шошымай шүйгіндеп, мизам аяғында егіннің орнын жайпаған киіктер сауыры жылтырап, әбден семірді. Қасқырлардың құрсағын қабыстырмай тоқ жүруіне даланың қызыл жон осы жабайы малының өзі де жетіп артылды. Бұрынғыдай қалың күзетте отырған қой- қотанды төңіректеп, сүмектемей, қасқырлар киіктің семіз текелерінің жылы- жұмсағынан қарбыта-қарбыта қылғытып алып, бүйірінің тоғын тарқатпаққа, қанға сіңген тағылық дағдысымен тұмсығын желге беріп, ұзақ-ұзақ жортуылдарға түседі.

	Арлан мен кермаңдай қаншық қасқырдың үйірінен бөлініп, Ақорпаның о шеті мен бұ шетіне дейін кесе-көлденеңдеп те, ұзыннан ұзақ та кезбелеп төңіректеуінде гәп жоқ еместұғын. Үш жыл қатарынан қандықол аңшылардың сұғына ұрындырмай, бөлтіріктерін өргізген жыңғылды сайдың қалтарыс қалың бір қиясындағы апандарын тағы сағалай бастап еді бұлар.

	Әр жылғы ұрпақ өз-өзді үйірлесіп, бұлардың қадаға-қамқорлығынан азат болар, өз күндерін өзі көрер шамаға жеткенде, кермаңдай қаншықты жатырында бүлкіл қаға бастайтын келесі тіршілік иелерінің қамы алаңдата беретін еді. Кермаңдайдың Ақорпа бетке тұмсығын көтеріп, жиі-жиі иіс аңдып, үйірден ала-бөтен бөлектене беруінен арлан оның осы зар-күйін сезген.

	Ешкі-лағы, арасында бірер текесі бар топ киікті ерсілі-қарсылы қамап, шалып құлатып, қан-жоса қырғын салып, жылы-жұмсаққа ыңқия тойған үйір, жортуыл-ойнаққа түспекке Мырзаның сұсты, көкшіл адырын бетке алып, үрдіс жөңкіліс жасаған қарашаның сол соңғы күндерінің бірінде, кермаңдай қаншық пен арлан оларға ілесе түсіп, кейіндей берген-ді.

	Кермаңдай қаншық тұмсығын күншығыс бетке төсеп, қыңсылап, табандап тұра қалып, артқы аяқтарымен қатқыл жердің қар аралас шаңдағын шығара көсіп-көсіп жіберді де, қыстыға, демін үзіп-үзіп сыңси ұлыды. Осы кезде арлан тақаса бере астаудай алпауыт сіңірлі омырауымен оны қапталдай келіп қағып өтті. Бұл оның «енді аялдамай, көкейіңді тескен құтхана мекенге жол тартайық» деген белгісі еді.

	Содан беріде күн артынан күн алмасып, уақыт жүзі сынаптай сырғып- ақ кетіпті. Дала қысы нағыз кәріне мініп, сақылдап, күн құрғатпай бораны құтырынып, май-бүйрек тоқ күйлері қазір қос қасқырдың түсіне ғана еніп жүр. Өзекті үзген аштық қарлы алаптың қиян қиырында әрлі-берлі жосылтып, бұларға тыныштық бермеді.

	Қар қалыңдағанша тышқан, қосаяқ секілді ұсақ жәндіктердің індерін қорс қылып қазып, соларды талғажау етіп аш-тоқ мәзірге қанағат жасаған қасқырлар өздерінің жыртқыштық намысын осылайша аяқасты төмендетуге мәжбүр болды. Алайда аштықтың азабы намысты жеңіп кете берді. Жаратылыстың өзі бұларды іріні бүріп, ұсақты тіміскілеп жеп қанағттануға жаратқасын амал қайсы?!. Қораларын даңғырайтып-даңғырайтып тас қамал етіп салып тастаған қотанға шабу бүгінде өлімге ашықтан-ашық басты байлап берумен тең, ал шашау шығып жүрген, ауызға ілігер тоқты-торымды қойлы ауылдың маңайынан табу қиын-ақ.

	Өлімтік, қысқы соғымның қан-жыны ауыл-үй, қотанды қорыған, маңқылдап үргеннен басқа бітірері жоқ, маңқа көпек иттерден-ақ ауыспайды. Оның үстіне кермаңдайдың ұзақ, қатерлі жортуылдарға енжар тарта бастағаны байқалғалы, тамақ табу арланның үлесіне көбірек тиіп жүр.

	Қаңтарда мол түскен қарды боран сай-салаға үрлеп әкеп тыққандықтан ба, Ақорпаның кең көсілген жазық тұстарының ақ көрпесі жұқа болып, биылғы қыста жылқы осы жерлерден ойдым-ойдым тебін салған.

	Арлан пен қаншық ыңғайын тауып сол тебіндерді біраз күн торуылдап жүрді де, бұлыңғыр қабақты бір түні саяқ жүрген құнан, үлкен аттардың түгі жылтыраған семіз біреуін шаптан тартып омақтастырып, көзді ашып- жұмғанша тұмсықтарын буы бұрқыраған жылы қанға бөктірген. Осы әрекеттің бәрі әр-әр тұста тебіндеп жатқан қалың жылқы үйірін дүрліктірмей, шапшаң жасалғандығы соншалық, түнгі күзеттегі, қалың тұлыптарына оранып алып бір шетте, ат үстінде қалғып-шұлғыған жылқышы жігіттің екеуі де қасқырдың шапқанын білмей қалды. Бірақ адам иісі бар жерде қауіп- қатердің аяқ астынан екенін тағылық айқын түйсікпен түршіге сезінген жыртқыштар көп аялдамай, өлімтіктің жұмсақ қоң еттерін жұлқып, орып алып, кесек-кесегімен асығыс жұтып, талыққан өзегін тез тояттаттырып, қиястай тартып, желе-жортып кете барды.

	Бұлардың осындай сәтті жортуылдары тағы-тағы қайталанып, жылқышылардың мазасы кете бастады, тіпті бір жолы қасқырлар қаруы, асай-мұсайлары сайланған қалың күзетке тап болып, арандап та қала жаздаған. Абырой болғанда жылқышылардың мығым деген аттарының өзі сай-жыраның қалың-қарына омбылап, екеуі қуғынға жеткізбей кеткен.

	Арлан сол қатерлі қуғынға ұшырағалы бері кермаңдай қаншыққа көбірек қарайлап, жан-жағынан сұм қауіп андыздап, анталап тұрғандай, сақтығы күшейді. Бір жүріп өткен ізін қайта шиырлап, із кесушілер болса, оларды бағыт-бағдарынан адстырмақтың амал-тәсілін жасады. Бұл әрекет- амалға кермаңдай қаншықты да зорлықпен машықтандырды. Тірлікті, ертеңгі күні бауырын түрткілеп, жылытар ұрпақтың аман-есен дүниеге келуін ойласаң, сөйтуге тиіссің дегенді арлан оған зәрлі де болса, қиянатсыз, ызалы ырылмен, еркектік өжет айбатымен ұқтырып-ұқтырып алатын.

	Иен даланың осы бір түкпірінде жыртқыштық түйсікпен аш өзегін тоғайту мен құрсақта енді-енді лүпілдей қозғала бастайтын нәзік бір тіршілікті сақтап қалудың зар күйін шеккен қос қасқыр жылқылы ауылдың адамдарын біржола өшіктіріп тынған еді…

	* * *

	Қыс көзі қырауда мал қыстақтарын сирек аралайтын бас зоотехник Еңкебайдың бұл жедеғабыл суыт жүрісі бір жағынан малдың жәй-күйін білу болса, екінші себебі Бәшенкөл өтіп, Ақорпадағы жылқыдан жеткен жағдайсыз хабардың мәнісін анықтау еді.

	Жер шырайы жақсы болып, шөп мол шыққасын жылқыны биыл қара оты көп Ақорпаның тепсеңіне қалдыруға жылқышыларды көндірген де Еңкебайдың өзі болатын. Жылда қысы жұмсақ Сәңкібайды жайлайтын жылқышылар қасқыр маза бермейді, қоймен аралас отырмаймыз деп біраз қасарысқанмен, бастықтың сөзі дуалы, көнген. Енді, міне, солардың айтқаны келіп, бас-аяғы бір айдың о жақ, бұ жақ мөлшерінде бір емес, төрт жылқыны қасқырға алдырып қойыпты. Айдың, күннің аманында бұл – үлкен шығын.

	Жылқышылардың жеткізген хабарына қарағанда, табынға қырғидай тиіп шауып жүрген үйірлі қасқыр емес, соңына солаңдатып қаншығын ерткен жалғыз арлан көрінеді.

	Еңкебай бұл сапарға түйіліп, бар ашуын ішке жиып, булығып шықты.

	«Малға қарауды ұмытқан бұлар. Әйтеуір өзінікі емес, ит-құсқа жем болса, веттехниктің дайын тұрған актісі бар баяғы, сол шығынды арзан бағасымен жалақыларынан өтей салуға үйренген. Жылы төсек, қазы-қарта, дәмді ас алдарында, кеш болса ахахау думан немесе бөкселей жатып карт соғу – бар тірлігі жылқы емес, сол болғаны ғой бұл шіркіндердің. Әйпесе төрт малдың басын тектен-тек қасқырдың аузына салып берер ме еді. Іске, жалпы мүддеге өзгенікіндей қарамауға бұларды үйрету де, сол мұқалып біткен саналарын өзгерту де, әй, оңай бола қоймас.

	Өмір сүруге деген бұрынғы көзқарасты өзгертеміз, соған орай өзіміз де өзгереміз, бәрін де үрдіс, жаңаша бастаймыз деп көтерілген ел-халықтың қазіргі тірлігінен бұлар, сірә, бейхабар. Бейхабар болмаса да оған қыңғысы келмейтіндердің нағыз өздері. Бұлармен мәселені басқаша қойып сөйлесу керек, көрерміз сонда бәлем қыңбағандарын…»

	Ымыраттатып болса да, жылқылы ауылға жетіп-құлаудың сәті түспеді. Алды-артымен бірдей тартқан су жаңа уазик кідірмесе де, қысқы ауыр жол бұларды өз еркінен шығармады. Тапталып үлгермеген жолмен машинаны дегелең қақтырып, жер апшысын қуыруға шамалары жетпеді.

	Олар Құлшанның отарына жеткенде көз байланып та қалған еді. Бала- шағасы ызғындай үйге қона жатуға Еңкебайдың құлқы соқпай, қысқа, ықшам ғана жай сұрасып, арғы бастағы Асай жетекшілік ететін «Жас өркен» бригадасына өтіп кеткен. Бірақ бас зоотехниктің көңіліне Құлшан бәрібір бір алаң салып жіберген-ді. «Бәтиха жеңгең нетіп әлгі… аяғы ауыр еді ғой» деп күмілжіп қалған еді ол сөз арасында. Еңкебай анықтай түскісі келіп еді, Құлшаны түспегір: «Қыс ортасынан ауа болар деп жүреді еді өзі, әлде айтолғағы ма екен, қабағы бір жазылып, бір кіртигесін айтқанымдағы» деп, тағы былай шықты. Әйтеуір, не керек, кесімді ештеңе айтпай ол қалды, қойшының жыл сайын бала табатын қатынының толғағы шын болып, жолға кедергі жасамаса етті деп бұл кетті.

	Қаупі бекер болмапты, онсыз да аударылып-төңкерліп, Асайдың ыстық үйінің қыз-қыз қайнаған бір бөлмесінде ұйқысы қашып, деміл-деміл басын көтеріп, мазасы кеткен Еңкебай терезе алдынан дүсірлей өте шыққан дыбысқа елең ете түсті. Артынша сененің есігі қағылды.

	– Бұл кім-ей, таң таң атпай дүрлігіп жүрген? – деген Асайдың ұйқылы- ояу барлыққан даусы естілді де, есік ашылды.

	Еңкебай даусынан таныды. Құлшан.

	– Бәтиха?.. Е, әлгі мезгілі болып қалып па еді?!. Жүрегің аузыңа тығылып, былай, Құлшеке, нетіп келген екенсіз ғой…

	– Жүрегім аузыма тығылатын жеңгең бірінші нәрестесіне толғатып жатыр деп пе едің, қайдағыны соғып тұрғаны несі… Біраз шыдап едік, қиналып, байғұс көрер таңды көзімен атырғасын келіп тұрмындағы.

	– «Біраз шыдадық» дейді-ай!.. Хиқ-хиқ-хиқ, - деп шиқылдай күлді Асай. - Әйеліміз басының кішкене сақинасы ұстаса да, жанымыз безектейді. Бұл боса, қызық-ай!.. Хиқ-хиқ-хиқ…

	– Қызық-мызықты қайтесің, Еңкеңді оятсаңшы онан да, кеше батып айта да алмап едім өзі шаруаның қамымен жүргесін…

	Бұл кезде Еңкебайдың өзі де ет-жеңді мол денесімен шайқалаңдап, жатқан бөлмесінен шығып келе жатты. Ұйқысыздықтан жүзі – қуаң, қызарған көздері – ісіңкі. Құлшан мән-жайды айтуға оқтала беріп еді, бас зоотехник оны сөйлетпеді.

	– Жүрістерің қашанда осы. Кеше кешке-ақ Кенжеғалимен орталыққа жеткізіп тастайтын кісісіз. Енді, міне қолбайлау болып… Әрі де емес, бері де емес уақытта, тынған шаруа да жоқ, орта жолда қалатын болдық… - Еңкебай кешеден бері іштен тынған ызаның тығынын сыздақтатып аша берді де, түк жазығы жоқ, жағы суалып, жүдеп тұрған Құлшанның жүзіне, сиқына көзі түсіп кетіп, тез басылды. Ысылдап-пысылдап киініп жатқан шофер жігітке: - Кенжеғали, Құлшекеңнің үйіндегі жеңгеңді орталыққа тез жеткізу керек. – Сосын ойына ұмытып бара жатқан әлдене түсіп кеткендей ол: - Түске шейін үлгеріп, қайтып оралып жете аласың ба мұнда? – деп сұрады.

	– Күн батпай жете аласың ба десеңіз, бір жөн, аға! Кешегі өзіңіз көргендей жүрсек… оның үстіне барғанша бәрібір тез айдай алмаймын шығар, - деп, Кенжеғали Құлшанға көз қиығын салды.

	– Онда не істедік? Түске дейін оралсаң, жылқыға соғып, бүгін кеш орталыққа құласақ па деп едім. Директор облыстан адам келеді дей ме!? – Алайда дағдарып тұрудың қазір жөні жоқ екенін түсінген Еңкебай қолын бір сілтеді де: - Жә, жылқыға ертең, бір күндері асай-мұсай қаруымызды, көлігімізді сайлап дегендей, бригад болып шығармыз. Мен қайткенде де бүгін орталықта болуым керек, кеттік әйда, жүріңдер!.. – деді.

	– Оу, Еңке, шәй-пәй дегендей… Әй, қатын! – Асай әйелін оятқансып әбігерленіп жатқанда бұлар ләм-лим деместен, үйден дүрк көтеріліп шығып кетті.

	* * *

	– Келді әлгілер! – деп үйге жүгіре кірді Әрияш. – Апа, жеңшемнің киімдерін дайындайық. Қане, қайда еді, біркиерліктері?..

	Енесі сасқалақтап, абдырап орнынан тұрам дегенше, Бәтиха Әрияшқа көзімен ымдап, үстіне төсек-орын, көрпе-жастық жиналған, қаңылтырлап, сыртына ою-өрнек салынған бұрыштағы үлкен сандықты көрсетті.

	Артық-ауыз сөз айтуға да әл-дәрмені жетпей, жаны жайланып, бой- бойына шым-шымдап тарап жатқан балбыраған тәтті шаршаудың құшағына енген, үрейді аз ғана сәтке мүлдем есіне алмастай ұмытқан ананың жүзіне болар-болмас қызыл реңк жүгірген еді.

	Бұған дейін құрсағына тоғыз мәрте салып көтерген балаларына бұлай қиналып толатқан жоқ болатын, мына оныншы тентектің мінезі қиямпұрыс болмаса неғылсын. Бәтиха ду-ду қызған алақанмен құрсағын сипалап, езуінде бақытты, мейірлі жымиыстың нұрлы табы ойнады.

	…Күн құланиектеніп, таң жаңа-жаңа саз беріп келе жатқанда Еңкебайдың уазигі бұлталаңдап, орталыққа баратын жолға түсті. Сеңсең тұлыпқа оранып, алдыңғы орынға жайғасқан Бәтиха түні бойы азаптаған ауыр толғақтан кәдімгідей сейіліп, өн-бойы жеңілейіп сала бергендей болды.

	– Жеңгеміздің түні бойы толғатқаны қайсы, Құлшеке! – деп әзілдеді Еңкебай. – Осы күйінде орталықтан ауылға кейін алып қайтып жүрмесеңіз неғылсын. Әншейін «белім-ай» дегенін ести сала тұра шапқансыз-ау сол…

	Кенжеғали да көздері күлім-күлім етіп қойып, бастығын мақұлдап өзінше сөз құрастырады.

	– Орталық жаққа жеңгеймен бірге қыдырып қайтудың сылтауы шығар Құлшекеңдікі. Интернаттағы балаларын көріп, мауқын басып дегендей…

	Түлкі малақайын басынан бір алып, бір киіп, шекесін қасып-қасып қойып, көп сөзге жоқ Құлшанның кеңк-кеңк күле бергеннен басқа лажы қалмады. Әйелінің қазіргі ашық ажарына қарап іштей қуанып келе жатқан жәйі және бар.

	Жол табаны кешегідей емес, тапталып, уазик жүрісін тайпалаңдата үдетіп, жеңіл тартып келеді. Қарлы далада көз сүрінер ноқат жоқ, аппақ, жым-жырт әлем дөңгеленіп қос қапталда қалып бара жатты.

	Бәтиха жайлы жүріске тербеліп, сәл ғана қалғып кеткендей еді, құлақ түбінен оқыс шыққан «қасқыр!» деген айқайдан селк ете түсті.

	– Біреу емес, екеу! Солар! Сол қасқырлар! Жылқыны қырып жатқан басқа емес, тура осы екі қасқыр! Алдыңғысы, жоқ, соңғысы – арлан!.. – Шофер жігіт желігіп, қызуланып, көк желкесіне міне отырған Еңкебайға жалт бұрылды. – Мылтық бар ғой, аға!..

	– Не істейміз?! Мылтықтың бары бар-ау… - Еңкебайдың жалт-жұлт ойнап шыға келген көзінде әлде аңшылық құмарлықтың, әлде иегінің астынан қиястап тартып бара жатқан қаскөй жыртқыштарға деген өшпенділіктің оты лап тұтанғандай болды.

	Құлшан үндеген жоқ, бетін бір қырын берген Бәтихаға қарады.

	Оқыстан шыққан дауыстың ба, әлде машинаның жүрісін енді-енді ауырлай бастағаны ма, Бәтиханың жүрегі төмен суырып, өз-өзіне келе алмай, қабағы кірбие түсті. Сөйтсе де ернін ауырта тістелеп, бұл күйін сездірмеуге, аңғартып алмауға тырысты. Дәл осы сәт өзінен жауап күтіп дегбірсізденгендерге қарамаудың амалын істеп, жүзін оңға қарай бұра берді.

	– Мені… Қалдыра тұрыңдар… Жақсымын… Шыдармын… - деді Бәтиха әр сөзді үзіп-үзіп әрең айтып.

	– Жарадың, жеңшетай, геройсың! Мұндай бөрілерді оп-оңай жібере салсақ, кім болғанымыз?! Қазір, міне! - Кенжеғали машинаны кілт тоқтатты.

	Бәтиханың астына машинаның ішінде жатқан екі тұлыптың бірін төсеп, екіншісін аяқ жағына жауып, қуғыншылар жеделдетіп қарасы ұзап бара жатқан қасқырлардың соңынан кетті. Аңшылықтың ессіз де қанқұйлы құмарлығы Құлшанды да жеңбей қоймады. Елегізіп, қобалжып тұрса да, Бәтиханың сазарып-бозарған жүзіне жалтаң-жалтаң қарағыштап, ол машинаға амалсыз міне беріп еді. Айдалаға тастап кетіп бара жатқан әйелінің жағдайы, жәй-күйі не боларын ойлауға момын жанның әнтек қызбаланған сезімі сол сәт ерік берген жоқ-ты.

	Қосауызды сарт-сұрт оқтап, алдыңғы орынға жайғасып алған Еңкебай атауға тас-түйін дайын отырды.

	– Оқ еркін жететіндей кезде атыңыз, аға! – деп газды құшырлана басты Кенжеғали.

	Боран суырып, қарды жалдап, соқталап тастаған жол аңғарына қарағанда, тегіс жердің көбесі анағұрлым жұқа болатын, уазик екпін үстіне екпін алып, бір-бірінен ажырамай, қосақтала қашқан қасқырларға лездің арасында жетіп қалды. «Енді атайын ба?» дегендей Еңкебай шоферіне қарады. Қазір бас қуғыншының билігі Кенжеғалида еді.

	– Сәл ғана, сәл ғана шыдаңыз, аға! Анау арланның көк желкесіне мылтығыңыздың аузын тақап беремін!..

	Ол сәтте Құлшанның:

	– Бітті. Кетті! Енді қасқыр жоқ! – деп жан даусы шықты. – Алдымыз – сай!..

	Еңкебай машинаның есігін, неге екені белгісіз, аша беріп, қайтадан жауып алды.

	– Қап! Жіберіп алғанымыз-ай! «Көк желкесі, көк желкесі» деп сен де бір қақылдадың да қалдың! – деп күйінді Еңкебай, қанталап қызарған көздерімен Кенжеғалиға ызғар шаша түйіліп.

	Кенжеғали абыржып, дағдармай, шірене тіреген аяғын газдан, қолын рульден алмаған күйі:

	– Құлшеке, жол қайда қалды?! Айналып өте аламыз ба сайды? –деп айқайлай сұрады.

	– Ұзаса, жарты шақырым. Әне! – деп Құлшан оң жақ қапталды нұсқады.

	Уазик тез бұрылып, солға қарай тартты.

	– Арланы да, екеуі де ешқайда кетпейді. Қаншығының өкпесі өшті, көкжал екені рас болса, арланы оны тастап қашпаса керек! – Кенжеғали құдды екі қасқырды да қармауына түсіргендей нық сөйледі.

	– Енді, бала, аң бол! Сайдан өткенше желікпе, шамала! – деп нығыздап қойды Еңкебай шоферін сабырға шақырып. – Бұйыртса, жібермеспіз…

	– Ия, бұйыртса, деңдер!.. – Құлшанның албұртқан көңілі орнына түсіп жайланғандай болды.

	– Бұйыртамыз, Құлшеке, бұйыртамыз! – деп, Кенжеғали иығын құнжыңдатып, балаң жүзі албырап кетті.

	– Құдай біледі… - деп күбір етті Құлшан.

	…Машина кілт бұрылып орағытып кеткенде кермаңдай қаншық соңдарынан өкшелей жетіп қалған демі зәрлі ажалдан құтылғандай, қарды қауып-қауып жіберіп, бауырын төсеп жата кетіп еді, арт жағынан екпіндеп құйындай аққан арлан оны қаға-маға үстінен ыршып барып, бұған қарай жалт етті. Қаншық орнынан көтеріле бере елең қағып, не болғанын қапелімде түсінбеді. Арлан екінші қайыра құйғытып келіп, оны жанай қағып өтті. Бұл жолғы екпініне қаншық шыдамады, еріксіз дедектей жөнелді. Арлан ырылдап, қапталдаса бере жалын дүрдитіп ауаны арс-арс қапты. Кермаңдай бұдан соң қалжыраса да, тоқтауға болмайтынын, қатердің әлі сейілмегенін түйсіктеді де, бүлкілдеп кете барды…

	Машинаның тепсеңдеу біткен қырға көтеріліп, ыңылдап келе жатқан дыбысын есіткен арлан енді бүлкілдеп оған қарсы жүрді. Қаншықтың қарасы көзден әбден таса болғанша қуғыншылардың назарын өзіне аударуды ойлаған арлан басын қазір анық өлімге байлап еді.

	– Мәссаған, қаншығы жоқ! – деп бар даусымен айқайлп жіберді Кенжеғали. - Әлде ана сайда жатып қалды ма екен?!

	– Қаншығы емес пе анау ұзап бара жатқан!? – деді қияндағыны қалт жібермей көзі шалатын Құлшан. – Енді ол жоқ, құтылды, күзде жыртылған егіннің орнынан әрі асып барады, мәшинеңді қанша күштесең де онымен жүре алмас...

	– Әттеген-ай, бізге әуелі керегі қаншығы еді ғой! – деп Еңкебай мылтығын ыңғайлай берді.

	Арлан әуелі машинаға қарай қарсы маңдайлап бүлкілдей түсті де, кенет бұлтың етіп, сол қапталға тартты. Көкжал бойындағы ақырғы күшін сала бұл маңайдан қуғыншыларды кішкене де болса ұзатып әкетуге тырысты.

	– Енді құтылмассың бәлем! – деп тістене кіжінді Кенжеғали.

	– Аға, есікті жәймен аша беріңіз. Ал, сіз, Құлшеке, ағаның белінен бе, иығынан ба, мықтап ұстаңыз… Құлап кетпесін…

	От-жалынның зәрлі тілі жер бетін жайпап кетті де, әлдеқайдан алыс- алыс бір түкпірден гүрс-гүрс еткен үн талмаурай жаңғыртты. Арлан осы бір сәт серпіндей ыршып, омақаса домаланып баратып, өзіне қазіргідей ыстық, сол баяғы құтқана-ұясын, енесінің жап-жасыл боп мейірімі төгілген көздерін сондағыдай тағы да байқап-бағамдап қалғандай болды. Бұдан соң жап-жарық дүние меңіреу тұңғиыққа шым батты да, жүре берді. Бәрі де бір демнің ішінде болды да, тынды.

	– Бөрінің де бөрісі-ақ екен! – деді екі бетінің ұшы нарттай қызарған Еңкебай масаттана ыржиып. Оның қолындағы мылтықтың дүмі арланның аузы ақсиып қалған дөңбектей басын жаншып тұрды.

	Құлшан неге екенін өзі де білмеді, тап осы сәт жүрегі өрекпи аузына тығылып, тұла бойын мына аязды күннің демі қарып-қарып өткендей болды.

	– Қайтайық енді… Әлгіні тастап кете бердік қой өзі… - деп күмілжи бастады Құлшан.

	– Е-е, бәсе, айтпақшы, ойбай-ау!.. – деп қалбалақтаған сыңай танытты Еңкебай. – Мынаның терісін барғасын сыпырарсың…

	– Әрине, әрине, - деп Кенжеғали де әлденеге кінәлідей, басын шұғыл- шұғыл изеп, қасқырды сүйретіп апарып уазигінің артына салды.

	Сол ессіз қуғынның қызған шағында маңқиып жатқан таңғы қарлы дала Бәтиханың тағы бір сәбиді дүниеге әкелген аналық аяулы қиналысының ауыр сәтіне жалғыз өзі куә болып еді. Ұлы кеңістік кішкентай қызылшақаның іңгәләй шыр еткен әлсіз үніне емірене тербеліп жатқан шағында түз көкжалы өз тіршілігінің жалғасы – қаншықтың құрсағында кеткен ұрпағының аман- есендігі үшін мерт болып еді…

	Бір аралықта есін сәл жиған Бәтиханың соңғы күші сәбинің кіндігін үзуге, қып-қызыл, құп-құйттай аяқ-қолын тырбың-тырбың сермелеп жатқан неменің қызылшақа денесін тұлыптың етегімен жарым-жартылай жабуға жетті. Алайда дәрменсіз халде жатып сәбиін дүниеге келтірген ананың көз алдын бұдан соңғы мезетте күңгірт көлеңке көлегейлеп, мең-зең күйде талықсып бара жатты.

	Есін жиғанда Бәтиханың тіл ұшына оралған жалғыз ауыз сөзі: «Тірі ме?».

	Әлдеқашан қыбырсыз қалған, әлі шаранасы да кеуіп үлгермеген, бірақ таңның ілкі жарығындай сәл ғана саз бере түсіп сөніп үлгерген ұлының сұп- суық, көкпеңбек денесін тонымен қымтай бауырына басқан Құлшан көкірегін өксік буып, жүрегі қан жылап, үнсіз егіліп, езіліп келе жатты.

	– Тірі ме?.. – деп қайталады машинаның ішіндегі жым-жыртықтан шошынған ана.

	Ешкім жауап қатқан жоқ. Киелі де әділетті тыныштықты құшағына сидырған Үнсіздік – құла түздегі үнсіздік өз қолдарымен істелген әділетсіз әрекеттерінің дұрыс-бұрысын әлі байыптай алмай, тым-тырс тынған жандардың еңсесін баса түсті…





КӘРІ ЖЫЛАННЫҢ АЗАСЫ




	Ұлы сәске шамасында қойды суға құлатқан Қайдасбек бөгеттің қыр желкесіндегі жолмен бері қарай салып ұрып келе жатқан киношы Бигелдінің төбесі бүркемелі салдырлақ машинасын көрді. «Кино қойса, алдын кешке салып келер еді, мына жүрісі қай жүріс екен?!» деп ойлады ол атының басын үй жаққа қарай бұра түсіп.

	Жыландыға қоныс аударғалы Қайдасбектің отарына ат ізін салушылар әдеттегідей сирей бастаған. Екі күннің бірінде қылқиып келіп тұратын Бигелдінің өзі де соңғы кезде қара көрсетуін қойған болатын. Осы араға қоныс аударса болды, ала жаздай өзінің жұрт назарына тыс қала беретініне өкпелі ол ана бір жолы қопаңдап, Құмөзекке – орталықтағы басшыларға барып базына-назын ақтарғысы да келген, әкесі жібермеді. «Жә, бір реті келер, неғыласын қит еткенге бала құсап шапқылай беріп, - деген Сәдірхан шал баласына. - Әйтеуір қант-шәйіңді естеріне түскенде әкеліп тұрса, сол да жетпей ме!?.» «Әне, бұл шал сөйтеді енді,» - деп Қайдасбек әкесіне зілсіз тоңқ етіп, тынған да қойған.

	Киношының машинасы үйдің қасына келіп тоқтағанша Қайдасбек те торы бестісін желдірте айдап жеткен еді.

	– Жол болсын! – деді ол машинаға таяуға үркесоқтап, пысқырынып, кегежектеген атын тебініп, кабинадан ысылдап-пысылдап асықпай түсіп, шетен қалпағын шалқайта ысырып, қол оралмалмен маңдай терін сүртіп тұрған ферманың есепшісі Сүйінге.

	– Уһ-а, мына құдайдың күні шілде түспей қуырып барады ғой, ә, - деді ол Қайдасбектің жөн сұрасуын елеусіз қалдырып. Қос қыртыс боп салбырай, мойынымен тұтасып кеткен қалың, семіз бұғын іркілдетіп, ыңыранған есепшіге оның тап осы мезет жыны құрыстап-ақ тұрған еді. Бет-жүзіне қарамай сөзбен бір осып-осып алғысы келді де, нағашылы-жиендігін пайдаланып, әзілге бұра қағытып өтті.

	– Күннің ыстығынан майып болмассың, азар болса арам майың ағып, жеңілдерсің, нағашеке! Мына Тұрыстайға рақмет де, салдырлақ мәшініне салып, саған физкөлтөр жасатып жүрген…

	– Мәлтей-шәлтәй сөзді қайтесің, әйда үйіңе баста атыңнан түсіп. Әлгі әулие әкең қайда Жыландының ордалы жыланын бағып отырған, - деді Сүйін бадырақ көзін бұғап алайта бір қарап. - Сусын ішеміз де, жүреміз. Кешке дейін жұртты жинап, Құмөзекке жетуіміз керек. Жиылыс болады. Сен де жүресің бізбен бірге…

	– Е-е, тағы да әлгі қызыл сөздің майын ағызуға ма?! – деді Қайдасбек атынан түсіп жатып. - Өйту керек, бүйту керек, сөйтеміз, бүйтеміз дегенді қоятын уақыт болған жоқ па осы!? Баяғы тірлік – сол тірлік, баяғы сөз – сол сөз әлі…

	Сүйін оның сөзін естісе де естімегендей болды. Қайдасбекке желкесін беріп, талтаңдай ырғалып, қос үйдің бергісіне, шал-кемпірдің үйіне барып кірді.

	– Бастық сайлайтын көрінеді, - деді сұқ саусағына сақинасынан іліп алып машинасының кілтін шыр айналдырып ойнатып, Қайдасбекпен қатар келе жатқан Тұрыстай. – Ферманың бастығын…

	– Е, Сәлім өседі деген сөз бар еді?.. - Қайдасбек шофер жігітке сұраулы жүзбен сөз тастады.

	– Қайдағы өскен!? Өшкені шығар қайта. Ауданда «бұйралап», әңкі- тәңкісін шығарыпты. Биыл қозының шығыны көп деген бе, жем-шөп дайындауға кеш кірістің деген бе, әйтеуір кінәсі аз емес көрінеді мойнына қойған.

	– Ойпырым-ай, а! Былтыр ғана емес пе, ауданнан өкіл келіп, есеп беру- сайлау жиналысында біздің ферманы бүкіл ауданға үлгі етуге болады деп мақтаған. Сәлмекеңнің тасы өрге домалап-ақ кетер ме екен дескен еді жұрт…

	– Ой, Қайдеке-ай, - деді Тұрыстай маңғазси шырт түкіріп. – Кеше мақтаса, бүгін даттайды, оның несі таң?! Бастық болғанның күні құрсын, одан да сізбен біздің көрген күніміз – ұжымақ! Мақтаса да, даттаса да – қыңбаймыз. Солай емес пе!..

	– Солай ма, қайдам?.. - деп міңгірледі Қайдасбек мұрының астынан. - Қайдам?!.

	Сәдірхан шалдың оны-мұны сұрап, қазбалағанына жүрдім-бардым жауап беріп, жайғасып отыруға ыңғай танытпаған Сүйін кәрлен кеседегі шұбатты басына төңкере сап, Қайдасбекті жүр-жүрдің астына алды.

	– Оу, жаным, кішкене мігір беріп, ес жиғызбайсың ба енді. Күн шықпай қойдың соңынан кетіп, келіп тұрғанымыз осы емес пе, - деді Қайдасбек алақанын жая аңтарыла сөйлеп. – Кішкене шәй-су ішіп жан шақырайық та…

	– Жан шақырып отыруға уақыт тығыз, шырағым. Шәйді мына белдің астында отырған Меңдібайдың үйінен ішеміз. Өзімнің де аңқам кеуіп барады.

	– Сүйін осымен сөз бітті дегендей орнынан шайқалақтай тұрып, есікке беттеді. – Ал жақсы, Сәдеке, кемпірің екеуіңе, бала-шағаңа қуат берсін…

	– Айтқаның келсін! - деді күбішеден Тұрыстайға шұбат құйып беріп жатқан Балкүміс кемпір. – Шешеңе – абысыныма сәлем айта бар менен.

	– Әй, Тұрыстай, тез іш те, шық! - деп Сүйін бұйрық тастап үйден шығып кетті.

	– Кетші-ай бар! – деді Тұрыстай күңк етіп. - Бастықшылдығын қара өзінің. Бигелдімнің өзі де жетіп жатыр маған.

	– Асықпай ішіп, сусыныңды қандырып ал, қарағым, қайтесің соны, - деді Сәдірхан шал от ала келгендей жанығып, дұрыстап жөн сұрасуға дегбірі жетпеген Сүйінге деген кейістігін жасыра алмай. – Үйге кіре сап, әй-шәй жоқ, «қаптаған ордалы жыланның ортасында қалай отырасыңдар-ай, түнде төсектеріңе кіріп жататын көрінеді дейді ғой, ища!» деп мардымси қалыпты шірігің…

	– Осы сен де, әйтеуір, - деп кіржіңдеді кемпірі шалының күңкілдегенін жаратпай. – Жыланнан қорықса қорқатын шығар ал, соған бола жазғыртатындай нең бар біреуді.

	– Қойшы-ей, жағаласпай әрі! – деп жеки сөйледі Сәдірхан кемпіріне. – Татарға тілмаштың керегі жоқ. Басқа сөз жоқтай, «жылан», «жылан» деп қақсағанын айтам-ау, ақ адал төріме келіп. Жылан жарықтық та шағатын адамын біледі, шағайын десе…

	Қайдасбек әкесі мен шешесінің арасындағы тәжікені қалжыңға айналдырып, жуып-шайып жібергісі келді.

	– Тұрыстай, естіп отырсың ғой, біздің шалдың мына сайда бағып отырған бір орда жыланы бар. Жыланына тіл тигізген адамға қаны қарайып шыға келеді әне.

	– Жә, қой, сандалма бос! – деп даусын көтерді Сәдірхан. – Бар, бастығыңды сайлап қайт жаңағыңмен бірге барып. Бастық сайлағышын өзінің бөксесін көтере алмай жүріп…

	– Тек, о несі-ай! – деп бетін шымшыған кемпіріне көңіл қошы заматта бұзылып, қыңырайған қара сұр шал көзімен ішіп-жей қарады.

	***

	Сәдірханның қорығы аталатын Жыландының бойы – малға таптырмайтын өріс. Жаз ортасына жетер-жетпесте изені іріп, езіліп пісіп, жусанының арасынан жорғалаған бұлдырық көрінбейтін осы тепсең, бұйратты өңір оның жеке иелігіндей, өзінен басқа бір де бір қойшы бұл төңірекке жылдар бойы беттемей келеді. Беттемейтінінің себебі де жоқ емес. Жыландының ордалы жыланның мекені деген атағы бар. Бала-шағаның қойын-қонышынан, төсектен ирелеңдеп шығып, үйдің кереге, уығына өріліп тұрады-мыс деген үрейлі сөздің таралуына түрткі-себеп болған ордалы, қалың жыланнан тірі пенденің тітіренбейтіні расында да кем де кем шығар- ау.

	Жыланға бойын үйреткен Сәдірханның өз есебі түгел, жылма-жыл күзекке дейін қойы мамырлап, қысқа қоңды түсіп, көктемде қозысынан бір тұяқ шетінетпей өргізіп, маңдай алдыға атағы ілігіп жүрді. Үш қыздың арасындағы жалғыз ұлы Қайдасбек әскерден келгесін, оны үйлендіріп, қасына әуелі көмекші етіп ұстады. Осы бірер жыл бұрын ғана шаруаның тізгінін ұлына беріп, кемпірі екеуі оның қасына қара болып қалған жәйі бар. Қайдасбек өзіне көмекшілікке балдызы Ерқанатты алды. Сәдірхан ұлына көмектесіп, түнде қойды күзетіскен болады, көктемде сақманына қолғабысын тигізеді, қыбыр-қыбыр тірлік оған да жетіп артылады.

	Қайдасбек ерік өзіне тигесін, Жыланды менің ғана маңдайыма жазылып қойған жоқ шығар, өрісімді ауыстырамын деп қиғылық салған.

	«Сендер бармасаңдар, ол жерге ешкім де бармайды, өзгенің қонысын саған тартып алып беретін жағдайымыз жоқ» деп совхоз, ферма басшылары кесіп бір-ақ айтқасын, оның басқа шарасы қалмады. Тулап-тулап, ақыры көнді. Отарынан қозыны айырғаннан кейін жылма-жыл жаз ортасынан бастап өрістейтін Жыландысында өстіп қала берді. Бірақ сол жолы басшыларға дөңайбат көрсетіп, келесі жылы жаз өрісімді бұл арадан аудармасаңдар, малдарыңды бір күн бақпаймын, айдап әкеліп тапсырамын деген шарт қойып кеткен-ді. Содан бері де бір жаз емес, бірнеше жаз өткен, Жыландыдан қоныс аударған Қайдасбек жоқ…

	Сол жылғы жазда аспаннан бір тамшы ылғал тамбай, күн аптабы жер- дүниені қуарып тұрды. Жер өңі қуқылданып, Жыландының изеңді бұйрат, тепсеңінің ақшаңдағы шыға бастады. Қойды өзек-өзекке қуалап жайып, қар суы мол жиналған бөгеттің тұщы суының арқасында ғана жан сақтауларына тура келген. Шөл қысқан киіктер де осы бөгетті саялады. Жер үстінде қыбырлағанның бәріне зауал болған жаңбырсыз жаздың бір күні Қайдасбек аяқ астынан қалпақтай ұшып қатты ауырды. Екі кештің арасында өң-түстен айырылып, морт құлаған ол түн жарымы ауа танжырақтап сөйлеп, денесін үсік шалғандай қалшылдады. Келіншегі Әмина ата-енесін оятып, үшеуі алма- кезек қарайлап, есі кіресілі-шығасылы аурудың басында отырды.

	– Ия, жасаған ием, сақтай гөр құлынымды. Бала-шағасының обалынан қорқа гөр, жаратқан! – деп күбірлеген Балкүміс кемпір түн ішінде сыртқа шығып, үйді екі-үш мәрте айналып өтті. – Құрбандықпын, құрбандықпын ботамның, жалғызымның жолында…

	«Апырм-ай, не болды екен?! – деп қиналған Сәдірхан ұлының күйіп- жанып жатқан маңдайына сулы шүберек басып отырды. – Дерттің беті жаман, күн өтіп, ішіне ауа түспесе неғылсын. Күн өткен адамның төбесіне қара қойдың төстігін тартып, не қасқалдақтың қанын ағызушы еді-ау осы…»

	Жаздың қысқа түнінің етегі түріліп, айнала жаңа-жаңа бозамық тарта бастаған кезде әбден дегбірі қашқан Сәдірхан атқа қонып орталыққа тартты. Есебінше жұрт таңғы шәйға отыра берген мезгілде жетіп, дәрігерге хабар тигізбек…

	Сағым-елестің үстінде қалқып, өн-бойын алапат өрттің жалыны шарпығандай қысталаң күйде көз алды біресе мұнартып, біресе еміс-еміс айқындалып жатқан Қайдасбектің кенеттен жүзін жаздың ебіл-себіл боп жауған, ойхой рахат бір нөсері жуып өткендей, тәнін саумал сабат аялай жөнелсін. Жаңбырдың мұп-мұздай, баданадай жалғыз ірі тамшысы иығынан төмен қарай сорғалай жылжып, жүрек тұсынан өтіп, тізесінің үстін жанай, тобық тұсынан құлдилап барып жерге тырс тамды. Тынысы кеңіп, осы бір мезетте кеудесін кере дем шақырғандай күйге еніп, өн-бойы жеңілейіп сала берді. Көз алдын бұлдыр-бұлдыр келегейлеген сағым-мұнар әлдеқайда, алысқа көшіп, ғайып бола бастағандай, әне, шаңырақты, жартылай ашылған түңліктен көкшіл аспанның бір шетін көріп жатыр. Ал мына іргеде бүк түсіп жатқан Әмина ғой…

	Үйдің сыртында апасының әлдене деп күбірлеп жүргенін ап-анық естіп жатып ол ұйқы құшағына ене берген еді… Содан сәскеде үй іргесіне келіп тоқтаған машинаның дүрілінен, дабыр-дұбыр сөйлесіп ішке кіргендердің даусынан оянған Қайдасбек әжептәуір сергіп, айығып қалғанын сезінді. Келген әкесі мен Құмөзектің дәрігері Нәдір еді.

	– Үрейімізді ұшырдың ғой, жарқыным, - деді әкесі абыржулы көңіл- күйін жасыра алмай. – Таң қараңысынан кетіп, жеткенім осы. Нәдіржан бүгін жолға шыққалы отыр екен, абырой болғанда үлгергенімді көрмеймісің.

	Нәдір мұның ауруының мәнісін, жай-жапсарын сұрап, қызуын өлшеп, қан-қысымын тексеріп дегендей, ем-дом жасар алдындағы мәзіретпен айналысып жатқанда Сәдірхан шал далаға бір шығып келіп, абың-күбің әлденедей шаруаның қамын ойластырып жүрді. Үйге артынша сырттан кемпірі Балкүміс кірді де, шалының қасына тақала отырып:

	– Ерқанат қара ісекті әкелді ғой, - деп сыбырлады.

	– Хым-м, ия, - деп жөткерінген Сәірхан шал бірдеңе айтқысы келгендей Нәдірге қарап жалтақтай берді. Мұны сезген ол:

	– О, не, ақсақал? – деді құлағынан фонендоскопты алып.

	– Күн өтсе төбесіне қара қойдың төстігін тартушы еді ғой, соны қайтеміз деп… әрі өзіңнің қонақасың. – Сәдірхан дәрігердің қас-қабағын бағып жалтақтай сөйледі.

	– Қонақасына бола әуре болмаңыз. Ал төстік тарту мәселесіне мен ақылшы емеспін. Медицина тәжірибесінде ондай ем сырқат адамға әзір қолданыла қойған жоқ. – Нәдір қолындағы градусникке көзін салды да, - қызуы да онша жоғары емес, 37-інің үстінде. Бірер күн көлеңкеде, үйде емделу керек жақсылап. Мына дәрілерге қоса сұйықты, әсіресе ақты, ағарғанды айтам, көбірек ішкен дұрыс. Белгісіне қарағанда – күн өткен…

	– Өзім де сезіп едім-ау, - деді Сәдірхан селдір мұртының шалғысын ширатып отырып.

	– Сезгеніңіз жақсы болған, - деп күлді Нәдір. – Енді емдеу керек мына қойшы жігітті. Сосын жас балаларға сақ болыңыздар, күннің ыстығын көтеру бұларға қиын…

	– Көке, а, көке, - деді жастықтан басын жұлып алған Қайдасбек. – Анау сықырлауықтың жоғары жағындағы уықта…

	– Әй, анау жылан ғой, - деді Балкүміс орнынан тұра беріп. – Бәсе, не деймін есіктен кірген, шыққан сайын төбеден ысылдап тұрған?!.

	– Жылан! - Нәдірдің үні тосын шықты. – Кәпір-ай, сұры қандай үрейлі!..

	– Ерқанат-ай, көсеумен алып, басына ақ құйып шығарыңдар жарықтықты, - деді Сәдірхан сықырлауықтан көзін алмаған күйі. – Адамға залал жасамағасын-ақ киелі ғой жарықтық…

	Қайдасбек осы мезетте иығынан төмен сорғалаған манағы мұздай жалғыз тамшыны есіне түсіріп, тағы да бүкіл жан-тәні, өн-бойымен сол күйді сезініп өтті. Оң қолымен еріксіз иығын, жүрек тұсын, сол жақ қайталын еріксіз сипалай берді.

	– Сол. Соның өзі бұл. Иықтан төмен түсіп, жүрегімнің тұсынан сорғалап өткен…

	Қайдасбектен мән-жайға қаныққан соң Сәдірхан шалдың көзі жасаурап, жан-әлемін толқыныс биледі.

	– Алда жарықтық-ай, киелім-ай, жанұшыра келіп жебеген екен ғой сені. Дертті аяғыңның ұшынан шығарып жібергені ғой бұл! Киелім-ай, жылан ием-ай!..

	Шәйді жан-жағына, айналасына қарғыштап, көзіне үрей тұнып, шала- шарпы ішкен Нәдір бұдан соң Жыландыда көп кідіре алмады…

	Қайдасбек бір-екі күнде құлан-таза айығып, аяғынан тұрып кетті.

	Жыланның құдіретіне оның бас июі де осы оқиғадан кейін басталған еді.

	Бұл араны алғаш қоныстанған жылдары Жыланды сайының басындағы борлы кемердің опырылып құлаған шұңылындағы бір-бірімен шумақталып, ирелең-ирелең, құж-құж қайнап жатқан ордалы жыланның ұясын бір рет көріп, Қайдасбектің тұла-бойы түршіккен жәйі бар-ды. Содан соң-ақ жылан ордалаған сол кемерді көрмеуге, оған маңайламауға тырысып жүретін. Осы жолы, аурудан айығып тұрған күннің ертесіне қойды өргізіп жіберіп, сол кемерге қарай атының басын еріксіз бұрды. Келсе, кемердің опырылған шұңғылы тап-таза күйінде бос жатыр. Иір-шиыр боп жататын баяғы өзі көрген жыландар ізім-қайым. Апанның жиегіндегі жалғыз ебелектің басында түлеген жыланның терісі желбірейді. Сол маңдағы әрдек-әрдек қылтиған шөптердің басында қалған осындай шұбар ала, жалбыраған қаудырлақ теріден өзге ештеңе көре алмаған Қайдасбек «жыландар бұл арадан көшкен екен-ау» - деген ойға келді.

	Мұнысының бірақ бекер екендігіне оның көп ұзамай көзі жетті. Екі-үш күннен соң түс әлеті шамасында қойды бөгетке құлатқан Қайдасбек қырдан бері қарай жосылып, құйындатып келе жатқан шаңытты көзі шалды. Құйын деуге келіңкіремейді, ирелеңдеп аққан сағым тәрізді бір тірі құбылыс. Әні- міні дегенше болған жоқ, әлгі ирек-ирек сағым-шаңыт суылдаған күйі суға бас қойған қойдың шетін ала бөгетке кеп құлады. Судың беті қылтыңдаған жыланның басынан көрінбей кетті.

	Қайдасбектің айтып келген әңгімесіне Сәдірхан шал пәлендей таңданыс білдіре қоймады.

	– Е, ордалы жыланның өстіп үйірімен келіп суға құлап тұратынын білмеуші ме едің? – деді ол ұлына жайбарақат қана көз тастап. – Бауыры қызған жылан жарықтықтың аракідік, судың салқын сабатын аңсағанда осылайша самалдайтыны болады…

	Адамға, өздеріне кесапаты тимеген ордалы жыланға әкелі-балалы жандардың бойы әбден үйреніп, табиғаттың осы бір залалсыз жәндіктерін жылма-жыл кеп күзекке дейін табан аудармай отыратын қоныстарының киесіндей көріп кетті. «Сәдірханның қорығы», кей-кейде құрдастырының «Қайдасбектің зонасы» деп атайтын Жыландының бар жұмбағы осы енді мінеки.

	* * *

	Бастық сайлау оп-оңай шаруа болмай шықты. Үздік-создық жиналған жұрттың төрт көзі түгенделгенше іңір түсті де, содан марғау басталған жиналыс түн жарымы ауа мәмлеге келе алмай тарады.

	– Жолдастар, жолдастар! Тынышталыңыздар бір сәтке! – деп мазасы кетіп тыпыршыған жұртты тәртіпке шақырған жиналыс төрағасы партком хатшысы Қуанәлі қос қолын көтеріп орнынан тұрды. – Ферма бастығына ұсынылған жолдастардың кандидатурасын талқылау бүгін аяқталды. Ертең таңғы шайларыңды асықпай ішіп келгесін дауысқа саламыз да, жиналысты тәмамдаймыз. Келістік пе?!

	– Бопты! Дұрыс! Сөйтеміз! – деп, дабыр-дұбырласып, орындарынан дүрк көтерілген жұртты жиналыс төрағасы тағы да бір сәттік сабырға шақырды.

	– Оу, жарқындарым, тоқтаңдар! Жиналысты жапқанымыз жоқ қой әлі…

	– Е, жаңа ғана ертең жалғастырамыз деген жоқсың ба?!.

	– Ұйқымыз келді, қалжырадық, шырағым…

	– Өзегіміз талды. Қызыл сөзден ішіміз кепті әбден…

	Осылайша әр-әр жерден шығып жатқан бей-берекет дауысты елең қылған ол жоқ.

	– Мынаған келісейік енді, жолдастар! Құрақбай мен Дінәсілді ашық, әлде жабық дауысқа саламыз ба, осыны шешіп алайық! – деді Қуанәлі даусы қарлыға сөйлеп.

	– Е, мейлі, - деді алдыңғы жақта, Қайдасбектің қасында иықтасып отырған кілтші Тойғұл. – Қалай болса да, бәрібір емес пе?! Жабығы не, ашығы не?!..

	– Мұныңызды доғарыңыз, Тойеке! Мұндай ұсыныс болмайды. Сөзіңізге есеп бере сөйлеңіз! - Әбден жүйкелеп, шаршаған Қуанәлінің шеке тамыры адырайып шыға келді.

	Осы мезетте Қайдасбек қолын ебедейсіздеу көтеріп орнынан тұра келді.

	– Менің айтар бір сөзім бар еді, - деді ол тамағын бір кенеп алып. –

	Манадан бері осындағы аузы бар жұрт дерлік сөйлеп шықты ғой. Рұқсат болса, бір-екі ауыз пікір қоссам…

	Жұрт жапыр-жұпыр орындарына қайта отырды. Осы екі аралықта қарсылық білдірген бірен-саран күңкіл үндер де естіліп қалды.

	– Пікірі болса, айтсын кәнеки! – деді жиналыс төрағасынан тойтарыс алып қызарақтап отырған Тойғұл атып тұрып. - Әркімнің де бүгін сөйлеуге толық қақысы бар. Жариялылық, жариялылық дейміз, сөйлесін, несі бар!

	– Ал, сөйлесін, сөйлесін!

	Қайдасбекке мінбені нұқсап, қалжыраған Қуанәлі орнына сылқ отыра кетті.

	Мінбеге бармай, екі-үш қадам алға шығып, жұртқа жүзін бұрған

	Қайдасбек:

	– Мен өзі көп сөздің адамы емеспін. Тоқ етерін айтсам, былай – ферма бастығына ұсынылған адамдардың екеуіне де менің көңілім толмайды! – деді.

	– Сонда ұсынысыңыз қандай? – деді Қуанәлі даусын нығарлай түсіп. – Мүмкін ұсынатын басқа бір кандидатураңыз бар шығар?!

	– Ұсынатын ешкімім де жоқ. Бірақ ұсыным бар мынадай - жұртқа тиер қайырымы аз бастықтарды азайтуымыз керек!- деп бір тоқтады Қайдасбек. - Өз басым бұрынғы бастығымыз Сәлімді жиналыстарда көргенім болмаса, былайғы жерде жүздеспеген де шығармын-ау, дұрыстап. Қанша жыл болды, мінеки, жағдайларыңыз қалай, не мұқтаж-жоғың бар айтатын деп ескеруді білмейтін басшының бізге қажеті шамалы. Ала жаздай ат ізін салған біреуі жоқ. Отырмыз тас меңіреу айдалада. Ешкімге керегі жоқ адамдаймыз.

	Осының бәрі айналдырып келгенде – басшыдан. «Балық басынан шіриді» деген ып-ырыс сөз. Аудандағылар Сәлім сияқтыларды бастық болуға жарамайды деп тапса, әбден дұрыс! Ал біз бүгін бәріміз жабылып сайлаймыз деп отырған Дінәсілің де, Құрақбайың да, адам танысам, басшы болуға лайықсыз жігіттер. Бұлардың да Сәлімнен асып тұрған жері шамалы. Көсем болар адам халықтың арасында жүруге тиіс үнемі…

	– Бұлар сонда сеніңше халықтың арасында жүрмегенде, қайда жүр?! – Қуанәлінің үнінде мысқылдың табы бар еді.

	– Қайда жүргенін өздері білер. Әйтеуір өз басым, мәселенки, Дінәсілді сонау қозы айырғаннан кейін көріп тұрғаным осы. Онда да қозының санағын алуға ғана келген. Ал Құрақбайың – темір-терсектің, гараждың айналасында жүрген адам. Біз сияқты мал соңында жүргендерге оның нендей пейіш орнататынын білмеймін…

	– Әй, сайламасаң, сайлама мені, - деді орнынан едіреңдей тұрды Құрақбай. – Бірақ бар ғой, осыдан сайлана қалсам, жылан өргізіп отырған сенің үйіңді де, өзіңнің қараңды да желкемнің шұңқыры көрсін. Манадан бері былжырап ұйықтап, ұйқысын қандырғасын енді көсемсініп тұрғанын қарай гөр мұның!..

	– Жыландыңнан терзірек көш, Қайдасбек! Әйтпесе Құрақбай сені көрмей кетеді бұдан былай.

	– Құрақбай сайланса, саған енді күн жоқ, нең бар енді ұрынып?!

	Кеш бойы сөздің әбден майын ағызып, қалжыраған жұрт осы тұста бір серпіліп, күлісіп, ду-ду етісіп қалды.

	– Болдың ба? – деп сұрады Қуанәлі әрі-сәрі күйде аңтарылып тұрып қалған Қайдасбектен.

	– Айтарым жаңағы… - деді ол үні пәсейіп. – Құрақбай сияқтыларды бастық сайлаймыз деп есіл уақытты зая кетіргеніміз өкінішті. Шаруа басындағы адамдардың басын қатырып керегі не еді осыған бола?!

	– Маған бола сенің басың қатпасын, Қайдасбек! – деп айқайлады қызарақтаған Құрақбай. – Қарай гөр адамның намысына тиіп…

	Қайдасбек бұдан әрі бос ерегесті қоздатқысы келмеді, қолын енжарлау бір сілтей салды да, енді менің бұл араға керегім шамалы дегендей, есікке қарай бұрылып жүре берді. Айтарымды айттым дегендей кейпін танытып кетті. Партком Қуанәлі оны тоқтатпақ болып әлдене деп шыжбалақтап жатты. Ол артына бұрылып та қарамады.

	Ол сол шыққаннан кейін атасының үйіне келіп, шырт ұйқыда жатқан балдызын оятып, соның «Жигулиімен» Жыландыға тартып кетті.

	Зоотехник Дінәсілдің көп дауыс алып, ферма бастығы боп сайланғанын арада екі-үш күн өткесін өрісі өзімен іргелес Сағада бойдақ қой бағып отырған Меңдібайдан есітті.

	* * *

	Сағаның тепсеңіне түскесін қырық-отыз қаралы бір үйір киікті қайырмалап қуып келе жатқан Құрақбайдың «Нивасы» адымын жазып сала берді.

	– Жыландыға асырмай, осы арада айналдыра қуып, атамыз! – деді Құрақбай рульде отырған жылтың көз қара балаға. – Алдыңды кес- кескестейтін жақты бетке ұста да отыр, өздері-ақ көп оққа байланады.

	– Аға, анабір мүйізі қарағайдай теке тура баспақтай екен! – деді қара бала танауы делеңдеп.

	Құрақбай қосауызының ұшын кабинаның терезесінен шығарып, ыңғайлана бастады.

	Үйірдің көсемі – кербез шаншылған қос мүйізінің арасы кере қарыс теке олай бір, бұлай бір орғып, бүкіл үйірдің артынан қалмай өкшелеген қуғыншылардың көз сұғы өзіне мықтап қадалғанын сезгендей алас ұрды.

	– Өткенде алғызбай кеткен осы теке, мүйізінен таныдым! – деп тістенді Құрақбай. – Ой, нағыз әккінің өзі, шетке қарай бір ауып жырақтамауын қарашы! Әне, үйірдің арғы қапталына қарай кетті, солай бұр, тез солай қарай бұр! Бұл жолы құтыла алмассын, бәлем!..

	Әсіре-ынтығы жалғыз текеге ауған қуғыншылардың бар әрекеті оны үйірден бөлектеп әкету болды. Құрақбайдың екі-үш рет атқан оғы текеге дарымай, тобырдың арасынан бірер ешкі-лақты құлатты.

	– Қап, мына зәлім қайтеді-ай! – деп Құрақбай мылтығын қайта оқтап үлгергенше әлгі теке бұлталаққа салып, үйірімен бірге Сағаның тепсеңінен тезірек шығып кетуге жанталасты. Ой-шұңқыры көп Жыландыға іліксе, қыр соңынан қалмай анталаған ажалдан құтылар хақ еді.

	Сағаның тепсеңінен шығандап кеткен киік қуушылар әні-міні дегенше Жыланды сайының бас жағына келіп қалғанын да байқамап еді. Киіктердің енді бір демде сай жиегіне қарай құлап, көз жаздыратынын сезген Құрақбай маңдайынан пора-пора ағып, көзіне құйыла берген терді сүртуге шама- мұршасы болмай, қуғынға әбден еліккен қара балаға:

	– Бас қамшыңды, бас! – деді алға қарай еміне түсіп. – Манадан бергі қызыл өкпеге түскен шапқынымыз зая кететін болды. Бас!..

	Текені қуғыншылар сайдың дәл құламасына жете бере сұлатып түсірді.

	– Е, бәсе, құтылмасаң керек-ті! – Қанын ішіне тартқан Құрықбайдың қуқыл өңіне қызғылт рең жүгірді.

	Сәскеге таман бытырай жайылып кеткен қойдың шетін қайырмалап, бөгетке қарай бағыттатып тастап, кішігірім бір дөңнің үстіне шыққан Қайдасбек Сағаның жазығынан бері қарай бұрылған киік қуған ақ сары томпақ «Ниваны» алыстан көзі шалды. «Киік қуып, желігіп жүрген кімдер болды бұл?» деп, біразырақ бажайлай қараған Қайдасбек олардың әлден уақытта Жыландының сайына тақап қалғанын байқады. «Апырмай, мына сорлылар киік қуам деп мертіге ме, қайтеді?!» Соның арасынша мылтық атылғандай болды да, қуғыншылар сайға жете бере кілт кідіріп қалды.

	Түсе-түсе сап, құнжыңдап, олжаларын өңгеріп алған екеуі машиналарымен сайды қиялай төмен түсіп, ордалы жыланның апаны бар кемердің тұсынан бергі бетке қарай өтті.

	Бұлардың іс-әрекетіне алыстан шола қарап жайбарақат тұрған Қайдасбек енді атын шаужалай еңіске түсіп, солай қарай аяңдады.

	Сай табанына түсе бергенде түскей бетте, жарты шақырымдай шамасындағы дөңнің үстінде қарайған аттыны бұлар да көрген.

	– Қайдасбек қырт болар қойын өргізіп, қорығын қорып тұрған, - деді Құрақбай мысқылмен. – Бағып отырған ордалы жыланы бар деп еді осы кемердің жиегіндегі апанда. Көремісің!?

	– Ойбай, ағатай, қорқамын! Атамаңыз, - деп безектеді қара бала.

	– Қорықпа, бала! – деді ол даусын нығарлай. – Бензиннің жеткілікті ме едің?!

	Мұны неге сұрады дегендей қара бала оған антарыла қарады.

	– Бензиннің бар ма деп отырмын ғой!

	Құрақбайдың ойнақшыған көзінен оның әлдене бір сұмдықты ойлап отырғанын шофер жігіт сезді.

	– Ауылға жететіндей бар шығар бакте, - деді ол күмілжінкіреп. – Канистерде де екі шелектейі бар…

	– Өртейміз қазір! Тұқымын тұздай құртамыз пәлекеттердің…

	– Ойбай, аға, обал емес пе!? - деп, тағы да безектей жөнелді қара бала. - Ордалы жыланға тиісуге болмайды дейді ғой үлкендер…

	– Үлкендердің сөзін қайтесің. Ал обалын мен-ақ көтеріп алдым. Сен саспа, бала!..

	Гараж бастығына сөз қайтаруға бұдан әрі қара баланың батылы жетпеді.

	Қайдасбек кемердің жиегінен лау ете түскен отты көргенде барып атына қамшы басты. Атқақтай соққан жүрегі аузына тығылып, көз алды мұнартып кетті.

	Кемердің жиегіндегі шұңғылдың ішінде, оймақтың аузындай ғана індерінен бірі кіріп, бірі шығып, бауырласып, тіршілігі мидай қайнап жатқан жыландарды демде лап еткен аласат өрт құшағына орады да, жалыны көкке тік шаншыла лаулай жөнелді.

	– Тоқтат! Тоқта-а-а-ат! – Айқайға басып құйындай ағып келе жатқан Қайдасбекті Құрақбай енді байқады да, алаң-құлаң етіп машинаға қарай жүргірді. Кабинаны дереу сарт еткізіп жауып:

	– Әйда, кеттік! – деді.

	– Тоқта, зәлім! Нағлет атқыр Құрақбай!.. – Ол томпалаңдап зытып берген «Ниваның» соңынан қуа түсті де, атының басын өрт шалған апанға қарай кілт бұрды.

	Лаулаған жалынның арасынан ирек-ирек от пышыр-пышыр етіп, жан- жаққа атылып-атылып түседі. Апанның жиегіне барып түскен әлгі ирек-ирек оттар содан соң жандалбаса ирелеңдегісі келіп, тыпыр-тыпыр домалана бір уыс боп бүрісіп қара күйеге айналып жатты.

	Көкірегін өксік буып, көз жанары боталаған, әрі адам қолымен істелген жауыздыққа жаны түршігіп қысталанған Қайдасбек атын ілбітіп кете барды.

	Бет қаймағы бұзылмай тұрған табиғат мәйегінің аядай ғана пұшпағындағы тіршілік үйлесіміне қиянаты тиген сол бір апаттан жалғыз кәрі жылан аман қалып еді. Суға құлап самалдаған ордаластырының үрдіс көшкініне ілесе алмай, қайтар кезде, саздауытқа түскен ат тұяғының ізінде бү түсіп қалып қойған кәрі жылан әрі-беріден соң бауырын зорға-зорға жиырып әлсіз ирелеңдеп, мәңгілікке байыз табар жерді іздегендей маңа берді…

	Кәрі жыланның түйсіктеп, түртінектеп, буын-буынындағы соңғы дәрменін сарқып жеткен жері Сәдірхан үйінің табалдырығы еді. Өн-бойын әлде жалғыздықтың, әлде бар түйсіктен айырған кәріліктің қасіретті түршігісі дірілдетіп, қозғалуға, табалдырықтан әрі асып адамның құтханасына өзінің залалсыздығын дәлелдеп, басына ақ құйдырып өлуге оның қуаты жетпеді.

	Табалдырықтың қыр көзін соңғы рет созылып сылқ түсті.

	Бозарып тұрған жарты күлшедей айдың ақ-сұр реңі қойнауында мұңлы тылсыммен себездейді…

	Ертеңіне бозала таңнан тұрып, сыртқа шыға бере табалдырықтың көзінде созыла түсіп жатқан тұрқы қос қарыс жіңішке кәрі жыланды көрген Сәдірхан тізесін бүгіп отыра кетті.

	– О, тәңір ием, мына азалап келіп өлген мұңлығына біздің тигізген зәредей жазығымыз жоқ! Обалын арқалаған басқалар… Бала-шағамның атынан ант етейін, екі дүниеден көзім суалып, көр болып өтейін, күнәдан жанымыз да, тәніміз де таза…

	Сәдірхан жыланды жатқан орнына, табалдырық көзіне жарты күрек бойы жыра қызап көмді.

	Сол күні олар үйлерін жығып, Жыландыдан Сағаға қарай қоныс аударды. Бұл шешімге іштей ырзашылығы болмаса да, әкесінің ырымға, киеге деген сеніміне Қайдасбек қарсы тұра алған жоқ. Өн-бойында ғаділетті ізгіліктің титімдей де болса жұрнағын сақтап қалуы үшін адам баласының бір киеге әйтеуір бас июі керек болар-ау деп ойлады…





ТОЙ




	Автодүкенші Зарлық биыл қаладан дәрігерлік оқуды бітіріп әрі үйленіп келетін кенже ұлы Секеннің тойына жаз шыққалы бері абыр-сабыр дайындалу үстінде болатын. Қолға сирек түсетін аны-мұны ішім-жем, арақ- шарап, сусын-суан дегендерін жинақтап жап-жақсы-ақ қамданды. Ел-жұртты тамсандырып, есте қаларлықтай бір ағыл-тегіл керемет тамаша-думан өткізуді ойлады. Бұл оның елге атын шығарып, аудандағы басшыларының алдында да абырой, беделін өсіре түсіретін той болуға тиісті еді.

	Баласы мен келінінің тойды өткізу жөніндегі екеуара әңгімелеріне жасы тоқсанның екеуіне келген, құлағы тосаң Бейсеп шал мен кемпірі Тоқсұлу көп араласпады. Бұлар ақылдасқан боп бірдеңелерді айтса, «е, шырақтарым, өздерің жөн деп тапсаңдар, болғаны да» деседі қос қария.

	– Секенжанымның келін түсірген тойын көріп өлсем, тәңірге ырзамын, – дейді Бейсеп шал шүйкедей күміс сақалы селкілдеп. – Осы биылдан қалмаспын-ау, сірә…

	– Ау, әке, қоя тұр енді өліміңді айтпай, мына тойды өткізіп алайық әуелі, - деді Зарлық даусын қаттырақ шығара сөйлеп, - Жылда кетемін дейсің алдыңды кесіп-пішіп, әлі аман-сау келесің ғой, құдайға шүкір.

	– Е, шығарым-ай, қартайған адамға өлім де бір керегіндей нәсте ғой. Мына кемпірімнің алдында кетсем деп ем сендерге бейнетімді көрсетпей. Енді Секенімнің – шылдыр шүмегімнің тойын күтемін де…

	– Күт, күт! – деп айқалады ыржия кұлген Зарлық әкесінің құлағына аузын тақап.

	– Қайдам, қарақтарым. Бірдеңені сезе ме, бұл шал, соңғы күндері түн баласы көз ілмей ыңырсып шығады, - деді Тоқсұлу кемпір қабағы кірбиіңкіреп. – Деміл-деміл басымды көтеріп, аяқ-қолын уқаласам, тынышталғандай болады. Не болса да қамсыз отырмағандарың жөн, әкең шаршаулы сияқты…

	Зарлық шешесінің айтқанына кәдімгідей-ақ ойланып қалды. Көзінің астымен түскі шәйді демдеп жатқан әйелі Күләнға қарап қойды.

	– Ой, апа, қайдағы уәйім-қайғы, өлімді осы тойдың қарсаңында айтпай- ақ қойсаңыз қайтеді осы!.. - деді Күлән кейістік білдіре сөйлеп. – Тойды өткізуге көрсетіп жатқан наразылықтарың ба бұл, немене соншама қара аспанды қапылтып. Тоқсаннан асқан шал өлгелі жатыр деп басымызға қара жамылуымыз керек пе сонда?! Ал алда-жалды өліп жатса – ол да той, тоқсанға екінің бірі келіп жатқан жоқ…

	Келінінің бет-жүзге қарамай қатқыл айтқан сөзі кемпірдің көңіліне дық ете қалды, бірақ тырс деп үн қатпады.

	Зарлық әйелінің айтқанын мүлдем естімегендей кейіп танытты. Бар болғаны:

	– Әй, ыбылжымай, шәйіңді тезірек құй, шаруа бар! – деді ол бәрін өзі билеп-төстей зыпылдаған Күләнға көзін аларта бір қарап.

	Бейсеп шал үшеуінің реңіне алма-кезек қарап, дастархан басында онша жағымды әңгіме болып жатпағынан бажайлады да, баласына қарап әлдене айтқысы келгендей ишара жасап еді, кемпірі тізесінен түртіп, үндеме дегендей белгі берді.

	Зарлық екі-үш кесе шәйді апыл-ғұпыл ішіп, сыртқа шығып кетті. Дағдыдағы бапталып, дәмделіп ұзақ ішілетін түскі шәйдің бүгін мәзі болмады. Үй ішінде жым-жырт бір көлегейлі үнсіздік орнады. Осы үнсіздікті шал мен кемпір екеуі үйде оңаша қалғанда да сейілген жоқ. Аумақты ауланың түкпір жағында тігілген бес қанатты томашадай қоңырқай киіз үйдің оң жақ іргесінде үнемі жиналмай жататын төсегіне қисайған Бейсеп шалдың өн-бойын зіл басып, біртүрлі марғау тартты. «Уһ!» деп күрсініп, еті қашқан ірі, салалы қолымен кеуде тұсын ұстады.

	– Тоқан-ай, аяқ-қолымды уқалашы кішкене, - деді ол шаршаңқы үнмен,

	– Кешелі бері табаным қыз-қыз қайнап, екі алақаным терши бере ме, қайтеді…

	Кемпір шалының қуқылдау ажарына үркелектей қарады.

	– Жә, қорықпай-ақ қой. Секенжаның тойын, қызығын көрмей ана жаққа кете қоймаспын. Өзі… жаман неме қашан келмекші, бітіретін оқуын бітірген жоқ па, тым ұзақ оқып кетті ғой, ә?!

	– Осы жұмаға келіп қалар деп отыр ғой әке-шешесі әлгі алған шүйкебасын жетектеп.

	– Кімді жетектеп дейсің? А?..

	– Шүйкебасын деймін, шүйкебасын. Келінді айтам жаңа түсетін…

	– Ә, келінді айтамысың… Өй, боқ неме-ай десейші… Жігіт боп, міне, көрмеймісің, әйел алып…

	– Е, болмағанда ше, өзің оның жасында екі балаңмен мені алып, Үстірт үстімен Бесқала асқаның есіңде ме!? Бұ күнгінің баласы жасы жиырмадан асса да, әлі сәби…

	– Есімде… Ал сенің сонда, Тоқан, жиырмаға да толмаған кезің еді-ау, есіңде ме?!.

	– Қай-қайдағыны еске түсіріп, өзің бүгін жасарып жатырсың ғой, шал-ау…

	Бейсеп шал көзін жұмып, өңіне осы бір мезет қызғылт рең ойнап, тым-тым алыста қалған армандай ғажайып дәуренін есіне алды.

	… Ақ шағаладай қаз-қатар тігілген сегіз қанат, алты қанат киіз үйлі болыс ауылынан алдын кешке салып шыққан қос салт аттының біреуі аққұба өңді жасөспірім бозбала Бейсеп болатын. Қасындағысы - өзімен тете немере ағасы – Құтым, енді үйлегенгелі жүрген, қалыңдығына ұрын барып келген жас жігіт. Бағыттары – Жиделідегі нағашыларының ауылы.

	Болыс баласы Бейсепті – немере інісін қасына ерткен сауықшыл, сері Құтым реті келсе, сол ауылға іргелес Жиектегі қалыңдығының ауылына ат басын бұра кетпек. Оның түпкі мақсаты да осы болатын.

	Жартылай жатақ, орташа ғана дәулеті бар Бердіғали ауылы ересек боп, өздігінен бірініші рет арнайы келген жиені Бейсепті барынша құрмет көрсетіп қарсы алып, қонақ етті. Кешқұрым оншақты үйлі жақын-жуық жекжат, ағайынның жастары жиналып Бердіғалидің кіші үйінде сауық- отырыс еткізді. Тілді, әзіл-оспаққа, ойын-тамашаға жанып түсетін Құтымның бір құдайы беріп қалды.

	Тоқсұлуды – нағашыларының бір бүйірінде, қоныс-енші боп жүрген кірме Нұрсан етікшінің балғын өңді қызын Бейсеп алғаш рет сол күнгі отырыста көрді. Әдемі де тұп-тұнық, ерекше үлкен көздерінен нұрлы сәуле күлім-күлім еткен еді-ау сонда! Бүлдіршін қыздың жанары мен албыраған сұлу жүзіне еріксіз қайта-қайта қарай берген балаң жігіттің көкірегін сезімнің толассыз бір ағыны кернеді. Ол екеуінің ұяң да мөлдір көңілдері сол жолы бір-бірімен осылайша үнсіз тілдесіп, осылайша үнсіз ұғысқандай болатын. Бейсеп нағашысының ауылында мәңгілікке қалғысы келгендей қимас күй кешті.

	Інісінің көңіл-күйіндегі өзгерісті айтқызбай-ақ білген Құтым ақ сүйек ойнауға шыққанда оны оңаша алып шығып: «Өй, сен немене, өзіңнің болыс баласы екеніңді ұмыттың ба!? Саған қара таяқ жаман етікшінің қызы тең бе екен, көзіңді сүзіп құр босқа ынтықпа! Әкең бәрібір оған құда түспейді», - деді кесіп-пішіп.

	Бейсеп қызарақтап оған қолын сілтеп, теріс айналып кетті. Ол толысқан айдың жап-жарық сәулесі астында ақ сүйек ойнаған қыз-жігіттердің арасынан Тоқсұлуды іздеді…

	«… Ой, заман-ай, бәрі де кеп-кешегідей екен-ау. Сынаптай сырғыған есіл уақыт, бір күндей болмай өте шықтың-ау сен де!» Ұзақ ғұмырының сонау бір қиянында қалған нұрлы елестей сол көрініс Бейсеп шалдың көңіліне жылу дарытып, кәрі кеудесіне жайлы тыныс құйды.

	Шалының бір сәтке тынышталғандай қалпын байқаған кемпір жәйменен ғана ығысып, үйдің сол жақ іргесіне барып қисайды.

	«И, қайтсін-ай, есімде дейді. Содан бері да талай заман өтіпті-ау, талай заман…»

	Кемпір көзін тарс жұмып жатқанмен, ұйықтаған жоқ. Көңіл санасы ояу, өтіп кеткен дәуреннің үзік-үзік суреттері оның да зердесінде жаңғырып құбылғандай ма, қалай?! Ол өзінің Бесйеппен алғаш жүздескен кездегі балғын шағының бейнесін елестетуге тырысты…

	Аққұба өңді, қыр мұрынды, ұяң бозбаланың өзіне қайта-қайта қарағанынан он бес жасар бүлдіршін қыз әуелгі сәтте қымсына түсіп, жүзін сырт бұра берген. Оған қарамауға, ол жаққа көз салмауға бекінді. Бірақ, не құдірет екені бимәлім, бұған ерік-күші жетпеді. Әлдебір сиқырлы нәрсе оның сезімін, ойын, болмысын билеп алды да, өзіне қадалған тұнжыр да ұяң көздермен жанары ұшыраса берді. Мұндай да түсініксіздік болады екен-ау. Бұл қандай күш, бұл қандай сезім?! Тоқсұлу сол күнгі ойын-сауық, қызықтың ұлан-асыр әсерінен тысқары, өзгеше бір бимағұлым әрі сондай жағымды да тұп-тұнық шадыманды күй кешті.

	Содан кейін… содан кейін аққұба жасөспірімнің бұл ауылға келуі жиеледі. «Сәулем, Тоқан!» деген оның алғышқы ынтық сөзін естігенде құйттай жүрегі кеудесін жарып кетердей алқына тулаған жоқ па еді сонда!..

	Болыс әкесінің теріс батасын алған Бейсеп оны нағашыларының көмегін Доңызтау жақтағы жамағайындарының еліне алып қашқанда он алтыға да толмаған кезі болатын. Көзінде – жас, жүректе – ұлан-ғайыр бақыт пен қуаныш толқыны, қайран, жастық дәурен-ай! Бір күндей болмай, кезден бұл-бұл ұшқан сол арман-ғұмыр-ай!..

	– Тоқан-ай, естимісің мені? – деген шылының әлсіз үні естілді. – Секенжанның тойын қашан еткіземіз деп еді Зарлық? Естимісің мені?..

	– Дегенге жеткізсе, осы жексенбіде дейді, естідің бе, осы жексенбіде.

	– Естідім-м… Өй, жаман неме-ау, атасының балдырғаны-ау!.. Келіншек алып келе жатқан түрі қандай екен өзінің, құлыншағымның кішкентай?!. –

	Шал иегі дірілдеп күлгендей болды. Кәрі көздері жасаурап, кемпіріне қарап мойынан бұрды.

	– Тоқан-ай, өзің бас-көз болмасаң бұлар тойды… тойды өткізе алар деймісің дұрыстап… Естимісің?..

	– Естідім, естідім ғой, басыңа нұржауғыр, жазғаным-ай, - деді шалының мазалаң ежіктеуіне көңілі тола қоймаған кемпір. – Аяққа оратылмай, әрі жүр демесе де әуелі бұлар… Тойға бас-көз болдырмақ түгелі…

	– Е, сөйт, сөйт, бәсе. Менен қауқар бола қоймас, кемпір…

	– И, жарықтық-ай, мен не деймін, бұл не дейді?! Ия, ия, сөйтемін, - деп оң қолымен жер таянып, орнынан азар-мәзер тұрған Тоқсаұлу кемпір есікке қарай беттеді. – Мұратхан, Күнбибі… Секенжан, Өміржан… Бауыржан… Бұл үйдің түңлігін ашатын кім бар-ау! Қайсың барсың?

	Зарлықтың түздегісі бар, үйдегісі бар, барлық баласының атын атап шақырған ол белін ұстап еңкейген күйі киіз үйдің белдеуін жағалай жүріп түңліктің белдеу арқанға байланған баулық жібін іздеді.

	Күн ұясына қонуға еңкейіп, төңіректі кеш тылсымы біртін-біртін жайлап келе жатты…

	***

	Қалжырап, орнынан тұра алмай, өн-бойы марғау тартып жатқан Бейсеп шал немересі Секен келген күні кішкене сергігендей болды. Басын көтеріп Секеннің маңдайынан, қолынан сүйіп, кәрі көздерінен қуаныштың жасы болар-болмас жылтырады.

	– Айналайын-н, балапаным, балам, екеуіңе де атаң мен әжеңнің жасын берсін, өмір жастарың ұзақ болсын! – деді Тоқсұлу кемпір атасының иіліп, сәлем еткен нәп-нәзік ақторғын жас келіннің маңдайынан иіскеп, арқасынан қағып.

	– Ата, мынау келініңіз болады, есімі – Гүлдәрия, мен сияқты дәрігер, балаларды емдейтін дәрігер, ата!..

	Секен мен Гүлдәрияға еті қашқан, әлсіз, дірілдеген қолдарын жайып, ұзақ күбірлеп, аталық батасын берген ол алақанымен бетін болар-болмас сипады да, кемпірінің демеуімен жастыққа басын салды.

	Секен атасының қолын ұстап, тамыр соғысын байқады.

	– Ата-а, сізге ертең тойда билеуге болады, жүрегіңіздің соғысы жаман емес, - деді ол атасының құлағына аузын тақап.

	– Құлыным-м, құлыншағым-м, әуезіңнен айналдым сөзіңнің. Емдегені ғой, үшкіргені ғой бұл атасын… Тоқан-ай, естідің бе сен! – Шал басын көтергісі келіп әлсіз кеудесін қозғай түсіп еді, Секен оны тыныштандырып жатқызып қойды.

	Атасын сөйлетіп шаршатпайын деп Секен мен Гүлдәрия аздан соң сыртқа шығып кетті. Кемпір мен шал үйде екеуден-екеу тағы да оңаша қалды.

	Бейсеп шал көзіне іркілген жастан үй-ішін бұлдыр көріп жатты. Қасына тақап, қолына қолын жанастырған кемпірінің демін сезді.

	– Тоқан… Әлгі Секенжан маған тартқан өзі, байқадың ба жаңа… осындай емес пе едім мен де?!.

	Кемпір шалының қуқылдау тартқан екі бетінің үшынан аз-маз ғана қызғылт реңкті көріп, іштей тәубе етті. Сөйтсе де көңілі әлденеге алабұтып, алаңдай беретін сияқты. Көкірегі толып, әлсін-әлі үһлеп қояды.

	– Естимісің, Секенжандай едім ғой мен де…

	Жаңа өкімет орнап, ел-халық серіктікке, артельге қауымдасып жатқан кезеңде нағашыдан еншілеген бір ат, жалғыз сиыр, бір түйе, оншақты ұсақ малы бар Бейсеп әрі-сәрі күйде қалды. Елден бөлектенбейін, көппен бірге көрген ұлы той, серіктікке кірейін десе, бұрынғы болыстың баласы – тап жауы, социалистік артельге мүше болуға құқы жоқ деп жергілікті белсенділер атой сала қарсы шықты. Әрі-беріден соң тіпті бұл кеңес өкілдерінің көзіне тап жауының нақ өзіндей көзіне бастады. Көз алартудан басталған әңгіме, ұлғая-ұлғая келе аяғы насырға шабуға айналды.

	Міне, өзінің де, әйелімен екі баласының да тағдырына қауіп төнген сол бір алағай да бұлағай заманда Бейсеп белін шарт буып тәуекелге жүгініп, Үстірт асып Бесқала жеріне аттанған еді. Сонда ол немересі Секеннің жасындағы қылшылдаған жігіт болатын…

	Түйенің қомында – келіншегі Тоқсұлу, балалары – Мұқатай мен Зибаш, жалғыз атты Бейсеп Үстірттің бірінен-бірі асқан жон-қияларан өрлеп өтіп, бимәлім ел-жұртқа қарай бет түзеді. Тағдырдың жазуы солай болғандығын іштей мойындаған жас жігіттің жан-әлемін жебеген, жігерін демеген арман- медеті – қасындағы жары Тоқсұлу еді. Ол барда мұқалмауға, ешбір қиындықтан тайсалмауға тиісті екендігін Бейсеп өзіне өмірлік серттей қабылдады. Арасына апта салып, бірінің артынан бірі қара шешектен опат болған ұл мен қыздың қайғысында да қос мұңлық бір-бірін жұбатып, өмір шырағын өшірмей, одан әрі маздатты. Құдіретіңнен айналайын уақыт, сен жазбаған, сен бүтіндемеген жара бар ма! Тағдыр жолы ұзақ жол болды. Уайымы, қайғысы, қиын-қыстау қатері көп ұзақ жол. Бір-біріне қимас серік, адал жар боп ұзақ жол – ұзақ ғұмыр кешкен екеуінің тағдыры, жан-дүния тылсымы бөлінбестей, ажырамастай бірегей тұтастыққа айналып кеткені - өмірдің өзіндей ұлы ақиқат еді. Жастары ұлғайып, кәріліктің әл-дәрменді тежеген бұйрығына мойынсұнғалы, әсіресе бірі тоқсаннан асып, бірі тоқсанға иек артқан осы уақыттарда қос қария іштей бір-бірінің тұтастығынан ажырап қалудан қорқатындай түйсікте болатын. Бұл адами ұлы үндестіктің өлімнен қорқуы емес, бірінің бірінсіз жетімсіреп қалу қасіретінен қорқуы еді…

	Шалының тып-тыныш бір сәтке мызғып кеткеніне көңілі жайланған кемпір іргедегі өзінің төсегіне барып жантайды. Көзі жұмылғанмен, ой- зердесі ояу. Оның «Секенжандай едім ғой мен де…» деген сөзі құлағынан кетпей тұрып алды.

	…Қожелінің бір бай саудагерлеріне кіреші болып жалданған оның сонда жиырмадан жаңа асқан кезі екен-ау. Балаларының, екеуінің бүкіл тіршілік тауқыметін өзінің иығына көтерген Бейсеп қайраты тасқын судай тасыған шағында еді-ау. Тоқсұлудың асқар тауы да, панасы да жалғыз өзі болатын. Қуғын, күйзеліс, аштық, бесінші құрсағы – Зарлыққа дейінгі балаларының шетінеуі, соғыс – тіршіліктегі бастан кешкен бар-бар ауыртпалық Бейсептің сомболаттай мықтылығының арқасында бұл екеуін үгіте алмады. Бір жығылып, бір тұрып, қайта сүрініп, қайта тіктеліп, екі тағдыр бір түйінге байланып, өмір соққысына мойымады. Соғыс басталып, оған шақырту қағазы келгенде үш жасар Зарлықты бауырына қысып, азаматынан, жарынан біржола, мәңгілікке ажырайтындай көз жасын көл- көсір етіп егілген Тоқсұлуды «жылама, мен аман-сау ораламын, оралуға тиістімін» деген Бейсептің соншалықты киелі сеніммен айтқан жалғыз ауыз сөзі орнынан тік тұрғызды. Бұған имандай сенді. Ия, сөйтіп тағдырдың бір тініндей боп өрілген екеуін соғыс та ажырата алмады. Соғыстың аты – соғыс. Сол зұлмат екеуінің басына өзінің бір тақсіретін жанастырған еді. Жас әйелдің сол жылдарда таңның атысы, күннің батысы мақталықтан кетпей, қыраулы күзге дейін табанынан сыз, белінен суық өтіп кешкен бейнеті себепкер болды ма, бәлкім, Зарлықтан соң бұлар перзент сүймеді.

	Қасиетіңнен айналайын уақыт, жүрек түкпірінде шелденген бұл шеменді жазу сенің ғана қолыңнан келеді. Жас ортасына жеткенде баяғы өздері амалсыздан тастап кеткен туған жерге оралып, Зарлықты үйлендіргеннен кейін құтты ұяларынан зарыға сағынған баланың тәтті үнін тағы да естіді. Өмірдің арқауы үзілмей, жаңа өскін – балқұрақтарының желкілдегеніне қуанып, тәңірден солардың тілеуін тіледі.

	Енді міне, ата мен ұлы ананың тіршілік тынысынан жаралып, бастау алған балғын өмір әрі қарай сабақталып, өзінің тамырын тартпақшы. Той, маңдайына жел тидірмей өсірген жалғыз ұлдары Зарлықтың құлашын кеңге сермеп, шашылып, төгіліп жасап жатқан мына осы екі жастың өмірге басталғалы отырған қадамдарына арналған қошамет еді. Бұл Зарлықтың атын аспандатып, көкке жеткізетін той болуға тиісті еді!..

	Той даңғазасы басталып, автодүкенші Зарлықтың сегіз бөлмелі үйі, о шеті мен бұ шетіне көз жетпейтін үлкен ауланың ортасына құрылған үлкен бүркеме-кенеп шатырдың іші қонақтарға лықа толды. Нешетүрлі дәмге, арақ-шарапқа сірескен дастарқан үш күн бойы жиылмады. Әрісі облыс, ауданнан, берісі осы Құмөзектің өзі мен төңірегіндегі ел-жұрт тойға тайлы-таяғы қалмай түгел келді. Той думаны желпіне қызынып, дүрілдеп жатты…

	Ауланың түкпірінідегі томашадай қоңырқай киіз үйдің бұл тойға ешбір қатысы жоқтай, томсарып, бұйығып тұрды. Той басталған алғашқы күні келін-кепшік, бала-шағаның бірер қатынағаны болмаса, бұдан былайғы күндері бұл үйге ешкім бас сұқпады. Той қызығына әбден беріліп, қонағымен бірге шала мас болып жүрген Зарлықтың бұл дүниеде әкесі мен шешесінің бар екендігін біржола жадынан шығарғандай еді.

	Үшінші күні ең сыйлы, ең мәртебелі қонақтарға – ауыл, аудан басшыларына жайылған той дастарқаны үстінде Бейсептің әулетіне, Зарлықтың атына, екі жасқа арналып ағыл-тегіл тілек сөздері сөйленіп жатқан мезетте Бейсеп шал дүниеден өткен еді.

	Соңғы сағатына дейін тілден қалмай, санасынан алжаспай жатқан ол үзілерде көзін кеңірек ашып, есік жаққа алаң-құлаң қарай берді. Әлдекімді іздегендей, әлдекімді шақырғандай белгі-ым жасады.

	– Біссіміллә, бісіміллә, сақта құдай, и алла! – деп шошына күбірледі жанында күндегідей аяқ-қолын уқалап деміл-деміл оны тыныштандырып бейғам отырған кемпірі. – Кімді іздедің? Қасындамын ғой мен…

	Шалының демін терең алып, көгіс тыртып, кенет мұздап бара жатқан саусақтарының ұшы кемпірдің өн-бойын суық дірілмен оқыс тіршігіске түсірді де, буын-буыны әр-дәрменнен айырылды. Орнынан қозғауға шамасы жетпеді.

	– Бейсеке-е-е-е, отағасым-ау…

	Кемпірдің иегі дір-дір етіп, қолдары қалтырап бара жатты.

	Бейсеп кемпіріне тіл қата алмады. Тып-тыныш жатқан күйі көп қиналмай дүниеден өтіп кетті.

	…Той қызып жатты. Асаба Нұркенже әр сөзін бипаздап, мәнерлеп бастап, тост беретін адамның мақтауын асырып желпіне түседі.

	– Ортамызда мына сәні, салтанаты өзгеше тойдың көркі боп ел ағасы, бәрімізге қадірлі де қымбатты Жанекең отыр! Зарлық аға – біздің Зекең, бұл кісіні ерекше қадір тұтады. Қадір тұтатыны- Жанекеңнің үлкенге – іні, кішіге – аға бола білетін паратасы мен мейірімі бар. Осы тамаша қасиетінің арқасында Жанекең өзі басқарып отырған елінің алдында абыройлы да беделді. Айта берсек, біздің қадірменді Жанекең туралы бір кеш бойы ең керемет сөздермен де, ән-жырмен де жырлап беруге болады. Сөз – Жанекеңе! Кәне, тынышталыңыздар, халайық!..

	Жан-жағына маңғаз қарап, орнынан шайқала көтерілген дөй қара тамағын кенеңкірей түсіп, асабаға иегін көтерді.

	– Бала мен келін келсін, мына тойдың себепкерлері – солар емес пе!..

	– Ойбай-ау, ия, солай ғой. Қазір! – Нұркенже аулада би билеп, өздерінше сауық құрып жатқан ауыл жастарының арасында отырған Секен мен Гүлдәрияны жетектеп, сыйлы қонақтың өздеріне арналған бата-тілегін естіртуге ішке алып кірді.

	Дөй қара бұлар жаққа бір қарап алды да, сөзін Зарлыққа бағыштады.

	– Зарлық, сен өзі төрт құбылың түгел бақытты жігітсің. Олай дейтінім – қарттарың аман, қасыңда бала-шағаң өсіп-өніп, міне, алды азамат болып, босағаңа келін түсіріп жатыр… Ия, хім-м, атқарып жүрген қызметің де жаман емес, елге сыйлысың дегендей…

	Зарлық жөн-жосықсыз ыржия күліп, басын шұлғып, «рақмет, рақмет» дей берді.

	Той қызып жатты. Лекілдеп айтылған сөз, лықылдап құйылған арақ- шарап… Түн тылсымын даңғыратқан даңғаза музыка…

	Шалының көзін жұмдырып, бетін жабуға ғана шамасы зорға жеткен кемпір орнынан тәлтіректеп тұра бере морт құлап түсті. Кеудесіне жаншыған зіл бойын көтертпеді. Айналасы мұнартып, жер-дүние шырқкөбелек айналып бара жатты. Жер, ашық қалған түңліктің кішкене саңылауынан сығалаған қаракөк аспан бір-бірімен астасып, ноқатқа айналып, тұңғиық түнегіне шым батып жүре берді. Уақыт өзінің дүниеяуи мағынасын жойып, кілт мүдірді. Мәңгілікке мүдірді…

	Бірінің сәулесі біріне қосылып, ғасырға жуық ғұмыр кешкен адам ата мен хауа ана перзенттері – Секеннің атасы мен ұлы анасы өздерінің тұтастық келісімдерін бұзбай, жарық дүние төрінен мәңгілікке бірге аттанып кетті.

	Той қызып жатты. Еселеп сөйлеп, еселеп ішкен сыйлы қонақтар да, шексіз бақыттылықтан бір-біріне елжіреген жас жұбайлар да бұл керемет тойдың соңы азаға ұласатынынан бейхабар-тын…





ҚҰМАЛАҚШЫ НҰРБЕРДІ





	– Апыр-ай, биылғы жаз расында малға да, жанға да жайсыздау болғалы тұр-ау осы, - деді еңкіш жауырынды, ат жақты ұзынтұра қар сұр шал алдында жаюлы шаршы орамалдың үстінде үш сала боп түскен құмалаққа ойлана қарап. – Келесі сәрсенбіден, я жұмадан қалдырмай тасаттық бермесе болмайды дейді құмалақтың пірі. Мына құйысқан тұйықталып, әлдебір нәрсеге сұранып тұр…

	Бөлімше кеңсесі алдындағы төбешік құмның үстінде күнде кешқұрым мезгілде бас қосатын азын-аулақ ауыл шалдарының біреуі – осы құмалақшы Нұрберді.

	Құмөзектің Тоғайлы бөлімшесінің шаруа-жайынан бастап осында тұратын жиырма шақты түтін үйдің күнделікті тіршіліктеріндегі ұсақ-түйек мәселелерге дейін осы құмтөбенің басында сөз болап, осы арада бұлардың шешім-тоқтамы айтылып жатады. Біреудің малы жоғалады, біреудің оқудағы баласынан хабар-ошар болмай қалады, біреудің тойы, біреудің садақасы, біреудің жол жүретіндігі, әйтеуір кішкентай ауылдың тірлігіндегі барлық оқиға осы мәслихатшылардың сарабынан өтеді, ортаға салынады. Ал мәслихат төрағасы, сөз жоқ, құмалақшы Нұрберді. Шалдар соның аузына қарайды. Сарабдал сөзді соның аузынан күтеді.

	Бүгінгі отырыстың сөзі көктемнен бері бір тамшы ылғыл тамбай тұран ауа-райын әңгімелеуден басталады. Әңгімені бастаған бөлімше меңгерушісі Сейданның әкесі – Құрман шал.

	– Біздің бала кеше ауданға әктипке барып келіп еді, мына жаңбырсыз басталған жаздың беталысынан басшылар қатты мазасызданып отырған сыңайлы, - деді ол сол мәжіліске тура өзі қатысып келген адамдай. – Енді бір оншақты күннің ішінде жаңбыр болмаса шөп те, егін де күйіп кетті дей бер… Күн тәртібіндегі бұл күрделі көкейтесті мәселеге қатысты Нұрбердінің айтқан тоқтамы әлгіндей – құмалақтың пірі шұғыл тасаттық беру қажет дейді.

	– Тасаттық дейсіз бе?.. – Жексенбай ұста көзілдірігінің құлағына сырғып түсе беретін ілмегін түзетіп, Нұрбердінің бұл ұйғарымына көз жеткізгісі келген адамдай құмалаққа үңіле қарады. – Мына ортаң – жүрегің де жұп түсіп, күпті, садақа құрбандық расында да керек болып тұр екен-ау…

	Нұрберді өзімен қабаттасып сәуегейсінген Жексенбайдың бұлайша киіп-жаруын ұнатпай қалды. Құмалақты дереу жинап, орамалына шаршылап салып, түйді де, оған:

	– Ал онда малыңды дайында, - деді ол үлкен көздерін алайта қарап. – Қойың аздық етер, бір тайөгізіңді қиясың сауапқа…

	Мұны күтпеген Жексенбай қапелімді не дерге білмей, аз-кем кипалақтап қалды, сосын Нұрбердінің бұл тосын сөзін әзіл-қалжыңға сайып, күле берді.

	– Е, неге күлесің, көксоққан, мынау зауалдың алдын алуға бір құдайы малыңды атамайтын жөнің жоқ. – Нұрберді пенициллиннің кішкене шишасынан – «шақшасынан» көкбұйра насыбайды бас бармағының үстіне бір-екі шеки қағып, екі танауына алма-кезек апарып иіскеп-иіскеп қойды. – Құмның жиегінде өріп жүрген осы ауылдың көп сиырының жартысы сенікі…

	– Қайдағы?! – деп ыршып түсті Жексенбай. – Торпағы-сорпағымен он- он бес қара кімде жоқ?! Бірақ мұндай іске - ел болып беретін тасаттыққа құдайы ас бір үйдің қазанынан шықпаса керек білуімше.

	Оның сөзін Құрман да қолдады.

	– Ырым-жолы солай, бірақ Жексекеңе тайөгіздің басын ел болып тіктеп беруге болады ғой, дұрысы осы емес пе?!.

	– Әрине-е, - деді Нұрберді даусын соза түсіп. – Мен де соны айтып отырғаным жоқ па!..

	Бұл шешімге Жексенбайдың іштей аса ырзалығы болмаса да, басын көңілсіздеу изеп:

	– Бір жөні болар, - деді, Нұрбердінің аяқ астынан өзіне жабыса кеткеніне жыны құрысып, бірақ құдайы беруге бір малын қимады деген сөзден именіп сыр бермеді. Қабағын қарс түйіп, бетінің ұшы жабырлап әрі- бері отырды да, орнынан тұрып, үн-түнсіз үйіне қарай кетті.

	Мәслихат төбенің басындағы шалдар бір-біріне қарап, иықтары селкілдеп күлісіп алды.

	– Бір жаман тышқақ лағын сойып, үйіне биылдыққа бір түстік беруге жарамай жүрген сараң немені тығырыққа оңдырмай тіредің-ау, Нұреке! – деді тарамыс қатпа Олжай.

	Шалдар бұдан ары көп отырмады. Оны-мұныны сөз қылып құм төбенің басында дағдыдағыдай кең көсіліп жайғасуға ешқайсысының құлқы болмады ма, әлде тасаттық беру мәселелсін үйді-үйлеріне хабар қылып жеткізуге асықты ма, тез тарқасты.

	Нұрберді айтуын айтса да, қолы қатты Жексенбайдың бір малын ортаға шағаратынына күмәнді еді. «Нендей сылтау айтар екен ертең қу сараң?» - деп ішінен бір мыс етіп қойды.

	Ертеңіне таңертең ала шап күрең құнажынды Жексенбай бөлімше кеңсесінің алдындағы бағанаға әкеліп байлады. Бөлімше кеңсесінде жалғыз өзі ғана ешқайда шықпай жұмыс істейтін және қызметіне дәйім ертелетіп келетін ферманың есепші-шотшысы қитар көз Қайрақбай сиыр жетектеген оның бұл жүрісіне әуелі аң-таң қалып, артынша тергеудің астына алды.

	– Тасаттық дегенді шығарып жүрген кім өзі? – деді ол қитар көзінің біреуін Жексенбайға туралап. – Ет жегілері келіп, қызылсырап, ерігіп жүрген осы ауылдың шалдары болар?!.

	– Оны анау әулие Нұрбердіден сұра, шығарым. Мал керек деді, әкелдім, міне. Не істесе, о істесін, маған әйтеуір бір тиыны артық та, кем де емес, бес жүз теңгені берсе болғаны, - деді Жексенбай.

	– Ойбай-ау, ол ақшаны сонда саған кім береді? – Бес жүз теңге құдды өз қалтасынан шығатындай Қайрақбай ыршып түсті.

	– Кімі несі, сендер дағы, - деді Жексенбай сазарған қалпы. – Құдайдан жаңбыр тілеп отырған ауданың бар, совхозың бар, осы барлығың емес пе!?.

	– Ақсақал, басты қатырма көп. Жекенің есебінен болса, әркім өз қалтасынан төлейтін болса, маған десе бір емес, он құнажыныңды әкеліп сой! Тек совхоздың, бөлімшенің есебінен емес. Тасаттыққа деп бөлінетін өкіметтің көк тиыны да жоқ, біліп қой!.. – Қайрақбайдың қызына сөйлегені сонша, даусы қатты-қатты шығып кетті.

	Әне-міне дегенше кеңсенің алдына жұрт қараң-құраң жиналып та қалды. Тасаттық жөніндегі әңгімеге аядай ауылдың адамдары кеше кеште-ақ түп-түгел құлақтанған болатын. Жексенбайдың құнажынға кескен бағасын ешкім де саудаға салмады, Нұрберді бастаған шалдар кеңесі құп дескесін, үй басы тізімделіп, бұл тізімге әркімнің қолы қойылып, заңдастырылып дегендей Қайрақбайдың қолына берілді. Айлық жалақы кезінде жұрттан тасаттыққа тиесілі қосылатын үлесін ұстауды, сөйтіп, бес жүз тенгені тіктеп беруді ферма бастығы Сейданның өзі соған тапсырды. Бастық тапсырғасын ғана Қайрақбайдың амалы құрыды, әйтпесе осы тасаттыққа қатысты ырду- дырдуды шығарған шалдарға оның жыны кәдімгідей-ақ құрыстап отырған. Тізімді бүктеп, қалтасына салып жатып ол:

	- Әй, Жексенбай, ақша енді келесі айдың аяғында болса, болды, әйтпесе күзде бір-ақ аласың. Қазір бәнкіде ақша жоқ деген хабар шығып жатыр, күнде-күнде келіп ызыңдамайтын бол! – деді дауысын нығарлап.

	Жексенбай ұста оған жүзін бұрмастан қолын бір-ақ сілтей салды да, томсырайған күйі қабағын ашпастан үйіне қарай кетті.

	Ертеңіне, сәрсенбінің сәтіне Құмөзек өзенінің бергі жағасындағы тепсеңге жерошақтар қазылып, Жексенбайдың бес жүз сомға кесілген құнажыны тасаттыққа шалынды. Алақандай Тоғайлының кәрі-жасы, бала- шағасы, ойдан-қырдан қосылған шаруа басындағысы, Қайрақбай сияқты бірлі-жарым кеңсе баққандары, тайлы-таяғы дегендей бір қауым ел құнажының былқып піскен етін жеп, сорпасын ішіп, құранын оқып, қол жайып, «әумин!» десті. Енді шаңытып, нәр тамызбай тұрған жарықтық көктің құдіретіне, қала берді құмалақшы Нұрбердінің сәуегейлігіне сын, ел өз міндетінен құтылғандай үйді-үйлеріне жайбарақат тарқасты.

	Дәл ертеңіне де, одан кейінгі күндері де ауа-райының құбылысынан көп өзгеріс байқала коймады. Аңызақ аптап жер-дүниені қуырып, аспанға тым құрыса шүйкедей де бұлт үйірілмей діңкені құртты.

	Тоғайлы кеңсесінің алдындағы құмтөбе мәслихатшыларының «апыр- ай» деп бас шайқасқаны болмаса, тасаттыққа да иімей қойған аспанның безерлігін ашықтан-ашық құдайдан көруге ауыздары бармады. Тарамыс қатпа Олжай ғана қушекештеніп Нұрбердіні ара-тұрада бір қағытып қояды.

	– Осы, Нұреке, бір құнажын аздық еткен жоқ па, қалай? – дейді ол мырс-мырс күліп. – Оның үстіне Жексенбай да сол құнажыны түспегірді зар жылап әзер беріп еді. Шын ықылас-бейілімен берілмеген малды тасаттыққа шалғанымыз бекер іс болмады ма екен бір жағынан, а?..

	Нұрберді қабағының астымен Олжайға бір, Жексенбайға бір қарап қойып, үндемей отыра берді.

	– Әй, Олжай! – Манадан маңдайы тыржиып, терісіне сыймай тырысып отырған Жексенбайдың даусы әнтек қатқыл шықты. – Көсемсімей, к… ді қыс, кәнеки… Қолың ашық, ықыласты-бейілді болсаң қайда қалдың?! Енді кеп тілін безеп…

	Олжай оның ызалы, алая қараған көздерінің өңменнен өтердей сесінен кәдімгідей-ақ жүні жығылып, ығып қалды. Еңсесін төмен салып, көздері жыпылық атып, аузына жартымды сөз де түспей бейберекесі қашты. Құм төбенің басында отырған басқалар да тым-тырс. Бұл қолайсыз үнсіздікті Нұрберді сейілтті.

	– Тәжікелестің керегі не осы, ағайын! Бір тасаттықты берген екенбіз, енді соның айналасында сөзді көбейтпей-ақ қоялық та. Бейіл, ниет білдіру – бізден, қалған істің сәті – тәңірден, артын күтелік…

	– Жөні осы, әрине, - деді Құрман шал басын шұлғып. – Берілген тасаттықтың аз-көбіне емес болар мәселе…

	Өзгелер де бас шұлғысып, осы сөзге пәтуа-ден қойғандай ыңғай білдірісті. Бұл айтылғанға басын шұлғымаған да, қабағын ашпаған да – жалғыз Жексенбай. Тарамыс қатпа Олжай оның бетіне кінәлі адамдай жалтаң-жалтаң қарайғыштай берді.

	Сол күннің ертесіне, кешке салым, тасаттық шалынған сәрсенбіден аттай он тәулік өткенде бұлт үйіріліп, аспан жүзі күрт кіреукелеңді де, артынша нөсер селдетсінші-ай. Жаз басталғалы жаумаған жаңбыр бірер сағаттың ішінде жер-дүниені ағыл-тегіл суға көлдетіп жіберді. Арнасы қашып, жіңішкеріп сыздықтап қалған Құмөзек сар-гүр тасқындады. Ауық- ауық терезеге қарап, нөсердің тасыр-тұсыр аралас гуіліне құлағын түрген Нұрберді үстінен бір зіл қара тас жүк түскендей жеңілдейді.

	– Ия, жасаған! Адал мінәжат, бейілімізді құп алғаныңа, мейір- мейірбандығыңа мың мәрте алғыс, - деп бетін сипап, қайта-қайта күбірлей берді.

	Ауа-райын болжау қызметінің мамандары бұл құбылысты қалай түсіндіргені қайдам, Тоғайлы бөлімшесінің халқы тосынан жауған осы нөсерді тасаттықтың құдіретіне жорыды. Тасаттық беру керектігін дер кезінде айтқан құмалақшы Нұрберді беделінің бұдан соң бұрынғыдан да бетер артқаны айтпаса да түсінікті. Соның анық бір айғағы, әртүрлі себептермен оны түсікке, қонақасыға шақырушылардың көбеюі.

	Шақырылған жерде Нұрбердінің құмалағы міндетті түрде тартылады. Оның дуалы құмалағы амандықты-саулықты, оңғарылатын жолды, түсіп тұрған хабарды, табылатын жоқты, күтіп тұрған шүйіншіні мәлім етіп Тоғайлы жұртының еңсесін тағы бір көтеріп тастады.

	Осындай күндердің бірінде Нұрберді бастаған Тоғайлының шалдарына Жұмағыз кемпір түстік берді. Ауыл шетіндегі бәкене қоржын үйде тұратын жалғыз кемпірдің қазіргі алданышы – азын-аулақ малы ғана еді. Соғыстан оралмаған күйеуінің, ұлының шаңырағын күзетіп, қырық жылдан астам уақыт ағайынның, төркіннің аясын сағаламай, жалқы басының тірлігін өзі ғана күйттеген кемпірдің бұйығы өмірін маздататын жалғыз үміт – баласының өлмегендігіне деген сенімі болатын. Осы сенімнің көңіліне берік ұялағаны соншама, ұлының әскерден оралатын тойына жыл сайын дайындалып, малын байлап, үйін әктеп, қора-қопсысын ретке келтіріп кәдімгідей әбігерленіп жүргені. Жұрт жетім кемпірдің мұнысын қайғы мен күйіктің шалығы шалған дегенге саяды да қояды. Осы «тойға» дайындалып болғасын Жұмағыз кемпір міндетті түрде Нұрбердіге құмалақ салдыртады. Құмалақшының жылына бір рет қиналатын сәті де, бәлкім, осы-ақ болар. Ұлынан үмітін үзбеген бейбақ кейуанаға құмалақтың қисынын ойдан шығарып айту оған қияметтің қияметі еді. Амалы жоқтықтан Нұрберді құмалағын оң сөйлетеді. Ұлының мынау кең жалғанның бір түкпірінде тірі жүргендігінен хабардар етіп, бірақ Тоғайлыға оның жолы әзірше түсіп тұрмағандығын айтып Жұмағызды көңілін амалсыз жұбататын. Жылына бір рет еститін осы жұбаныш сөзге қанағат тұтатын жетім кемпір келесі жазға дейін оған құмалақ салдыртпайды. Міне, бұл жолғы арнайы шақырыстың да осындай гәбі бар екендігін Нұрберді де, оның жанындағы шалдар да түсінді.

	Түтікке сойылған семіз серкешіктің еті желініп, асқа бата берілгеннен кейін Жұмағыз сөзін бастады. Және дағы сөзін Нұрбердіге бағыттап айтты.

	– Құмалақшы қайным-ау, саған айтпағанда кімге айтам ділгір сөзімді. Құмалағыңның киесінен, дауасынан айналайын, елді, жұртты қуантып жатқан! Қырық жыл зарлатқан менің әлгі қу жалғызым Сейітжапарымнан биыл не хабар айтар екен деп жүрегі құрғыр лүпілдеп отыр тағы да… - Жұмағыз кемпір әжімді, күстенген қолдары дірілдеп, Нұрбердінің алдына бір шаршы ақжайма орамалды жайды. – Биыл түсіме жиі кіріп жүр Сейітім. Осы екі-үш күндікте тағы кірді. Әкесінің қасында жүр екен. Әлгі байғұс, біздің шалды айтам да, ұлының қолынан тас қылып ұстап алып жіберетін емес. Балам маған қарап: «әкемді жалғыз тастап қалай кетем, апа!» деп әрі-сәрі күйде мұңаяды, неге өйтіп жүр құлдығым, көңілде маза жоқ…

	Нұрбердінің қара сұр жүзі демде түнеріп сала берді. Құмалақты асықпай үш салаға бөліп, әр саланың үймесін төрт-төрттен жіктеп, екшеп, шаршылап тартып болған ол еңсесін көтермей, бір әудем уақыт үнсіз отырып қалды.

	– Ия, құдая, жебей гөр өзің, - деп күрсінді Жұмағыз кемпір. – Жебей гөр жалғызымды…

	Нұрберді тамағын бір кенеп алып, тағы бірер сәт үнсіз толғана түсіп пәстеу үнмен сөйлеп кетті.

	– Жеңгей, көрген түсің бекер болмас, құмалақ жылдағыдай емес, хабары көңілді көншітпей отыр. Бекем болғаның жөн. Есіл азамат елге, өзіңе оралғысы-ақ келген, бірақ амал қайсы, тағдыр жазуы солай болыпты… Соған енді көнуіміз керек те, жеңгей. Бекем бол!.. Жан-рухы пейіштің төрінен орын алыпты Сейітжапарыңның, иманы жанатты болсын!..

	Құмалақтың мұндай тосын жоруын Нұрбердінің қасындағылары да күтпеген еді. Тіпті құмалақшының өзі де бұл сөзді өз аузымен айтып отырмағандай күй кешті. Бірақ бұдан ары, жылма-жыл енді жалған қисынмен байғұс кемпірді белгісіз бір үміттің әуре-сарсаңына түсірудің әділетсіздігін сезінгендіктен де ол басқаша айта алмасын біліп, осы жолы шындықтың бетіне тура қарауға бір-ақ рет тәуекел етіп еді.

	Жұмағыз кемпір аһ ұрып өксіп дауыс та қылмады, тырс деп үн де қатпады. Жүзінен қан қашып, әжімді бетінің ұшы өңі кеткен шүберектей қуарып, қос қолымен жерді тіреп орнынан тұрып есікке қарай жүрді де, босағаға жете бере тізесін бүгіп сылқ отыра кетті. Қолтығынан демеп тұрғызуға ұмтылыс жасаған Жексенбай мен Құрманға ол қолын сілтеп, кете беріңдер дегендей ым жасады.

	Босағаға басын сүйеп отырып қалған жетім кемпір үмітпен өмір сүрген күндерінің келмеске кеткенін бірінші рет ауыр да болса, бұлжымас ақиқатпен сезініп еді. Тіршілік қаңырап бос қалғандай, өзегін төмен суырып сазған жүрегі қара тасқа айналғандай ғайып күйге кешкен Жұмағыз кемпір араға бір жұма салып дүниеден өтті. Тоғайлының жұрты кемпірді жерлеп садақа асын беріп бола берген мезетте дәл сондағыдай ағыл-тегіл нөсер төтеннен селдесінші-ай кеп бір. Селдесінші-ай…

	Аспанның нұрын жаудырған Жұмағыз кемпірді «жарықтық, иманды адам екен» десті тоғайлының шалдары.





КЕМПІРШУАҚ




	Қыркүйектің соңын ала кемпіршуақ аталатын сарышуақ күндер байыздап, «Құмөзектің» тіршілігі, адамдарының көңіл-қошы жайдары бір тыныспен желпініп қалды. Ферма кеңсесінің қыр көзіндегі құмтөбенің басына қараң-құраң жиналатын адамдардың да қарасы сейілмейтін болып алды. «Құмөзектегі» айына екі рет кино көрсететін, жылына бір рет кәсіподақтың жиналысы өтетін көнетоздау клубынан кейінгі екінші орындағы мәдениет ошағы - кітапхананың меңгерушісі Жандыбай Еңсегенов – осы қыркүйектің шаймашуақ күндерінде, құмтөбе үстінде болып жататын мәлихаттың ұйытқысы да көсемі, былайша айтқанда, топтың серкесі. Кемшіндік, олқылық атаулыға осқырына қарайтын, жаратылысынан, туа біткен сыншылдық қасиетінен айнымайтын Жандекең тіп-тік, жантаймайтын «кірпі» шашын қос қолымен тарамдап-тарамдап қойып, алдымен шырт-шырт түкірініп алады. Осындай мәслихаттасу арасында кітап сұрай келген бірлі- жарым интернат балаларына:

	– Әй, балақайлар, күте тұрың үлкендердің әңгімесіне құлақтарыңды салпитпай, - деп зілсәз зекиді де, сөзін үзілген тұстан әрі қарай ілестіре береді. – Осы мен түсінбейтін бір нәрсе, сендердің, осы ауылдың адамдарының өз-өздеріне сыншылдықпен қарай білмейтіндіктерің. Әй, Ізімбек, сен баяғы есеп-шотшының Темірдегі үш айлық курсын бітіргелі қолыңа кітап деген затты ұстап көрдің бе? Егер қазір бірдеме оқысаң, анау қара майы баттасқан ауданның қос жапырақ кәзиті - «Көсем жолы». Оны да оқитыныңа күмәндімін, өйткені пәленбайдың жүз саулықтан түгенше бас төл алғанына немесе осы біздің жайбасар ауылдың пішендемені дайындау жоспарын күздің қара суығы түскенше әлі орындамауына сенің шақшадай басыңның ауырмайтынын білемін. Саған мына майшы Бекдауылмен, әйтпесе сарайшы Жантолымен ұйықтамай карта соққан әлдеқайда тиімді. Ойбай-ау деймін, сонда мына кеңсенің тең жарымын алып жатқан даңғыраған кітапханасы түспегір кімге керек, айтыңдаршы, жарқындарым! «Құмөзектің» маңдайалды бір інтелегені мына сен өзің-өзің болғалы бір бас сұқпасаң, басқаға не жорық. Екі өкпесі қыс-жазы қолына алып шаруа істеген боп шапқылап жүретін ана тәпелтек оправыңды мен аузыма да алмаймын. Ол жарықтық осы ауылда кітапхана деген үйдің бар екенінен бейхабар болар, сірә.

	Жып-жылы майда құмның үстінде малдас құрып жайғасқан, дүрдік ернін насыбайға томпайтқан Ізімбек Жандыбайдың жанайқайын салып айтқан кейісті сөзін көзін күлімдете, жымиыспен тыңдап, басын шұлғып- шұлғып қояды. «Айта түс, Жәке, айта түс. Ауыз өзіңіздікі ғой» деген сыңайлы ол кітапханашының бір сөзіне де қыңбайтынын осылай танытты. Жәкең үндемеген адамды өзінің кемшілігін мойындағаны деп түсінеді де, мейіріммен, кешіріммен қарап одан ары мұны қазбалай, басқаға ауып түседі.

	– Жә, сендерді қойшы, мына қым-қуыт шаруаның есебін шығарудан, отчет-мөтчеттан қолдарың босамайтынын білем ғой, ал мынау мұғалім деген халықты тіпті түсінбей қойдым. Бұлардың зердесінде не қалғанын бір құдайдың өзі білсін. Осы ауылдан бір баланың он жылдап оқуға түспей жүргендігі де солардың әйтіп-бүйткен тіргілінің кесірінен. Баланы оқыту үшін де бірдеме білу керек қой, жарқындарым-ау!..

	Мәслихаттың бітуін күтіп, кеңсенің көлеңкесінде отырған екі баланы Жәкең елең қылған жоқ. Ізімбектің:

	– Жәке, ана балалардың көзінше қатты кеткеніңіз ыңғайсыздау емес пе, былай, - деп көріп еді. Жәкең өршеленіп кетті.

	– Е, несі ыңғайсыз?! Қазір жұрттың бір-біріне кемшілікті ашық айтатын заманы, естісін бұлар да өздерін кімдер оқытып тәрбелеп жүргенін. Керек қылса, бұл ауылдың надан мұғалімдерін тамызда өткен жиналыстарында да сынағанмын бүкіл ауданның алдында. Солардың біреуі кітапханаға бас сұқпайды ғой масқара болғанда. Анау әдебиетшімін деп жүрген Қасабайың қазір Қазақстанда қандай жазушы, ақын бар екенін білмейді. Сол баяғы сырттан оқып тауысқан, бұдан жиырма жылғы білімімен нан жеп жүрген жарықтық қой, несін айтасың!..

	«Құмөзектегі» клубтың киношысы, аудандық «Көсем жолының» осындағы шаттан тыс тілшісі Сәйдім өзінше сыпайсынып:

	– Жәке-ау, тым қатты кетпеңіз енді. Жақсы болсын, жаман болсын, осы ауылдың жеткіншектеріне білім нәрін беріп жүрген солар ғой, - деп көріп еді, Жандыбай мұғалімдерді жөніне қалдырып, енді тура өзіне жабысты.

	– Әй, шығарым, тілшімін деп жұртқа ақыл үйрететін сен кімсің өзің? Мен де тілшімін, бірақ мен сен құсап болмағанды болғандай өтірік жазатын жалған, арзан ақпаршы емеспін, біліп қой! Өмірде, о заман, бұ заманда «Құмөзекке» ат ізін салмаған ауданның көркемөнерпаздары концерт қойды деп жұртты ақымақ қылғаныңнан шошиын дедім…

	Мына сөзіге шегір көз тырық Сәйдімнің шыр-пыры шықты.

	– Ойбай-ау, Жәкесі, былтыр күзде жіберген хабарды кәзиті түспегір биыл көктемде басса, менің кінәм қаймы?! Ал ауданнан келген әртістер былтыр күзем жүнде «Аққұдықтағы» қырықтықшыларға концерт қойғаны өтірік пе еді, құдайыңызға қараған адамсыз ғой?! Сонда өзіңіз де қатысып, әртістерге «Құмөзек» жұртышылығының атынан алғыс айтқаныңызды қалайша ұмыттыңыз, әлде бұл да - өтірік пе?!.

	Жандыкең осы арада, әрине, өзінің артықтау кеткенін түсінді ме, көзі жылпылдап, бір шырт түкірініп, мүдіріс жасады. Әйтседе сыншылдық рухтағы кемел сөзінің жалпы сарынынан ажырағысы келмеді.

	– Е, онда пәктіні неге толық келтірмегенсің? Концерт бітті, солымен іс бітті деген де қойғансың. Ал менің сондағы сөздерім жәй сөз үшін, сыпайлыққа айтыла салған нәрсе емес еді ғой, бүкіл аудан мәдениетіне қатысты екендігін дұрыстап, тұжырып дәйектей алмағансың. Бұл да болса сенің тілші ретінде әлі шикі екендігінің дәлелі. Сенің де осы ауылға келіп кино тырылдатқаныңа он жылдың жүзі болды, тым болмаса бір рет кітапхананың есігін аштың ба, адалыңды айтшы, кәні?!

	Жандыбайдың өзінің тілшілік намысына тие, тістелей сөйлегеніне ширығып, қаны басына теуіп тұран Сәйдім шақ ете қалды.

	– Аштым. Ашқанда қандай! Кітапханаң сын көтермейтін жағдайда. Ішіне адам кіретін жер емес, шаң-тозаң, үйіліп тау-тау болып жатқан кәзит- жорнал, олардың қай заманғы екенін құдай біледі. Кітаптарың қалай-болса, солай жиналып, бір жүйеге келтірілмеген. Барлығы бытысып, аста-кестені шығып жатқанын көргенімде ішімнің удай ашығанын бетіңізге шырқыратып тұрып айтқаным қайда? Әлде бұдан да танасыз ба?!

	– Астапыралла! Әкең жарықтық, сөзімсіз ауыр болмасын, көзді жұмып қойып өтірікті тура осылай сықпыртатын, біреуге қиянат болады деп ойламайтын. Мынауысы да көзі шегірейіп, өзінен айнымай аузынан түсе қапты! – деп Жандыбай қос қолын жәйіп, аңтарылып тұрды. – Сенің анау шегірейген көзіңнің майын карта мен ақшадан басқаға саумайтыныңды мына жұрт түгел біледі. Көрдің бе, мұның пәле іздеп, жалақорлық жасап, жөндем бола қалғанын! Қазір тура табан астында, қаншаң бар қазір мына жерде – бір, екі, үш, төрт, бес… сегіз адам! Кәне, осы сегізінің төрт көзің түгел кітапхананы көресіздер, мына жалақордың өтірігін маған айғақтап бересіздер актімен. Ізімбек, Нұржан, Озған, Нұреке. Құмалағыңды жинай тұр, сен де куәгер боласың. Тұрыңдар, кәнеки! – деп екеуінің ұрысына ошарыла қараған қауымға бұйыра сөйлеп, құмтөбенің басындағыларды демнің арасында бидай қуырғандай шытырлатып әңкі-тәңкісін шығарды.

	Құмтөбенің басындағы болып жататын әрқилы әңгімеге құлақтары қарығып, еттері үйренген марғау жұрт ауылдағы екі мәдениет ошағының қызметкері – кітапханашы мен киношының ежелден бітіспей келе жатқан дау-дамайының кезекті тартысына араласқылары келмейтіндіктерін ашықтан-ашық білдіріп, әртүрлі сылтаумен орындарынан тұрып, тарқаса бастады. Ең соңында қалған құмалақшы Нұрбердіні Жандыбай жібермеді.

	– Ақсақал, құдайдан иман тілегеніңіз рас болса, мына шіріктің жаласына ара түсіңіз, ақиқатын айтып айғақтаңыз! – деп қиылды Жандыбай.

	– Апырым-ай, шырағым, кітап оқымайтын қараңғы адаммын, сақалды басыммен мені қинап қайтесің сол. Ертеңгі гүні Нұрберді бала-шағаның арасына түсіпті деген сөз ел-жұртқа тараса, ұят болмай ма?! – деп қынжылыс білдірген құмалақшыны ол қояр да қоймай куәгер болуға көндіріп, кітапхананың ішіне алып кірді. Әрине, бұлардың қасында айыптаушы ретінде Сәйдім де болды. Бірақ ол тексерушілердің бұл құрамына өзінің наразылығын алдын-ала білдіруді жөн көрді.

	– Жолдас Еңсегенов, Нұрекеңнің сіздің ағайыныңыз екендігін жұрттың бәрі біледі. Егер менің жаңағы айтқандарымның барлығы расталып, мойыныңызға алмайтындай болсаңыз, сіздің бұл әрекетіңізді жоғары жақтағы тиісті орындарға ресми түрде мәлімдеуге мәжбүр болатынымды ескертемін!

	– Әй, боқмұрын, бұ шал саған да бөтен емес, біле білсең, анау тексіз әкеңнің нағашысы…

	Кітапхананың кіре берісінде іркіс-тіркіс тұрып қалған үшеуі табалдырықтан әрі аттай алмай, тағы біраз даудың бетін қайырды. Жандыбайдың соншама батылданып, кітапхананы дүйім жұртқа көрсетпекші болған аса сенімді әрекетінен сескеніп, өзінің айтқаны расталмай, ұятты болып қалудан тайсақтаған Сәйдім оның есіктен аттай бере кіжіне айтқан әлгі сөзіне кенедей қадалып қатты да қалды.

	– Жұрттың намысына тиюіңізді қоймасаңыз, Еңсегенов жолдас, сізбен басқаша сөйлесеміз, доғарыңыз былшылыңызды!

	– Оймай-ау, мынау неме не дейді тағы?! Сендейлермен енді қалайша сөйлесуіміз керек екен, ә!?

	– Неге менің әкемді тексіз дейсіз, осы айтқаныңыз рас қой, егер мен керең болып қалмасам?!

	– Ал, рас айтқаным, керек болса он рет қайталайын, - рас, рас!!

	– Онда бұл кісінің қарындасынан туған менің әкем тексіз болғанда, мынау ақсақал, өзіңізбен қыз алыспайтын ағайыныңыз Нұрекең де тексіз адам екен ғой, ә?! Солай ма?!.

	Жандыбай осы тұста сөзден ұсталғанын білді де, жағын аша алмай бір мезет самсоз меңірейіп, тым-тырс тынып қалды. Аңдамай сөйлегенін енді сезіп, тілін тістеді, бірақ ақталуға кеш еді. Қабағы түксиіп, гүжілдескен екеуінің айқайынан құтыла алмай тұрған Нұрберді құмалақшыға бір қарап, іштей масайраған Сәйдімге бір қарап, Жандыбайдың дымы құрыды.

	Кітапхана жөніне қалып, дау-дамайдың соңы басқа арнаға ауып, асқынып бара жатқанын әрі екеуінің бір-біріне айтысқан қитық сөздерінің бір ұшы өзіне де тигеніне ол кәдімгідей түйіліп қалды.

	– Өй, өңшең өңезек, өздерінше оқымысты болған немелер, басымды қатырмаңдар түге! Маған десе, кітапханаң да, өздерің де құры, бірің өліп, бірің қал, кет былай жолымды кес-кестеме! – Шидемінің жеңінен тартып тоқтатқысы келген Жандыбайдың қолын қағып жіберген құмалақшы Нұрберді жалт бұрылып, қап-қара боп түтігіп, есіктен шығып жөней берді.

	Бірімен бірі егесіп, бәтуа таба алмаған киношы мен кітапханашы сөзін еститін ешкім болмағасын, бір-бірін жаман көзбен атысып, тым-тырс тынып, үнсіз тарқасты.

	Манадан бері кітапханаға кіре алмай, бұлардың бәтуасыз ұрыс-керісіне құлақтарын түріп, есік аузында шуаққа маужырап отырған интернаттың екі баласына Жандыбайдың көзі енді түсті.

	– Өй, айналайындарым, қазір, міне, жүре қойыңдар, - деп екеуін соңынан ертіп, кітапхананың төріне қарай озды. – Кітаптың қадірін білетін сендерді күттіртіп қойғаным болмаған екен. өңшең қыртым-сыртымға қор болған есіл сөзім-ай десейші! Қап, ә, сендердің кітапқа шөлдеп қалғандарыңды білсемші жазған басым…

	Жандыбай ең қадірменді оқырмандарын өзінің ақкөңіл елбең де мейірімшіл мінезімен айналып-толғанып «Құмөзектің» рухани жиһазы жинақталыған кітапхананың нақ төріне шығарды.

	– Оқыңдар, көкетайларым, осының барлығы сендер үшін жинақталған қазына. Бұл кұмның арасынан әлдеқайда заңғар да кең ғаламның бар екендігін сендерге осы кітаптар танытып, білдірер. Бұлар сендерге адамтану сабағын үйретіп, өмірдің тереңіне бойлатады, оқыңдар, айналайындар. Сендер болмасаңдар, әлдеқашан-ақ сыртына қара құлып салып, кілтін әлгілердің біреуінің қолына табыс етер едім. Расын айтсам, осы кітапхананы сендер үшін ұстап отырмын…

	Жандыбай сөреге жиналған бірінен-бірі өткен кітаптардың қайсын таңдарын білмей, көздері жайнаған екі балаға өзінің ішін қыз-қыз қайнатқан, кітапты қадірлемейтін әлдекімдерге деген шеменде ызасын, ширыққан шерін айтып, бір мезет жан-сарайы жеңілейіп қалғандай сезінді.

	Қыркүйектің соңын ала сарышуақ байыздап тұрған сол күндердің бірінде құмтөбенің басында болған сол бір келеңсіздеу әңгіме-дүкеннің болмашы әңгір-дүңгірі ешкімнің жадында жатталмай, ұмытылып та кеткен еді. Жұрттың пайдасы үшін ғана күйіп-пісетін ақкөңіл Жандыбайдың өзі де мұны сол күні, сол сәтте-ақ санасынан өшіріп, мүлдем ұмытып кеткен болатын. Бұдан кейін де күзге ұқсамайтын мінез танытып, табиғат жарықтық Құмөзек адамдарының көңіл-қошын жадыратып, бір апта бойы шуағын мөлдіретіп, жазға бергісіздей күлімдеген еді бір. Табиғат өстіп тұрғанда адамдардың күйкілікке салынып, бір-біріне кегежек мінез көрсетіп, ашу-ыза сақтауының өзі құдайтағалла алдында күнә емес пе!

	Сол күндері Құмөзекте аны-мына жақсы сылтау-себепкер көбейіп кетті ме, әлде жұрт қара күздің, одан ары кәрлі қыстың қытымырына қалдырғысы келмеді ме, әйтеуір той-домалақ жиілеп кетті. Мектепке, бірінші класқа Құмөзектегі әрбір екінші үйден бір-бірден, әйтпесе қос-қостан бала барып, солардың да қуаныш-думаны молығып қалыпты. Бұрын болмаған салт, сірә, қаладан келген жаңалық болуы керек, отасқандарына жиырма, отыз, қырық, елу жыл болғандар да қайта «үйленіп», ұлан-асыр төгіліп-шашылып, өздерінше бір бөлек мереке-той желпінткендерін қайтерсің!..

	Осылайша жайдары мезеттерді бастан кешіріп жатқан ауылға бір күні «Көсем жолы» газеті арқылы көңілсіздеу хабар жетті, дәлірек айтқанда, бұл ауыл кітапханасының жағдайсыз халі туралы шататтан тыс тілші Сәйдім Бөріқұловтың «Шаң басқан қайран кітаптар-ай!» деген сын мақаласының жариялануы еді. Сәйдімнің – газеттің белсенді тілшісінің тұжырымы бойынша осындай керемет мәдениет ошағын күтімсіз, қараусыз қалдырған оның меңгерушісі Жандыбай Еңсегенов екен. Кітапханаға ауыл жұртының бас сұға алмай жүргендігі де оның осындай халде болғандығынан деп дәлелдейді тілші. Сондағы айтар түйіні не дейсіз ғой – кітапхананы құтқару керек. Құтқарудың жолы біреу – бұны клубтың қарамағына өткізіп, бір қолға беру.

	Құмөзектің халқы Сәйдімнің ойын, әрине, қапысыз түсінді. Түсінді де, ауылдың адал азаматы, не айтса да, қайтіп айтса да, сөзінде зілі жоқ Жандыбайдың, оның тап-тұйнақтай кітапханасының атына жабылған жалаға «Көсем жолын» жаздырып алып оқитын көзі қарақты жандардың күйінбегіні жоқ. Сол күндері «Апырым-ай, мынау Бөріқұлдың баласына не көрінген, ойынды-шынды сөздің мәнісін ұқпай, бүкіл ауылдың атына кір келтіріп, азамат адамға жала жауып» деген секілді сөздер Құмөзектің үлкенді- кішісінің арасында гу-гу айтылып жатты.

	Ал Жанекең бұл хабарды қалай қабылдады дейсіздер ғой?

	Оның әділетсіздік атаулыға күйіп-пісіп, табан асты қуырылып қалатын мінезін білетіндер: «Әй, біздің Жәкең шыдамас, Сәйдімді я бұл, я күл қылар» деген қауіп айтысқан. Шынтуайтында мұның бірі де болған жоқ. Жандекең адам таңқаларлық жайбарақаттық танытып, тіпті осы мақаланы басқан «Көсем жолы» газетіне деген өзінің бұрынғы біржақты «қарамай баттасқан» деген пікірін өзгертіп, «жариялылық дегенді, демократия дегенді, міне кәзит, баспасөз осылай түсінуі керек, үнемі кімнің қалай қой баққанын, қайтіп ел басқарғанын айтатын «ақылды» мақалалар жаза бермей, Сәйдім сияқты қоғамның арамтамақ делқұлыларының да шатқан-бұтқанын халық назарына ұсынып қоюы керек, кімнің кім екені сонда ғана белгілі болып отырады» деп, жабығып, қамығудың орнына асқақтай сөйледі.

	– Оу, Жандыке-ау, Сәйдімнің бүйтіп шатқан-бұтқанын білсек, біз білеміз, Құмөзектің жұрты біледі, ал біз бен сізді білмейтін өзгелер сол ауылда сондай кітапхананың сондай кітапханашысы бар екен, масқара демей ме? – дегендерге де оның айтар өз жауабы бар.

	– Жарқындарым-ау, қазір уақыт, заман басқа, біреуді біреудің қаралағанын ел-халық, ақылы бар жамиғат жазып отырған кісінің, не кәзиттің сол керемет адамды көре алмағандығы деп түсінеді, соны білмейсіңдер ме әлгі күнге?! Жариялылық деген айналайынның бізге әкелген бір ізгілігі осы ғой. Сәйдім айналайын делқұлы болса да жаман ағасының атын осылайша бір шығарды, өзінің де не тұратынын көпшілікке бір көрсетіп қойды, онысына рахмет! Штаттан тыс тілші болмай кеткір, өзінің көк тиынға да татымайтынын тағы да бір көрсетіп қойды сабазың, - деп желпінген Жадекеңді түсіну де, әрине, қиын. Сыналған адам әдетте қиянат сөзге төзбей, әділеттілік іздеп алас ұрушы еді, әділетсіздікке төзімсіз одан бұл мінездің жұқанасы да білінген жоқ, қайта бұрынғысынан бетер жадырай түскенін қайтерсің. Қайткенде де Жандыбайдың бұл құбылысын Құмөзек аулы қабылдаған жоқ, оның есесіне шегір көз тырық Сәйдімнің қазіргі халі – сүтке тиген мысықтай.

	Қыркүйек өтіп, биыл ерекше болған жылы күздің кемпіршуақ күндерінің арты толассыз жауған қара нөсерге ұласқан сұрғылтым бұйығы мезгіл басталғалы құм арасындағы кішкентай ауыл да бүрісіп бұйыға түскендей. Жаздың соңғы лебін еске түсірген сол кемпіршуақ күндердің жұрттың көңілін сергіткен шарапатты күндері Жандыбайдың түсіне қазір жиі еніп жүр…





АҚПАНБАЙДЫҢ ҚАЛЖЫҢЫ




	Құмөзектің жеке сиырын бағатын падашы Ақпанбай қыркүйектің жайма-шуақ қоңыр самал күндерінің бірінде үшіт-күйлі жоғалып кетті. Жаһандық деңгейде болып жататын, санаға сыйымсыз не қилы оқиғалардың өзіне елең ете қоймайтын бұл ауылдың марғау жұрты таңертең сиырмен бірге өріске кетіп, күн бата сиырмен бірге оралатын Ақпанбайдың табан асты хабар-ошарсыз ғайып болуына кәдімгідей дүрлікті. Күйеуін Көбен, Бекқұлы сияқты көкезу құрдастарының үйінде арақ ішіп, карта соғып отырғанға жорыған Тәжі кешке малын жайлап, бала-шағасының ас-суын беріп, алаңсыз ұйықтап қалған еді.

	Таңертеңгісін ала-көбеңнен үй сыртына келіп ақырған көк есектің даусынан шошып оянған ол Ақпанбайға салынған қасындағы төсектің сол күйі міні бұзылмай жатқанын көрді. Жүрегі кенет жұлқына соғып, бір жаманшылықты сезгендей, далаға атып шықты. Ер-тұрманы үстінде, жүгенін сүйреткен күйі құлағын қайшылап, елеңдеп қақпа алдында көк есек тұр.

	Ойбайға басқан Тәжінің зарлы үні ауылды басына көтеріп, таңғы бұйығы тыныштықты селт еткізді. Бала-шаға улап-шулап, көрші-көлем үрпиісіп, демде абыр-сабыр қалды. Ақпанбай жоқ! Жер жұтқаны, көкке ұшқаны мәлімсіз. Ел-жұрт тайлы-таяғы қалмай Ақпанбайды іздеуге шықты. Мектепте оқу тоқтады, интернаттың бүкіл баласы екі-үштен бөлініп ауыл төңірегіндегі сай-саланы, ши, бұтаның арасын кезіп кетті. Ересектер жағы сиырдың күнде өрістейтін бағытын, құмның жиегін шолып, адам аяғы жетер бұл төңіректің бәрін тініткіледі, бірақ Ақпанбайдың өлі-тірісін айғақтайтын бірде-бір белгі-дерек таппады. Жан-жақтағы ағайын-туыс, құда-жекжат, әйтеуір оның өз еркімен кетіп, маңдай тірейді-ау деген ауылдардың барлығына іздеушілер жіберілді, бірақ олар да жұбаныш хабар алып келмеді. Әншейінде «сөйлегіш» Нұрберді құмалақшының құмалағы да түйіні шешілмей, кібіртіктей берді.

	– Жаманат хабар жоқ құмалаққа түсіп тұрған, - деді Нұрберді арық, ұзын саусақтарының ұшымен үш сала боп түскен құмалақтың әр шоғырын жымып-жымып қойып. – Осы бірер күннің әрі-берісінде естіліп қалардай өзгедей айқындық та болмас, сірә. Әйтеуір тірі отағасың, тірі…

	Жылай-жылай көзі домбыған, жағы суалған Тәжі қарлығыңқы дауыспен:

	– Айтқаныңыз келсін, қайнаға, - деп кемсең-кемсең етті. – Балға- шағасының көз жасына шыбын жаны кеудесінде болса жарардағы…

	Құмалаққа тірі боп түскен Ақпанбай үшінші тәулікке айналғанда да өзінің бар-жоғынан хабар бермеді. Біреулер көктемде су тасығаннан кейін Құмөзек тұсындағы бөлініп-бөлініп қалған ойдым-ойдым қара суларға қазан салып, енді содан іздеу керек деген пайым айтқасын, жұрт жабылып үй- үйден қазан жиып, мұны да бір байқап көрді.

	– Суға кетсе, ендігі қалқып бетіне өзі-ақ шығар еді, бұларың құр әурешілік, - деп бойына біткен әдетпен шырт-шырт түкірді Бекқұлы. – Оның үстіне осындай кезде албаты суға түсіп Ақпанбайды жын ұрып па!..

	– Жын ұрса, ұрған да шығар байғұсты, - деді Көбен сығыр көздері жымсия. – Антұрған неме әйтпесе бір сыбысын бермей ме, жұртты осында дүрлігіске салғанша…

	Ақпанбайдан үш тәулік бойы хабар-ошар болмағасын барып Құмөзектің маңдайына біткен жалғыз милиция капитаны Кірбасов Боқан бұл мәселе бойынша тергеу ісін жүргізе бастады. Тәртіп бойынша ол Ақпанбайдың қосағы Тәжімен сөйлесіп, күйеуіннің түр-түсінен бастап, үйдегі, түздегі мінез-құлқы, жүріс-тұрысына дейін тізіп сұрады.

	– Ойбай-ау, қайным-ау, оның түр-түсінде, басқасын да өзің білмеуші ме ең, басы әңкі-тәңкі боп сорлап отырған менен несіне қадалып сұрайсың?..

	– Тәртіп сондай, жеңгей, - деді Боқан даусын нығарлап. – Заң тәртібі солай! Кәне, әрі қарай кеттік! Ол кісімен былай жоғалатын күннің қарсаңында үйде жанжалдасып, ұрысып-керісіп дегендей қатқыл мінез көрсетпедіңіз бе, үй-ішілік инцедент болған жоқ па еді?..

	– Итсениті несі, ойбай-ау, жаным-ау! – деп аһ ұра зарланды Тәжі. – Ол ит десе де, шошқа десе де, мен байғұс бір ауыз қарсыласып тіл қатам ба екен- ау. Енді, міні, көрмеймісің, сүйегіне де зар қылып қойды ғой мұндардың, қу құдай, шұнақ құдай…

	– Ойпырым-ай, неғылған адамсыз өзіңіз, жаманат шақырып тегі, - Боқан басу айтудың орнына даусын одан әрмен қатуландырып қойды. – Та-а- к, сонымен бұлтарып отырғаныңызға қарағанда шамасы, сол күні үйде бір себептермен реніш, ұрыс болған сияқты ғой, ә?!.

	Тәжі ебіл-себіл дауыс қылып үйді басына көтерді. Аңырап жылап отырып Боқанға шағына кейістік білдірді.

	– Неме-е-е-неге-е-е, ойбай-ау, қу жанымды-ы жейсің сен. Ұрыстым деп, керістім деп айттым ба екен-е-н саған мен…

	Ызы-шудан бей-берекеті қашқан Боқан милиция жарты параққа бірдеңе-мірдеңені өйтіп-бүйтіп жазған болды да, «іздейміз», «табамыз» деп үйден шыға жөнелді.

	Ел-жұртты дүрліктіріп әбігерге түсірген Ақпанбай бесінші тәулікке қараған күні қызыл іңір мезгілінде үйіне алқам-салқам кіріп келді. Түр- сыпаты азып-тозып, арып-ашығанға ұқсамады, жөп-жөндем. Жейдесінің омырау ілгегінің ағытылғаны, пенжегінің екі етегі далаңдағаны ғана оны жоғалғанға дейінгі кейпетінен сәл-пәл ерекшелендіріп тұр. Одан үмітін үзіп, торыға бастаған Тәжі Ақпанбайдың бұл «ерекшелігін» мүлдем байқамады, я жыларын, я күлерін білмей, аузын ашып аңырайды да қалды.

	– А, құдай, құдіретті күшті, құлдық құдай, - деп даусы құмығып кемсеңдей берді. – Тірімісің, бармысың, қайда жүрсің зар еңіретіп…

	– Е, жер жұтты дейсің бе мені соншама! Тиыл әрі!.. – Ақпанбай жекіруін жекіре сөйлесе де, әйелінің бұлаудай болған көзіне, жағы суалып, жүдеген жүзіне таңырқай қараған сыңғай танытты. – Үйден бүгін күндегідей күн шыға кеткен жоқ па едім, не сандалып отырсың, сен қатын!..

	– Не дейді мына мұндар? – Тәжі бетінің ұшын шымшыды. – Қараңның батқанына бүгін бесінші күн, ойбай!..

	Ақпанбай шаршап, шалдыққанын енді сезінген адамдай болып, сылқ етіп отыра кетті. Маңдайынан бұрқ еткен терді жеңінің ұшымен сүртіп, «уһ!» деді. Содан соң қос қолымен басын сығымдай ұстап, есеңгіреген адамдай теңселіп біраз отырды. Соның арасынша көрші қолаң, бала-шаға, кәрісі- жасы дегендей, бір қауым жұрт опыр-топыр жиналып қалды. Жоғалып табылған Ақпанбай әркімнің бетіне үн-түнсіз меңірейе қарайды. Оның бұл қарасы ес-ақылына нұқсан келген адамның кейпін елестетті ме екен, келген жұрт тым-тырс тынып, одан қалай жөн сұраудың ретін таппай ошарылды. Қолайсыздау бұл үнсіздікті Көбен бұзды.

	– Ау, тіл-аузың бар емес пе, бірдеңе десеңші. Қайда жүрдің, қайда бардың? – Көбен есік алдынан төрге қарай өтіп, Ақпанбайдың жоғарырақ барып отырды. – Ауыл боп, аудан боп дүрлігіп, табанымыздан таусылдық. Іздемеген жеріміз қалмады. Ұңғыл-шұңғыл, жықпыл-бықпылдың бәрін тіміскіледік, ау, жарқыным, қайдан шыға келдің сүмпиіп?.. Айтсаңшы, естиік те…

	Ақпанбай күлерін де, жыларын да білмей дағдарған кісідей, өңі бір бозарып, бір қызарып, сол қалпы отыра берді.

	– Әй, Көбен, ентелетіп немене соншама! Қайдан табылса да, бала- шағасының көз жасына басы аман келді ғой, - деді аузы-аузына жұқпай зыпылдап сөйлейтін Зәйкүн кемпір. – Есін жисыншы да әуелі бір, түр- кейпетін көрмеймісің, не болса да бір зауал-хикматты бастан кешіріп келген сықылды ғой өзі…

	Ақпанбай оның сөзін мақұлдағандай басын изеп қалды.

	– Шаршағанымды жаңа сезініп отырмын, жарқындарым, кішкене пұрсат беріңдер. – Ақпанбай өзіне жан-жақтан қадалған көздерден тайсалмағандай назарын төмен салып, үні пәсейіп шықты. - Өңім екенін, түсім екенін өзім де білмеймін. Үйден таңертең шыққандай едім ғой. Тап осы бүгін… Мені жаңа көргендей неге аңтарылып тұрғандарыңды қайдам?.. Жоғалып кетіппін? Қайда жоғалыппын?..

	Ақпанбайдың мына сөзінен кейін үйде жиналған жұрттың таңданысын тілмен айтып жеткізу мүмкін болмады.

	– Астафралла-а! – деп Зәйкүн кемпір ернін сылп еткізді.

	Көбен көзін жыпылықтатып, басы салбыраған Ақпанбайға бір, өңі қуарып, жүзіне әлденендей секем көлеңкесі ұялай бастаған Тәжіге бір қарап қипалақтай бастады.

	Жым-жырт боп сөзден тосалған жұрт Ақпанбайға енді бір сәтте таңданыстан гөрі аянышпен қарай бастағандай еді, сол мезетте ол:

	– Қалайша бес күн жоқ боламын?.. Олар, әлгі ұшып жүргендерді кім деуші еді?! Ия, солар… сәскеге жетпей сол жерге, Қарақамыс жақтағы құм жиегіне қонғаны бүгін сияқты еді, қалай сонда соның арасынша бес күн өтпек? Сендер бірдеңені шатастырып отырсыңдар, мен білсем… - деді ол әлденені қинала есіне түсіргісі келген адамдай маңдайын тыжырып. – Аты- жөнімді айтып бірдеңе сұрағанын білемін. Қазір не сұрағаны есімде қалмапты. Сосын әлгілер… Ия, ия, есіме жаңа түсті, казитке жазатын Байқоңыр дейтін жерден ұшатын кәсмәнаттар екен деп ойлаған екем ғой оларды көргенде. Ұшатындарының майы таусылып қап, қонған шығар дегенмін. Бірақ олай болмай шықты. Менің таңқалғанымды байқап, өздері екеу екен, дөңгелек кәбіндеріне мінгізіп, ішін көрсетті. Терезесінен сиырларды қарағаным есімде… Сиырларды көргесін көңілім орнына түскені де ойымда. Ойымда қалғаны не сонда?! Жоқ, бәрі де ойымда. Ол бәтшағарлар түсініксіз тілде сөйлеген сияқты, бірақ құдайдың құдіреті, мен оларды қазақша түсінемін. Осы тура бар ғой мына Бекқұлымен сөйлесіп отырған сияқтымын, немесе мына Көбенмен… Олар да менің айтқанымды қағып алып, маған зып-зып жауап қайырғанда бар ғой, керемет! Олардың қасында анау борабай қазып, жылма-жыл осы ауылды төңіректейтін өзіміздің орыстарымыз тіл-аузы байланған нағыз мылқау ма дерсің…

	Осы тұста Көбен қолын оның иығына салып, мұны ұйқысынан оятқысы келген адамдай жеңіл ғана жұлқып-жұлқып қойды.

	– Тоқта, тоқта,Ақпанбай! Сенің мына айтып отырғаның шын нәсте ме өзі, әлде адасып жүргенде көрген түсің бе? Қайдағы Байқоңыр, қайдағы дөңгелек, не айтып кеттің?..

	– А, не дейсің?.. – Ақпанбай өзіне қарай еміне түскен Көбенге басын көтеріп түсініксіздеу кейіппен қарады. – Түсім емес, өңім…

	Зәйкүн кемпір «о, жасаған!» деп күбір ете түсті де, есікке қарай ығыса берді.

	Көбен қолын сілтеп, есік жақта сотиып-состиып тұрған әйел, бала-шағаға шығыңдар дегендей ым жасады.

	Ақпанбайды ауысып сөйлеп отырғанға сайған Тәжі «ойбүй-й!» деп дауыс салып тағы зарлана бастады.

	– Бес күн жоғалтып бір сорлатып ең, қу құдай, енді тағы да сорлаттың ғой мына бейбақ сорлыңды!.. Ойбүй-й! А-а-а-а..

	Ақпанбайдың құлағы зыңылдап, басының іші жан-жақтан қаумалаған адамдардың гөй-гөйіне, әйелінің жылап-сықтаған үніне тұнды…

	Ақпанбай сол мәңгіреуден айықпаған адам құсап, үйінде үш күн бойы сүлесоқ жатып алды. Ауру дейтін ауру да емес, құлан-таза сап-сау адамның санатында да емес, өзін айналасындағыларға құбылысы түсініксіз сонар бір халдің құрсауында қалған адамдай көрсетті. Үн-түнсіз отырып ас-суын ішіп, іргеге қарай жүзін бұрып бүк түсіп жатады да қояды. Өзінің осы ауылдың падашысы екендігін, істейтін кәсібі болғандығын ада-жұда ұмытқан адам сияқтанды...

	Үй-ішіндегі бала-шаға үрпиісіп, Тәжі күйеуінің әрі-сәрі жағдайына жаны қамығып, осы күндері өзін қоярға жер таппады. Көрші-көлем, ағайын- туыстардан мүсіркеуден басқа не сеп болсын. Ақпанбайдың құмығулы бұл тырымсақ халін олар да я төтеннен келген дертке, я сауға жорырын білмей дағдарды.

	Бір күні таң азаннан күпәйкесінің қос қалтасына екі жартылық арақтың мойнын қылқитып, салып ұрып Бекқұлы жетіп келді. Келді де, әй-шәйға қаратпастан Ақпанбайды жатқан орнынан жұлқылап тұрғызып, өңмеңдей жөнелді.

	– Әй, Ақпанбай, бүгін сенің әлгі келімсектермен кездескеніңді жуамыз! Бұл дегенің екінің бірінің басында бола бермейтін жағдай, біле білсең. Неге олар анау Көбенді немесе мына мені көрмейді, ә! Мен, мәселен, сен құсап күнде сиыр бақпасам да, қойдың кезегіне барамын. Сонда неге менің қасыма ұшып келіп қонып, әй, Бекқұлы, бері кел, әлгі ұшатын неменесін не деуші еді, соған мін деп неге шақырмайды, ә?.. Мұнда үлкен-е-н гәп бар! Сен тегін адам емессің, Ақпанбай, тегін адам емессің, біліп қой!.. – Ол көкмойынның біреуін қалтасынан суырып алып, ортаға қойды. – Ойпырым-ай, бұл үйде өзі әйел бар ма, жоқ па?! Тәжеке-ау, жайсаңшы дастархан-пастарханыңды, тіске бататын бірдеңке-сірдеңкелерің болса, әкеліп, дегендей…

	Ақпанбай басын шайқап, кейін ығысты. Аузынан кешегі көп ішілген арақтың қолқаны қабатын жағымсыздау иісі бұрқыраған, Бекқұлы оған қарай өңмеңдей түсті.

	– Осы, сен, өзіміздің Ақпанбаймысың, біз білетін кәдімгі?..Әлде басқамысың?..

	Ақпанбай оған көзінің астымен сүзіле қарап, тырс демеді. Бекқұлының анайы еркінсіп, берекетсіз сөйлеп, күйеуін басынғандай болған қылығына Тәжі манадан тыжырынып, бар ашуын ішіне бүгіп отырған еді, осы тұста шыдамады, тарс кетті.

	– Әй, әңгүдік шірік, сенікі бұл қай басыну таң атпай жұрттың әңкі- тәңкісін шығарып. Кәпірсуыңды неменеге өңмеңдеңдетіп тықпалай бересің! Емешең құрып бара жатса, ана кержік қатыныңның қасында отырып іш, ішің жарылғанша. Түр, кәнекей, жөніңді тап!..

	– Оймай-ай, оймай-ай, мына қатының қайтеді-ай?! Ақа, тоқта демеймісің бір ауыз еркектің сөзін айтып, өлтіреді әйтпесе, сұрын қарашы, әне… - Бекқұлы қос қолын көтеріп, ыржалаңдағансып, ебедейсіздеу шалқалақтай берді.

	Ақпанбай үн-түнсіз орнынан тұрды да, «әй, сендер де бір» деп міңгір етіп есікке қарай беттеді. Арағын күпәйкесінің қалтасына қайтадан тыққыштап, жөн-жосықсыз күле берген Бекқұлы оның соңынан асығыс ілесті.

	– Сұмдық деймін, ел естімеген сұмдықтың өзі болды бұл! Ақпанбай арақ ішпейтін болыпты дегенге кім сенеді?! Әй, сірә, келімсектер мұның мәзгесін бірдемемен үшкіріп, өзгертіп жіберген болар, әйтпесе кәдімгі өзіміздің Ақпанбай арақ ішпесе, ақырзаманның келгені де.. - Өзімен-өзі қүңкілдей сөйлеп, бүгежеңдеп шығып бара жатқан ол сыртқы есіктің табалдырығына сүрініп, жерді сүзі-мүзе етбетінен құлады. Қатты құлағаны соншалық, қалтасындағы шынылары борс-борс етіп, шұлдырлай сынды.

	– Қап, атаңа нәлет! – деп үсті-басын қағынып орнынан тұра берген Бекқұлының жүзі әлем тапырық боп кетті. – Осыны да адам деп, мүсіркеп жүрген ақымақ басым-ай десейші! Бәрінен бұрын арағымды айтсайшы, арағымды…

	– Өзіңнің сұм пиғылыңнан, сұм пиғылыңнан, өрем қапқыр! – деп айқайлады сыртқа жүгіре шыққан Тәжі. – Табалдырықтың киесіне кеп ұрынған өзің. Құлқын сәріден кәпірсуыңмен жұрттың аузын былғамақ болған пиғылыңды құдай көрмеді деймісің? Екі шыны кәпірсудың шығынымен құтылғаныңа шүкір де!..

	Бекқұлы шала мастау күйінен бір сәт айыққандай болды ма, ілгері жүре түсті де, артына бұрылып, қалт тұра қалды.

	– Әй, ненің киесі дейсің?..

	– Ақпанбайдың табалдырығынының киесі, ақ адал төрімнің киесі, істеріңді істеп ал ендеше! Арақта, кәпірсуда басың қалғыр, соған бола қарғап, сілейтіндей не жазып еді саған Ақпанбай?..

	Тәжінің зарлы да ащы дауыспен жер-жебіріне жеткен ұрыс-қарғысын естуге бұдан ары Бекқұлының шыдам-дәті жетпеді. Еңсесі түсіп, жүні жығылып, сүйретіле басып ауладан шығып кетті.

	«Апыр-ай, ә, - деп үйіне жеткенше басын қайта-қайта шайқай берді. – Бұл өзі расында да тегін болмады. Түп-түзу шығып бара жатқанымда аяғымнан біреу шалып құлатқандай не құдірет болды бұл?.. Табалдырықтың, Ақпанбайдың киесі деді-ау жаңағы бейбас қатын. Тегін емес-ау, сірә, тегін емес-ау?! Соның өзінің тұр-сыпаты да бұрынғыдай емес, өзгелеу ме, адамға қарағандағы көзі де тұнжыр, құпиялау ма, қалай? Тегін емес бұл! Ия, Ақпанбайға кие қонғаны рас екен!..»

	Ақпанбайдың келімсектер еліне барып келгені рас екен, оның ақыл-есі орнында, тек оған кие қонған екен-міс деген дуалы сөз үлкеннің де, кішінің де аузында желпілдеп, бірер күннің ішінде Құмөзектен асып, тысқары жұрттың да құлағына жетті. Осыдан соң-ақ падашы Ақпанбайдың аты арқылы тіршілігі бұйығы алақандай ғана Құмөзектің атағы қияндап алысқа кетті. Астанадан, қала берді, облыстан Құмөзекті іздеп ат сабылтып келушілердің қарасы күнбе-күн көбейе түсті. Біреулері – ғалым, біреулері – газетші, біреулері – киношы ма, телевизорданбыз дегендердің өзі бір топ болып келіп, аядай ауылдың бұрынғы бейғам қалпын күрт өзгертті.

	Осы аз күннің ішінде сыртының сылағы түсіп, күтімсіз жүдеп-жадап тұрған Ақпанбайдың сағал-жағал үйінің іші-сырты бүтіңделіп, ақ шағаладай жарқырап шыға келді. Құмөзектен бірінші боп басқа цивилизациялы планетаға барып келген Ақпанбайдың азып-тозып үйде тұруы алдымен осы жердің жергілікті басшы-азаматтарына сын деген қағиданы берік ұстанған жоғарыдағы пәленшекең, түгеншекеңдердің ықпалымен шұғыл істелінген шаруа еді бұл…

	Құмөзек ауылының түңлігі желп-желп етіп жатқан осындай күндердің бірінде енді Құмөзекке қарай Татарстанның астанасы Қазан шаһары жақтан әйел-еркегі аралас бір топ адам келе жатыр екен деген хабар шықты. Бұлар – осы сықылды төтенше құбылыстарды, дәлірек айтқанда, басқа цивилизациядан жеткен хабар-белгілерді немесе әлдеқайда ол жақтан ұшып келіп-кетушілер болса, солардың іс-әрекет, жәй-жапсарларын бақылап, зерттеуші уфолог-ғалымдар болатын. Бұрын-соңды уфолог дегеннің не екендігінен, тіпті мұндай атаудың дүнияда бар-жоғынан мүлдем бейхабар Құмөзек жұрты: «Ақпанбайдың аты Уфаға да жетіпті, сол жақтан бір топ адам Қазан арқылы осы жаққа келе жатыр екен» деп әнтек дүрлігісті. Бұған дейінгілердің бәрі, астана болсын, облыс болсын, өзіміз ғой, мына келе жатқандар – жері-суы бөлек, басқа елдің жұрағаты, Ақпанбай да, өздерің де жөндем болыңдар деген жоғарыдағы бастықтардың бұйрығы жетуі мұң екен, жергілікті әкімдер ақ тер-көк тер боп, уфалықтар мен қазандықтардың алдында ұятқа қалмаудың жағдайын жедел ойластырды. Ақпанбай пен Тәжіге қазақтың ұлттық киімін – мауыты шапан мен қамзол, құндыз бөрік кигізіп қуыршақтай ғып, ал олардың мәзіреті жұтаңдау дастарқанын бұл ауылда жоқ неше түрлі аста-төк тағамға толтырып, Құмөзек ауылы қонақтарды күтіп алуға сақадай-сай әзір болды.

	Қонақтар көп күттірмеді, облыстық «Білім» қоғамының нұсқаушысы Баймұса деген шегір көз, семіп, қатқан сопақ сары, жігіт ағасы Қазаннан келген үш қонақты жетектеп, сап ете қалды. Қазаннан келді деген аты ғана – үшеуі де орыс халқының өкілі екен. Тілін шайнаңқырап сөйлейтін, екі беті қып-қызыл, шоқшалау ғана сақалы бар, ықшам, тұлғасы төртпақтау, жасы алпыстың ішіне мол кірген егде кісі осы топтың басшысы болуы керек, көбірек сөйлеп Ақпанбайды қайдағы-жайдағы сұрақтардың астына алды. Ал қасындағы жуан ақ сары әйел мұрыны пысылдап, тілмәштық еткен Баймұсаның аузынан шыққан сөзді қағып алып, қойын дәптерге жазудан мұршасы болмады. Кинокамерасы мен фотоаппаратын алма-кезек іске қосып, Ақпанбайды о жағынан бір, бұ жағынан бір түсіріп, тұштаңдаған ешкінің шүкейтіндей жылмақай жас жігіт те өзіне тиесілі істі ғана тиянақтап, әңгімеге араласпады.

	– Ақпанбай Қонысов жолдас – осы кісі! Ауылымыздың озат падашысы, денсаулығына байланысты еңбек демалысына ертерек шыққан құрметті зейнеткер. НЛО-ны өз көзімен көріп, келімсектермен сөйлесіп, бес күндей олармен дәмдес, аралас-құралас боп, солардың тіршілігін көріп қайтқан біздің ауылдың азаматы! – деп қонақтарға Ақпанбайды салтанатты әрі ресми түрде таныстырған Құмөзектің директоры Жетісбайдың үнінде кәдімгідей-ақ мақтаныш сезімі ұшқын атып тұрды. – Аз айтып, көп айтып не керек, өздеріңіз де, газет, телевизордан хабардар боп келген шығарсыздар, құрметті қонақтар!..

	Қонақтар бас изесіп, білеміз, әбден жақсы хабардармыз деген ишара жасады да, шошқа сақал бұдан соңғы сөздің билігін өзі алып, Баймұса арқылы Ақпанбайға үсті-үстіне сауал қоя бастады. Ақпанбай бұларға дейін келгендерге айта-айта жатталып қалған сөздерін мүдірместен қайталап шықты. Оның тақпақтай жаттап айтып берген мағлұматтарына пәлендей қанағаттанбады ма екен, әлгі ғалым-бастық Баймұсаға шұқшия қадалып, әлденені ежіктей берді.

	– Ақсақал, көрген-білген жәйттарыңызды әлі де кеңірек, дәлірек, ұсақ- түйегіне дейін қалдырмай айтса екен дейді мына кісі, - деді Баймұса Ақпанбайға қарап. – Қысылмаңыз, емін-еркін сөйлей беріңіз…

	Ақпанбай енді не айтамын дегендей иығын қиқаң еткізді.

	– Бұл кісі сонда менен нені кеңірек айт деп отыр?.. Бәрін айттым ғой, оның үстіне кәзитке де айтқандарымды толықтырып, қосып көп жазыпты ғой, соны оқып бермесең, менің айтаныным түгесілді…

	– Түгесілдіңіз қалай? Сіз сонда НЛО-ға мінгеннен басқа, оның терезесінен жайылып жүрген сиырларыңызды көргеннен басқа ештеңе айта алмайсыз ба?! – Баймұса сауалшының міндетін өзіне аударып әрі бұл жауапқа қанағаттанбағанын айқын танытып, тістеніп, ызалана сөйледі.

	– Содан соң әлгі бес күннен кейін үйге, Тәжіге қайтып келгенімді айттым емес пе?.. – деп аңтарылды Ақпанбай.

	– Өй, ақсақал, жолдас, сіздің үйге, Тәжі-мәжіңізге қайтып келгеніңіздің бұл кісілерге түкке де қажеті жоқ! – деп кесіп тастады қызбаланған Баймұса.

	– Онан да ана жақтан не көрдіңіз, соны былай, әдемілеп, кішкене мәнерлеп айтпайсыз ба?..

	Әңгіменің осы тұсында сөзге араласпай манадан ернін жымқырып үнсіз отырған Тәжі шыдамады.

	– Әй, жақсы қайным, бұл кісі ана жаққа барып, үйге қайтып келмесе, манадан бергі әңгімені мыналарға кім айтып берер еді?! Қайтып келгені бұларға қажет болмаса, маған қажет, мына бала-шағасына қажет, үй артында кісі бар, аңдап-аңдап сөйлегін…

	Осыншама қызу әңгіме не туралы болып жатыр дегендей шоқша сақал тыпыршып, сөз күтіп, Баймұсаға жалтақ-жалтақ қарағыштай берді.

	– Павел Арсентьевич, бұл кісілер әлгі көрген-білгендерін еске түсіріп, қайталап жатыр, қазір айтып беремін. – Баймұса қысыла жымиып өзінің тілмәштық қызметін ұмытпағанын қонағының есіне салып қойды.

	– Тоқта, тоқта! Сонда қалай, бұл кісілер екеуі де ана жаққа барып келген болды ғой шамасы?!

	– Жо-жоқ, Павел Арсентьевич, барып келген мына кісі – күйеуі, бірақ ол кішкене ұмытыңқырап қалғандықтан әйелі – мына кісі күйеуінің айтқан әңгімесін есіне түсіріп жатыр.

	– Түсінікті, түсінікті… Сөйлесе беріңіз.

	– Ақа, мына кісі ондағылардың бір-бірінен жыныстық айырмашылығы бар ма екен деп сұрайды…

	– Қалай сонда?..

	Баймұсаның өз жанынан қосып айтқан сауалының байыбына түсініңкіремегендей Ақпанбай шоқша сақалға таңдана қарады.

	– Еркек, ұрғашы деген белгісі болады ма екен олардың деп отырғаны ғой, соны да түсінбегеніңіз бе?..

	– Көтек, бетім-ай! – деп Тәжі ернін сылп еткізді. – Үп-үлкен сомадай басымен бұ кісі осындай сұрақты қоюға ұялса етті…

	– Жеңгей, бұл кісі – ғылым адам, сондықтан сауалы да – ғылыми сауал, ешқандай да ұят-мұяты жоқ мұның, сөзге мешать жасамаңыз…

	Директор Жетісбай Баймұсаның бұра тартып бара жатқан бей- берекетсіз сөзінің бағытын өзгертпекті көздеді де, қонақтарға НЛО-ның қонған жерін – Қарақамыс жақты көріп қайтуға ұсыныс жасады. Қонақтар Жетісбайдың аузынан дәл осы сөзді күтіп тұрғандай екен, «барамыз, барамыз» деп үшеуі үш жерден жамырап қоя берді…

	Ақпанбайдан өзге еш пенденің көзіне шалынбаған НЛО деген кереметтің өзін көрмесе де, көргендей боп, уфология ғылымына өздерінше жаңа дерек қосып, келімсектермен дәмдес болған Құмөзектің озат падашысымен сүгіретке, киноға түсіп, меймандос ауылдан қазандық уфолог меймандар көңілдері әбден жайланып аттанды.

	Қонақтар кеткен күні кешке әңкі-тәңкі көп сөзден, у-дудан шаршап- шалдығып, әрі ескі құяңы құрыстап, сүлесоқ түсіп жатқан күйеуінің арқасын сипап отырған Тәжі:

	– Осы сенің не ойлағаның бар? – деп сөз суырпақтады. - Балалардың алды оқу оқып, бірде аш, бірде тоқ, қалада жүр. Артындағы мыналар да жетіліп, ержетіп келе жатыр…

	– Е, не дейсің сонда? – деп күңк етті Ақпанбай.

	– Қалаға көшсек қайтеді деймін де, не деймін. Шығатын атың шықты болса да… тілвезерге, кинәға түссең де, бірдеме ғып күнімізді көрерміз. Болмаса, тіпті, аз-мұз пенсияңа да қанағат. Мен де қарап отырмаспын, осындағыдай мектеп сыпырып, еден жусам да…

	– Басыңда бір шайнам да ми жоқ екен-ау өзіңнің, - деп әзілсіз ғана күлген Ақпанбай, аударылып шалқасынан жатты. – Болды! Бәлду, бәлду, бәрі өтірік. Ана көкезу Көбен мен әңгүдік Бекқұлы сияқтыларды алдап, оңдырмай бір мазақ еттім, есем қайтты бәлем екеуінен! Тек анау Қазаннан келгендердің алдында аздап ұялғаным болмаса, түгім де кеткен жоқ! Жарайды, олар да менің осы өтірігімнің арқасында жердің бір қиянда өзімен-өзі бұйыққан Құмөзек секілді елдің бар екенін көріп, біліп кетті, ол да болса өздеріне олжа. Ал қаладағы балалардың жағдайы, құдайға шүкір, жаман емес, қастарында бес күн жатып өз көзіммен көріп қайттым. Ертең енді падаға шығам. Ойбай, белім!..

	Тәжі күйеуінің жайбарақат қана айта салған мына сөзіне сенерін де сенбесін де білмей, самсоз боп отырып қалды.





ҚАСҚЫР ИТТІҢ ТЕРІСІ




	Бекдауыл күн аралатып алпыс шақырым жердегі теміржол стансысынан Құмөзекке май тасиды. Қысы-жазғы кәсібі осы - бензин тасымалына арналған, жүрісі мардымсыздау көне гәзигін ыңырантып екі ортаға әрлі-берлі қатынаумен өтетін момын тірлік. Көнтерілі бұл тірлігіне Бекдауыл әбден мойынсұнған. Өзімен-өзі, ешкімге тәуелді емес, совхоз кеңсесіндегі жолқағаз жазып беретін диспетчер Қатима мен майшы Құспаннан өзге тірі пенденің онымен ісі жоқ. Құмөзекке келіп Құспанға майын құйғаннан кейін ол бөгелместен иек астындағы ферма орталығы – Шилідегі үйіне тартады.

	Қарашаның қырбық қары жауған сол күні Шиліге қарай әдеттегідей салып ұрып келе жатқан Бекдауылға құм ішімен, өзеннің иінін жағалай өтетін тұстағы жол үстінен қасқыр кезікті. Қасқыр болғанда да сыртқы тұрқы, пішімі – бөрінің өзі, бірақ құбылысы түздік үргелек тағысына ұқсаңқырамайтын, тым жабылау, мәңгіріп қалған бір мақұлық. Жол жиегінде қашуды қаперіне де алмай, шоңқиып отырған қасқырды көрген Бекдауыл «апыр-ай, бұл неғылғын нәрсе өзі?!» деп бір мезет әрі-сәрі ойға да қалды.

	«Құтырған, ауру, бірдеме емес пе екен?»

	Машинасынан түсіп, ойға қалып, әрі-сәрі болған ол қасқырға таман жақындап баруға жүрексініп тұрды. Қолына ұстаған қаруы – білік темірді салмақтап-салмақтап қойды. Өзіне қарай бір аттап, екі аттап жәйлап басып келе жатқан адамға айбат шегуге де, одан қашуға да шамасы жетпеген мақұлық қорғану түйсігімен бөксесін бір қиралаң еткізіп көтеріле бере сылқ етіп қайта шоңқиды. Мұны көрген Бекдауыл батылданып кетті де, білік темірмен қасқырдың жон арқасынан құлаштап тұрып бір ұрды. Қаңқ етіп, бөксесін сүйрете-мүйрете домаланған дәрменсіз мақұлықты тұмсықтан қатты, дөп тиген екінші соққы біржола сұлатты. Тағы да бір-екі рет бастан пәрмендей ұрып, көкжалдың сеспей қатқанына көзі жеткесін барып Бекдауыл байыз тапты. Өн-бойы қызынып, танауы делеңдеп, кенеттен, аяқ астынан тап болған оңай олжаның қуанышына әбден еліткен ол көкжалды құйрығынан сүйреп, ұмар-жұмар кабинаға ытқытып жіберді.

	Сол бетімен масайрап аптыққан күйі Бекдауыл Шиліге жетіп, машинасының тұмсығын ауланың кіреберісіне әкеліп бір-ақ тіреді. Кабинадан секіріп түсіп, есігін сарт еткізіп қатты жапты да, алқын-жұлқын үйге қарай ұмтылды.

	– Кім бар-ау үйде?! – деп дауыстап, үнін көтере шығарған Бекдауыл көрші ауладағы кілтші Жантолы үйі жаққа мойнын созып та үлгерді. – Қапаржан, қайдасың, машинадан ана қасқырды түсіріп алайық та, қасқырды!.. Жарқын-жарқын лепіре шыққан даусынан бүкіл осы қырық жасына дейінгі ғұмырында кезіккен осы бір аңшылық алғашқы сәттілігіне деген мақтан сезімі айқын есіп тұрды.

	Аядай ауылға Бекдауылдың қасқыр соғып алғаны сол кеште-ақ белгілі болды. Ертеңгісін оның олжасын алдымен ферманың кілтшісі – көршісі Жантолы келіп көрді. Құйрығын салбыртып түйе қораның ішіне бақанға іліп қойған қасқырға бір қарап, екі езуі екі құлағына жетіп, ыржиып, масаттанған Бедауылға бір қараған ол тамағын сәл қырнаңқырай түсіп, әлдене айтқысы келгендей сыңай танытты.

	– Қандай, ә! – деді масатты үнмен. – Қасқыр болғанда да, нағыз көкжалдың өзі емес пе!..

	Жантолы оған тұнжырап бір қарап қойды да, ләм демеді. Тек сәл-пәл басын шайқағандай болды. Көршісінің желпіне, лепіре сөйлегенін құптамағандай рең көрсетті.

	– Әй, Жәке, сен осы қасқырды менің соғып алғаныма сенбей тұрғаннан саумысың? – Бекдауыл оның кейпіне жалтақтай қарады.

	– Айтып тұрсаң енді… неге сенбейін, - деп көмескілеу күмілжіді Жантолы қалың қабағының ұшын түйістіре, маңдай терісін жиыра түсіп. – Бірақ өзі былай… қасқырдан гөрі әлгі неге… қасқыр итке келіңкірей ме, соған ұқсаңқырай ма, қалай?! Оның үстіне оп-оңай соғып алғаның да қызық екен өзі. Қасқыр болса былай, қанша айтқанмен адамнан сескенер еді ғой…

	Кілтші Жантолының мына сөзі Бекдауылдың көңілін су сепкендей басты. Өңі күреңітіп, ызалы жарқыл көзіне ойнап шыға келді.

	– Оттапсың! – Оның даусы тосынан әрі кілт қатты шықты. – Қайдағы қасқыр ит саған. Көзіңді ашып, дұрыстап қара, қасқыр мен итті ажырата алмасаң, босқа сандалма бүйтіп сен…

	Мінезі томырық, дүңк етпе Жантолы көршісінің табан асты шытырлап ашуланғанына бірден жауап қата алмай, түйіліп қалды.

	– Қорықпа, мұның терісін саған тапсырмаймын. Жүз теңге өз қалтаңнан шығатындай алдын-ала байбалам салып тұрғаның шығар бұл, - деді Бекдауыл пәсейе сөйлеп. - Әйтпесе немене «қасқыр ит», «қасқыр ит» деп соншама…

	– Қасқыр ит екені – қасқыр ит, өтің жарылып кетсе де, айтқаным сол, - деді Жантолы даусын нығарлай шығарып. – Терісін сыпырып әуре болмай-ақ қой, оны қай жерге апарсаң да қабылдамайды. Көр де тұр!?

	Ол Бекдауылмен одан әрі сөйлескісі келмейтіндігін білдіріп, бұрылды да, ауладан тез шығып кетті.

	– Өй, қырт неме, қасқыр ит деп сандалғаны несі?.. – Бекдауыл білегін сыбанып жіберіп, қасқырды тірсегінен салбыратып асып қойып, терісін сыпыруға кірісті. – Осы жұрт қолыңа түскен болмашыны да көре алмайды. Не болып барады бұл заманың, не болып барады өзі?..

	Бір-бірімен құдандалы, жекжаттығы бар әрі үйлері жапсарлас көрші отырған Бекдауыл мен Жантолының жарастығына сол күннен бастап осылайша сызат түскен еді. Бәріне кінәлі – Бекдауылға оң-оңай тап бола кеткен осы олжа қасқыр.

	Бұл оған олжа болмады, басына тілеп алғын қып-қызыл пәле болды. Серғазы секілді қылжақбас құрдастырының: «Әй, Бекдауыл, тапа-талтүсте ит пен қасқырды ажырата алмай не көрінді саған, әлде Жантолы көршің болғасын жүз теңгені оп-оңай қалтаға басып алғың келді ме?!» - деп келекелегені оның жүрегіне шаншудай тиді. Қызарақтап, дауласып дәлелдемекші болған әрекетінен ештеңе шығара алмай, жыларман халге түсті. Бәрінен де орталықтағы тері-терсек жинайтын агент Төрәлінің:

	«Мынауыңа қасқырдың терісі екенін дәлелдейдін спарвке әкелмесең, қабылдамаймын!» дегені жанына қатты батты.

	– Көкетай-ау, ол справкіңді азуын ырситып, терісін сыпырып алған мына қасқырдың өзінен ал дейсің бе сонда, кімнен ал дейсің? – деп безілдеді Бекдауыл. - Әлгі Жантолы итттің таратқан сөзіне сеніп, адамды ақымақ қылдыңдар ғой түге…

	– Басты қатырма, иттің терісіне беретін далада жатқан ақшам жоқ! – деп Төреәлі қос қолын сермеледі. – Ауданда әлгі аңшылар қоғамы деген бар емес пе, соған бар…

	– Барсам, барам! – Бекдауыл даусын нығыздай сөйледі. – Жұрттың бәрі қасқыр мен итті ажырата алмайтын біздің ауылдың маңқа маубастары емес шығар…

	Басынан оңалмаған шаруаның бірден түзеле қоюы екіталай нәрсе ғой, осы күндері Бекдауылдың аудан жаққа – станса басына қырсыққанда жолы түспей қойды. «Құмөзек» өзіне тиесілі майды жылдың аяғына жеткізбей түгел алып болыпты. Енді Бекдауылға келесі жылды күту керек екен. Ал бұл дегенің тұп-тура аттай бір ай уақыт. Осыншама уақыт Жантолы сияқтылардың мерейі өзінен үстем боп сыртынан мырс-мырс күліп жүрсе, бұған қайтіп шыдамақ?! Бекдауыл дереу совхоз директорынан көп жылдан бері ала-алмай жүрген еңбек демалысын сұрады. Еңбек демалысы дегеннің не екенін ұмытқалы талай жылдың жүзі болғанын, белінің құяңын емдетпекші екендігін айтып, жалынып-жалпайып жүріп, екі апталық демалысты әрең сұрап алған ол кешкі автобуспен аудан орталығына теріні алып сол күні-ақ тартып отырды. «Бәлем, көрермін енді бықсығандарыңды, - деп кіжінді ол жол бойы ауық-ауық Жантолы мен Төрәлінің сөздерін есіне түсіріп. – Ерегескенде бар ғой әлі-ақ өздеріңе әкеліп өткіземін. Ағатайлап, көкетайлап тұрып аласыңдар бұны…»

	Аңшылар қоғамының бастығы екі жағына пышақ жанып алғандай, көкшіл көзді, ақ сары жігіт Бекдауылды ысқырына қарсы алды.

	– Аңшылық билетіңізді көрсетіңіз, жолдас! – Бекдауыл келген шаруасының жәй-жапсарын айтып болар-болмастан оның айтқан бірінші сөзі осы болды.

	– Ол қандай билет? – Бедауыл қалтасын еріксіз қарманып, абыржып қалды. – Шопырлық куәліктен басқа менде…

	– Мен сізден аңшы екеніңізді куәландыратын құжатты сұрап отырмын, жолдас…

	– Ондай құжат, жолдас аңшы бастық, менде жоқ қой…

	Әлгінің танауы қусырылып, көкшіл дөңгелек көздерінен ызаның оты жалт етті.

	– Мен саған аңшы бастық емеспін, сөзіңе есеп беріп сөйле, - деп аңшылар қоғамының бастығы тарс кетті. – Аңшылық куәлігің жоқ болса, заңсыз мылтық ұстағаның үшін айып төлейсің және мылтығыңды милицияға тапсырасың!..

	– Ау, жарқыным, мылтығың не айтып отырған? Қайдағы мылтық, білік темірмен соғып алдым деген жоқпын ба?! Тура тұмсықтан ұрып…

	– Ол неғылған қасқыр, тұмсығын тосып тұрған, а? – деді ол мысқылды үнмен. - Өзі келіп ұрғызды ма сонда? Қызық екен…

	– Әй, мынау Жантолыдан да өткен ноқай ғой. Өзі келіп ұрғызатын ба еді қасқыр. Мен өзім барып ұрдым. Дәл, міне, былай. - Бекдауыл оған қарай қолын құлаштай сермеп, қалай ұрғанын көрсетпекші болды.

	Аңшылар қоғамының бастығы «осының ес-ақылы түзу адам ба» деген сыңаймен оған сүзіле қарап отырып қалды.

	– «Ноқай» дегенімді, әрине, кешір, - деп енді ақтала сөйледі Бекдауыл.

	– Бәріңнің айтатындарың бір сөз, жанды күйдіріп. Біріңнің аузыңа бірің түкіріп қойғандай құдды…

	– Білмеймін. Түк те түсініп отырғаным жоқ, өзі қасқыр болады, өзі ұр деп тұмсығын тосады?! Өзің былай, ішіп, нетіп алғаннан саумысың?..

	Бедауыл шарасы таусылған кейіппен төмен қарап, басын шайқап, ызалы кекесінмен мырс етті.

	– Апыр-ай, ә, енді қайтіп сендіремін сендерге? – Ол екі алақанын жайып, аңтарылды. – Қасқыр артқы бөксесінен шойырылып қалғандықтан қаша алмады, түсінемісің?..

	– Е, не болған екен оған? – деп мысқылдады бастық. – Құяңы болғаны ғой, сірә. Әлде парашютпен секіріп, жерге жайсыз түсіп, мертіккен парашютист қасқыр ма екен?!

	Өзін ақымақ санап, мазақ қылған бастықсымақтың мына қылжақ сөзі оның онсыз да әбден жұқарып тұрған жүйкесін біржола діңкелетіп жіберді. Орнынан атып тұрып, шап беріп, әлгінің жағасына жармасып қатты жұлқып қалды.

	– Өй, тап әкеңнің… Көрсетейін саған «парашютисті»!..

	Шаң-шұң айқайды, опыр-топыр дүрсілді естіп, ауаткомның көршілес бөлмесінен екі-үш жігіт жүгіріп келді. Аңшылар қоғамының бастығы алқам- салқам болған өңірін түземестен телефонға жармасты.

	– Аләу, аләу, милиция ма?! Бұл ауаткомнан, аңшылар қоғамынан, Сұлтанов. Мында бір бұзық, хулиган төбелес шығарып жатыр. Тездетіп наряд жібертіңіз, жігіттер бұзақыны осында ұстап тұр…

	Бекдауылдың ауданға олжа қасқырдың терісіне байланысты ақиқат іздеп барған сапары өстіп аса көңілсіздеу оқиғамен аяқталып тынған еді...

	Жазықсыз жанды себепсізден-себіпсіз балағаттап, қол жұмсаған бұзақылығы үшін ол сот үкімімен он бес күнге қамалды. Екі апталық демалысын осылайша ауданның орталығында өткізіп, аман-сау Құмөзекке оралған Бекдауыл күйініш пен дәрменсіздіктен іш-құса боп бір апта бойы үйінен шықпай бүк түсіп жатып алды.

	Ауыл жарықтыққа хабардың жетуі де, ауыздан-ауызға тарауы да тез ғой, Бекдауылдың аудандағы хикметіне мұндағы жұрт тайлы-таяғына дейін құлақтанып болған еді. Дос қынжылып, дұшпан күліп, әркім әрқилы қабылдаған бұл хабар Шилінің іргесіндегі Қарақоға дейтін жердегі сиыр фермада қыстап отырған Жұмабек аңшының да құлағына тиген болатын. Бір күні ол салып-ұрып отырып Бекдауылдың үйіне кеп ат басын тіреді.

	– Шырағым Бекдауыл, қасқыр соғып алғаныңды кезінде естіген жоқ едім, бірақ соның терісін өткіземін деп әуре-сарсаңға түскен жағдайыңды білгесін, саған арнайы келдім. Оның үстіне бөксесінен шойырылған қасқыр екен соғып алғаны дегенді естіген соң, осыған байланысты бір гәпті айтпақшымын, – деп Жұмабек аңшы екі езуінің ұшынан сәл жоғарырақ біткен селдір мұртын бір сипап қойды.

	– Ол қандай гәп? – деп Бекдауыл елең етті.

	– Әуелі маған теріні көрсетші, сосын айтамын. – Аңшы айтар гәбінің сырын жұмбақтай түсті. – Егер сол болса терісінен де танырмын…

	Бекдауыл қазан-ошақ жақта шәй қамдай жүрген әйелі Қатимадан:

	– Әй, анау тері қайда? – деп сұрады.

	– Мен қайдан білейін ылаң келгір қу теріңді?! – деп тыржыңдады қабағынан қар жуған, екі ұрты бұлтиған ақ торғын келіншек. - Әлгі ауданда жатқан «жеріңе» тастап кеткен шығарсың…

	– Сандалма, әй қайдағыны айтып! Ана сененің түкпір жағына тастағанмын. Алып кел!..

	– Құрымады ғой ел-жұртқа күлкі қылған осының-ақ қу терісі. – Қатима күңкілдеп, бұрқылдап жүріп қапшықты әкеліп Бекдауылдың алдына тастай салды.

	Кептеп сойылған, әлі кебіңкіремеген терінің өңін айналдырып қараған Жұмабектің көз оты ойнап шыға келді.

	– Мынау - сол. Апыр-ай, ә! Соның өзі! – деді ол Бекдауылға қарап. – Құйрығының ұшы күректің жүзінен сәл ғана кертіліп түскен болатын…

	Жұмабек хош исі бұрқырып, бапталып бап мәзірімен алдына келген шәйға көңілі жайланып, осыдан үш жыл бұрынғы аңшылық бір жорығын еске түсіріп, баян етті.

	– Ашаның қалың тобылғы өскен сайын білесің ғой, соның бір жықпылынан атып шығып қашқан қаншық қасқырды көзім шалды. Емшегі салпаңдаған жадау қасқыр екен, осы маңда апаның бар, күшіктеп жатқан немесің ғой деп бір түйдім ішімнен. Ұмытпасам, қой қоздап бола келген сәуірдің аяғы, мамырдың басы болатын. Құнажын інгегім бошалап кетіп, соны іздеп шыққан бетім еді. Алдым – кеш, әрі қолымда құралым да, қаруым да жоқ. Сол тұсты көз жобаммен белгілеп кеттім де, ертеңіне белше күрегімді, қапшығымды алып келіп, әлгі қаншық қасқырдың апанын іздедім. Қойшы, әйтеуір, не керек, сәскеден үлкен бесінге шейін әбден сарсаңға түсіп сандалдым. Қалың тобылғының ат бара алатын жерін атпен, ат аяғы бара алмайтын жерін жаяулап дегендей, түртінектеп қарып шықтым. Сілем де қатты. Енді күдер үзіп, Ашаның төменгі саласымен оралып кейін қайтуға бет алғаным сол еді, бірдеңенің қыңсылаған үні құлағыма шалынғандай болды. Жан-жағыма қараймын, қыбырлаған, жыбырлаған ештеңе көрінбейтін сияқты. Жаңағы дыбыс тағы қайталанды. Және тұп-тура дәл қасымнан естілді әлгі қыңсыл. Тұрған жерім – сайдың аласалау біткен жарқабағының үсті еді. Сол жарқабақтың астында бір шоқ жас тобылғы, одан әріректе қалың ши көрінеді. Сайға түсіп, сол шидің ішіне кірсем, кішігірім суағар жыра бар екен, соның түп жағынан үңірейген інді – апанның аузын көзім шалды. Қыңсылаған үн де соның ішінен шығады. Сірә, күнұзағына енесінің бауырын көрмей бөлтіріктер әбден ашыққан болуы керек. Ал қаншық қасқыр менің торуылдап жүргенімді байқап, бұл маңнан аулақтап жүргенге ұқсайды. Жорамалым расқа шықты. Дереу күрегімді алып, апанның аузын кеңейтіп қаза бастадым. Күн кешкіріп қалды, тез қимылдап-ақ жатырмын. Әрекетімді көріп әлгі қаншық қасқыр енді баспалап келіп тап берер ме екен деген қауіппен басымды деміл-деміл көтеріп, жан-жағыма қарап қоямын. Бір кезде әйтеуір бір-бірін түрткілеп, үйме-жүйме болып жатқан бөлтіріктерге де қолым жетті-ау. Бір-бірлеп суырып алып жатырмын, алып жатырмын – ұзын саны алтау екен. Алған-алғандайын күректің қырымен бастан ұрып қылжитып, лақтырып тастап жатырмын. Ең соңғысын іннен суыра бергенімде ту сыртымнан «ыр-р» еткен дыбысты естіп қалдым. «Аһ!» деп даусым қатты шықты да, күрегімді сермей жалт бұрылдым. Жалт бұрылсам, бауыры ісініп кеткен қаншық қасқыр, екі көзі қып-қызыл боп жанған, анадай жерде қылжиып жатқан бөлтіріктерін искелеп, маған қарап айбат шегіп тұр екен. Менің айқайымнан сескенді ме, зыта жөнелмегенмен, әрмен қарай бір ыршып түсіп, состиып қалт тура қалды. Қолымдағы бөлтірікті тастай сала, екі-үш қадам жерде жатқан дара ауыз мылтығымды алып, сарт-сұрт оқтағанымша, қасқыр бүкең қағып безіп берді. Ал жаңағы тірі қалған бөлітірік тырбың-тырбың қыбырлап, қалың шидің ішіне қарай кіріп бара жатыр екен. Екі-үш аттап барып, пәрмендей соғып едім, жыбырлап-қыбырлап бара жатқан немеге дәл тигізе алмай, құйрығының ұшын шауып түстім. Күрегімді екінші рет сілтегенімде бөксе жағына тиіп, бөлтірік қыңсылап, қиралаң ете қалды. Біржола үнін өшірейін деп үшінші ұруға оқтала бергенімде манағы қаншық қасқыр, қайдан шыға келгенін, опыр- топыр ытқып келіп өліп жатқан бөлтіріктерінің бірін аузымен іліп зу ете түсті. Мылтығымды ала салып, ұмтыла түсіп бір атып үлгердім, бірақ оғым дарымады. Бұл кезде күн батып айнала күңгірт тартып қалған еді. Барға қанағат деп, бөлтіріктерді жинап қапқа салайын десем, біреуі үшті-күйлі жоқ. Қасқырдың аузында кеткен жалғыз бөлтірік. Таң-тамаша қалып аз-кем тұрдым да, жоғалған әлгі соңғы бөлтірік болды деген ойға келдім. Бөксесін сүйртіп қалың шидің арасына кіріп кеткені анық. Шидің ішін олай кезіп, бұлай кезіп, біраз қарадым, ақыры таба алмай, төрт бөлтірікті қанжығаға байлап үйге қайттым. Қош, содан мұны ұмытып та кеткен болатынмын, осы биыл күзде, баспақ бағатын Таңсық деген бар ғой әлгі, сол құмның ішінен бөксесін сүйреткен қасқыр сияқты бір мақұлықты көрдім деп айтып келді. Ол неғылған қасқыр дедім де, оның шатып-бұтып айтқан сөзіне онша мән берген жоқ едім. Енді, міне, сен шойнақ қасқыр соғып алды дегенді естігесін ойға сол оқиға оралып, бұл әлгі өлмей қалған сол бөлтірік екеніне көзім жетіп отыр. Қу тіршілік-ай, десеңші, өлмей қалған байғұс, енесінің бауырын еміп, қарақұлақтанып, кейін тышқаншылап, өлексе жеп дегендей жан сақтаған ғой.

	Бекдауыл ішіп отырған шәйін тастай сала орнынан атып тұды.

	– Жұмеке, ағатай-ай, сонда мұның қасқыр екені айдан-анық рас қой, ә, рас қой!..

	Күйеуінің кенеттен көзі алақтап, елірмеге ұшырғандай кейпінен шошынған Қатима:

	– Көтек! – деп селк ете түсті.

	Кесені аузына апара беріп, шәйді енді ұрттай бастаған Жұмабек оқыстан шашалып, жауап қатуға шамасы келмей көгеріп, қиқылдады да қалды. Мұнымен Бекдауылдың ісі болмады, өз жарасын өзі тырнап, әлдекімді боқтап, балағаттап, үйдің ішін ерсілі-қарсылы кезіп кетті.

	– Қап, атаңа нағілет Жантолы-ай, өңшең безбүйрек бетсіздер-ай, жанымды шырқыратып босқа күйдірдіңдер-ау!.. Бәрінен бұрын жазықсыздан-жазықсыз сотталғанымды айтасайшы! Қап, имансыздар-ай, бұ дүниенің қызығын көрмегірлер-ай… Қап-ай, қап!…

	Бекдауыл есірік ауруға ұшырған адамдай санын соққылап, езуі көпіршіп, өзіне-өзі келе алмады.

	Жұмабек аңшы басу айтты.

	– Шырағым Бекдауыл, күйінбе, қайтесің, өтер іс өтті, болар іс болды. Бұл өзі әуелкі, бөлтірік кезінен қырсық шалған, жолы кеселді мақұлық болды, сірә. Біраз-маз осындай бастан өткеретін қиындығыңа көрініп жолыққан ғой саған. Әйтеуір басың бүтін, от-басың түгел, соған шүкірінә ет. Ал бұл қасқырдың терісі олжа-табыс боп келмегені де бір жағынан ырымға дұрыс болған…

	– Сонда мұның терісін енді не істейін, Жұмеке! – деді сабасына түсіп, ашуы басылған Бекдауыл.

	– Не істесің, үйіңде тұра берер. Әйтпесе көңілің шын қалаған адамға ықыласыңмен ұсынсаң да жарайды…

	– Ағайдың айтқаны дұрыс! – деп сөзге араласты Қатима. – Осы қасқырды сізге онда байлағаны болсын, терісін алып кетіңіз…

	Бекдауыл үстінен бір ауыр жүк түскендей жеңілдеп, қасқа тісін жарқырата кеңк-кеңк күлді.

	– Біздің қатын кей-кейде өстіп жол тауып кетеді-ай! Жұмеке, әуелден осы сізге бұйыруға тиісті қасқыр еді ғой, қанжығаңызға байлап кетіңіз енді, ақыры бұйырған шығар…

	Жұмабек аңшы маңдайы тершіп, шәйды рахаттана сораптады…





ТАСЫМҚҰЛДЫҢ ШЫНДЫҒЫ




	Табиғатынан аңшы болып жаратылған адамның мінез-құлығы, жүріс- тұрысы, сөйлеген сөзі өзге пенделерге қарағанда қожанасырлығымен бе, ақкеуіл кіршіксіздігімен бе, әлде баладай аңғалдығымен бе, әйтеуір бөлекше құбылысымен көп арасынан даралана көрінеді. Құмөзектің маңдайына біткен қос аңшы Жұмағұл мен Тасымқұлдың мінездерінде өздерін басқалардан айырықшыландыратын және бір-бірін қайталамаймын әлгіндей даралықтары бар. Бұл даралық - әсіресе олардың әңгімесінен айқын белгі береді. Сендіргеннен гөрі күлдіретін, қиял-ғажайып ертегілерге бергісіз сол хикметтерін тыңдап отырып танданасың және бір ғажабы таңданып, жымиып отырып, кәдіугідей-ақ сенесің. Аңшылық жөніндегі әңгімелердің бір сиқыры да, шіркін, оның осындай шыншылдығында ғой!..

	Жұмағұл – Құмөзектің әр үйіне жарық-нұр беретін электр жүйесінде моторшы. Мотор болғанда, кәдіугі СТ-80-нің гүжілдеген абажадай қара шомбал двигателі. Ымырт түсе қара шомбалын дүңкілдетіп іске қосып қойып, Жұмекең мылтығының оқ-дәрісін сайлап, қақпанын бүтіндеп ертеңгі таңнан, сонардан басталатын жорығына дайындалады. Қыс болса түлкі, қарсақ, қоян сияқты ұсақ аңдарды, оқта-текте ғана қасқырды қармауына түсіретін кәнігі аңшының бес қаруы қашанда сайлаулы. Мінезі тұйықтау, кісі баласына көп ашылып сөйлей бермейтін Жұмағұлдан әңгіме суыртпақтау оңай емес. Оның сөзуар еместігін жұрт әртүрлі жориды: аңшы көздің сұғынан сақтанады десе, енді бірі алған аңының есебін жасырады деседі. Қалай болғанда да Құмөзекте Жұмағұлдың әңгімесі деген аңшылық хикмет жұрт арасында көп айтыла бермейді. Бұл да оның өзгеге ұқсамайтын ерекшелігі болар. Ал Тасекеңнің – Тасымқұлдың жөні тіптен де бөлек. Қызметі мұғалім - әдебиетші, тарихшы болғандығы да әсерін тигізеді ме екен, оған өзінің аңшылығы жөніндегі хикметтерін майын тамыза айтудан рахат нәрсе жоқ сияқты. Тыңдар құлақ, түйсінер сезім болса, бұл дегеніңіз жалғыз адамның сахнада ойнаған өнерін тамашалағандай нәрсе! Тілмен айтып жеткізу қиын, Тасымқұлдың шынайы хикметтерін тек қана тыңдау керек.

	Тасымқұл Жұмағұлдай қысы-жазы бірдей аңшылық кәсіптің түбін түптеп жүрген кәнігілердің қатарына жатпайды. Аңшылықты ол бала оқытудан қолы аз-кем босаған қысқы-жазғы демалыс кездерінде ғана ермек етеді. Осы «ермегі» кезінде Тасекең неше алуан оқиғаға тап болып, аңшылықтың небір адам сенгісіз қызықтарын өткеріп, аң емес, қоржын- қоржын әңгіме олжалап қайтатын тәрізді. Аңшылықтың өзін осынысы үшін қадірлейтін адамға ұқсайды. Жаз айтар әңгімесін қыста дайындап, қыста айтар хикметтерін жазда жинақтайтын Тасекеңнің Құмөзектің үлкенді-кішілі жұртын аузына қарататын әңгімешілдігі алыс-жақын ауылдарға түгел тарап, аты аңызға айнала бастағалы да талай жылдың жүзі болыпты.

	– Бұл аңшылық дегенің адам бойына туа бітетін қасиет қой. Кез-келген адам аңшы боламын, деп бола салса, оның несі өнер? – деді Тасымқұл кеңсе алдындағы құм төбеге кешқұрым аны-мұны айтып мәслихаттасуға жиылғандарға айнала бір қарап алып. – Осы мына өзіміздің кітапханашы Жандыбайдың Болатындай, он-онбірдегі кезімде Жем бойындағы Төсши деген жерде мектепте оқыдым. Мен жатқан үйдің бір қараша інгені болатын, соны күнбе-күн Жемге суатқа апарып суғарып келу – менің міндетім. Бұл міндетімді мен ықыластана орындайтынмын. Неге дейсіңдер ғой? Ия, неге?! Бұл інген суғаруға барған сайын мен күнде үйіме бір қапшық балық ала келем ғой баяғы.

	– Қармақпен аулап па? – деп сұрайды әңгімеге ынталана басталған Болат мұрнын білегімен айғыздай сүйкеп.

	– Қайдағы қармақ о заманда. Балықты аулайтын – қараша інген. Мен тек жерге топ-топ етіп шоршып түскен балықты теріп қабыма сала берем, сала берем…

	– Ойпырым-ай! – деп басын шайқады құмалақшы Нұрберді. – Бұл өзі балықты қайтіп аулайтын түйе болғаны!?

	– О, несін айтасың, Нұрекесі, түйе деген жарықтық қасиетті мал ғой…

	– Ия, солайы солай, қасиетті болмаса, қырық күн шөлге шыдай ма жарықтық, бірақ сенің інгенің күнде су ішетін сусақ болды ғой, сірә?! – Сарайшы Жантолы әңгімешіні іштен шала тиісе сөйледі.

	– Өзің айтпақшы, ол солайы-солай ғой, бірақ әлгі інгені түспегір сол қыста балық аулауға әбден дәніккені сонша, шөлдеп, сусап тұрғандай менің мектептен келуімді күтіп аңырап, боздап тұрады емес пе! Сөмкемді атып ұрам да, қапшығымды қолтығыма қысып, інгенді жетектеп сосын Жемге қарай аяңдаймын.

	Түйенің балық аулағанын қызық көрген Болат соның арасынша шадмасыздық танытып:

	– Ағай, сонда түйе балықты судан аузымен тістеп ұстай ма? – деп әңгімеге киліге кетті.

	– Баламысың деген, түйе тұмсығы ғана сиятын кішкене ойық суаттан өзеннің ен балығын қалайша тістеп ұстамақ, ойламайсың ба былай аздап басыңмен!..

	– Адамның емешесін үзбей айтпайсың ба тоқетерін. Ауызымен тістемесе, түйең балықты енді қалай аулайды? – деп құмалақшы Нұрберді өктемси сөйледі.

	– Ақсақал, Нұреке, енді былай сабыр сақтап, аяғына дейін шыдау керек қой. Келе жатырмыз ғой тоқетеріне. Бәрін бірдей қотармалап, бірден айтып қойсаң, әңгіменің дәмі, дәйегі бола ма?!.

	– Ия, содан әрі қарай, - деп езуіне күлкі үйірген қылжақбас киношы Сәйдім Тасымқұлға қарап, шыдамсыздана түседі. – Адамның ындынын құрттыңыз ғой сөзіңізді созбақтатып…

	– Содан інгенім суатқа келе ойыққа бас қояды. Бұйдасын мойнына түріп қоям да, жағалауда бірінен соң бірі топырлап жататын оңай олжаны жинап алуға даярланып мен отырам. Суатқа тұмсығын су ішкендей боп малып тұрған оның үстіңгі ернін жем екен деп аңқау балық келіп тістемей ме, сол кезде әлгі қараша інгенім басын кілт көтеріп алып, тұмсығын қапқан балықты артқа қарай серпіп лақтыра береді бір-бірлеп. Мен бір-бірлеп қапқа сала берем. Сөйтіп дем дегенше болмай шортаны, алабұғасы бар, бір қапшық балықты теңдеп, түйеге артып үйге қайтам. Сол қыста сіздерге - өтірік, маған – шын, бүкіл Төсшидің жұртын әлгі қараша інген екеуміз балыққа қарық қылғанымыз бар. Балық аулаудың сол кереметін көрген менің аңшылыққа, балық аулауға аңсарым содан соң біржола ауды.

	– Осы аңшылықтың да оқуы бар деп еді, әттең білмеген екенсіз-ау кезінде, - деп Сәйдім қылжаққа басқандай сыңай танатып еді, Тасымқұлдың беті бұған бүлк етпеді.

	– Сөзің тұп-тура рас. Онжылдықты бітірер-бітірместен сол аңшылықтың оқуына барам деп ығыландым емес пе! Ондай оқудың өзі құрмағыр, біздің Қазақстанда жоқ екен, Ресейдің пәлендей деген қаласында дегенді естіп, соған барғалы жола шыққанымда қаражатым таусылып, Оралдан әрі аса алмай қалдым, сөйтіп бұйырғаны Оралдағы мұғалімдік оқу болды. Әйтсе де мұғалімдік қызметтің азды-көпті аңшылықпен айналысуыма ешбір кедергісі жоқ екенін өздеріңіз де көріп жүрсіздер ғой.

	– Жә, оқу оқып аңшы болған дегенді өз басым әлі естіген емеспін, - деді сарайшы Жантолы тамағын маңғаздана кенеп. – Бәрінен де жаңағы түйенің қасиетін айтсаңшы, керемет емес пе! Сол балықшы інгеннен тұқым қалды ма, Тасымқұл?..

	Тасымқұл көзін бір жыпылық еткізіп, басын шайқады.

	– Қараша інген содан кейін де бірнеше боталады, бірақ солардың ішінен өзіне тартқан біреуі де болмады. Ол бір өзі біртуар ерекше қасиеті түйе еді ғой, жарықтық!..

	Құмтөбенің басына жазғы ыстықтың беті қайта, көлеңке ұзара келе жиналатын мәслихатшылар Тасымқұлдың осы сықылды талай хикметін тыңдаудан бір жалыққан емес. Әңгімеге май құйып, маздатып қоятын Құмөзектің пошташысы, құрдасы, шимұрын Нағызбай сияқтылар отырған кезде Тасымқұлдың шабыты екілене түседі.

	– Ойпырым-ай, қинап болмадыңдар ғой, бұл әңгімені сенімді адамдардың ортасында болмаса, көп айта бермейтін едім. Жә, өзіміз екенбіз, айтайын енді, әйтпесе өзге жерде айтудан жүрегім шайлыққан адаммын.

	– Ө, неге сонша құпиялайтындай кереметі бар оның? – деп Нығызбай көзін қысып, қутың ете қалды.

	Тасымқұл сөніп қалған темекісін қайта тұтатып, түтінін бұрық еткізіп шиырып жіберді.

	– Қасқырды қалай ұстағаным жәйлы осы әңгімені бір той-домалақтың үстінде айтамын деп тақыр жерге отырып қалдым емес пе! Мына көршілес совхоздың адамдары сол тәсілмен қасқырды қырып салған жоқ па содан кейін. Тіпті өздеріндегі қасқырды таусып, біздің ауылдікіне ауыз салғандарын көргенімде барып, санымды бір соқтым. Содан бері тәсіл үйреткіш мұндай әңгімелерді аңдап айтатын болдым өзі…

	– Апыр-ай, бұнысы да жөн екен-ау, - деді Жантолы бір қопаңдап қойып.

	– Бүгінде адамдардың құлағына бірдеңе тисе, өзіңнің алдыңды орап кетеді.

	– Бұл дегеніңіз біреудің ашқан жаңалығын тапа-тал түсте ұрлау ғой, - деп қоштады Сәйдім. – Заң жүзінде жауапқа тартуға болатын бассыздық!

	Құмалақшы Нұрберді де қоңыр даусымен майдалай сөйлеп, осы тұста Тасымқұлға ниеттестік лебізін білдіріп қойды.

	– Сол кезде сол пәлекеттерді заңға жүгінтіп, жауапқа тарттыру да ойыңда болмаған екен-ау, шырағым?!.

	Аңшылық мәртебесіне қошамет көрсете сөйлегендерге Тасымқұл тап осы сәт іштей ырза еді. Осы орайда өзінің әрі мәрт екендігін білдіре кеткенді жөн көрді ме, жайбарақат қана бір жымиып қойып, әңгімесін әрі жалғады.

	– Ондай жаманаттасуға арым жібермеді, Нұреке! Мұның үстіне қырып жатқаны бірімізге ортақ бір жыртқыш қой. Бүгін олардың малы аман болса, ертең біздікі аман. Тек бір күйініштісі, сол менің айтқан әдісімді бір аңшысымағы иеленіп, көпке шейін өз атынан айтып жүріпті, бұл енді барып тұрған барымта!

	Тасымқұл қасқырды оп-оңай қырып салатын тәсілін айтқанша бұл әңгімені бұрын-соңды естімегендердің шыдамын осылайша ширықтырып барып бастады сөзін.

	– Бұл өзі бір күні қармақ салып тұрғанымда басыма табан астынан сап ете түскен әдіс болды. Мәселенки, шортанды аулау үшін қармаққа шабақ шаншып суға лақтырамыз да, қапқан кезде жәйлап тартып суырып алмаймыз ба?! Қарапайым-ақ нәрсе. Осы кезге дейін қармақпен тек балық аулауды біліппіз, неге бұл тәсілді қасқыр, түлкі аулауға қолданбасқа деген керемет ой басыма келе қалмасы бар ма!

	– Апырым-ай! – деп сүйсініп қалды Нұрберді құмалақшы. – Адам баласынан айла ауысқан ба!

	– Дұрыс айтасыз, ақсақал! Адамнан, оның ішінде мен сияқты аңқұмарлардан айла ауысқан ба, сөйтіп күзде, қасекеңдердің малға шабатын кезінде жаңағы әдісімді қолдануға бел байлайдым.

	– Жөн-ау, сабазым! – Нағызбай оны бір желпінтіп қойды.

	– Тәжірибені қасқырдың қойға жиі шауып маза бермей отырған жерінен бастауым керек болды да, «Ащықұдықтағы» Сәлімқожаның қыстауына бардым. Бар қаруым – кендірден ескен жуан қармақбау мен оның ұшына байланған, өзім қолдан жасап алған алған тілшелі екі айыр қармақ. Сәлімқожаның маған арнап қонақасыға сойған тоқтышығының бір санын сұрап алып, оны қармаққа шаншып, ауылдан былайырақтағы сайдың табанына апарып тастап, кендір жіптің ұшын атарбаның тертесіне байлап қойдым.

	– Қармақтап басқа бұл тәсілге атарба да керек екен ғой, - анықтай түсті Сәйдім.

	– Әрине, ат арба керек. Ат арбаны көрген қасқыр пәлекеттің адам иісінен секем алмауы үшін ол маңнан алысырақ жерде бой тасалайсың. Ал қасқырдың қармаққа түскенін оның арбаны жұлқынғанын байқауға болады. Қармаққа түсіп, жұтқыншағына қармақ қадалған жыртқыш қанша жұлқынғанымен арбаны сүйреп кете алмайтыны белгілі. Сол кезде арбаға барып, кендір бауды шешіп алып, бір ұшын доңғалақтың арасынан еткізіп жәменен тарта бересің. Қармаққа жұтқыншағынан байланған қасекеңнің тұмсығын арба доңғалағының құрсауына әкеліп кептегенше тарта бересің кендір бауды, тарта бересің. Тұмсығын доңғалақтың құрсауына әкеп тыққан көкжалды тыпыр еткізбестен соғып аласың да қоясың. Міне, бұл тәсілдің бар гәбі осы.

	– Адамның ойына келмейтін нәрсе, қармақпен қасқыр ауладым десем бар ғой, өз басыма жан баласы сенбес еді, - деп, басын шайқап, жұмбақтай сөйледі Сәйдім. – Ал сол тәжірибеңізді енді қазір неге қолданбай жүрсіз, Тасеке?..

	– Ойбай-ау, бұл маңның қасқырлары сол әдісі түспегірдің сұмдығын біліп алды емес пе! Келесі қыста кендердің басына байланған етке солардың бірде-біреуі жоламай қойды. Қатарының мықтап сирегенін олар білмеді деймісің?! Және-дағы мұның неден келген пәле екендігін де түсініп алды ғой қулар.

	Осыдан соң Тасымқұлдың айтқаны сенімсіз деуге құмтөбенің басында отырғандардың ешқайсысы да дауаламады. Бірақ Тасымқұлдың қармақпен қасқырды қырып салған жылын ешқайсысы да естеріне түсіре алмады.

	– Несін айтасың, бұл аңшылықтың хикметтері қызық қой, - деп есілді Тасекең құмтөбенің басында өзінің әңгімесіне ұйыған жұртқа бір сөз тастап қойып. – Мұның мәні аң-құсты қырып салғанда емес, соның жолында тосын да қызық жәйт-жағдаяттарды бастан кешіруге ғой.

	– Дұрыс-ақ! – деп мақұлдады оны Нағызбек құрдасы. – Сенің ана жылы шөп ауылда біргәдірдің үйінің шаңырағынан үйрек атып түсіргеніңді айтып осы жұртқа сендіре алмадым. Өз аузыңмен айтып берші сол оқиғаңды, Тасеке!

	Тасымқұл миығынан жымиып:

	– Соған менің өзім де әлгі күнге шейін сенбеймін. Құстың етіне аңсарым ауып, таңсәріден көл жағалап, нысанама ештеңе іліктіре алмай шөп ауылға, біргәдір балдызымның үйіне шаршап-шалдығып жеткен бетім еді, ұмытпасам мезгіл – бесін ауған шақ, ауыл көлді жағалай отырған.

	Құс атуға шығып, құр қол келе жатқан жағдайымды білген балдызым үйрек-қаздың кешкі жусауға әл-ақ көп ұшып келетінін айтып көңілімді тыншыта бергені сол еді, шаңырақтан, дәл төбеден су-су еткен құс қанатының сыбдырын құлағым шалып қалды. Қосауызымды әлі иығымнан да алмағанмын, дереу оңтайлап жіберіп, шаңырақ үстімен тізіліп ұшып бара жатқан үйректің үшкіл үйіріне қарай «тисең – терекке, тимесе - бұтаққа» деп қос шүрппесін бірінен соң бірін басып-басып жібердім. Балдызым сол мезетте екі құлағын қолымен басып, үйден атып шықты.

	– Ойпырым-ай, бұл аңшылық құмарлықтың әуселін қойсайшы! - деп Тасымқұлдың делебесін одан сайын қоздыра түсті Нағызбай. - Содан, сөйтіп екі үйрек қанаттары жалбаңдап тура ошақтың аузында қазан көтеріп отырған балдыз келіннің жанына кеп топ ете түскені де рас қой, ә?!.

	– Е, енді рас болмағанда! Біреулер бөстіртіп, тура қазанның ішіне түсіртіп қойыпты шаңырақтан көздеп түсірген сол қос үйрегімді. Әй, болған істің өңін айналдырып ала қоятын талай бөспелер бар-ау осы деген Тасымқұлдың бетінің ұшы тап осы мезетте жыбыр ете түсті.

	Тасымқұлдың аңшылық хикметтерін өз құлағымен естімеген жанды Құмөзектен, сірә, табу қиын. Және бір ғажабы, олардың ешқайсының да оны бөспе деуге ауыздары бармайды, өйткені аңшының әңгімесін тек сеніп тыңдау керек деген бұлжымас қағида бар ғой. Құм арасында бұйыққан кішкентай ауылдың жұрты осы қағиданы мықтап ұстанған сияқты. Ал өзін тыңдайтын, сөзіне сүттей ұйыйтын аыулдастары барда Тасымқұл сияқтылардың есіл сөзі қор болмасы анық. Өз басым осы шындыққа иланамын.





БЕКТЕННІҢ ҮЙЛЕНУІ




	Бибіажар кемпір жалғыз ұлы Бектеннің келін түсіруін сарғая күтумен ақыры былтыр күзде, қарашаның қара жаңбыры сабалап тұрған лайсаң, жайсыз мезгілде дүние салды. Келінді түсіретін босағаңды, отауыңды дұрыстап ал деп шешесі оның құлақ етін жеп жүріп салдырған бес бөлмелі даңғарадай үйде Бектен сопайып жалғыз қалды.

	Қыз таңдайтын жастан өттің, от-басына ие болатын біреуді кіргізіп берейік деген осындағы бірлі-жарым жанашыр ағайынның мүсіркеу сөзін жүре тыңдап, құлақ аспады. Әлдеқашан үй болып, түтін түтетіп отырған, алды бес-алты балаға әке атанған Бәзілбек сияқты құрдастарының осы мәселе төңірегіндегі гөй-гөйіне де құлақ аспады, әйел алу қаперіне мүлдем кіріп- шықпайтын адамдай меңірейіп жүре берді.

	Шешесінің жиып-терген азын-аулақ малы өзінің кәдесіне жаратылды. Бектеннің май таситын машинасынан өзге алаңдайтын ісі де, шаруа-жәйі де жоқ, бүкіл тіршілігі аттың жалында, түйенің қомында дегендей, сыбай-салтаң күн кешіп жатты.

	Оның бойдақтығын, даңғарадай үйді құлазытқан жалғыздығын бетіне басып айта беруден жұрт та жалыққан болу керек, әлде Бектеннен үміттері үзілді ме, әйтеуір екі-үш адамның басы қосыла қалған жерде әңгіме болатын бұл мәселе күн тәртібінен түсе бастаған еді. Бір күні аяқ астынан Бектен бұл мәселені қайта тірілтіп, күн тәртібіне өзі қойды.

	Майшы сығыр көз Құспанға станциядан, нефтебазадан әкелген жанар майын тапсырып, машинасын үйінің қасына туарды да, ол сол күйі Бәзілбектің үйінен бір-ақ шықты.

	Іңір шәйға бала-шағасымен шүпірлесіп-үпірлесіп отыра бергендері сол еді, үсті-басы бензин сасып Бектен кіріп келді. Соңғы кезде есіктен қарамай кеткен құрдасының жұмыстан соң өзімсіне келгеніне Бәзілбектің өзі де, әйелі Биғаным да мәрте-сәре боп, елпелеңдесіп қалып еді, бірақ бұл құрметке құлап түскен ол жоқ.

	– Жә, болады. Көп отырмаймын, кіре кетейін деп… - Ол етігін де шешпестен, аяғын есік жаққа көсілте созып, дастарқанның шетіне таман жантайды.

	– Отырмаймыны несі?! – Биғаным құрдастық қақымен өктемси. – Үйіңде келіншегің күтіп қалар деп отырмысың?!.

	Бәзілбек әйелінің арсын-күрсін сөйлегеніне қабағын шытыңқырай түсіп, қоя тұр дегендей түр танытты.

	– Асығатын не бар, шәй ішіп, тамақ ішіп барарсың. Әрі көптен бас қосудың сәті де түспей жүр өзі, әңгімелесіп, кішкене жайғасалықта, - деді Бәзілбек төрден төменірек ығысыңқырап.

	– Ақылдасатын бір шаруа бар еді, - деді ол қолындағы бір тілім нанның шетінен құйттай сындырып аузына салып. – Соғарсың маған…

	– Апырм-ай, енді, жау қуып келе ме?! Отырсайшы, ақылдассақ, кейін ақылдаса жатармыз, қапылыс шаруа болмас, сірә, - Бәзілбек оны жайғасып отыруға көндіргісі-ақ келіп еді, безер Бектен бұған рахметін де айтпады, көнбеді де. Келген шаруасын жұмбақтап, құпиялап, шығып кетті.

	Биғаным ол кеткесін шыр-пыры шығып күйіп-пісті.

	– Ақ адал асымызға мұрын шүйіргені ме мына сорлы кәрі бойдақтың. Келгесін адам құсап отырса, бірдеңесі үзіліп түседі ме екен-ау?..

	Бәзілбек әйелінің тіл ұшындағы осындай тыз етпе шамшылдығын тежеп, басып тастады.

	– Қит еткеннен ілік іздейтін осы не қасиет сенікі? Үстіндегі киімінен қысылған болар, әйтпесе Бектендегі неғылған көкірек дейсің…

	– Жоқ-ау, бұл бір емес… - деп Биғаным сөзді одан әрі қоздатқысы бар еді, Бәзілбек:

	– Қой енді, шәйіңді құй онан да дұрыстап, - деді даусын көтеріп.

	Шәйдің бірақ бұдан соң берекеті болмады, Бектеннің соңынан жетуге асығып, Бәзілбек кесесін төңкеріп орнынан тұрды.

	– Үйленейін деп жүрген шығар?! – деді Биғаным етігін киіп жатқан күйеуіне. – Жүрісі тым суыт…

	– Бұл ауылда оған ыңғайлы енді кім қалды?! – деді Бәзілбек екінші аяғын шұлғаулап жатып. – Кететіндердің бәрі кетіп болды. Әлгі Әтигүл болмаса?!.

	– Қай Әтигүл? – деді Биғаным жұлып алғандай.

	– Неше Әтигүл бар еді осында?! Әлгі өзінің қырық жылдан бергі қолы жетпей жүрген ғашығы да… - Бәзілбек пенжегінің қалтасынан темекісін іздеп, таба алмады.

	– Қап, құрмағырды қайда қойдым? – деп әйеліне қарады. – Менің темекімді көрдің бе, әй? Осы шәйға отырардың алдында ғана шегіп едім…

	– Бір қалтаңнан алып, бір қалтаңа салған нәрсеңді де жұрттан сұрайсың ба?! Тоныңның қалтасына салған шығарсың. Бектен келіп өзіңді әбден әбіржітіп тастады ғой, жүдә, - деді Биғаным күйеуін шымшылай сөйлеп.

	Бәзілбек үндеген жоқ, сыртқы есікті иығымен итере ашып, шығып кетті.

	Азынап тұрған үйін жылытудың қамымен ошақтың аузында күйбеңдеп жатқан Бектенді Бәзілбек аяп тұрды.

	– Айтып қойсаң, күніне бір мұрсат келіп Биғаным от жағып кетер еді ғой, - деді ол тамағын сәл кенеп.

	Бектен оның сөзін естімегендей, гүрлеп жана бастаған тамызықтың үстіне плитаның ойығынан жарты шелек тас көмірді төңкере салды. Сосын екеуі ошақтың аузында үнсіз отырып, үйдің ішін көк ала көк түтін ғып темекі шекті.

	– Сонымен, не шаруа еді айтпағың? – деп сөзді Бәзілбектің өзі бастады.

	Бектен оған шаруасын айтуға асықпады. Сырты күйелеш-күйелеш қара шәугімге су толтырып плитаның үстіне қойды. Содан соң ауызғы бөлмеге шығып үстіндегі комбинизонын шешті, аспалы құмғанға беті-қолын жуып, бипазданып жүріп алды. Соның арасынша күйелеш шәйнек ызыңдай бастады.

	– Шәй ішеміз бе? – деді Бектен қолын ысқылап.

	– Шәйіңді қоя тұр. Адамды сарсылтпай айтарыңды айт, кетемін әйтпесе, - деп Бәзілбек қабағын шытты.

	Бектен оған айтсам ба екен, айтпасам ба екен дегендей, ойлана қарап қалды.

	– Ал, айт енді! – деді шыдамы әбден ширыққан Бәзілбек. – Ұмытып қалғаннан саумысың, әлде адамды тәлкек еткің келіп тұр ма?..

	– Айтсам… шаруа былай ғой әлгі… - деп сөзін күмілжітіп бастады Бектен. – Реті қалай боларын да білмеймін өзі..

	– Қалыңдығына ұрын барған күйеудей сызылмай, айтсаңшы тоқ етерін, жарқыным, - деп шырт етті Бәзілбек. – Ішектей созып, діңкелеттің ғой әбден!..

	– Білмеймін… Әлгі Әтигүл құда түсу керек дейді… Реті келіңкіремейтін сияқты ма өзі?!. – Бектен мұны айтуын айтса да, әлденеге қарадай абыржып, берекеті қашты.

	– Жасы қырықтан асқанша қатынсыз жүргенің де сенің осы мінезің ғой. Әй, Бектен-ай!.. – деді Бәзілбек әрі мұқай сөйлеп, әрі аяныш білдіре. – Құда түсіп ал десе, несі бар, құда түсеміз. Бірақ ол жалғыз, сен де жалғыз, кіміне барады екеміз құда болып.

	– Аға-жеңгесі бар ғой, соларға шығар…

	– Әлгі ферманың кілтшісі Жанәлі қырт па, оның қылтың мойын, сүйрік, сумаң тіл әйелі ме – аға-жеңгесі деп отырғаның?! Үйі бөлек, жөні бөлек Әтиге олардың қатысы қанша? – деді Бәзілбек қыңырая сөйлеп. – Саған қырық жыл бойы әйел болуға көнбей жүргенде солардың айтқанынан шыға алмай жүрді ме екен сол ғашығың?!

	– Қайдам! Жөні солай болу керек дегендегісі шығар…

	– Жөні бар болсын оның, - деді Бәзілбек Әтигүлге өзі құда түсіп, өзі үйленетін айдамдай күйініп. – Ал, жарайды. Әйтеуір енді саған шығуға көнген екен бойжеткенің, келісеміз де шартына. Қашан баруымыз керек?

	– Қайда? – деді Бектен аңтарылып.

	– Өй, әпенде, қайда болушы еді, құда түсуге де! Өзің айтып отырған жоқсың ба?.. – Бәзілбек күлерін де, күйінерін де білмеді.

	– Әтигүлге барайық деген шығар десем… - деп ебедейсіздеу жымиды Бектен.

	– Әтигүлің де құры, өзің де құры. Жұма күні кештетіп барамыз онда.

	Сенбіге қайтып оралатындай болып. – Бәзілбек осы шешімге тоқтаған раймен орнынан тұрып есікке қарай кетті. – Мен кетейін, ертең жұмыс дегендей…

	* * *

	Бәзілбек құда түсуге баратын адамның ыңғайын келтіре алмады. Осы жөн-ау деген өзі құрылыптас жігіттерге айтып көріп еді, әлгілердің тап сол күні қырсыққандай қауырт шаруалары тіреліп қала қойсын. Болмағасын қасына амалсыз майшы сығыр көз Құспанды ертуіне тура келді. Құспанның көкейін тесіп тұрған нәрсе Жанәлімен карта соғу екенін Бәзілбек біледі. Әйтпесе Бектен бұл өмірден қатынсыз өтсе де оның қылы қисаймайтыны белгілі.

	– Өзімісдің інімісдің құдалығына бармағанда, кімге барамыс! – деп елпелең қаға қуанды ол тісінің арасынан ысылдай сөйлейтін әдетімен. – Жанәлі құрдастың жәнін алармын…

	– Құрдасыңның жанын алғыш болсаң, бас құда - өзің, мен – қосшы құдамын, - деді Бәзілбек оны одан әрі есірте көтермелеп.

	– Е, бопты онда ше, - деп қоттиды Құспан. – Келістіреміс!..

	Құспан пен Бәзілбектің ақшам жамырай келген бұл жүрісінен Жанәлі кеш бойы карта соғып «қол байқасуды» шамалағандардың сыңайын танып, қутыңдап қалды. Мойны қылдырықтай, шұбар бет әйелі – Хантөре бұларды ашықтан-ашық ұнатпаған кейіп танытты, екеуінің даудырлай берген сәлеміне сазарып, ернін болар-болмас жыбыр еткізеді. Мұны елең қылған бас құда жоқ, есіктен төрге айдап, салдырлай сөйлеп, еркінси жөнелді.

	Бәзілбек төрге таман онымен иықтаса отыра беріп: «Құсеке, құда екеніңізді ұмытпаңыз», - деп құлағын сыбыр етті. Ол түсіндім дегендей ым білдіріп, жүзін жиып алды.

	Жанәлі бұлармен қатарласа жантайып, бағана бір көрініп, пеш артынан бері шықпай қойған әйеліне:

	– Хантөре, соғымыңның қалған сүрінен қазаныңды көтер, күнде келіп жатқан қонақ емес, - деп дауыстады. Үнінде «көп тыржыңдай берме» дегендей салмақ бар еді.

	– Ал, хош! Ат-көлік, мал-жан аман ғой әйтеуір, - деп Жанәлі жүзін бұларға бұрды.

	– Аманбыз, құдайға шүкір! – деді Құспан даусын қоңырлата сөйлеп. – Жол түсіп бүгін келіп қалдық…

	– Дұрыс қой, Құсеке. Орталықтың адамдары көбіне ат үстінде жүріп соғады, жанығып от ала келеді, - деп Жанәлі бейілдене түсті. – Келгендерің әбден орынды-ақ, құп аламыз: сіз – қонақ, біз – қарсы алып, күтуші дегендей. Хантөренің салқын, салыңқы қабақпен берген шәйі самарқау ішілді.

	Шәй құйыла бастағаннан Жанәлі қонақтарына жалтаң-жалтаң қарап, әйелінің қас-қабағын бағып, оған әлдене айтқысы келгендей қипақтай берді. Қара шұбар бетіне сыз қатып, бедірейіп ол да күйеуінің діңкәсін құртып, сазарған қалпынан айнымады. Жанәлі ақыры шыдамады.

	– Әй, Ханеке, әлгі жұрт көзінен жасырып, тыққыштап жүретініңнің біреуі қалған жоқ па еді осы?! – деп оған сипалай жанасты. - Әкелсеңші, Құспан құрдасың сынамас, мына жасы кіші, әрі үйден биылдыққа дәм татпаған Бәзілбектен қысылып отырмын.

	– Қысылғышын… - деп күңк етті қара шұбар әйел. – Шоланға апарып, тыққыштап жүрген өзің емес пе, бар да ал, неғылдейсің…

	– Е, бәсе, - деп, қопаңдап қалды Құспан. – Басқа-басқа, Жанәлінің үйінде болмаса, ол шіркін кімде болады!..

	Бәзілбек Хантөреге кесесін ұсынып жатып шынтығымен Құспанның тізесін қағып қалып, тиыш отыр дегендей белгі берді.

	– Немене, Жанәліні үйінен арақ үзілмейтін әлкәш деп пе едің?! – деп Хантөре жіпсиген көздерімен Құспанға ішіп-жей қарады. – Байқап-байқап сөйле, түге. Бірін-бірі бағып отырған қырғи қабақ, ашкөз жұрт Жанәлінің үйі арақтың скләді деп шығарар ертең-ақ. Екі басы жоқ оның бере алмай жүрген…

	Бәзілбек Құспанға үндеме дегендей ым жасады:

	– Ой, жеңге-ай, білеміз ғой жағдайды. Құсекең құрдас болғасын өзімсініп айтып жатқаны шығар. Дастарқаннан қазір шеттеп бара жатқан сол кереметті ішпесек те, ештеңеміз кете қоймас. Мәселе – пейілді ғой, ашық қабақпен берген қара судың өзі де сый, - деді қара шұбар әйелге сөзінің бір ұшын тигізе сөйлеп.

	Осы кезде екі қолында – екі шөлмек, жүзі мәз-мәйрам жадырап Жанәлі кіріп келді.

	– Біреу ме деп жүрсем қалғаны, екеу екен ғой, - деді ол әйеліне мырсия қарап. – Мына Құспан көксоққаның аузы салымды екен…

	Құспанды сыпайылыққа шақырып, барынша ыздиып отырған Бәзілбек арқа-басы кеңіген соң құдалық мәслихатының билігін өзі алып, әңгімеге төтеннен кірісті. Өмір бойы құда түсіп, оның жөн-сипатына, диломатиясына әбден машықтанған адамша сөзін майдалап меңзеп, ойын жорғалай желдіртіп, әңгіменің келісімін кемел қайырып отырды.

	– Сіз болып, біз болып, ортамыздан бір шаңырақ көтерелік, Жанеке! Оған, шүкір, өздеріңіздің ырзалық пейілдеріңізді сұрап, кішірейе тағзым етіп отырған мына біздің де азаматтығымыз жетеді. Ер жігіттің жігерін жасытпай, отауының іргесін бір көтеріп жіберуге азын-аулақ ағайын-туыс, жұрағаттың шамасы жоқ емес, бар. Сізден тілек – аға-жеңгенің баталы шешімі, дұрыс кеуілі ғана. Солай емес пе, жеңгей! – деді Бәзілбек сөзін байыптап бір қайырып. – Әтигүлдің де білгені бұл, алдындағы көш түзер үлкені – аға- жеңгенің рұқсатын біз арқылы сұратып, құдалық жолымен екі жақтың келісімін жасатуы көргенділігінің, оң тәлімділігінің нышаны!..

	Бас құданың билігінен ажыраған Құспан Бәзілбектің айтқанына бас шұлғып, «солай, дұрыс» деуден аса алмады. Өз тарапынан жөні түзу сөз қосуға оның парығы жетпеді.

	Жанәлі де, оның қара шұбар әйелі Хантөре де алдын кешке салып келген қонақтарының мәнісін енді ұғынғандай, бір-біріне қарап, ілкіде ләм деспей, Бәзілбектің сөзін бөлмей үнсіз тыңдасты. Ол айтарын айтып болғансын да, Жанәлі сөзді бірден іліп алып сөйлей жөнелмеді.

	– Келісіміздің бар жосығы осы, Жанеке, - деді Бәзілбек ол екеуіне алма-кезек қарап қойып.

	Хантөре «неғып отырсың» дегендей, күйеуіне қарады, жүзі манағыдай емес, Бәзілбектің сөзінен кейін әжептәуір жылынып, биязы қалыпқа түсті.

	Жанәлі тамағын кенеп, қозғалақтап, шынтығының астындағы жастығын бүктей түсіп:

	– Апырым-ай, бұлай келеді деп ойлаған жоқ едік, қапелімде енді… - деп ол әйеліне қарады.

	– Мұндайда ескертіп келгеннің артықтығы болмас еді ғой, - деді Хантөре күйеуінің кібіртіктеп айта алмай отырған сөзін аузынан қағып алып.

	– Еркежанның бізден басқа кімі бар?! Оқып, қызмет істеп, үйден жеке-дара жүргені болмаса, еншісі әлі өзімізбен бірге. Шал-кемпірдің көзі тірісі кезінде оған аға-жеңге болсақ, енді әкенің де, шешенің де орындамыз…

	– Ханекеңнің айтқанына жүз процент қосыламын өз басым! – Жанәлі желпініп Құспан мен Бәзілбекке: - Ал, алып қоялық, құдалар! – деді.

	Сөзін бөліп, ішудің сылтауымен жөнсіз киліккен күйеуіне Хантөре жақтырмай қарады. Бұған қыңған Жанәлі жоқ, одан сайын лепіріп кетті.

	– Ал, енді былай ғой мәселе, - деді ол жастығына шалқалай түсіп. – Екі жас бірін-бірі тапқан екен, бізден не қарсылық бар?! Солай емес пе, қатын… Хане-ке!

	– Олай емес! – деп кесіп тастады Хантөре. – Сөздің жөнін білмесең, тиыш отыр, лепірмей!..

	– Ойбай, не дейді тағы да!? – деп ыржалаңдады Жанәлі Бәзілбек пен Құспанға көзін қысып. – Ал қойдық. Өзің сөйлес мына құдаларыңмен…

	– «Құдаларыңмен» деп ерте бастан өзімсінбей-ақ қой бұларды сен. Құда болыса қалған дәнеңеміз жоқ әзір. Бір шәйдің үстінде саудаласып, өткізе алмай отырған қызымыз да жоқ біздің. Інстөтті бітірген оқуы бар, совхоздың конторындағы білдей қызметкер, май-май боп, күнсігін шопырға қадірлімізді өткізе салатын біз жоқ, о несі маған адамның жынын құрыстырып. Сөйлейтін жөніңді білмесең, өзім-ақ сөйлеймін ал, - деп екпіндей барып бір тоқтады Хантөре.

	– Осы Әтигүл біздің Бектенмен шамалас па еді жас жағынан? – деп, қойып қалды Құспан.

	«Қап, мына сығырды қайдан ерттім, бүлдірді-ау» деп ернін жымқырды Бәзілбек.

	– Немене, отырып қалған кәрі қызыңды соншама қадірлегенің не деген сыңайың ба бұл?! – деп шалқасынан түсті шұбар әйел. – Қызымыздың жасын сұрап – сен, жасын айтып – біз құда болмай-ақ қоялық. Ішеріңді іш те, тойғаныңа, ас-атауыңа береке тілеп, жөніңді тап, қанекей!..

	– Қатты кетпеңіз, жеңгей. Құсекеңдікі астарсыз, бер жақтан айтылған сөз ғой, - деп Бәзілбек Хантөрені мәмілеге шақырды. Соның арасынша ол Құспанға көзін алартып та қойды.

	– Неге менің сөзім астарсыз сөз болады сеніңше, а? – деп бойына желік ене бастаған Құспан Бәзілбекке ежірейе қарап. – Манадан бері қақпайлап отырсың, қақпайлап отырсың, жетті енді!..

	– Ақсақал, ұят болар, бет ашыспайық бұл жерде, - деп сөзін салмақтады Бәзілбек.

	– Сен кімсің-ей, маған ақылшы болатын. Өй, боқкөтен! – деп Құспан тіпті өрши түсті. – Бас құдасың, бас құдасың деп, осы үйге келгенше көпшік қойып ең астыма, енді міне көсемсуін қара өзінің…

	– Құдалар, құдалар!.. Қойыңдар, не болды сіздерге екеу-ара керілдесіп?! – деді Жанәлі қос қолын көтеріп. – Ал, Әтигүлдің жасын сұраған екен, онда тұрған не бар?! Мен айтайын керек болса, биыл отыз жеті мүшел жасқа келеді. Онда тұрған не бар…

	– Арсыз! – деп Хантөре қауып түсті. – Бар онда, жетектеп апарып өз қолыңмен қарындасыңды жаман Бектеннің үйіне кіргізіп бер. Не пиғылмен жасын сұрап отырғанын білемісің мынаның?..

	– Мә саған, «арсыз!» - деп манадан бері о жағынан бір шығып, бұ жағынан бір шығып мәймөңкелеп отырған Жанәлі әйелін бүйірден бір тепті.

	– Көрсетейін мен арсыздың кім екенін!..

	– Өлтірді, ойбай өлтірді! – деп көгереңдей дауыс салды шұбар қатын. - Өлде маған, қырыққа келген қарындасың байсыз қалса да, өлде маған! Құры, ойбай, жоғал мына әлкәштеріңмен қоса! Ойбай-ай-й! Ойбай-ай, өлтірді-ау! А-а-а!..

	Бәзілбек құлағын екі қолымен басып, үйден атып шықты. Аяғын әр жерден басып Құспан да тентіреп жөніне кетті.

	Жолы болмаған құдалар іркіс-тіркіс, түн жарымында орталыққа, үйлеріне әрең жетіп жығылды. Биғанымның құдалық жәйін тәптіштей сұрағанына қолды бір сілтеп, Бәзілбек тоң-торыс жатып қалды.

	«Ештеңені келістіре алмаған болды ғой бұлар. Қасына жөні түзу адам таппағандай, Құспанды ертіп алғанынан қорқып едім-ау, - деп жорамалдады Биғаным күйеуінің бас-терісі келіспеген сиқын көріп. – Адамның бір жолы болмайын десе, өмір бойы жолы болмайды екен-ау. Байғұс Бектеннің осы Әтигүлде не әпкесінің құны қалды сонша, қырықтан асқанша соған телміріп». Биғаным Бектеннің Әтигүлге ғашықтығын өзінің түйсік- түсінігімен өлшемдеп, кәдімгідей мүсіркеп, оған іштей аяушылық білдірді.

	Ләйлісінің соңғы өтінішін де дұрыс орындамай алмаған біздің Мәжнүніміз бір күні, тапа-тал түсте совхоз экономисі Әтигүлдің кабинетіне келіп, енді өзінің соңғы шартын қойды.

	– Үш күннен кейін үйленеміз, Әти! Әйтпесе, мен саған жоқпын! – деп әңгімені төтесінен бір-ақ айтты.

	Қараптан-қарап азаматтың обалын мойнына жүктеуге Әтигүлдің дәті қалай жетсін.

	…Үш күннен соң Бектеннің абажадай, бес бөлмелі үйіне Құмөзектің бар жұрты тайлы-таяғы қалмай жиылып той өткізді. Той болғанда қандай той! Қырық жылда бір өткен қызық той болды бұл! Төрде жарасып құда- құдағи боп Жанәлі мен Бәзілбек, Хантөре мен Биғаным отырды.

	Бір хікаяны оысмен тәмамдауға да болар еді, бірақ той өткенше Әтигүлдің көкейін тескен оның Бектенге қояр бір сауалы айтусыз қалып барады.

	Той өтіп, бәрі орын-орнына келген соң көңілдері жәйланып, бір-біріне ұяң сыйластықпен, әсерлі сыпайыгершілікпен қарап, ерлі-зайыптылық өмірге бойлары енді-енді үйрене бастаған алғашқы күндерінің бірінде Әтигүл Бектеннен:

	– Егер мен сонда сөзімді бермесем, Беке, шынымен-ақ өзіңізді құрбан етер ме едіңіз? – деп сызыла сұрады.

	– Мен өзімді құрбан етемін дегенім жоқ, - деді Бектен күліп. – «Саған жоқпын» дегенім – маған жар болмаса, басқаға үйленемін дегенім еді ғой, не ғып түсінбегенсің?..

	– Түсінбегенім жақсы болған екен…

	Әтигүлдің жанарында жып-жылы мейірім ұялап қалды. Бектен осы жылы мейірімді тым ұзақ күткен еді..





ПОШТАБАЙ ҚҰБАЙДЫҢ КУӘЛІГІ




	Қаршадайынан пысық, қағанағынан қағынып туған шынашақтай Құбайдың алақандай ауылда басын бір шалып істемеген жұмысы, айналыспаған кәсібі қалмады десе де болғандай. Тракторист, моторист, радист, кеңсенің комендаты, аудандағы санэпидстанцияның осындағы санитары, наубайхананың кілтшісі, живсырьенің агенті дейсіз бе, толып жатыр. Құбекеңнің бір істің басында жарты жыл, ары кеткенде бір жылдан артық аялаған кезі болған емес. Қазіргі тірлігі – пошташы, малшыларға газет- журнал жеткізіп тұрады. Жаз айларында бұл шаруа оған пәлендей көп қиындық келтірмейді, үш аяқты «ИЖ» мотоцикліне газет-жорналдарды, бума-бума ғып өңгеріп алып, апта аралатып малды ауылдарды бір шарлап шығады да, істі тындырып, талтаң-талтаң басып, шырт түкіріп жүреді. Ал қыс болса оның поштасын совхоздың шопырлары тасиды. Мынау пәленшенікі, мынау түгеншенікі, жолшыбай соғып тастай кет, ала кет деп жалынудан өзінің де сүйкімі кетіп, шопыр байғұстарды да әбден ығыр қылады.

	Поштабайлық қызметінің жыл мезгілінің жайсыз кезеңдеріндегі осы бір қиындығы жанын жегідей жеп жүргенде Құбайдың көптен арман ғып жүрген мақсаты орындалып, айы оңынан туып шыға келді.

	Бұл қар кетіп, жер кеуіп, көктің қылтанақтап қалған кезі еді. Апынып- күпініп, жиналықса шақырды деп кеткен Құбай екі күннен кейін қалтасына аудандық автоинспекцияның штаттан тыс инспекторы деген кәулікті сала келді.

	Әрине, ол істің рет-жөнін білетін адам ғой, штаттан тыс қызметін мақтангөйлікке салынбай, салауатты түрде бастады.

	Қалай дейсіз ғой?..

	Әуелі Құмөзекте іске жарақты, жүріп-тұратын машинаның түр-түсін түгендеп, жүргізушілерінің аты-жөнін тізіп, өзінше үлкен бір тізім жасады. Бұлардың ішінен осы қалай, осы қалай дегендерге, өзі қыңыр-қисық санайтындарға ерекше белгі соғып, тізімін тағы бір жүйелеп, талдап, топтап алды.

	Өстіп, түгендеп, топтап, инспекторлық қызметінің жоспарын сызып алған Құбай іске кірісетін оңтайлы сәтті аңдып жүріп, бір күні өзінің құрдасы, бұрынғы кластасы Нәубетқұлға салды құрықты. Штаттан тыс инспектор оны дүкеннің алдынан өтіп бара жатқанда тоқтатты. Мұның да себебі жоқ еместұғын, бұл арада келім-кетім жұрттың қарасы көбірек, көпшілік оның кім екенін білуі керек! Бұл бірінші себебі болса, екіншісі – Құбай Нәубетқұлдың үйіне кеше қаладан құдалары келгенін біледі. Құда келгесін, жағдай белгілі, дастарқанға ішімдік араласуы айғақтауды қажет етпейтін жәйт. Ал мұндайда Нәубетқұлдың өз есесін жібермейтіні оған тағы да бесенеден белгілі.

	Осындай жорамалдармен өзін иландырып алған штаттан тыс инспектор дүкен алдындағы көшемен зырлап өтіп бара жатқан Нәубетқұлдың машинасына қолын сілтеп қалды. Қаперінде ештеңе жоқ ол машинасының тормызын ойбайлата бастады.

	– Құбеке, бүгін фермаларға рейсім жоқ, құрылықса жіберіп жатыр, - деді ол кабинасынан басын шығарып. – Жолдан қалдырма мені.

	– Жоқ, жолдас Шапақов, мен сізді жеке шаруамды айтқалы тоқтатқан жоқпын, кідіріңіз! – деді түсін суытып. – Қайда бара жатқаныңыз жол қағазыңызда жазулы шығар, содан білерміз…

	– Өй, жын соққан бе сені, сенбей тұрсың ба маған?! – деп Нәубетқұл қызараң-қызараң етті. – Газетіңді алмай кеткен кезім болды ма менің?!.

	– Мәселе қазір газетте емес, мынада, - деп құбай төсқалтасынан мұқабасы қып-қызыл боп жанған куәлікті көрсетті оған. – Аузыңыздан кешегі ішкен арақтың күйгін демі бұрқырап тұр. Сізді бүгін рульге отырғызып рейске шығарған кім? Завгарыңыз қайда?! Жүріңіз қазір сонда.

	Ол әй-шәйға қараған жоқ, кабинаның екінші есігін ашып Нәубетқұлдың қасына лып етіп отырып алды.

	– Қайдағы арақ?! Өзің түс көріп шыққаннан саумысың, жарқыным, - деп, Нәубетқұл әрлі-берлі ерегесіп көріп еді, түк шықпады. Құбай тастай қатып отырып алды.

	– Сізге мен гаражыңызға апарыңыз дедім ғой!..

	Нәубетқұл күлерін де, жыларын да білмеді, ақыры оны гаражға алып келді.

	Гараж меңгерушісі, ұзынтұра, саптығыр Зейтүн Құбайға нағашы-жиендігін арқа тұтып:

	– Ой, Құбеке-ай, болмайтын шаруаға бола соншама несіне елді дүрліктіріп, арамтерің шықты! – деді жайбарақат күле қарап. – Маған сол ГАИ-ыңыздағы жігіттері осындай куәлікті жылда беретін ана жылдары. Өзіміздің адамдармен жаманаттасудың қажеті не еді?!

	– Ана жылы не болғаныңның маған керегі қанша?! Қазір уақыт басқа. Мына сияқты еркімен жүріп, талтаңдағандарды қатаң тәртіптің тезіне салып, тиым салатын кез жетті енді! – деп зіркілдеді Құбай. – Кәні актілейміз, түнімен арақ ішіп, мастықтан айықпаған адамды таңертең машинаға отырғызғаның үшін. Бәрін де заңды түрде істейміз…

	– Сонда сенің актіңе кім қол қояды деп тұрсың?! – деді Зейтүн енді өзіне ауыз салған поштабай Құбайдың шәлтік жөнсіздігіне қаны қайнап, жүзі күреңітіп.

	– Адамдарыңды шақыр, мынаның ауызын иіскететміз! - деп Құбай да өз дегенінен қайтпады. – Солар қояды актіге қолды.

	Осының бәрінде Құбайдың ішкі саясаты өз ісін ойдағыдай істеп жатты. Актіге қол қойылар-қойылмас, бірақ оның штаттан тыс автоинспектор екенін техниканың айналасындағы жұрт, әсіресе шопырлар жағы мықтап білуге тиісті еді.

	Шындығында солай болды да, Нәубетқұлдың аузын ешкім иіскеген жоқ, акті жасалмады, өйткені бұл Құбайдың тарапынан оған жабылған қып- қызыл жала екенін көзі бар, есі бар адам көріп тұрды. Бірақ сол күннен, сол сағаттан бастап поштабай Құбайдың көлденеңдете беретін қып-қызыл пәле куәлігінен жуық арада құтылмастарын білді.

	Куәліктің сесін Құбай жап-жақсы пайдаланды. Газет-жорналын алып кетуге қыс демей, жаз демей (Нәубетқұл сияқты қиқарлар болмаса) шопырларының көпшілігі енді өздері келетін болды. Оның поштабайлық жұмысы осылайша әжетәуір жеңілдеп, арқасы босап қалды. Пенде емес пе, өзіне көмегін тигізіп жүргендерге назар-сұғын көп сала бермей, кеңшілік жасауды ол да білді. Қит етсе аузынан түспейтін заң тәртібі оларға қолданылмады.

	Ел-жұрттың көзінше болып жатқан бұл әділетсіздікке төзбеген совхоз бас инженері Жапар Құбайдың техниканы тоқтатып, науқандық жұмысқа кеселін тигізіп жүрген кейбір жәйттарын бетіне басып көріп еді, ол одан бетер өршіп кетті. Мемлекеттің көлігін жеке басының мүддесіне пайдаланып жүр деген сылтаумен машинасын жуып жатқан Жапардың шопырын бөгеттің жағасынан ұстап шырылдатсын.

	– Ағатай-ау, машинамды жуып жатқанымды көріп тұрсың ғой енді! – деп шырылдады Жапардың шопыры. – Және жұмыс уақыты емес, үзіліс кезі ғой…

	– Жұмыс уақыты емес деп, мемлекеттің техникасын оңды-солды пайдаланатын сен сияқтыларға тиым салатын уақыт жетті! – деп кәрленді штаттан тыс инспектор. – Правоңды әкел бермен!..

	– Ал, бермедім правомды саған ерегескенде! – деп Жапардың шопыры шалқасынан түсіп, көзі ақиланып шыға келді. – Істейтініңді істеп ал он жерден!..

	Құбай ойлағанын бұл жолы іске асыра алмай, қаны қарайып, зығырданы қайнап, оған тісін басып кетті. Қара тізіміне инженердің «Уазигін» әспеттеп тіркеп, ерекше белгі салып оны қоршап қойды. Оның тізіміндегі қоршауға алынған шопырлардың дені ақыр бір соңында бұл ауылда болмаса, ауданға барған бір сапарларында талондарын тестіріп, я праволарынан айырылып, айып төлеп, әлек-шәлектері шығып қайтады. Мұның барлығының Құбайдан келгенін олардың іштері сезеді. Сезеді де, онымен шатақтасудан кеселден басқа, пайда келмейтінін түсініп, тулап- тулап, амалсыздан иіледі.

	Оның инспекторлық атағы аз уақыттың ішінде Құмөзектің көлемінен асып, көршілес ауыл-аймаққа түгел тарады. Беделі шарықтап, аяғын алшаң басып шалқақтаған поштабай Құбай өзіне зәуетте қонған азғантай «бақты» зорға көтеріп жүрді. Оның поштабай деген кәсіби атағы ұмытылып, ГАИ- дың штаттан тыс инспекторы деген аты зорая берді. Осы беделмен астындағы аудандық байланыс бөлімінің тырқылдаған ескі «ИЖ-ін» дүрілдеген су жаңа «Уралға» алмастырып алды.

	Астында жүйткіп тұрған сайлы көлік, Құбайдың құрық-салымы бұрынғыдан да гөрі ұзара түсті. Ол енді көршілерге де тәртіп орнатпақшы болып, соларға ауыз сала бастады. Қойшыларға өз аяғымен қатынап жатқан дайын көліктермен пошта жөнелту шаруасын әйелі Зибаға тапсырып, Құбекең ауыл-ауылға қона жатып, екі-үш күн бойы ел аралап кететін әдет шығарды.

	– Жазған-ау, осы ауылдың шопырын жөнге салып алсаң да жетпейді ме саған, соншама сабылып не болды?! – деген әйеліне Құбай қабағын шытып:

	– Аудандағы бастықтардың тапсырмасын орындап жүрмін – көршілес отырған шаруашылықтардың техникасына да көз сала жүр деген олар, - деп маңызданып қойды.

	Барлық пәле дегенмен де оның осы көршілерге қайта-қайта сабылуынан басталды. Күйеуінің қас-қабағына қарап үйренген нәті момын Зибаға аузы жеңілдеу абысындарының бірі оңашада келіп:

	– Осы біздің қайнаға үйге түнеуді қойды дейді ғой соңғы кездері. Баршасайдан шықпайды деседі көрген жұрт, тегін емес шығар?!. Бұл еркек дегендерге сенім жоқ қой, біреумен әуейілесіп жүр деген де әңгіме бар, жеңеше-ау, байқам болыңыз, ағайын-туыстан ұятты… – деп сөз арасында елеусіздеу ғып құлағына сыбырлап кетті. Қанша мән бергісі келмесе де, бұл сөздің ұшығында бір сұмдық жатқандай, Зибаның қабағы кіртие берді. Бір- екі рет түнделетіп келген Құбайға тоң-торыс қарап, жүзін бермеді. Сөйтсе де көңілін сыздатқан сезігін айтуға батпады, ауырып жүрмін дегенді сылтауратып, күйеуіне сырын алдырмады.

	– Құдай қаласа, осы күзге демалыс алып, курортқа апарып емдетем, - деді ол бірде таңғы шәйдің үстінде әйелінің кірбиген кейпіне қарап. - Өзім де емделемін… Қызметі құрғыр діңкетті. Шапқылайсы, шапқылайсың кеп, тәртіпке, тәрбиеге көнетін бұ халық жоқ!..

	– Курортыңа өзің бар! – деп момын Зибаның тығыны тырс атылды. – Мына қу молаңда омалып жалғыз қалуға үйреніп келеміз ғой, қызығыңды өзің сол жаққа барып емін-еркін қызықтарсың…

	– Әй, не түлен түртіп кетті мен?! – деп даусын көтерген Құбай әйелінен мұндай мінез күтпеген еді. Қапелімде абыржып, есі шықты.

	– Түлен мені түрткен жоқ! – деп қарсыласты Зиба. – Түртсе, өзіңді түртіп жүрген шығар, о несі кеп маған албаты жабысқаны. Баршасайдағыңа барып жабыс, жөніме қалдыр…

	Бір гәптің болғаны, әзәзіл сөздің араға түскенін білген Құбай ішін тартып қалды. Әйелінің ақымақтығын бетіне басып, зекіген болды, бірақ іші әлем-жәлем, ойран-асыр күйге түсті өзі. «Апырмай, менің аз-мұз ісімді, абыройымды көре алмай жүрген бір сұрқияның әрекеті болды-ау бұл, сірә? Кімнен шыққан сөз екен, Зибадан жәйлап білсе қалай болар екен?! Жіптің бір ұшын ұстасам, көрсетер ем көкесін сосын… »

	Құбай кешке жатқасын Зибаны біраз жұмсартып, жылы-жылы сөйлеп, баяғы жас кезіндегі өзінің оған деген ғашық-машықтық әңгімелерін айтып, бірте-бірте күндізгі жайға аңдап қана оралып, сыр тартып көріп еді, ол тағы да безеріп қалды.

	– Естідік қой, кім айтқанда да бәрібір емес пе саған?! – деп әрі аударылып түсті.

	– Сенде, шырағым, кәпіл ес жоқ екен ғой, - деді Құбай, манадан бергі елжірей айтылған жылы-жылы мейірбан сөздері желге ұшып, жөніне кетті. – Басшылардың, ел-халықтың алдындағы беделімді көре алмаған өңезегі сасыған шірік жұрт не демейді?! Мені көрсе тізесі қалтырайтын шопырсымақ біреулердің әйелі шығар бықсытып, әдейі сөз таратып жүрген…

	– Айтқан адам шопырдың әйелі емес, - деп қалды Зиба осы тұста.

	– Енді кім онда? – деп басы жастықтан көтеріп алды Құбай. - Мені Баршасайдан өзің айтқан біреумен ашыналасып жатқанымды көзбе-көз көріп, сөз таратып жүрген кім ол?..

	Зиба күйеуінің дірілдеп, қалшылдай бастағанынан сескеніп, даусын жұмсартты.

	– Қой, құрдан-құр тулама, сандалып отырғанын өзім де сезгенмін сол өсекшінің, - деді ол аты тілінің ұшынан орала берсе де, бірден айта салмай.

	– Кім!.. Бұл ауылдың өсекші емес қатыны жоқ, қайсысы соның? – деді Құбай әйеліне еміне түсіп.

	– Әлгі Қисан ініңнің әйелі, - деді Зиба біреу естіп қоймасын дегендей сыбырлап. - Өзіңді тумасырап, қайнағалап жүретін зыпылдақ келінің бар емес пе, сол…

	– Тоқта, тоқта… - деді Құбай есіне әлдене түскендей.

	– Нәубетқұл екеуінің ауласы бір емес пе солармен?!.

	– Ия, көрші ғой тату-тәтті… - деп мырс етті Зиба.

	– Бұл соның ісі. Әйелі екеуінің әдейі мені масқараламаққа таратып жүрген сөзі, - деп кіжінді Құбай. – Ісім сонымен болсын ендігі жерде!..

	* * *

	Поштабай Құбайдың ендігі жатса-тұрса ойлағаны - Нәубетқұлды қармауына түсіру болды. «Бәлем, тістеніп жүргеніңді білем сенің, жағыңды айырып, шыбын жаныңды көзіңе көрсетермін» деп ширықты ол. Нәубетқұлдың басқан ізін аңдып, өзге тірліктің бәрін ұмытқан Құбай оның қайда барғаны, кіммен барғаны, үйіне қашан оралғаны, жүргенін, тоқтағанын, бәрін-бәрін алақанына салып тізіп отырды, бірақ бұлтартпай ұстарлық дәлел таппай, діңкесі құрып, жүйкесі тозды.

	Осылайша ісі іс болмай, берекесі қашып жүрген күндердің бірінде Құбайға Нәубетқұлды қолға түсірудің оңтайы келе қалды. Жақын маңдағы пунктке поштасын апарып тастап, қос табан тақтадай жолмен аңыратып келе жатқан еді, қарсы алдынан өзіне таныс «Газ-53»-тің көкқасқа маңдайы жарқырап шыға келмесі бар ма! Кабинада Нәубетқұлдан басқа отырған екеудің біреуі қалбаң етіп бұғып қалғанын мұның тіміскі көзі қалт жібермеді.

	Жолдың бір табанына шыға бере, Құбай қолын көтеріп «тоқта!» деп оған белгі берді. Сол сол-ақ екен, Нәубетқұл машинасын жолдан кілт бұрып шығарып, оны орағытып өтіп, қапталдан зу ете түсті.

	– Әй, тоқта! Тоқта, зәлім! Бәрібір құтылмайсың! – деп Құбай мотоциклін бұрып алып, оның соңынан кете барды зырлап.

	Екеуінің бұл қуыспағы ұзаққа созылған жоқ. Кабинасының терезесінен басын шығарып алып, оны боқтап-сыбап келе жатқан Нәубетқұл машинасын кенет тоқтата қойды.

	– Тәртіпті неге бұзасың, Шапақов жолдас! Кабинада екі адам алуға қандай қақың бар? – деп екі иінінен деміккен Құлбай мотоциклінен түсе салып кабинасының есігін жұлқылады. - Әкел праваңды!

	– Жә, жә, ашуыңды бер бір жолға, - деді ол күліп. – Құрдас болағасын, баяғымыз есіме түсіп әзілдегенім еді.

	– Әзілдесетін адамның мен емес, давай түс машинаңнан, праваңды әкел бері! – деп ентікті ол. – Мұндай жүгенсіздіке жол бере алмаймын!

	Нәубетқұл бұдан арыға шыдап тұра алмады, кабинасынан қарғып түсті.

	– Кімсің сен ежірейетіндей-ақ сондай!.. Бар әйда, поштаңды тасы, - деп айқайлады ол. – Тіпті есіріп барады өзі…

	– Кім екенімді әлі күнге шейін білмей жүрсең, көр мә, мына куәлікті тағы да! – деп Құбай төс қалтасынан жалма-жан суырып алды. – Көр де, есіңді жи!

	Нәубетқұл шалт қимылдап, оның тартыншақтай көрсеткен куәлігін қолынан жұлып алды. Жұлып алды да:

	– Мынауың заңсыз документ! – деді ол куәлікті дереу қалтасына салып алып. – Ұзартылмаған, мерзімінің өткеніне жарты жыл болған документпен заңсыз әрекет еткенің үшін жауапқа тартыласың! Бар, ауылға қайт!

	Құбайдың өңі бір сұрланып, бір қызарды. Не дерін білмей, тілін тістеп тұрып қалды.

	Нәубетқұл өзінің жеңіскерлік ісіне масаттанған жандай, аяғын алшаңдай басып барып, кабинасын ашты. Құбай сол заматта ғана есін жиғандай:

	– Әй, зәлім, қайтар куәлікті! Ол ойыншық емес саған, документ! – деп тура жүгіріп еді, Нәубетқұл кабинасын сарт еткізіп жауып, жөнеп жүре берді. Бұл соңынан тұра қусын кеп. Ол Құбайды тағы да біраз жерге дейін әуреге салып, ала өкпе қылды да, машинасынан басын шығарып:

	– Мә, куәлігің! – деп, ортасынан қақ айырылып жыртылған қызыл қатырманы лақтырып жіберді.

	Екі жапырақ болған қызыл куәлікті қарсы соққан жел қанкөбелек ұшырап, жол жиегіндегі қалың боздың арасына апарып үйіріп тастады.

	Машинаның оң жағынан қапталдаса қуған Құбай жолдың май топырақ шаңына көміліп, екі көзі жылтырап қала берді.

	Айдалада шырқ айналып, қалың боздың арасын олай тінтіп, бұлай тінтіп, куәлігін ақыры таба алмай Зибасына оралған Құбайдың сол күнгі халін тілмен айтып жеткізу мүмкін емес.

	…Адам заты неге болса да көнбіс қой, Құбай да Нәубетқұлдан көрген қорлығын бірте-бірте ұмытып, тынышталғандай болды. Бұрынғыдай, куәлігі бардағыдай көпке жетерлік беделі болмаса да, үй-ішілік – Зибасы мен боқмұрын балаларына жарайтындай аз-мұз беделіне шүкіршілік етіп, жүріп жатқан жәйі бар.

	Өмір дегенің осы, түлкі бұлаң: бірде – олай, бірде – былай…





ТАҢКӨРІК-АҚША БҰЛТ




	Қараша айы туысымен терiскейден бiрнеше күн бойы тынбай соққан ызғырық қыбырлаған тiрi жанның еңсесiн көтертпей қойды. Күн де тұнжыр, Тосылды бекетiнiң тiршiлiгi де тұнжыр.

	Бекетшi Құбығұлдың тапа-тал түсте өз үйiнiң қорасында асылып өлген он сегiздегi өндiрдей ұлы Қамалбектiң қазасы да осы бiр сұрқұлтай күндердi одан бетер тұнжырата түстi.

	Қалаға екi жыл қатарынан барып сәулетшiлiктiң оқуына түсе алмаған, әрi ауылда iстейтiн жұмыс та жоқ, сандалып, жолы болмай жүрген оның бұл өлiмiн тұрлауы табылмаған тiршiлiгiнiң өкiнiшiнен шығар деп жорамалдаушылар да табылды. Осы өлiмге байланысты көп ұзамай Тосылдыда тағы да мынадай бiр алып-қашты сөз гулеп кеттi фельдшер қыз Сая өзiне өлердей ғашық болған жап-жас Қамалбекпен әуелi достасып жүрiп, кейiннен оны баласынып, нағыз еркек емессiң, еркектiк iске жарамайсың деп менсiнбей қойған ба, әйтеуiр байғұс бала соның намысына шыдамапты-мыс. Мұны растайтын Қамалбектiң ендi өзi жоқ, бiрақ осы сөз ең алдымен Құбығұлдың көршiсi, бекетшi, әпендi мiнездiлеу Әндiрбайдың көкейiне түйiткiл болып тидi де, содан соң-ақ жатса да, тұрса да ойынан бiр шықпай қойды. Ана бiр жылы осы жақтан шыққан бiр бiлгiр дәрiгер дей ме, ғұлама дей ме, Алматыдағы әйтеуiр бiр дөкейдiң кеңес заманында Тосылдыға таяу жерде болған атом қаруын сынайтын сынақ полигонының зардабынан сол жердегi халықтың денсаулығына зор кесел келген, адамдар ауыр дертке шалдығып, ажалынан бұрын өлiп жатыр, ал өлмегендерi кәрi-жасы аралас кемiс, мүгедек, шалық шалған сияқты науқас болып қалған деп газетке жазып шығарғанын оқығаны есiнде қалыпты. "Кiм бiлген, бәлкiм, Қамалбек байғұстың да бойында еркектiгiнен айырған дертi болған шығар-ау. Рас болса, пәлигөн деген бұл адам баласының басына түскен зор зұлмат болып шықты-ау" деп бейуақта күйзелген Әндiрбайдың көңiл-күйiн қалайша түсiнбеуге болады.

	Жаман айтпай, жақсы жоқ, бiрiнен кейiн бiрi тетелесе өсiп келе жатқан ұлдарының басына, бетi әрмен, мұндай қасiрет келмесiн де, келсе iстейтiн не шарасы бар мұның?!. Құбығұл құсап зар илеп, еңсесi езiлiп, аңырап қала бере ме солай?! Әсiресе Қамалбектен бiрер жас кiшi, тұңғышы Беркiнтайының бозбала, қыз-қырқынға қырғидай тиер жiгiт болып шыға келуi бiр демде-ақ емес пе, сонда ол да әлгiндей жағдайға…

	Өз ойынан өзi шошыған Әндiрбай "тфу-тфу, қайдағы жоққа қайдан ғана басым шырмалды осы" деп, күбiр-күбiр етiп, томырықтау қысқа мойнын кiлтiң-кiлтiң бұрып, сол иығынан асырып, түкiрiп қойды.

	Қанша ойламайын десе де, жанын жегiдей жеген осы бiр мазасыз ойдан ол бiрнеше күн бойына арыла алмай жүрдi.

	"Бұл антұрған, бiздiң Беркiнтайды айтамын-ау, әйелге жуысу дегеннiң не екенiн бiле ме екен, осы?! Қаперiнде түк жоқ неме ертеңгi күнi әлгi анадай iстi атқара алмай жүрсе немесе соны атқару керектiгiн бiлмей жүрсе, әтек болмаған несi қалады сонда. Қой, бұлай жүре беруге болмас, бiрдеңе ойластыру керек" деген шешiмге келдi. Бiрақ мұны ол неден, қалай бастайтындығын бiлмей тағы дағдарды. Бiр-екi мәрте оқталып-оқталып, ақыры бұл тосын ойын әйелi Халимаға айтуға да батпады. Турадан тура салып, ұлымыздың еркектiк қабiлетiн қайтiп бiлемiз деп оған қалай айтпақ?! Мiнезi тез, тыз етпе әйелiнiң сыры бұған мәлiм, ә дегеннен, қайдағы жоқты қайдан соғып отырсың, деп ыршып түсерi күмәнсiз. Дегенмен де бұл мәселе турасында әзiрге оған тiс жармауды жөн санады. Алдымен ұлының сабақтан бос кезiндегi жүрiс-тұрысын бақылап, әсiресе Беркiнтайдың кешкi мезгiлдерi күн құрғатпай барып жүрген, осы ауылдың бүкiл бозбала, қыз-қырқыны у да шу музыка қойып, жиналатын клуб үйiнiң маңын торуылдап көрудi ойлады. Көз салып, сөз салып жүрген әлдекiмi бар ма екен, соны бiлгiсi келдi. Қызға қырындайтындай, сөз айта алатындай мiнезi, жiгерi болса, ұлының еркектiк қабiлетiне ешбiр шүбәланбас едi. Бiрақ онысы тек әйтеуiр бос солықтау болуы да мүмкiн ғой?!

	Бозбала жасқа жетiп қалса да қыздан бетер ұяңдау Беркiнтайының жiгiтшiлiк қабiлетiне көз жеткiзудi ойлаған Әндiрбай қайткенмен де өзiнiң осы әпенделiк ойынан қайтпады. Бiр күнi түскi шәйдiң үстiнде төрт көздерi түгел отырған кезде Әндiрбай Беркiнтайға қарап

	– Сен ғой, шырағым, құдай қаласа, биыл оншы кiләстi бiтiресiң, хiм-м, ия… - деп бiр жөткерiнiп алды. - Жiгiт болдың, мiне, ендi баланың ойынын ойнай бермей, ересек болғаныңды бiлiп жүруiң керек. Келiншек алатын кезiң де әнi-мiнi дегенше бiр-екi жылда келiп қалады, солай… Сендей жасымызда бiз қалыңдық таңдап, жiгiтшiлiк құра бастағанбыз, балам, осыны да қазiрден бiле жүргенiң, үйрене жүргенiң артық болмайды, солай…

	Не айтып отыр мынау дегендей, ашушаң қабақпен күйеуiне ажырая қараған Халиманың бетiнiң ұшы жыбыр-жыбыр ете қалды.

	– Немене, құда түсiп, келiн алатын жерiңдi сайлап қойып па едiң!?. Бесiктен белi шықпаған балаға төбеден түскендей қайдағы жоқты соғып…

	Демде өрекпiп шыға келген әйелiнiң қара сүр жүзiне қаймыға қараған Әндiрбай аузына қапелiмде жөндемдi сөз түспей, абыржып қалды. Күйеуiнiң әлгi сөздi айтуын айтып алып, ендi соның дәйегiн таба алмай абдырап, сасқалақтағанына Халиманың жыны одан әрмен қозды.

	– Осы сөздi бетiң шiмiрiкпестен, бала-шағаның алдында күңiрсiтiп отырған сиқыңа болайын! Кәмiлетке толмаған балаға қатын ал деп ақыл айтқанша, осылардың сабағын тексерiп, көрген жерде "мектепке бiр бас сұқпайсыңдар" деуден басқа сөз аузына түспейтiн әлгi анау заржақ кiләс жетекшiсi, Есентұрлының қатыны Ғайшаханға барып бiр сөйлесiп қоймайсың ба!?.

	– Е-е, ендi айтамыздағы әкесi болғасын… Өсiп қалған еркек баланы былай… нетiп дегендей, жөнге, жолға сала берген дұрыс қой қазiрден…- дедi Әндiрбай қыбыжықтап. - Ал Ғайшаханмен кеше үйiне Есентұрлымен карта ойнауға барғанымда сөйлескенмiн, бәрi жақсы, оқу-тоқудан бiздiң балалар бұл ауылда алдына жан салмайды екен…

	– Күйеуi картадан ақшаларыңды ұтқасын, көңiлi өсiп, айтқан сөзi шығар ол қатынның, - дедi Халима кекесiнмен мырс етiп. - Үйiне карта ойнауға келген ерiккен кiсiге баланың оқуын мақтағаны қай жетiскенi, тұтақ!..

	– Әй, қатын, сен былай, балалардың көзiнше мұғалiмiн қатын, қатын деп, ұят емес пе?!.

	– Балаға әлгiндей сөз айтқан сенiкi ұят емес те, менiң Ғайшаханды қатын дегенiм ұят болып па сонда, шiкiн-ай, ә!.. Қатын емей немене ол, бәрiмiз де қатынбыз, талағы тарс айрылса да, айтарым сол!..

	– Қанша айтқанмен мұғалiм, оның үстiне кiләс жетекшiсi деп жатқаным ғой, былай ендi, "қатын-қатын" деп қақылдамай, сыпайылау сөйлеуге болады ғой…

	– Сыпайылылығың екен ғой ел-жұртқа қожанасыр болып жүргендiгiң! - деп сөзден есе жiбермейтiн Халима одан ары өршiп. - Сен-ақ көлтөрный бол, әпенде!.. Көлтөрный болғандығың осы екен ғой, атам қазақта жоқ қайдағы пәлекеттi шығарып, бесiктен белi шықпаған баласына еркек болуды үйрен деп отырған! Бетiм-ай, мынаны жұрт естiсе, не дейдi?!

	– Ау, жарқыным, жұрт неге естуге тиiс мұны, "Әндiрбай сөй деп отыр, Әндiрбай бүй деп отыр" деп сөз аңдып, құлағы түрiк жүретiн ауылдың өсекшi қатын-қалашына өзiң сыпсыңдамасаң?.. - дедi Әндiрбай бетбақтырмай манадан зарлап отырған әйелiнiң сөзi ендi шамына тиiп. - Зарлағаны несi бiрдеме бүлiнгендей сондай-ақ!

	– Неге бүлiнбесiн!? Бүлдiрiп отырсың, мiнеки! Құры, құры әрi! - деп долданған Халима Әндiрбайға қаратып екi қолын бiрдей сермеледi. - Үйдегi сөздiң бәрiн жиып-терiп, жұрттың аузына салып беретiн мен емес, алдымен өзiң. Сондығыңнан Әндiрбай әпенде аталып жүрсiң сен, о несi, аузымды қышытып, түге!..

	– Баланы жөнге салу, жол көрсету дегеннiң мәнiсiн түсiнбей, қарадай ебiл-себiл болғаныңа қайранмын! - дедi ол әйелiне шарасы таусылған сыңаймен қарап. - Осы күннен бастап тәрбиелемесең, ойбай-ау, кеш болады деп отырғаным жоқ па!..

	Әкесi мен шешесiнiң бiр сөзден бiр сөздi туындатып қағысып- шарпысқан әңгiмесiн мырс-мырс күлiп тыңдап отырған алтыншы класта оқитын егiз ұл Абылхан мен Бабырхан, құлағының ұшына дейiн қызарып, екi ұрты бұлтиып, ашуға булығып, тұқшиған момын Беркiнтайға жымың-жымың қарап қояды.

	– Қайтып жөнге салушы ең, ал айтшы, қанi!.. Тәрбиесiнiң түрiн, әке болып берген. Өзге жұрт баласын iнстөтке түсiрiп, адам қыламыз деп әуре, ал мұның сөзi мынау… - Халима құйып отырған шәйiн жөнiне қалдырып, күйеуiне өжектеп, ащы тiлiн одан сайын безей түстi. Қушықтау бiткен бiр уыс бетi әлемтапырық.

	– Жә, болды ендi, шәйiңдi құй жөндеп!.. Немене сонша, ерiңдi бауырыңа алып тулағандай шала бүлiнiп, ал айттым, айтсам, несi бар екен оның? Кешегi Қамалбектi көрмеймiсiң, мынадан көп болса бiр-екi-ақ жас үлкен… - Қабағын түкситiп, өзiне қатысты сөздiң жосықсыз, анайы сыңайын ашықтан-ашық жақтырмай отырған Беркiнтайға қарап ол иегiн бiр көтерiп қойды. - Беркiнжан оқуын да оқыр әлi-ақ, көкесi мұны ойламай жүр деймiсiң?!.

	Бiраз шабылып, екi иығын жұлып жеп, өрекпiген Халима әпенде мiнездi күйеуiне бұдан ары сөз шығындауды жөн көрмедi ме, ендiгi ашуын Беркiнтайды мазақ қылып, жыртың-жыртың күлiп отырған Абылхан мен Бабырханға төктi.

	– Сендер неменеге жетiсiп қалдыңдар!.. Жарымес адамша лағып сөйлеген әкенiң шәлдiр-бәлдiр бәтуасыз сөзiн құлақтарын салбыратып тыңдауға әуестiгiн қарай гөр бұлардың. Барыңдар, шәйларыңды iшiп болсаңдар, жыбырламай!.. Ана қиы ат-көпiр болып жатқан қой қораны тазалаңдар, ерiкпей. Неше күн болды айтқаныма, тiптi адамды адам ғұрлы көрмей, айтқанды тыңдауды қойған бұлар. Сен сабағыңа бар, iшерiңдi iшiп болсаң! Әкеңнiң қатын алуға дайындал деген бейауыз сөзiне ұйып қапсың ғой тура…

	Күлiм-күлiм етiп, орындарынан керiлiп-созылып әрең тұрып жатқан iнiлерiне Беркiнтай жұдырығын түйiп, "сендердi ме, бәлем" дегендей сұс көрсетiп қойды.

	Бет-жүзi көкайызданып, бұрқырап сөйлеп, өрекпеуiн баса алмаған әйелiнiң ерсiлi-қарсылы осқылаған сөздерiне қатты түйiлiп қалса да, Әндiрбай өзiн-өзi ұстап, бұдан әрi сөздi қоздатпады. Баласының ызадан қызараңдаған жүзiне қарап, оны ұялып отырғанға сайды да "осының өзi жасық неме ғой деймiн, сiрә, өздiгiнен ештеңе шықпас бұдан, қолға алу керек" деген өзiнше бiр түбегейлi тұжырымға келдi.

	Әйелiмен сөзi жараспаған Әндiрбай ұлының жыныстық тәрбиесiне қатысты бұл iсiн қалайша жүзеге асыруды iштей ой сарабынан өткiзумен болды. Қайткенде де Беркiнтайды еркектiк сынақтан өткiзу - оның күн тәртiбiне қойған басты мәселесiне айналып, жатса да, тұрса да соны ойлап, байыз таба алмады. Ақыры бiр күнi табан астынан бiр ойдың ұшын ұстағандай болды. Өзiмен жезде деп көп әзiлдесе беретiн, поштадағы телефоншы Таңкөрiкпен сөйлесiп көрудi ойлады.

	Маскүнемдiкке салынып, ел ақтап, қаңғырып кеткен күйеуi Мырзақасым осыдан үш-төрт жыл бұрын қыста боранға ұшып өлгелi кiшкентай қызымен екеуi ғана қалған ажарлы, сымбаты көз тартарлықтай, жиырма бестегi жас келiншек Таңкөрiктiң өзiне талай сөз салушылар болса да, ешкiмге мойнын бұрмай жүрген жәйi бар едi.

	…Жексенбiге қараған күнi кешке таман, малын жайлап болған Әндiрбай поштадан екi көше төмен, бекетшiлердiң қарағайдан қиып салынған, бiр-бiрiне ұқсас, жатақхана тәрiздес бiрөңкей ұзын-ұзын үйлерiнiң бiрiнде тұратын Таңкөрiктiң үйiне келдi.

	– Кеш жарық, балдызжан!..

	Екi бөлмелi шағын үйдiң тар дәлiзiндегi пеш қазандығында шыжылдатып май шыжғырып жатқан Таңкөрiк апақ-сапақта кенет кiрiп келген әлдекiмнiң бүйiрден тосын естiлген даусынан селк ете түстi.

	– Бұ кiм-ай! - Таңкөрiктiң даусы әнтек шошына шықты.

	– Ойпыр-ау, балдызжан, Таңкөрiкжан-ау, даусың жұлынып, әнтек қатты шықты ғой, жездеңдi бұл кезде келедi деп күтпегенсiң-ау, сiрә, ә?! - Езуiн жимай, сарғыш тартқан үлкен күрек тiстерiн сойдита көрсетiп кұлген Әндiрбайдың онсыз да жiпсиген көздерi мүлдем жұмылып кеттi. - Әлде үйде оңаша қонағың бар ма едi, жұрт көзiнен жасырып, өзiң күтiм-бабын жасап жатқан?..

	– Е-е, жездеке, сенбiсiң?.. Халима тәтемнен ұрланып, бейуақта оңаша қонақ болуға сұранып жүрген кiсi сыңайлысың ғой өзiң. Кешке қарай жеңiл жүрiске салынып басы бос келiншектердiң үйiн аңдып, шетiнен жағалайтын әдет шығарайын деп жүргеннен саумысың? Ондай болса, тәтеме айтып қояйын бұзықтығыңды, бәлем. - Таңкөрiк оның тым еркiнси сөйлей келгенiн iштей ұнатпағанын ашық байқатпай, зiлсiздеу әзiлмен тiстеп, шымшылады.

	– Ойбай-ау, көкешiм-ау, ақ балдызым-ау, не дегенiң, бұл жездеңнiң ондайлығы жоқ қой, өзiң бiлесiң. Оңаша айтатын бiр шаруа болып, өзiңмен ақылдаса келдi жездең. Өзiңнен басқа жан баласы, тiптi бiздiң үйдегi әлгi… Халима да бiлмейтiн бiр жағдай едi бұл…

	– Ол не шаруа тап бүгiн, екi кештiң арасында келiп айтпауға болмайтын?! - Қолын алжапқышқа тез-тез сүрткiлеген Таңкөрiк сөзiнiң аяғын жұтып, әйелi бiлмейтiн құпияны жария еткелi келiп, жұмбақтай сөйлеген Әндiрбайдың жүзiне түсiнiксiздеу таңқалыспен аңтарыла қарады. - Оның үстiне Халима тәтемнен құпиялап айтқалы жүргенiң не жағдай ол?!.

	Әндiрбай көңiлiне уайым болып кiрген, көп күндер бойы әбден мазалаған жәйттi оның алдына түп-түгел жайып салып, сөзiнiң ақырында Таңкөрiкке құлаққа ерсiлеу естiлер өзiнiң қиын өтiнiшiн зорлана-зорлана отырып айтты.

	– Басқаша ойлап қалып жүрме, саған өзiмсiнiп келiп отырмын, Беркiнтайжан өсiп қалған бала ғой, ұлы сөзде ұяттық жоқ дегендей, ойнаған болып, қыздарға қарайтындай еркектiк икемi бар ма екен өзiнiң, былай байқап, бiлiп көрсең қайтедi өзiн, а?.. Қазiр осы мектепте де ер балалар мен қыз балаларды бөлiп-жармай келешектегi ерлi-зайыпты болып тұрмыс құрудың қыр-сырын үйрететiн сабақ бар дейдi ғой…

	Оның үлкен бiр уайыммен таусыла айтып отырған сөзiн тыңдаған Таңкөрiк тоқ етерiн естiгенде я күлерiн, я табан астынан лап тұтанып, ашуланарын бiлмей тығылып қалды.

	"Немене, балаңды маған жiберiп, прәктикадан өткiзгелi тұрмысың, нақұрыс неме!" деген адуынды, бетқаратпас сөз тiлiнiң ұшына келiп қалғанымен, құданың құдiретi, әлдекiм жағын қарыстырып тастағандай, оқтала түсiп, кiлт мүдiрдi де, үндей алмады.

	Әндiрбайдың жүзiнде жыбыр еткен белгi жоқ, көздерi тұнжырап, жер сүзедi. Ұлы үшiн жаны шырылдаған оның Таңкөрiкке әлгiндей қолқа салудан басқа амалы қалмағандай кейпi бар едi. Ендi-ендi өрекпiгелi тұрған ашуын ақтара салудан, неге екенiн өзi де түсiнiп жатпады, бiр сәтте тағы да тосылып, үнсiздiкке шомып қалды. Намысына тиетiндей сөз айтқан адамды жек көруден гөрi тым алабұртып кеткен көңiлiнде өзiн ебедейсiдеу ұстап, қолапайсызданып, абыржулы күйге түскен оған деген мүсiркеу сезiмi билегендей болды да, Төңкөрiк не деп жауап қатарын бiлмей дағдарды.

	Таңкөрiктiң үнсiздiкке тұншыққан халi Әндiрбайға әлгi өтiнiштi қабылдағандай сыңайды танытты ма екен, тұнжыраған жүзiне күлiмсiрегендей бiр жылы рең кiрдi. Ол Таңкөрiктен тап осы мезетте жауап күтпеген-дi.

	Жарайды, жақсы, мен кетейiн… Беркiнтай бiр мезгiл келiп тұрар ендi, қора-қопсыңның айналасындағы оны-мұны шаруаңа да қолқабысын тигiзер… - Ол бiртүрлi ебедейсiздеу қозғалып, есiкке қарай беттедi. - Менiң келгенiмдi расымен бiздiң қатынға айтып қойып жүр ме, балдызжан, тәтеңдi бiлесiң ғой, құлағына тисе, шаңымды қағады…

	Бiр құдiреттi тылсымның арбауына түскендей күйге енген жас әйел есiктен шығып бара жатқан Әндiрбайға тым-тырс тынып қарап қалды.

	Таңкөрiк өз құлағымен естiген сөзге сенерiн де, сенбесiн де бiлмедi. О заманда бұ заман, қазақта баласын бұлайша тәрбиелеудiң сұмдығын кiм естiген?! Әпенделiгiмен осы ауылдың жұртына мәлiм Әндiрбайдың әншейiнгi бiр қылығы шығар деп, өзiн-өзi тыныштантырғандай болған едi, бiрақ таңертең ауланың есiгiн қағып тұрған Беркiнтайды дәлiздiң терезесiнен көргенде мұның көзi шарасынан шығып кете жаздады. Иығына қалың түбiт шәлiсiн жамыла сала сыртқа жүгiрiп шығып, есiктi ашқан ол өзiне тура қарай алмай сызылған ұяңдау бозбалаға таңырқай қарады.

	– Бүгiн күн демалыс болғасын сiздiң шөп аулаңыздың шарбағын бүтiндеуге көмектес деп көкем жiберген едi…

	– Шөп ауланың шарбағын дейсiң бе?.. Беркiнтай "ия" дегендей басын ұяң шұлғыды.

	Екi бетiнiң ұшы әнтек ду ете түскен Таңкөрiк дәп осы мезетте ештеңеден қаперi жоқ баланың бет-жүзiне тура қарай алмай, бiрдеңенi бүлдiрiп алған ұятты адамдай қыбыжықтады, бiрақ мұнысын сездiрмеуге тырысты.

	– Көкең жiберсе… Ауланың шарбағын жөнде десе… Кiре ғой, мен қазiр… Ия, ия, ұялма, Беркiн, кiре бер үйге… Қазiр…

	– Жоқ, тәте, мен ана жаққа бара берейiн, - дедi ол қора жақты иегiмен меңзеп. - Кемпiрауыз, балға мен күрек болса…

	Талдан өрiлген шарбағының көше жақ бетiндегi белдеме қазықтары құлап, бекiткен сымдары босап, Таңкөрiктiң шөп ауласының қиқа-жиқа болып жатқанын Әндiрбай кеше көрiп кеткен едi. "Үйiнде шаруаға қарайтын еркегi жоқ, бүгiн барып ауласын жөндеп бер" деп жұмсаған әкесiнiң пиғылында не жатқанынан Беркiнтай бейхабар едi. Басқа бiреуге көмектес деп жұмсаса, әлдене сылтау айтып, қайткенде де бармаудың амалын жасар едi, бiрақ осы ауылдағы ең әдемi келiншек Таңкөрiктiң шаруасына қол ұшын бермеймiн деуге оның дәтi жетпедi. Он алтыдағы жасөспiрiм Беркiнтайдың жас әйелдiң сұлулығына таза бала көңiлiмен, кiршiксiз бiр ынтызарлықпен қызыға да таңдана қарайтыны рас болатын…

	Шөп ауланың құлап қалған шарбағын бүтiндеп, тұқшыңдап жатқан Беркiнтайдың қасына Таңкөрiк бiрнеше рет келiп кеттi.

	– Қарның ашқан жоқ па?.. - деп сұрады бiр келгенiнде.

	– Шаршаған жоқсың ба?.. - деп сұрады бiр келгенiнде.

	– Тоңған жоқсың ба?.. - деп сұрады бiр келгенiнде.

	Ол оған әр жолы сүйкiмдi ғана күлiмсiреп "қарным ашқан жоқ", "шаршаған да жоқпын, тоңған да жоқпын" деп жауап бердi. Мұның бетiнiң ұшы лып етiп қызарып, ұяла қайтарған қып-қысқа жауабын Таңкөрiк күлiмсiрей қабылдап "жарайды онда" дейдi. Өзiне осы бiр мезеттерде соншама бiр тұп-тұнық көзқараспен жымиған жасөспiрiмнiң балғын да көркем жүзiне елжiрей қарады. Бiр-бiрiне деген жылы да ұяң сыйластықпен ишараласқан осы бiр тiл қатысулары екеуiнiң арасында елеусiздеу орнай бастаған жақсы көрушiлiк сезiмге ұласып бара жатқанын Таңкөрiк те, Беркiнтай да әлi айқын түйсiнген де жоқ едi.

	Беркiнтай, неге екенi, Таңкөрiктiң қасына келе бергенiн бiртүрлi жақсы көрдi. Күлiмсiрегенде уыз балғындығы айрықша нұрланатын Беркiнтайдың қасына, неге екенi, Таңкөрiк те келе бергiсi келдi. "Маған не болған өзi, құдайым-ау!.. Шынымен-ақ мына уыздай, өзiнен он жас кiшi балаға мен… Жоқ, мүмкiн емес, мұндайдың болуы мүмкiн емес. Қазiр шарбақты жасап болғасын үйiне кетедi, ендi бұдан былай көмектесуге келмей-ақ қой деймiн, рақмет деймiн… Сосын болды, ешкiмнiң де, ештеңенiң де қажетi жоқ маған. Бәрi де бұрынғысындай бола бередi, жұмысына барады, келедi. Келесi айда бастығынан сұранып, қаладағы әкесi мен шешесiнiң қолында өсiп жатқан Балнұрын көрiп қайтады. Қызын қатты сағынып жүргенi қалайша бүгiн есiнен шығып кеткен?!. Қазiр ендi Беркiнтайға рақмет айтады, ал оның көкесiне, әлгi Әндiрбайға, өткен жолы ондай сұмдықты батылыңыз жетiп қалай айттыңыз, балаңызды не бетiңiзбен маған жiбердiңiз, не деген жүгенсiз адам едiңiз өзiңiз, деп тұп-тура бетiне айтады. Сөйтедi, анық сөйтедi. Мейлi жек көрсе, жек көре берсiн. Ол жек көрiп қалады деп, мұндай жүгенсiздiкке жол берiп қоя алмаймын. Бiлiп жүрсiн, менi баласының ойыншығына айналдырғысы келген адаммен басқаша сөйлесе алмаймын. Мына сүп- сүйкiмдi Беркiнтайдың әкесiне тартпағаны қандай жақсы. Бұл да әкесiне ұқсап тұрса, сұмдық болар-едi-ау!.. Әкеңе тартпағаның қандай жақсы, Беркiнжан құлдығым, балғыным! Бұл үйге, маған сенi әдейi жiберген әкеңнiң сұм ойын бiлмейсiң ғой, бiлсең, келмес едiң, бiлсең, мұрының пысылдап, бар ынтаңды салып шарбақты жөндемес едiң, бiлсең, маған тұп-тұнық көздерiңмен күлiмсiреп қарамас едiң… Бiлмегенiң жақсы, бiлмей-ақ қой бұл ересектердiң көкейiндегi сұмдықтарды. Тап- таза, тұнық қалпыңда мөлдiрей бершi осылай. Саған әлi талай сұлу ғашық болып, талай сұлу ынтығып, өзiңе жар болуды армандар-ау!.. Сендей керемет жiгiттi сүйген қыз қандай бақытты болар едi! Шiркiн, өзiмен қатарлас болғанымда сенi ғана сүйiп, сенi ғана аялап, аймалар едiм-ау! Сенi ғана, сенi ғана, балғыным, Беркiнжаным! Бiрақ арамызды бөлiп тұрған жылдарды кейiн шегертер құдiрет жоқ қой, өкiнiштiсi сол. Өкiнштiсi - мен саған ғашық болып, жақсы көрсем де, сонымды айта алмаймын, бұл менiң iшiмде жанып, iшiмде сөнетiн сезiм. Өкiнiштiсi - сенiң бұл менiң үйiме, маған бiрiншi және ақырғы рет келуiң болады, осыны айтамын қазiр, мiндеттi түрде айтамын! Керек болса, анау әпенде әкеңнiң бет-жүзiн аймандай етiп айтамын. Жоқ жерде, жанымды азапқа түсiрген алдамшы сезiмнен бiржола арыламын. Бiттi! Болды!.."

	Өзiмен өзi сезiм арпалысына түсiп, iштей толқып өрекпiген ол жып- жылы, жұп-жұмсақ шәлiсiн иығына жамылып, оның қасына тағы келдi. Тағы келдi де, Беркiнтайдың өзiне қарап, сүйкiмдi жымиған балғын түрiн көрдi. Со заматта о, құдiрет, жан-дүниесiн бұлан-таланға түсiрген жаңағы ой арпалысы бiр-ақ сәтте үштi-күйлi ғайып болды.

	– Беркiнжан, үйге жүршi, тамақ iшiп алшы. Содан соң шарбақты екеулеп жөндеймiз, мен саған көмектесем… Беркiн…

	Екеуi тамақты үнсiз отырып iштi.

	Үнсiздiктi бұзуға, Беркiнтайға бiрдеңе деп сөз айтуға Таңкөрiк себеп таба алмады.

	Беркiнтай өзiне мөлдiреп қарай беретiн әдемi көздердiң тұңғиығындағы таңғажайып сырдан мүлдем бейхабар едi, бiрақ жанарындағы жайнаң нұрдан сұлулана түскен Таңкөрiкке ол аңғал жүзiн ерiксiз жалтаң-жалтаң бұра бердi…

	…Екеуiнiң үнсiз үндесуiнiң тәттi де әсерлi оңашалығын уақыт аяусыз ұрлай бердi. Ендi көп ұзамай кеш түседi, ендi көп ұзамай Беркiнтай шарбақты жөндеп болып үйiне қайтады. Таңкөрiк жеп-жеңiл ғана күрсiнiп қойды. "Құдайым-ай, маған не болған өзi?!. Үйiне қайтса, несi бар, қайта берсiн. Шарбағы түскiрдi тезiрек жөндеп бiтiрсе екен сол. Содан кейiн бәрi де өз қалпына түседi. Басын қатырып ештеңенi ойламайтын болады. Ойлап не көрiнiптi соншама!? Кiшкентай балаға әйелдiң қытықшыл көзiмен сұқтанғаны сұмдық қой, оған менiң ұятым да, арым да жiбермес. Жұрттың бәрi Әндiрбай деймiсiң, ұят-ай! Әпенделiгi ғой, баламды еркек болуға үйрет дегенi. Тiптi бетi бүлк етпей айтты-ау сонысын. Сонда ит терiсiн басына қаптап, үйден қуып шықпаған - өзiм де ақымақпын. Көмейiне тас тығылып, сол әпенденiң айтқанынан шықпаған адамдай, сол шаруасына келiсiм берген адамдай болғанымды қарашы. Сөйткенiмде бүгiн мына баласын маған жiбермес едi, қайдағы-жайдағыны ойлап, басымды қатырмас едiм мен де. Ендi, мiне… Құдайым-ау, не көрiндi маған, ес-ақылымнан алжасқанымнан саумын ба осы! Еркек керек болса, есi кетiп, соңынан сүмеңдеп жүргендерi қаншама, солардың бiреуiн ебiн тауып, иемденiп жүруiме болатын едi ғой. Қарғадай балаға елiттiрiп, елжiрейтiп қойған қай шайтыным?! Әндiрбайға аузымды аштырмаған да сол шайтаным ба екен, сұмдық-ай! Болды, тынсын осымен барлығы да! Жұмысын бiтiрсiн де, кетсiн үйiне. Рақметiн де айтпайды, шарбағымды жөндеп берсiн деп оны шақырған мен емеспiн ғой. Барсын әпенде көкесiне, Таңкөрiктiң шарбағын жөндеп бердiм деп айтсын. Сонымен iсi тәмамдалсын әкесi мен баласының!.."

	Ол Беркiнтайдың қасына барған жоқ, шарбақты жөндесуге көмектескен жоқ. Бiрақ өрекпiп басылмаған ой-сезiмiмен iштей арпалысқа түсiп, үйдiң iшiнде байыз таппады. Терезенiң алдына келiп, сыртқа көз жiбердi. Терезе алдында өсiп тұрған сидиған жалғыз аққайыңның ұшар басындағы жас бұтағына iлiнiп қалған жалғыз жапырақ дамылсыз елбелең қағып, ендi-ендi үзiлiп түсердей қалтырайды. "Қашанға дейiн қалтырап тұра бермек сорлы жапырақ?! Осылай, терезе алдында, жапырақ үзiлiп түскенше тұра берсе қайтедi?! Жапырақты күзгi жел қашан үзедi? Кеш түскенше, түн болғанша, содан соң келесi күннiң таңы атқанша тұра берер ме екен осылай?.. "

	Ол жапыраққа қатысты мағынасыздау ойдан жалығып, жылы шәлiсiн иығына қымтаңқырай жамылып, есiкке беттедi. Дәлiзге өтiп, сыртқа шықпақшы болған кезде, сыртқы есiк сықыр етiп ашылды да, Беркiнтай кiрiп келдi. Ол қолындағы балға мен күректi кiреберiстiң босаға жағындағы бұрышқа асықпай сүйеп қойды.

	– Болдым, мыналарды әкеп тастайын деп…

	– Рақмет… Қолыңды, бетiңдi жуып, кiшкене демалсаңшы… Шаршадың ғой әбден… Әрi тоңдың ғой…

	Беркiнтай күлiмсiреп, басын шайқады.

	– Үйге барайын, ертең сабақ қой, тәтей. Көкем де алаңдап отырған шығар…

	Өн-бойын ыстық бiр дiрiл билеп ала жөнелген Таңкөрiк тап осы мезетте өз еркiнен тыс тосын да тез қимыл жасап, оның бiлегiнен шап берiп ұстай алды. Беркiнтай не болғанын түсiнбей, оған таң-тамаша кейiппен қарап қалды.

	Ол әлдене айтқысы келгендей, нәзiк те жұқа ернi дiр-дiр ете қалды.

	– Құдайым-ай, неткен сүйкiмдi бала едiң!.. - Таңкөрiк оны қатты құшақтай алып, албырап, оттай жанған бетiн оның бетiне тақады. Мөлтең, әдемi жанарынан ыршып кеткен ып-ыстық жас оның iшiнде булыққан шыдамның, бүкiл жан-дүниесiн өртеген сезiмнiң жалынын сыртқа ытқытып бiр-ақ шығарғандай. Беркiнтайдан құшағын ажыратпаған күйi жас жуған бетiн оның мойнына, жейдесiнiң омырауына тигiзе аймалай бердi. - Кетпешi, Беркiнжан, болшы қасымда… Мен… мен сенi бiртүрлi… бiртүрлi жақсы көрiп кеттiм, құдайым-ау, не болғанымды өзiм де бiлмедiм ғой… Қандай сұмдық!..

	Iлкi сәтте Таңкөрiктiң мұнысына абыржып та, таңырқап та қалған жасөспiрiм ендiгi бiр мезетте өзiн кереметтей бiр ынтық, кереметтей бiр таңсық құштарлықтың баурап бара жатқанын сезбей де қалды. Ол тiзерлей отырған күйi жас келiншектiң еркiне ада-жұда бағынып, оның мiнсiз, ақторғын сұлу мойнына ерiнiн тигiзiп, жұп-жұмсақ қана қытықтай сүйдi.

	Өн-бойы шымырлап, өз ырқына өзiн бағындыра алмай, көзiн тарс жұмған күйi алқына аймалаған Таңкөрiктiң оттай жанған қызулы демiне ләззаттана шарпылды. Осының бәрi қас-қағымдай сәтте, соншама тез болып, екеуiнiң құшағы ажырамастай болып айқасты. Беркiнтайдың ернiнен, бетiнен, құлағының түбiнен шөпiлдетiп, иiскелей сүйген Таңкөрiк, тәнi құмарлықтың тоятын тiлеп, иiп, ерiп бара жатты. Бұның батыл қимылына қарсылық көрсетпей, қайта құшағына жабыса енген, балғын денесiнiң тегеурiнiн көрсеткiсi келгендей әрекет жасаған жасөспiрiмдi ессiз тiленiспен зарыққан ол өз еркiне бағындыра бердi. Құшақтарын жазып жiберсе, бiр- бiрiнен ажырап қалардай болған екеуi домаланған күйi жата кеттi. Жайлы төсектi керек қылған олар жоқ. Әйелмен еркек боп табысудың құпиясына тосын тап болып, өзгеше ынтыға елтiген Беркiнтай өзге дүниенiң бәрiн ұмытты. Бiр-бiрiмен табиғи үйлесiмiн тапқан жас әйел мен жасөспiрiмдi аялаған оңашалық тым-тырс тынып қалды.

	Жаюлы жатқан жалаң көрпешенiң үстiнде от болып жанып, жалын болып лапылдаған жас келiншек аппақ тәнiнде лыпа қалдырмай, сұлу мүсiнiмен серпiлiп-серпiлiп түстi. Өмiрiндегi алғашқы осындай таңсық жақындасуға барынша батыл қимыл көрсеткен жасөспiрiмнiң кеудесiне жұп- жұмыр қос алмасын тығыз тақап, өзiне қарай емiн-еркiн қысып-қысып, емiнте бердi оны.

	Еркектiк жаратылысының құмар-құшырын оятқан осы бiр қызулы табысудың рахаты Беркiнтайдың өн-бойын тәп-тәттi шымырлатты.

	Тоят тiлеген ыстық қойнының өршiген қызуын аз ғана басып, тегеурiнi шалт болғанмен, әлi шымырлана қоймаған жасөспiрiм жiгiттiң бетiн тұңғыш ашқан Таңкөрiк, сұлу жүзi одан бетер нұрлана албырап, езуiне әдемi жымиыс үйiрдi. Ақ сылаң денесi балбырай босады.

	– Әлi бала ма десем… өзiң нағыз жiгiт екенсiң ғой, Беркiн…

	Жас әйелдiң көркем жүзiне кiршiксiздiкпен қана сүйсiнiп қарайтын Беркiнтайдың бүгiн сол балалық бейкүнә сезiмi өң мен түстiң аралығындай мезетте есейiп шыға келдi. Таңкөрiк оған өзiнiң ынтығысы кемерiнен асып- төгiлген жас та қызулы сұлу тәнiнiң нағыз құштарлығын армансыз танытты.

	Сол күннен, сол мезеттен бастап Беркiнтайдың өмiрiндегi дағдылы күндердiң құбылысына таң-тамаша өзгерiс ендi. Жалғыз Таңкөрiктiң бейнесi көз алдында тұрды, оны көруге, табысуға ынтығып, махаббаттың ессiз шалығына ұрынды. Ол үшiн уақыт ұғымы өз мәнiн жоғалтты, таң демей, кеш демей Таңкөрiкке қарай алас ұра ұмтылды.

	Момындау ұлының мiнезiндегi осы тосын өзгерiстiң неден болғанын тап басып таныған Әндiрбайдың iштей көңiлi өсiп жүрдi.

	Көп күндер бойы екеуi сырт көзден тасаланып, үйдегi оңашалықта ғана кездесiп жүрсе де, аядай Тосылдыдағы кейбiреулердiң аузында жүрген сыпсың суық сөз бiр күнi Таңкөрiктiң құлағына тидi. "Жылтыраған көркiн сатып, жас баланы бүлдiрген жесiр қатынның бұл неғылғаны?!" деген сұмдық сөз оның жүрегiн қансыратып аяусыз осқылады. "Сұмдық-ай, сұмдық! Тарт сазайыңды ендi. Бiттi. Тынды бәрi. Бұл ауылдың үлкенiне де, кiшiсiне де жексұрын боласың, Таңкөрiк. Бүйiткенше көзiмдi жоғалтуым керек болар бұл жерден" деп ой сарсаңына түскен Таңкөрiктiң көз алдынан Беркiнтайы, балғын жүзiн күлiмсiретiп өзiне үнемi қуана қарайтын жасөспiрiм ғашығы кетпей қойды. "Беркiнтай, бейкүнә балақайым-ау, мына жарық дүниеде мен сенсiз қалай өмiр кешем, айтшы, айтшы маған!? Жоқ! Өңшең тобыр не демейдi, ауыз өздерiнiкi, сөйлей берсiн, айта берсiн, айдай әлемге жария етсiн мейлi, сен менен ажырамайсың бәрiбiр. Мен сенi ешкiмге бермеймiн, бейкүнәм менiң".

	Таңкөрiктiң оймен арпалысып, бастан кешiрген мазасыз сәттерiнен кейiн де екеуi талай кездестi, со заматтарда олар мына дүниенiң қым-қуыт ойларынан мүлдем алыстап, өмiрдегi ең бақытты шақтарының әлдиiне бөлендi. Со заматтарда жарық жердiң бетiнде екеуiнiң, бiр-бiрiне елжiреп құшақ ашқан қос ғашықтың махаббаты ғана ән салып тұрғандай едi!..

	Содан кейiн Таңкөрiк тағы да сол бiр беймаза ойлардың қыспағында қалады.

	Содан кейiн екеуi тағы-тағы табысады. Құшақтарын ажырата алмай, ұзақ-ұзақ аймаласады. Содан кейiн Таңкөрiк: "Менi шын ғашығыңдай көрiп сүйетiнiң рас па, Беркiн!" дейдi. "Мектептi бiтiрiп қалаға оқуға барғаныңда менен әлдеқайда жас қыздармен жүрiп, менi ұмытып кететiнiңдi ойлағанда, өзiмдi қоярға жер таппаймын, Беркiн!" дейдi. Содан кейiн Беркiн: "Қалаға екеумiз бiрге барамыз, екеумiз бiрге жүремiз ажырамай. Адам өмiрiнде бiр-ақ рет шын ғашық болуға тиiс! Мен де бiр-ақ рет шын ғашық болдым, өзiңе ғашық болдым, Таңкөрiгiм!" дейдi. Содан кейiн жер ғаламында тап сол мезеттерде екеуiнен асқан бақытты ғашықтар жоқ екенiн дәлелдейтiн тәттi-тәттi табысудың еркiне берiледi.

	Содан кейiн…

	…Ұлының Таңкөрiкпен ашынажайлық қылығы Тосылдының бар жұртына мәлiм болғалы Әндiрбай мен Халиманың отбасылық тiршiлiгiнен береке қашты. "Баланың осындай болып жүргенiне сен кiнәлiсiң. Үйiне жұмсап, сол әйелге әдейi жақындастырған сенсiң! Еркек бола алмай қалады деп әу бастан қақсап едiң, ақыры, мiне абыройымыз ел алдында аймандай болып, сорладық!" деп долдана зарлаған әйелiне Әндiрбай қарсы ештеңе айта алмай дымы құрыды.

	Солай болғаны айна-қатесiз рас, не деп ақталсын. Болар iс болды, бiрақ бұлайша асқынып кетедi деп кiм ойлаған?!.

	Халима бiр күнi Беркiнтайды аңдып, әдеттегiдей кешқұрым оңашаланған екеуiнiң үстерiнен түсiп, әй-шәйға қарамай ұлын желкелеп, Таңкөрiктiң үйiнен сүйрелеп шығарып, елдi басына көтере айқайлады.

	– Осыдан бар ғой, аяғыңды осылай қарай аттап басатын болсаң - желкеңдi жетi жерден үземiн де, ал мына жезөкшенiң шашын талдап жұлам, айтпады деме!.. Өзiмен ашынажай болатын еркектi тапқан екен бетсiз неме!

	Беркiнтай өзiнiң аяусыз жәбiрленгенiне де, аяулы Таңкөрiгiне қатысты шешесiнiң аузымен айтылған сұмдық сөздерге де жаны шошына түршiктi. Ендi қайтып шешесiн көрместей болып безе жөнелдi.

	Сол күнi ол үйге оралған жоқ. Әкесi оны iздеп түн ортасы ауған мезгiлде Таңкөрiктiң үйiне келдi. Әндiрбай әуелi есiктi бiрер рет дүрсiлдете қақты да, ашпағасын, ауладан шығып үйдiң көше бетiндегi қос терезесiн алма-кезек тарсылдата қақты.

	– Таңкөрiк, а Таңкөрiк!.. Бiздiң Беркiнтай бар ма қасыңда?..

	Түнгi ұйыған тыныштықты бұзған дауыс ащылау естiлдi. Артынша аула жақтан шаңқ-шаңқ етiп көршiнiң күшiк итi үрдi. Шырт ұйқысынан оянып кеткен ол төсегiнен тұрып, шамды жақпай, аяғының ұшымен басып келiп терезенiң пердесiн жартылай сырғытты да, сыртқа көз тастады. Көлбеңдеген көлеңке терезеге төне түсiп, қолын көлегейлей iшке үңiлдi.

	– Таңкөрiк!.. Бiздiң Беркiнтай…

	Үн-түнсiз барып есiктi ашқан ол табалдырықтың көзiнде екi иiнiнен су кетiп, сүмiрейiп тұрған Әндiрбайдың жүдеп-жадаған кейпiне әуелi үркектей қарады.

	"Беркiнтайдың қайда болғаны сонда? Үйiне бармағаны ғой, демек! Шешесiнiң манағы долы айқайынан шошынған байғұс бала үйiнен бiржола безген ғой". Таңкөрiк осылай ойлап үлгергенше, өзiне тура қарай алмай кiбiртiктеп, көзiмен жер шұқып тұрған Әндiрбай:

	– Беркiнтайды iздеп, бармаған жерiм қалмады… Болса, осында… қасыңда ғой деп келiп едiм, - дедi даусын құмықтыра шығарып.

	– Менiң қасымнан… менiң қасымнан шешесi ертiп кеткен Беркiнтайыңды, - дедi Таңкөрiк жылап жiберуге шақ қалып, үнi дiрiлдей шығып. – Содан кейiн… содан кейiн ол оралған жоқ… Бiлмеймiн…

	Беркiнтайды Таңкөрiктiң үйiнен таба алмаған Әндiрбайдың кәдiмгiдей есi шықты.

	– Бiрдеңеге ұрынбаса неғылсын сорлы бала!.. - деп қамығып бұрылып түскен Әндiрбай сәл кiдiрiп, есiктiң қыр көзiнде өңi қашып, состиып тұрып қалған Таңкөрiкке қарады. - Ендi, шырағым Таңкөрiк, ақылың бар ғой сенiң, сол баланы әурелемей-ақ қой, жетер. Менiң әне бiрдегi әлгi уайымдап жүрген жәйiмдi түсiнiп, сөзiмдi жерге тастамағаныңа рақмет. Келешегi алда ғой оның, обалына қалма жас баланың, шырағым… Оның үстiне… ия, оның үстiне ештеңенiң парқын бiлмейтiн боқмұрыннан саған не пайда?.. Бойыңдағы ыстығың лапылдап тұрған тәп-тәуiр келiншексiң, табарсың тұрақты бiр теңiңдi…

	Даусы құмыға шығып, оның жүзiне тiктеп қарай алмаған күйi, қипақтап төменшiктеген Әндiрбай бұрылды да, ауладан шығып кеттi.

	Көздерi жасаураған Таңкөрiк сыртқы есiктiң жақтауына сүйенген күйi отыра кетiп, көмейiне тығылған ащы да қасiреттi өксiктi сыртқа бiр-ақ атты.

	Манағы сұмдықтан кейiн үйiне мүлдем оралмауды ойлаған Беркiнтай Тосылдының сыртындағы үлкен жолдың бойына шыққан болатын. Бiрақ қайда бармақ, кiмге барып мұңын шақпақ, ыза мен қорлану сезiмi көңiлiнде алма-кезек ұйтқып, түн қойнауын кеулей алқына жүгiрдi. Қарсы алдынан соққан ызғырыққа қамсауы жоқ жеңiл күртешесiнiң етегi делең қағып, өңменiнен өтiп, маңдайын қарыған суықты ол мүлдем сезiнбедi. Көзiнен парлаған жасты демiл-демiл жеңiмен сүртiп тастап, әбден сiлесi қатып құлағанша жүгiрдi.

	Жол жиегiнде бiр дем уақыт сұлқ түсiп, сұлап жатып қалған Беркiнтай бiр кезде iшi-бауыры қалтырап тоңа бастағанын сездi. Орнынан көтерiлiп, ауыл жаққа қарап едi, әр-әр жерден жылтырап сирек-сирек көрiнген Тосылдының шамдары да қалтырап, дiрiлдеп тоңып тұрғандай көрiндi.

	Орнынан тұрып, я iлгерi, я кейiн жүрерiн бiлмей дағдарған ол меңiреу түннiң ортасында жападан-жалғыз қалғанын ендi бiлгендей, айналасына үрейлене қарады. Манағы ыза мен қорланудан көңiлi бiр сәтке арылып, ол Тосылдыда өзiнiң Таңкөрiгiнiң жабырқап қалғанын бiртүрлi аянышпен, ыстық қимастықпен есiне алды. Ол ендi кейiн қарай жүгiрдi. Екi өкпесiн қолына алып, Таңкөрiгiне тезiрек жеткенше жүгiрдi.

	"Ол менi тағатсызданып күтiп отырған болар қазiр. Мана оны жалғыз тастап, тұра қашқаным ұят болды-ау. Жiгiтке жараспайтын қылық көрсеттiм. Сол жерде апам өлтiрiп тастаса да, кетпеуiм, тапжылмауым керек едi қасынан. Оны, өзiнiң мейiрiмдi де, сүйкiмдi де Таңкөрiгiн әдiлетсiздiктен, қиянаттан арашалап алып қалуым керек едi, әттеген-ай…"

	Түнгi ызғырықтан қалтырай тоңғанын ада-жұда ұмытқан Беркiнтай аяғының астында қатқыл-қатқыл жердiң бар екендiгiн сезбестен, құлағының түбiнен гулеген желге қарсы зулай ақты. Қарсы аққан желдiң екпiнiнен бе, әлде кеудесiн қысқан өксiктен бе, әйтеуiр көзiнен парлаған жас сол күйi толастамады. Оны қайта-қайта күртешесiнiң ластанып қалған жеңiмен сүрткiлеп, бетiн айғыз-айғыз етiп тастады.

	"Ендi аз қалды, әне шеткi үйдiң терезесi көрiндi. Әне, анада өлген Қамалбектiң үйiнiң ауласынан қабаған шұнақ құлақ төбет дамылсыз үрiп жатыр, демек, ауылға жетуге жақындап қалдым. Қазiр-ақ жетем, қазiр-ақ жетем Таңкөрiктiң қасына… Содан соң екеумiз… бәрiн де ұмытамыз, апасының манағы ұрысқанын да, Таңкөрiктiң жылағанын да, менiң ауылдан безiп кеткенiмдi де… Бәрiн де, бәрiн де!.. Ол маған құшағын ашып, бұрынғыдай асып-тасып күлiмдейдi, мен де қуанып, күлермiн-ау. Тағы да, тағы да шексiз бақытқа кенелермiз-ау екеумiз…"

	Көңiлiне осы бiр сәттерде жұбаныш ұялатқан ойдың әсерiне берiлген ол еңсесiн басқан өксiк пен ызадан арылғандай, екi бетi албырап, жүрегi лүп- лүп соқты.

	Алқынып, демiн баспаған күйi келiп аулаға жүгiрiп кiрген Беркiнтай шалқасынан ашық қалған үйдiң сыртқы есiгiнiң жақтауына басын сүйеп, солқ-солқ жылап отырған Таңкөрiктi көрдi.

	Таңкөрiктi қолтығынан сүйемелдеп орнынан тұрғызғысы келген Беркiнтай:

	– Жыламашы… - дедi даусы дiрiлдеп. - Мен осындамын, қасыңдамын, жыламашы…

	Жылап-жылап өксiгiн баса алмаған Таңкөрiк оқыс басын көтерiп, қасында мұңайып, жабарқап отырған Беркiнтайға жалт қарады. Оның жасаураған көздерiнде жүрегiн езген жәбiрлену мен мұңның пердесi бұлдырап тұрды.

	– Болды!… Жөнiңдi тап. Ендi келме, iздеме менi, түсiндiң бе!?. Мен… мен сен үшiн мүлдем жат адаммын бүгiннен бастап, естисiң бе?! Үйiңе бар, әкең мен шешеңнiң қасына бар, тынышталсын байғұстар, - дедi ол жыламсыраған үнiмен. - Келме маған, көргiм келмейдi… Болды… Тынды осымен махаббат ойының…

	Тосын да қатiгез айтылған бұл сөздер Беркiнтайға Таңкөрiктiң емес, басқа бiреудiң аузынан шығып жатқандай көрiндi. Тығылып, иегi сәл-сәл кемсеңдеп, аузы сөзге жуыспады.

	– Мүмкiн емес… бәрiнiң өтiрiк болуы мүмкiн емес.. - деп күбiрледi шарасыз күйде, иықтары салбырап, еңсесi түсiп солбырайып тұрып қалған ол. - Мұның бәрi ойын болуы мүмкiн емес. Мүмкiн емес… Сен… сен ойыңнан шығарып тұрсын, сен менi… алдап тұрсың…

	– Мүмкiн! Мүмкiн! Мүмкiн!.. - Ебiл-себiл болып жылап тұрған Таңкөрiктiң қалтыраған даусы қатқыл шықты. - Бәрi де өтiрiк, бәрi де ойын, соны да бiлмедiң… Мен сенiмен махаббат ойынын ойнадым, сен менiң ойыншығым болдың, бiлмедiң сен соны, бiлмедiң… Әкең бiледi мұны, әкеңнен сұра, сенбесең!.. Адамдардың бiрi-бiрiмен ойнап, бiр-бiрiн алдап өмiр сүретiнiн бұдан былай бiлiп жүр, бозымбай бозөкпе, байғұс бала!..

	Балғын жүрегiн мөп-мөлдiр сезiмiмен тербеген кiршiксiз ғашықтығының үкiмiн бiржола кескен жаңағы есуас сөздер алыс-алыс қиырдан естiлiп, оның құлағына емiс-емiс шалынғандай.

	Екi иiнi салбыраған Беркiнтай аяғын сүйрете басып, Таңкөрiктiң үйiнен бiртiн-бiртiн ұзап бара жатты. Бiр ысып, бiр суынған өн бойы қарсыз, қара суық қыстың түнгi ызғырығына қалтырай түршiктi…

	* * *

	Ұзақ түннiң қараңғылығы сейiлiп, қысқы таңның белгiсi терезеден бозамықтанғанша көзiн iлмеген Таңкөрiк демiл-демiл құрғақ өксiп, өзiне-өзi келе алмады. Тән бойынан, жан-дүниесiнен iлiп алар бар асылды түнi бойы соққан қара суық ызғарлы жел ұшырып, тонап әкеткендей, салдырап құр сүлдесi қалды. Ой-санасы бар айқындықтан ада болып, көкiрегi оты сөнiп, үңiрейген ошаққа айналды. Әйелдiк сезiмiне шырындай тәттiлiгiн сыйлаған соңғы кездегi өмiрi бiр демде алыстап, әр күн сайын таңертеңгiлiктен басталатын күнделiктi қызулы тiршiлiгi ендi мән-мағынасын жоғалтқандай. Жалғыздығына жұбаныш қылып жүрген жалғыз дәрмен-дәйегiн, әйелдiк болмысына таза да ұяң, ғажайып өзгерiс енгiзген Беркiнтайға деген ынтық сезiмiн өзi күйретiп, өзi үкiмiн шығарды. Әйелдiк ар-ұятын аяқасты еткен қорлауға шыдай алмай, жұртқа көзтүрткi болған сорлы басы өзiне шексiз ынтызарлықпен құлай берiлген бейкүнә, жазықсыз балғынды қатыбас, аяусыз сөздермен қорлады, ойыншық құсатып лақтырып тастады. Басқа ешкiм де емес, ұлына араша түскен Халима мен әпенде Әндiрбай да емес, өзi тонады өзiнiң асылын.

	Шешесi мен әкесiнiң тосқауылына қарамастан түн iшiнде өзiне қайта оралып, алып-ұшып жетiп келген Беркiнтайдың бейнесiн көз алдына әкелген Таңкөрiк өкiнiштiң ащы өксiгiне булықты.

	"Менi, өзiмен ойын ойнадым деп мазақ еткен мына менi кешпестей болып түршiккен түрiн көргенiмше, сол жерде тiл тартпай кеткенiм жақсы едi. Соны көрiп, соны сезiп тұра безердiм-ау. Менен өткен қиянатшыл, менен өткен қатiгез жан, сiрә, болар ма!? Ол мен туралы солай ойлап кеттi, ол өмiрдiң жексұрын әдiлетсiздiгiнен түңiлiп кеттi. Алқызыл да көгiлдiр нұрларға шомған сезiмiнiң оқыстан апатқа ұшырап күйрегенiне өксiп, жылап кеттi. Соны көрген сенiң көзiңнен жас емес, қан ақса да обалың жоқ, Таңкөрiк!.. Обалың жоқ, обалың жоқ, сорлы Таңкөрiк!.."

	Көзiне оралған кермек жасты көмекейiне жұтып, ернiн тiстелеген ол жүрегiн тырналаған өкiнiш-ойдың тереңiне батып, налығанның үстiне нали бердi. Бұдан былайғы күндерiнiң амал-харекетiн, пенделiк тiршiлiгiнiң таусылмайтын оны-мұнысын, тiптi осы қазiр орнынан тұрып жұмысқа барудың керектiгiн ойлауға оның құлқы болмады. Меңiрейген оңашалықтың қамауында, жаны құлазып, көзi бұлаудай болып, сезiмi жетiмсiреген Таңкөрiк үшiн уақыт өз мәнiн жоғалтып, дүние қаңырап бос қалғандай едi. Ол өзiн өзi жоғалтып алған адамның күйiн кештi. Ендi қайда барып, қайдан, қайтiп өзiн табады?! Кiмнен сұрайды жоғалған Таңкөрiктi!? Кiмнен?... Айналасының барлығы - өзiне қарап қабағы түксиген жат та өгей дүние. Аяушылығы, кешiрiмi жоқ адамдар…

	Беркiнтай да бұны бiржола жоғалтып кеттi. Таңкөрiк одан да өзiн таба алмайды. Оттай лапылдаған жалынымен құшып, ғашық болудың алғашқы тебiренiсiне түсiрген өзiнiң Таңкөрiгiнен Беркiнтай мәңгiлiкке айырылып қалды. Таңкөрiктiң орнында бiр уыс болып бүрiскен, өзiне-өзi жиiркенiшпен қарап жатқан, сезiмi күйреген, жаны қатiгезденген бiр бейшара мұңлықтың құр сүлдесi ғана жатыр.

	Көп жылаудан әлсiреп, дел-сал болып қажыған Таңкөрiк кенет лоқсып- лоқсып қалды. Жүрегi кiлкiп, ащы запыранның удай дәмiн сезiндi. Басы зеңiп, көз алды қарауытып кеткендей болды. Кеудесiн қысқан лоқсу аз өтпей тағы да қайталанды. Бұл жолы iшiндегiсiн жүрегiн кiлкiткен запыранмен араластыра ақтарып салған ол алқынған демiн баса алмай, шынтағымен жер тiреп, сұлқ отырып қалды. Жер-дүние шыркөбелек айналып, өң мен түсiн ажырата алмай сансыраған Таңкөрiк осымен екiншi рет тосыннан бiлiнiп, өзiн дерттi халге ұшыратқан бойындағы жағдайдың сырын емiс-емiс сезiнгендей болды. Ауық-ауық сүлесоқ күйге түсiретiн бұл өзгерiстi Беркiнтай екеуiнiң соңғы кездегi кездесулерiнен кейiн де бiр рет байқаған болатын. Бойына бала бiткенде болатын құбылысты Беркiнтайға сездiргiсi келмедi, өзi де бұған iштей шошынып қалған едi. Бiрақ бiрер күннен кейiн жүрегiнiң айнығаны басылып, бәрi де өз қалпына түскесiн, әлдеқалай бiр жеңiл-желпi ұшынған болармын деп, ұмытып та кеткен едi мұны. Қазiр ендi бәрi де сондағыдай қайталанып, сүлесоқ халде жатқан Таңкөрiк өзiнiң жағдайлы болғанына бiржола көзi жеткендей болды. "Құдайым-ай, бұдан өткен қасiрет болар ма! Не жазып едiм саған, құдiреттi күштi ием-ау, менi соншама зарлатқандай. Әйел болып көрген бақытым, жарығым қайсы!? Өмiрiн араққа айырбастап, боранда ұшып өлген сорлы немемен аз уақыт тағдырлас қылдың да, бiр зарлаттың!.. Әйел қылып жараттың да, жалқыбасымды жап-жас қалпымда сопитып, бiр зарлаттың! Сезiмiмдi алжастырып, қарғадай балаға ынтықтырып, ес-ақылымды ауыстырдың да, содан тiрiдей айырып, тағы бiр зарлаттың!.. Ендi мiне, елге, жұртқа күлкi етерлiк қара бет күйге түсiп, тағы да еңiреттiң, жаратқан ием! Мен сияқты зарлаған бейбақты еңiреткеннiң үстiне еңiрете бергенше, бiр мезгiл аяушылығың мен мейiрiмiң қайда, құдайым-ау!.. Әлде жылаған сорлыңды тәрк еткенiң бе бiржола, керегiм жоқ па ендi бұл фәниде ешкiмге?!"

	Таңкөрiк сол жылағаннан өксiк-солығы басылмай сәскеге дейiн жатты. Уақыттың күндiз, кеш екенiн бiлмедi, бiлгiсi де келмедi. Жайдары-жайраң жүзiн көлегейлеп өзiнен терiс айналған жақсы күндерiнiң, Беркiнтаймен бiрге бақытты болған күндердiң келмеске кеткенiне налыған, ана болуға жаралған әйелдiк болмысын өзгерiске түсiрген сүлесоқтығынан жерiнген ол көзiн тарс жұмған күйi мәңгiлiкке ұйықтап кеткiсi келдi. Ұйықтап жатып өмiрден азапсыз өтудi тiледi. Ол ешкiмдi көргiсi келмедi, өзiнiң бiр түнде сорлы болып шыға келген кейпiн ешкiмге де көрсеткiсi келмедi. Тiптi өзi ынтыға сағынып жүрген кiшкентай Балнұрын да, әкесi мен шешесiн де есiне алғысы келмедi.

	Көзiн тарс жұмып алған Таңкөрiк осы бiр қас-қағымда өзiнiң ия ұйықтап жатқанын, ия ояу жатқанын бiлмей сансырады. Көз алдында бұлдыр-буалдыр аппақ мұнардың пердесi тұтасып, соның арасымен қалықтап ұшып бата жатқандай күйге түстi. Үстiнде желең көйлегiнен басқа лыпасы жоқ, бiр шөкiм жеп-жеңiл, мамық бұлтқа айналып, сол ақ түске шомған әлемнiң белгiсiз кеңiстiгiнде бағыт-бағдарсыз маңып баратқан ол екi қолын қанат қылып созып жiбердi. Жер ғаламы төменде қалып, бiртiн-бiртiн биiктей берген Таңкөрiк-бұлт төменде тұнжырап, бұйығып қалған алақандай Тосылдыға соңғы рет қимастықпен көз тастады. Өзiнiң Беркiнтайы, сүйкiмдi де бейкүнә Беркiнтайы қалып бара жатқан Тосылдыны қалайша көзi қиып тастап кетпек! Ол қол-қанатын төмен қарай созып, жерге тез қонғысы келiп едi, бiрақ қанша ұмтылса да қона алмады. Ақ мұнардың қалың-қалың қабаттарынан өте алмай малтығып, жаны алқымға келдi.

	– Беркiнтай!..

	Ұйқылы-ояу, ұйқысырағандай халде жатқан Таңкөрiк өз даусынан өзi селк етiп, көзiн ашып алды.

	От жағылмай азынап тұрған үйдiң iшi күңгiрт тартыпты.

	Терезенiң ар жағында бозарып тұрған қысқы күннiң реңi өң-түсiнен айырылып, сұрланып бара жатты. "Мынандай сұп-сұр күндерде сұп-сұр, сүреңсiз тiршiлiк кешуден асқан қасiрет бар ма екен! - дейдi оның мұң қамаған ой-санасы. - Өмiрдiң жарығы сөнгенi шығар осымен…"

	Басына қамалған аласапыран ойлардың иiрiмiне малтыққан Таңкөрiктiң санасы кiреуке тартып, көзiн ашып-жұмып, өзiнiң қазiргi мезетте тiрi екендiгiн де айқын сезiне алмастай, өзiнiң қандай сұмдыққа бел шешкенiн де түйсiне алмастай есеңгiреп, жаны аласұрды. Көз аңғалағы алаң-құлаң зорайып, жан-жағына алақтай қараған Таңкөрiк аяғының ұшымен жеңiл қалқып, дәлiзге шықты да, одан арғы әрекет оның еркiнен, түйсiгiнен тыс iстелдi. Дәлiзге кiр жаюға керiп қойған жiптi шешiп алғысы келiп қалтыраған қолдарын соза бердi…

	Қыстың қып-қысқа күнi таусыла келiп, мезгiл кешке ауған осы шақта Таңкөрiк манағы өзiн жерге қондырмаған ақ мұнардың арасына қарай мәңгiлiк самғап кеттi.

	Өз ғұмырына өзi қиянат еткен жас әйелдiң өлiмiн Тосылдының жұрты полигонның адам санасын оқыстан, ерiктен тыс алжастыратын сұмдық зауалынан көрдi.

	…Бiр қиырдағы Тосылды ауылы боранды қыста тағы да тұнжырап, бұйығып қалды.





КӨЛ ЖАҒАЛАҒАН ӘБІЛАСАН МЕН БОЗТАЙЛАҚ




	Жаз шыға Үлкен көлдің жағасында қанбазардай қайнаған ала-бөтен өмір басталады. Күз түсіп, су суығанша көл бойын жағалай отырған елдің күнкөріс нәпақасын айыратын жері осы ара.

	Әркім қолына түскенін – кептіріп-ыстаған шабағын, жеміс-жидегін, қаланың базарынан көтеріп алған су-суанын, сырасын, онысын-мұнысын көл жағасында жатқан жұртқа сатып, тиын-тебін табады.

	Ал енді кейбіреудің тірлігі бұдан басқашалау.

	Өмір бойы сурет түсірумен айналысқан фотограф Әбіласан табысы мардымсыз қаладағы осы тірлігін екі-үш жыл бұрын көл жағасына қарай ауыстырып, қазіргі сөзбен айтқанда, өзінің жеке бизнесін ашқан болатын.

	Тоқмақтағы қайын жұртына барған бір сапарында бір баспақтың ақысына екі тоқты қосып, сондағы мал базарынан қос өркеші баладай екі жастағы ұрғашы тайлақ сатып алған. Түйе ғып өсіру үшін емес, әрине. Демалып жатқан халыққа экзотика керек. Суретке түйенің үстіне мініп түссе, кім-кімнің де өзге жұрттан бөлекше, әлдеқайда қызықтырақ көрінетіні сөзсіз.

	Тайлақ болғанда да, жай тайлақ емес еді, бұған сүйсініп көрер көз керек. Үлпілдеген ақбоз түсті құнаншығар жас түйе жібек баумен ноқталанып, оюмен нақышталып, өрнектелген ақ киізді жабуды айыр өркешінен кигізіп жапқан кезде жайнап шыға келді.

	Әбіласан ә дегеннен өзінің үмітті ісін – құнаншығар түйеге Бозтайлақ деп ат қоюдан бастады.

	Нәті жуас Бозтайлақ суретке түсуді қызықтайтын жұрттың ыңғайына мойынсұнып, бірден көндігіп кете алған жоқ. Тайраң мінез көрсетпегенімен, үстіне отырып алып, қиқаңдаған шолжаң біреулерден тезірек құтылғанша тыпыршып мазасы кетеді. Оны көбіне әурелейтіндер - бұрын түйе атаулыны хайуанатханадан ғана көрген немесе мүлдем оны көрмеген жас жігіттер мен қыздар, ал бірен-саран жұрт бұған өз қолдарымен тамақ бергенді қызық көреді.

	Бозтайлақтың үстіне мініп суретке түсетіндерден алынатын ақы жоғары. Ал тайлақты бұның қасында тұрып бір-бірін суретке түсіріп алуға жалдаса, мұның бағасы сәл төменірек. Әбіласан үшін осының бәрі - қып- қызыл ақша.

	Ақша жүрген жерде сөз басқа. Тайлақтың үстіне мінем десе де, өркешінен ұстап, салбырап тұрам десе де, Әбіласанның қарсылық білдіруге шарасы жоқ. Бизнестің аты бизнес, қалтаға түсер тиын үшін бәріне көнуге тура келеді.

	Бозтайлақтың күнұзағына көл жағалап аяғынан сарсылған тірлігін мүсіркер пенде некен-саяқ, күнге күйіп, суға шомылудан басқа «уайымы» жоқ адамдардың тамашалайтыны – оның үстіне отырып суретке түсу.

	Күн төбеден ауып, көкжиекке еңкейгенше Бозтайлақтың бұйдасы қожасының қолынан шықпайды. Күнге қап-қара болып күйіп, қақталып көлдің ұзыннан-ұзақ жағалауын о шеті мен бұ шетін сирағы майысқанша әрлі-берлі кезетін Әбіласанның да шекесі шылқып тұрған жоқ еді. Тапқан күндік ақшасының бір бөлігін жағалауды әр-әр жерден межелеп бөліп алған рэкет-қожайындарға үлестіреді. Тәртіп солай, әйтпесе әрқайсының өз егесі бар жағажайлардың үстінен жүріп өткен табанақыңды төлемей пайда табу қиын. Бір жағажайдан екінші жағажайға емін-еркін өтуі үшін осылайша арада ақша жүреді. Адам мен адам ақша арқылы ғана түсінісе алатын, ақшамен ғана өзіңнің не тұратыныңды білдіре алатын заманда басқаша амал жоқ.

	Шақырайған күннің астында күңсіп, шаршап-шалдыққан Әбіласан кешке Бозтайлақты аулаға кіргізіп, алдына жемін қойып, шөбін тастайды да, тамағын ішер-ішпестен төсегіне құлайды.

	Бозтайлақтың да дамыл табар кезі - қызыл іңір мен күн көкжиектен ұзап, арқан бойы көтерілетін кіші сәскенің арасы. Осы екі арада өзегіне молынан талғажау боларлық бірдеңе түссе, соған қанағат қылады. Түн - біршама уақыт күйіс қайыратын, содан соң мойнын жерге созып жіберіп, мызғитын кез.

	Бозтайлақтың түн баласына көретін түсі – көл, жойқын су. Бұйдасын жағалаудың аққайраң құмына сүйреткен күйі тұмсығын толқын айдаған желге тосып желіп бара жатқан оның қарсы алдынан ебіл-себіл боздап, енесі, шудасы желкілдеп өзі сияқты ақ боз інген шығады. Бота кезіндегідей енесінің жып-жылы бауырына тұмсығын сүйкей тығып, оның тоқ желінінен таңдайына сорғалай сорылатын балдай тәтті сүтті іздейді. Ақбоз інген Бозтайлақты, өзінің сүйкімді ботасын аналық мейіріммен емірене иіскейді...

	Бүкіл тіршілігі көлмен байланысты болған Бозтайлақ су жағасынан бірде бір қарыс адым ұзап көрген емес. Бұ жаратылыста жойқын судың көгілдір шексіздігінен басқа кеңістіктің – таулар мен оның бауырайындағы жазық дала алабының бар-жоғынан бейхабар күйде күн кешті. Өңінде де, түсінде де көретіні – осы көл ғана.

	Шынтуайтына келгенде Әбіласанның да көлден басқа, ұзап шығар жері жоқ. Күзде, көл базары әбден тарқаған кезде ғана Талас жақтағы апа- жездесінің ауылына әйелі Қырмызы мен кішкентай Саянбегін алып, оншақты күн қыдырыстап келеді. Содан былайғы кездегі тіршілігі осы көлдің айналасында оны-мұны өнімсіздеу харекетпен айналысуымен өтеді.

	Қыс бойы қатпайтын Үлкен көлдің жағасын жайлаған елге азды-көпті несібе боларлық кәсіп – балық аулау. Онымен де қазір ау салып, емін-еркін кәсіп ете алмайсың. Жан-жақтан анталаған қызылкөз қадағалаушы көп. Моторлы қайығын ажылдатып, күжілдетіп, жүйіткіп келіп үстіңнен түссе, «ұстаймын да, жабамын» деп сес көрсетіп, айыппұлыңмен қоса, аулаған бар балығыңды қотарып алады да кетеді. Олар да жұтқыншағы бүлкілдеп тұрған пенде емес пе,ұрлап балық аулайтындардың есебінен күнкөрісін осылайша айыратын сияқты.

	Балық аулауды шындап кәсіп ететін кейбір жанкештілер екі-үшеуден серіктесіп, көлдің алыс қойнауына қарай түнделетіп сіңіп кетеді де, қарабалық, ақ сыла дейсіз бе, балықтың небір өтімді түрін қайығына қап-қап қылып өңгеріп әкеледі. Мұндай тәуекелге Әбіласанның жүрегі ешуақытта дауаламас еді және мұның қасына еріп жүрер серік те жоқ. Жағалаудың маңынан ұзай алмай, екі-үш қармағымен тышқаншылап шабақ аулауға мәжбүр. Бірақ күніге қармаққа ілінетін он-он бес түйір шабақты кімге өткізерсің, жаздағыдай жағалауда қыз-қыз қайнап жатқан тіршілік қыста сап тиылады.

	Қыста жаз бойы жинаған тиын-тебенін үнемдеп жұмсап, одан қалды, атамзаманғы сырқылдақ ескі фургон «Жигулиімен» жергілікті базаршылардың ұсақ-түйек жүгін әрі-бері тасымалдап жан сақтайды.

	Ал қазір – жаз. Әрбір күнің емес-ау, әр мезетің, әр сағатың – қысқа азық. Көл жағалауына қарай жүретін мезгіл болғанда Бозтайлақ та ауладан мойнын созып, боздап, иесін іздей бастайды. Арқасына теңдеп артылатын жүк жоқ, жағаны бойлай жүру - ол үшін еркіндік.

	Әбіласанның қолы жүретін мезгіл - аптаның соңғы күндері. Қаладан келетін демалушылардың қарасы көбейіп, көлдің жағасы кешке дейін құж- құж қайнайды. Бұл күндері өзіне де біразырақ жұмыстың болатынын Бозтайлақ та біліп алған. Жұрттың назары оған жиірек ауады. Суретке түсушілердің арасынан мұны қызықтаушылар да осы күндері әсіресе көбірек. Біреу бұған алма, банан сияқты оны-мұны жеміс, енді біреулері аузынан жырып бауырсақ, аппақ бөлке, кәмпит-сәмпиттерін ұсынады. Ұсынған тамақтарын Бозтайлақтың үстіңгі айрық ернімен жыбырлатып алып жегенін қызық көре ме, әлде күнұзын аш-тоқ жүретін жануарға аяушылықтары ма, әйтеуір мұның маңайын үйірсектейтіндер кешке дейін бір азаймайды.

	Әбіласанға да керегі осы. Түйесіне тамақ ұсынғандар міндетті түрде мұның қасында тұрып, әйтпесе үстіне қонжия отырып суретке түседі.

	Үстіндегі көгілдір түсті әдемі шомылғы киімі құлындай мүсініне құйылып тұрған, мойны сүйріктей, ақ-қарасы айқын аялы көздеріне ұп-ұяң ғана жымиыс ұялатқан, жап-жас келіншек сүйріктей саусақтарының ұшымен Бозтайлаққа жарты банан ұсынды. Ернімен жыбырлатып алып, бананды ұртына бұрай салған бұл тағы да тұмсығын созып, оның әдемі саусақтарының ұшын ернімен қытықтады.

	Осы көрініске енжарлау қарап қасында тұрған, қырықтардың ішіндегі дембелше, тып-тығыз сарыүрпек еркекке, сірә, күйеуі болуы керек:

	– Маған тағы бір банан алып берші пакеттен! - деді.

	– Бананды түйеге беру үшін әкелдің бе! – Сарыүрпек еркек банан салынған қалтаны оның қолына ұстата салды да, жұқа шортын ышқырлығынан сәл көтеріп қойып, суға қарай кетті.

	Сұлу келіншекке Әбіласанның көзі осы мезетте еріксіз байланып қалған еді.

	– Мә, жей ғой, жей ғой, жануар! Өзің қандай әдемісің, қандай сүйкімдісің!

	– Сүйкімді түйемен сізді бір рет суретке түсіріп алуға мархабат етіңіз. Суретіңіз кешке дейін дайын болады, ханым,- деді Әбіласан мейлінше сыпайылық танытып.

	– Сонда қалай, үстіне отырып па? – деп аңтарылды сұлу келіншек. – Үстіне қалай мінуге болады?

	– Әдетте түйеге оны шөгеріп мінеді. Ал бірақ оңай әрі тез әдісі - мойнына бір аяғыңызды саласыз да, өркешінен ұстайсыз, қарсы болмасаңыз, сол кезде демеп жіберемін.

	– Қарсы емеспін, бірақ қалай болар екен?! - деп, өзінің түйеге мойнынан өрмелеп мініп жатқанын елестеткендей, сұлу келіншек маржандай аппақ тістерін жарқырата мәз-мәйрам болып күлді. – Құлап қалмаймын ба?..

	– Құламайсыз, құлатпаймын!..

	Әбіласан келіншекті жеп-жеңіл ғана лып еткізіп көтеріп алып:

	– Енді алдыңғы өркешінен қос қолдап ұстаңыз, мен аяғыңыздан демеп жіберем, - деді, қос қолын оның талдырмаш белінен жібермей. - Әу-па!..

	Бозтайлаққа мініп, әдемі күлкісімен сыңғырлаған ақ сылаң келіншекке жібек баулы бұйданы ұстатқан Әбіласан оны әр қырынан алып, жарқ-жұрқ еткізіп, фотоаппаратының түймешесін қайта-қайта басты.

	– Керемет болып шығады. Көрмеге қоюға болатындай сурет жасап берем сізге. Рақмет айтатын боласыз...

	– Рақмет! – деді сұлу келіншек жанарында жеп-жеңіл нұр ойнап. – Ақысын алдын ала берейін қазір...

	Жеңіл халатының қалтасынан әмиянын іздеп жатқан келіншектен көзін ала алмай тұрған Әбіласан:

	– Жоқ, қажеті жоқ, - деді қолын елеусіздеу ғана сілтей салып. – Қажеті жоқ. Ең бастысы суретіңіз жақсы шығатын болды, соған қуанып тұрмын...

	– Қалайша сонда, бұлай болмайды, еңбегіңізді рәсуа еткеніңіз дұрыс емес. Төлеймін қанша болса да!.. – Сұлу келіншек Әбіласанның айтқанына үзілді-кесілді қарсылық білдірді. – Көңілшек болуға болмайды...

	Суреттің ақысына қатысты екеуара әңгіменің арасына суға сүңгіп шыққан әлгі дембелше сарыүрпек келіп килікті.

	– Әңгімелеріңіз жарасып-ақ қалыпты ғой екеулеріңіздің, - деп ол Әбіласанға қабағының астымен сұрлана қарады.

	– Сейіткәрім, саған не болған, аты-жөні жоқ?! – деді келіншек оның дөрекі сөйлегеніне қабағын шытып.

	– Сөйлеме сен! Көріп тұрдым бәрін де, көзді ашып-жұмғанша айналдырып алған сияқты мына қу. – Бөксеңнен көтеріп түйесіне мінгізіп, суретке түсіргеніне мәзсің ғой...

	Әбіласан әйелдің көзінше ашықтан-ашық дөрекілік көрсеткен мынаның қылығына шыдай алмай, түйіліп, тістеніп тұрды. Осыны сезген келіншек:

	– Сіз жүре беріңіз, ренжімеңіз, біздер өзіміз түсінісе жатармыз, - деді оған біртүрлі жабырқай қарап. – Ал суретіңіздің ақшасын шығарып әкелгесін міндетті түрде аласыз, жарай ма?..

	Ол тырс деп үндеген жоқ, бұрылды да, Бозтайлақты жетектеген күйі өз жөнімен кете барды.

	Осыдан соң Әбіласанның көңілі сұлқ түсіп кетті. Бозтайлақ екеуі жағалауды бойлап, бір жағажайдан келесі жағажайға өтіп, біразға дейін бостан-бос жүрді де қойды.

	Әбіласан әлгі келіншектің жанынан шықпай айналшықтаған өзінің қылығына опынды. Сарыүрпек неме мұның көкейіндегі сүйсіністі дегенмен де қапысыз сезгендей. «Кім болса да сөйтер еді,- деп ойлады ол.- Мінсіз-ақ қой өзі»! Суретшілік кәсібінің ығытынан ба екен, кескін-келбеті келіскен әйел баласына, жалпы сұлулық атаулыға енжар қарай алмайтын қанға сіңген дағдысы, қайтеді енді. Әнебірдей бөтенше ойы жоқ болатын.

	Әлгі еркексінген неменің дөрекілігінен жабырқап қалған келіншекке іштей аяныш білдіріп, өз-өзінен қамыққан ол тиын табу үмітімен әркімге телміре қарап жүрген осы тірлігіне де бір сәт қапаланды.

	«Қырмызы мен Саянбегі үшін ғана ғой, әйтпесе жалқы басының қамына бола көл жағалап тентіремес едім-ау» деп мұңайды ол.

	Өмірі бойы тауда мал баққан әкесі бұл фәниден кете-кеткенше ұлым қалада оқу оқып, үлкен адам болды деген алданыш үмітпен өмір сүрді. Ал Әбіласанның бар-жоғы фотограф даярлайтын курсты бітіріп, сурет түсірумен айналысқан тірлігінен бейхабар болатын байғұс. Сөйтіп жүргенде жасы отыздан асып, қырыққа таянғанда ғана осы Қырмызыға үйленген. Әкесіне де, одан кейін араға екі жыл салып көз жұмған шешесіне де Әбіласанның келіншек алып, бала сүйген бүгінгі аз-кем қызығына сүйсіну бақыты жазбапты. Күнкөрісі осы бірөңкей үйреншікті тірлігіне қарап қалғанын әке- шешесінің білмей кеткені де дұрыс болған шығар бір жағынан.

	«Бұл дүниеде баянды ештеңе жоқ қой, - деген ойға қалды Әбіласан, құдды бір осы ақиқатты тап бүгін өзі ашқандай. - Өзгермейтін - сол баяғы тіршілік, сол баяғы – Үлкен көл, сол баяғы Бозтайлағын жетектеген - осы Әбіласан. Толассыз ағындап келіп жататын демалушы жұрттың сайраны да баянсыз: көлдің жазғы қызығын бір азғана тамашалап, қызықтаумен өткізеді де, келген жолымен кейін қайтады».

	Әлгі сұлу келіншек пен оның қасындағы қызғаншақ, дөрекі Сейіткәрім сияқты еркексымақ та - осы көлге келіп-кетуші көптің бірі. Солардың әрқайсысының ыржиған-тыржиған мінезіне, кеудемсінген қылығына бола күйреп, қапалана беруге оның, шынын айтса, мұршасы да жоқ еді.

	Өнімсіздеу болған жүрісіне көңілі салыңқы болып, шеткі жағажайдың бойымен түс шамасында үйге қайтып баратқан беті еді. Күнге қыздырынып жатқан орта жастағы, бойшаңдау, кесек тұлғалы бір қазақ анадай жердегі тепкішігінен атып тұрып:

	– Тоқтай тұршы, інішек, - деп, алқын-жұлқын мұның алдынан жүгіріп шықты. – Мына жетектеген түйеңді көріп, туған жерімді, Мойынқұм деген жерді естуің бар ма еді, сондағы маң-маң басып түйе жайылатын шағылдарды сағынып кеттім, бауырым. Өзім қазір Ресей жақта тұрам, әйеліммен екеуміз демалуға келгенбіз кеше...

	– Е, жөн, ағасы, көріңіз, көріңіз... Қазақ-қырғыз бір туғанбыз, түйе жарықтық та тұрмысымызға ортақ болған жануар ғой...

	– Жарықтық-ай, енді сен де басқа кәсіпке жегіліпсің ғой, ә?! – деді әлгі кісі Бозтайлақтың өзінің қолына қарай созған тұмсығына бос алақанын тосқан күйі. – әй, Вера, манағы тоқаштарыңнан бірдеме қалып па еді?..

	Әйелі ырғалып-жырғалып орнынан тұрғанша ол Әбіласанға өзінің бір кездері әскери ұшқыш болғанын, енді әскери қызметтен зейнетке шығып, елге оралудың сәті түспегесін орыстың жерінде қалып қойғаны туралы әңгіменің басын бір қайырып тастады.

	Бұлардың қасына келген етженді, жас шамасы өзіне қарағанда әлдеқайда кекселеу орыс әйел Бозтайлаққа таңсық жүзбен үргелектей қарап қойды.

	– Ағасы, Үлкен көлден естелік болсын, сіздердің Бозтайлақтың қасында тұрғандарыңызды суретке басып алайын, - деп Әбіласан фотоаппаратын ыңғайлай берді. – Қатқан сурет болады!

	Алыстағы Мойынқұмын сағынған ұшқыш қолындағы тоқашты сындырып Бозтайлақтың аузына тосып тұрған өзінің осы көрінісін алдымен бір түсіріп ал деп өтініш жасады.

	Әуелі Бозтайлақтың нанды күйсегенін қызықтап, содан соң орталарына алып суретке түсіп, әбден мәре-сәре болған ерлі-зайыптылар Әбіласанның манағы бір жәйтқа аз-мұз пәсейгендей болған көңілін бір демде-ақ көтеріп тастады.

	– Жарықтық-ай, сенің мекенің мына көлдің жағасы емес қой, - деп Бозтайлақтың мойнынан құшақтаған ұшқыш бұны кәдуілгідей-ақ мүсіркеп тұрды. – Жантақ пен шеңгелі өскен шағылдар мен көкпегінің ашқылтым исі бұрқыраған кең жазира даланың жануарысың ғой сен...

	– Бірақ амал қанша, ағасы - деді Әбіласан оның бұл мүсіркеуіне өзінің шарасыздығын танытқандай. – Жағдай солай болғасын, бұл да осы арадан ұзай алмай қалды, менің мына суретшілік кәсібіме көмегін тигізіп дегендей...

	– Сөз сірағасы ретінде көңілімдегіні айтып жатқаным ғой, інішек,- деді ұшқыш өзінің сөзіне бұдан кешірім өтінгендей. - Әкем марқұм түйеші болған кісі еді, бала кезімнен түйелі ауылда өскендіктен аздап малжандылығым бар осындай...

	Өзіне мейірлене сөйлеп, дәмі тілді үйірген тәтті тоқашты аузына қайта- қайта тосқан адамға Бозтайлақ та бірден үйірсектеніп қалғандай болды. Бұйдасынан жетектеп, бұрыла берген қожайынының артынан елбелектей ере жөнелуге асықпай, басын кегежеңдетіп бір-екі тартынып- тартынып қалды.

	– Анаң қара, кеткісі келмей тұр,- деп күлді Әбіласан. - Сіздің өзіне деген бір жақындығыңыздың бар екенін сезгендей...

	– Неге сезбесін, түйешінің баласымын ғой мен деген, өн-бойыма түйенің исі сіңген. Түйе жарықтықтай есті мал бәрін біледі,- деп мәз болды ұшқыш.- Вера, қарашы, мені қимай тұр! Ғажап!..

	– Жүр, Бозтайлақ, жүр енді, бұл жерге кешке дейін тағы ораламыз, жүр, аяғыңды бас!- деп, Әбіласан оның бұйдасын жәйлап қана делебелей тартты.

	– Сенімен қоштаспаймыз, Бозтайлақ! – деді ұшқыш Әбіласанның сөзін қоштап. – Бара ғой, бара ғой, жануар...

	* * *

	Үлкен көлдің жағасындағы ауа-райы құбылмалы. Талма түстің кезінде терістік шығыстан көтерілген аласапыран жел түйдек-түйдек қара-сұр бұлтты айдап әкеліп, шайдай ап-ашық аспанның көгін тұтастыра бүркеп тастады. Артынша нөсер селдетсін-ай.

	Жаңбыр басылып, күн көзі жылт етсе, көл жағасы көп ұзамай бәз-баяғы тіршілігіне қайта оралады.Әбіласан шығарған суреттерін бөлек-бөлек қаттап, аспалы сөмкесіне салып қойды да, күннің ашылуын күтті.

	Шілденің нөсері әшейінде жауып-жауып өте шығатын, бұл жолы қалың бұлттың жігі кешке дейін сөгілмей қойды. Селдеткен жауынның арты үздік- создық сылбырап тұрып алды.

	Биік, ашық лыпаның астында, белдеу ағашқа бұйдасынан байланған Бозтайлақ шырқ айналып тыпырши берді. Күнде осы мезгілде ол көл жағасына шығатын.

	Жан-жағы тұйықталған қапырық қоршауға өзін сыйғыза алмаған жануар деміл-деміл боздап, кеңістікті аңсап аласұра берді.

	– Мынаған не көрінді, боздай берді ғой, - деп Әбіласан аулаға кіріп, Бозтайлақтың қасына келді.

	Әбіласанды көрген Бозтайлақ азырақ байыз тапты. Белдеуді айнала бергесін бұйдасының бауы қысқарып қалған болатын, байғұс жануардың орнынан тапжыла алмай, қысталаң күйде боздап тұрғандығы да сондықтан.

	– Күннің сыйқы мынау, көлге, сірә, бүгін шыға алмаспыз, - деді Әбіласан оған мән-жайды өзінше «түсіндіріп». – Бұйдаңды белдеуге орап- орап, өзіңді матағаның болмаған екен, енді бүйтпе, жарай ма?

	Есіктің алдына шыққан Қырмызы күйеуінің әлдекімге сөйлеп жүргенін құлағы шалып қалып, аула жаққа мойнын созып қарап еді, көзіне бөтен ешкім шалынбады. «Өзіңмен өзің сөйлесіп жүрсің бе»? деген әйеліне Әбіласан:

	– Адам жынды болмаса, өзімен өзі сөйлесе ме екен?! Күн ашылмай көл жаққа бара алмаймыз деп Бозтайлаққа айтып жатқаным ғой...

	– Ол не деді сонда? – деп сылқ-сылқ күлді Қырмызы. Әбіласан әйелінің аржайы әзілдеп күлгеніне қосыла күлді.

	«О кей»! деді, басқа не десін?!

	– Ағылшынша гәпіріп тұрған керемет түйе болды ғой бұл өзі, - деп Қырмызы тағы да сол қылжақ күлкісінен айнымады.

	– Керемет түйе болмаса, оның аты Бозтайлақ болар ма еді, бүгін бір кісі мұнымен жылап көріскендей болды. Өзі Ресейден келіпті, қазақ екен. Түйешінің баласы екен түйенің арасында өскен...

	– Ия, содан соң не болды?..

	– Не болсын, мына шіркінің, Бозтайлақты айтам дағы, берген тоқашын күйсеп-күйсеп жеп алып, әлгінің қасынан кетпеймін деп, бұйдасынан тартынып, басын кегжитіп тұрып алмасы бар ма. Зорға көндірдік, алдап- сулап...

	Қырмызы осыны расымен қалжыңсыз айтып отыр ма дегендей, күйеуінің жүзіне сенімсіздеу реңмен аңтарыла қарады.

	– Адамнан бетер дерсің, өзім де таңғалдым... - Әбіласан, әйелінің таңданысты кейпіне қапелімде көңіл аударған да жоқ еді.

	Ал сонда қайтіп «алдап-суладыңдар» мұны?..

	– Қалайша болсын, түс қайта қайтып келеміз дедім мен, ана кісі де Бозтайлақққа жылы-жылы бірдеңелер айтты, сөйтіп, көндірдік қой әйтеуір...

	– Айтып отырғаныңның өзі... былай енді... рас болса, адамнан бетер ғой мынау шынында да, мұндай қасиетін қалай байқамай жүргенсің бұрын?.. Әлде маған айтқың келмеді ме?..

	Әбіласан осы арада шырт ете қалды. Манадан бері өзінің айтып отырғанына күмән келтіргендей, сөзінің аяғын екіұштылау жұмбақтаған әйеліне:

	– Мені шатасып сөйлесіп отырған адам деп пе ең сонша, рас болмаса, манадан бері сөзімді таусып нем бар еді?..

	– Сенбей отырған ештеңем жоқ, түйенің қасиетті жануар екенін білем ғой мен де, - деді Қырмызы күйеуін аяқ астынан ашуландырып алған кінәсін жуып-шайғандай болып. – Байқаймын, кейде көзі бар ғой адамның көздері сияқты көрініп кетеді маған. Анада бір көздері жасаурап, жылап тұрғандай кейпін аңғарғанмын...

	– Аңғарсаң сол, Бозтайлақ тегін жануар емес...

	Басы әзілмен басталып, соңы ойда жоқта әлгіндей болып тәмдалған әңгімеден алған қиял-ғажайыптай әсерден бе, Қырмызы түнде Бозтайлақты түсінде көріп шықты.

	... Бозтайлақ буаз екен, бір күні бошалап кетіпті. Әбіласан «енді қайттік, қайдан іздеймін» деп әуре-сарсаңға түсіп абыржып жүр. «Бірінші боталайтын тұмса түйе ботасын айдалаға туып, тастап кетуі мүмкін, жабыла іздемесек болмайды» деп Қырмызыны дігірлетіп барады. «Мен тау жақтан іздейін, сен көлден ізде» дейді. «Көлден қалай іздеймін, балық емес қой суда жүзетін ол» дегісі келеді, бірақ күйеуінің қатулы қабағынан жасып, қаймығады.

	Енді бір қараса, көлге қарай ебіл-дебіл болып жүгіріп бара жатыр екен, сол екпінін баспаған күйі Қырмызы суға келіп сүңгіп кетіпті. Тұңғиығына дейін бойлап, жан-жағына қараса - көлдің түбі жатқан бір қызылды-жасыл әлем. Үйдей-үйдей ұлутастардың іші толған жақұт, маржан. Бірінің ішінен неше түрлі жарқырауық әдемі балықтар жүзіп шығады. Жан-жағы жап- жарық, тұп-тұнық, судың ішінде балықтай емін-еркін жүзіп жүрген Қырмызы әлден уақытта үлкен бір ұлутастың маңынан Бозтайлақты көзі шалып қалады. Тірсегі тәлтіректеп бауырына ұмтылған, өзіне ұқсаған ақбоз ботасын емірене иіскеп тұр екен. Қуанғаннан жүрегі лүпіл қағып: «Әбіласа-а-а-н! Бозтайлақ боталапты, ботасын тастамапты»!- деп бар даусымен айқайлап жатып оянып кетті.

	«Бозтайлақ боталапты» деп, айқайлап оянған Қырмызы демін жиі-жиі алқына алып, жастықтан басын жұлып алды. Сөйтсе, Әбіласан қасында жоқ.

	Үлкен көрпенің бір шеті қайырылып, ашық жатыр. Жаздың қысқа түнінің етегі түріліп, терезе бозамық тартып қалыпты.

	Ұйқыға әбден пісіп, жартылай ашылып қалған Саянбекті көрпесімен қымтап қойды. Оның төсегінің аяқ жағында пырылдап жатқан сарыала бала мысық көзін сығырайта бір ашып, ұйқылы-ояу керілді де, тағы да алаңсыз пырылына басты. Жеңіл халатының сыртынан иығына жеңсіз қамзолын ілген Қырмызы, есік алдына шығып, аула жаққа қарай беттеді.

	Әбіласанды аула жақта жүрген шығар деген, бірақ тырс еткен дыбыс білінбейді, жым-жырт. Айылдың әр-әр тұсынан таңғы тіршіліктен хабар берген әтештердің әртүрлі үнге салып, қиғылықтап, қиқулап, қылғына жамырай шақырғаны ғана естіліп жатты.

	Бозтайлақтың ауланың түп жағындағы орны бос тұр.

	Әбіласан көлге мұншама ертелетіп бармайтын, Қырмызының көңілі енді кәдімгідей алаңдай бастады. Дарбазаның есігі жартылай ашық күйінде қалыпты, демек, ол үйден тым ертелетіп шығып кеткен болды.

	Көлге қарай шығатын қысқа көшенің бойымен жан-жағына алақтай, жүгіре басқан Қырмызы шеткі үйден өте бере тоқтай қалып, көз көрім жерде жатқан жағалауға көз салды. Одан әрі қарай тып-тымық көлдің сүт бетіндей аппақ айдыны көлбей созылып жатты. Алыс көкжиектегі таулардың ұбақ- шұбақ көрінген керуені қазір айқындалып, жақындай түскендей. Жағалау да, көл де таңғы тыныштықтың аясында маужырап тұрған кез еді бұл.

	Күннің қызыл арай шарасының шеті тау шыңына енді иек артып көрініп келе жатқан шақтағы көл табиғатының таңғы пәк көрінісіне әсерленетін күйде емес еді Қырмызы. Жағалауға ентіге жүгіріп жеткен ол толқынмен шайылған қайраңға түскен жалғыз іздің Әбіласандікі екенін білді. Ал Әбіласанның ізінен былайырақ жерде, қапталда, жағаның шетінде толқынмен ере келіп үйме-жүйме болып жатқан балдыр, шөп-шалам, сынған бұта сияқты қоқыстың ара-арасына ғана түйенің айыртаңба табанының ізі түсіпті.

	Ол осы екі іздің сұлбасымен жеделдей жүріп, ілгерілей берді. Деміл- деміл тұра қалып:«Әбіласан-н-н!» деп даусы жеткенше айқайласа, таңғы жым-жырттық оның даусын алысқа-алысқа әкетіп, көл қойнауына сіңіріп құмықтырады. Қырмызы тағы алға қарай алқына асықты, тағы да тоқтай қалып Әбіласанын шақырды.

	Иығындағы қамзолы әрі-беріден соң зіп-зілдей жүк бола бастағасын оны жалма-жан шешіп алды. Бусанып, терлеген маңдайынан сорғалаған ащы тер көзін жуып кетті. Осылайша жанталаса жүгірген Қырмызы, үшінші жағажайдан әрі асқанда барып, Бозтайлақты жетектеп, бермен келе жатқан Әбіласанды алыстан көзі шалды. Көзі шалды да, жағалаудағы құмдауытқа қос тізерлей сылқ етіп отыра кетті. Көңілін алай-дүлей еткен тосын қобалжудан көмейіне тығылған өксікті ұстай алмады.

	Көзінен пора-пора аққан жасты білегімен сүртіп, солқылдап жылап отырған әйеліне Әбіласан:

	– Саған не болды ей, соншама еңіреп ?- деді қобалжулы үнмен. – Не болып қалды, айдың-күннің аманында?..

	Өксігін баса алмаған Қырмызы оған жауап қатқан жоқ, орнынан тұрды да, кейін бұрылып, ілбіп жүре берді.

	... Мана таң белгісі жаңа-жаңа себездеп келе жатқан мезгілде Әбіласан әлденеден селк ете түсіп оянып кеткен болатын. Әрі аунақшыды, бері аунақшыды. Әйелінің қайта-қайта ұйқысырап сөйлеген даусы ақыр соңында оның ұйқысын мүлдем ашып жіберді. Сөйтіп орнынан тұрып, аяғының ұшымен басып ауыз үйге өтіп, киім ілгіштегі кеудешесінің қалтасынан темекісін алды да, далаға шықты. Бозтайлақтың аулада жоқ екенін ол сонда ғана барып білді. Ағаш қазықта ноқталы бұйданың үзілген бір ұшы ғана қалыпты.

	Екі өкпесін қолына алып, ауладан шыға тұра жүгірген Әбіласан көлдің жағасынан барып бір-ақ шықты. Бозтайлақтың басқа жаққа емес, тура күнделікті жүріп жүрген жолымен кеткенін ізге қарап бірден білген еді...

	...Қожайынымен бірге күнделікті әрлі-берлі жүріп өтетін жағажайларды артқа тастаған Бозтайлақ көлдің тал мен қамыс аралас өскен бір иініндегі аласа, қалың тоғайдың ішіне кіріп, өзіне бейтаныс маңның көрінісіне үргелектей қарап дағдарып қалған болатын. Қожайыны екеуі жүретін көл жағалауында мұндай бей-берекет жер кездеспеген еді. Жағалаудың көрінісі де, ондағы өмір де бөлекше-тұғын. Ауладағы қысталаңнан түңілдіріп, ішкі түйсігіне үнемі кеңістікті аңсата беретін беймәлім хал кешеден бері бір басылып, бір үдеп, мазасын әбден кетірген кезде бұйдасын үзе-мүзе безіп келген жері осы болса, не тапқаны?!

	Не әрі кетерін, не кері қайтарын білмей аңтарылып тұрған Бозтайлақ өзін іздеп келген Әбіласанға қарай енді бір сәтте мойнын еріксіз бұра беріп еді.

	* * *

	Қырмызы түнде көрген түсінің айнымай келгеніне таң-тамаша болды. Бозтайлақтың бұйдасын үзіп, көлге қарай қашқаны, тура қолмен қойғандай қайталаныпты.

	Әбіласан әйелінің сөзіне пәлендей мән берген жоқ, «түс – түлкінің боғы», кешегі өзінің Бозтайлақтың төңірегінде айтқан әңгімесінен соң миында қалған еміс-еміс бірдеме шығар деп ойлады.

	Сәскеден қалмай күнделікті кәсібіне кіріскен Әбіласан көл жағасынан алдымен кешегі ұшқышты кездестірді. Мұны күтіп жүр екен. Суреттерін көріп, ырза болған ол Әбіласанға рақметін үсті-үстіне жаудырды. Содан соң ол әлдене айтқысы келгендей сыңай білдірді.

	Бауырым, сенің атыңды да сұрамаппын өзі.Менің атым – Бектен. Менің атым - Әбіласан...

	– Ия, дұрыс, Әбіласан, шырағым. Айтайын дегенім, мына түйенің жәйі ғой. Ұрғашы түйе екен өзі, мұны қайытпаса болмайды алдағы көктемге салым. Әйтпесе мал болмай кетеді мұның. Боталамаған түйе қайыстанып, бауыры тартылып тұл болып кетсе, малдық қасиеті қалмайды. Осы есіңде жүрсін дегенім ғой. Түйе малының жағдайын әкейден естігенім бар, азды- көпті білетін болғасын айтып жатқаным ғой...

	– Ағатай-ау, бұл түйені мал қылып өсіру үшін асырап отырғаным жоқ қой, - деп күлді Әбіласан.- Көл жағасындағы осы суретшілік тірлігім үшін ұстап отырмын емеспін бе!..

	– Әрине, солайы солай ғой, бірақ адам қолына қараған ақ адал малдың жаратылысына қиянат жасауға болмайды, бұл қатігездік болады, шырағым...

	Түйе жәйін жақсы білетін қазақ соңғы сөзін оған қатқылдау қылып, нығарлап айтты.

	Әбіласан үндеген жоқ, бұрылды да жүре берді. Не десін оған. Айтып отырғаны он жерден дұрыс болса да, түйені боталатып отыруға жағдайының жоқтығын алға тартып, сөзді көбейтіп қайтеді?! Көлді саялап келген, демалудан басқа уайымы жоқ адамның жөні басқа, мұның жөні басқа. Өзін осындай оймен жұбатқан Әбіласан Бозтайлағын жетектеп жаға бойлап кете барды.

	Түйе жетектеген фотографты күткен келіншек бүгін жағажайда жалғыз еді.

	– Кеше ыңғайсыздау болып қалды, көңіліңізге алмаңыз. Өзі аздап ішкен еді, сол көңіл-күймен мені тастап, ашуланып қалаға кеше жалғыз кетіп қалды. Мейлі... Ал мына суретіңіз үшін мың да бір рақмет, керемет түсіріпсіз, жақсы естелік болып қалатын болды. – Сұлу келіншек суреттегі Бозтайлақтың үстінде отырған өзінің бейнесіне кереметтей сүйсінді.

	– Сізге бірдеңе айтайын ба? – деп сұрады ол. – Менен гөрі сіздің түйеңіз фотогеничный екен!

	– Рас па? Қойыңыз, олай емес қой! – деп басын шайқады Әбіласан.- Түйе - түйе ғой, ал сіз нағыз фотомодель болуға лайықты адамсыз меніңше...

	– Көңіліңізге рақмет, сізге солай көрінген шығармын. Ал мені мынандай етіп суретке әлі ешкім түсіріп көрген емес...

	– Маған да мұндайлық сымбатты болып ешкім суретке түскен емес!..

	Әңгімені осы арадан тәмамдайық дегенді сыпайы ғана ұқтырған сұлу келіншек:

	– Жақсы, сау болып тұрыңыз! – деді оған қолын созып. – Келесі жолы келгенде де міндетті түрде сізге суретке түсемін...

	Сұлулыққа деген сүйсініс сезімі Әбіласанның ішкі әлемінде осылайша бір жылт етті де, тез-ақ ғайып болды. Ғайып болғаны жақсы, әйтпесе көл жағасына келіп-кетіп жататын, фотоаппаратының көзіне сурет болып іліккен беті жылтыраған әйел атаулыға күйіп-жанып жүретіндей оның не жағдайы бар еді.

	... Көл жағалаған Әбіласан мен Бозтайлақ күнделікті қоңыр тірліктің сарынымен тағы бір күнді артқа салды.

	Кешкі шәйдің үстінде Қырмызы сөздің ыңғайын тағы да түнде көрген түсіне қарай бұра бастап еді, Әбіласан жақтырмағандай, «мана айттың ғой» деп дүңк етті.

	– Соңына дейін тыңдамадың ғой, тыңдашы енді. Бозтайлақ боталап, ботасын бауырына алып тұр екен түсімде және бар ғой басқа жерде емес, тура осы көлдің түбінде, судың астында! – деді Қырмызы әсерлене сөйлеп. – Су – Сүлеймен пайғамбардың киесі, ол да – жақсылық, ал түсіңде малдың төлдегенін көру құт- береке деуші еді біздің айылдағы Тоқтанәлі атам...

	Әбіласан келіншегінің өзінше долбарлаған түс жоруына қанша мән бергісі келмесе де, осы мезетте көңіл түкпіріне әлдебір нұрлы ой ұялағандай болды. Қырмызының түсінде Бозтайлақтың боталағанын ол да жақсы ырымға жорыды: көл жағалап тентіреп, тіршіліктің несібесін айыру оның маңдайына мәңгілік жазылып қойылмаған шығар-ау...





ҚАРАША ІНГЕН




	Әрлі-берлі дөңбекшіп, ұзақ түн еңсеріле берген бір әудемде сәл мызғи түсіп, көзі іліне бергені сол еді, қора жақтан түйенің егіле боздаған үні құлағына еміс-еміс шалынды да, шала-пұла күйдегі ұйқысын мүлдем қашырып жіберді.

	Қияндағы қой ауылдағы бір науқас адамның ауыр халде жатқанынан хабар жеткесін, жұбайы Марат кеше түс ауа шұғыл жиналып, аурухананың еншісіндегі жалғыз көлік - «Уазикпен» жолға шығып кеткен еді. Түйенің бейуақтағы боздауына ұйқысыз беймаза халі қосылып әлдененге елеңдеп, алағыза берді. Мұрны пысылдап тәтті ұйқыда балбырап жатқан кішкентай ұлы Русланның көрпесін сәл қымтап қойды. Таң белгісі біліне қоймаған, әлі қою қараңғылыққа шомған терезе жаққа көз қиығын бір салып, кірпігін айқастыруға тырысып еді, сол боздаудың зарлы сарыны тағы да дамылсыз естіліп, ұйқысы енді шайдай ашылды. Бұдан әрі жата беруге оның шыдамы жетпеді.

	Боздауынан сәл тыйыла қалған құнанша қараша інген әлдекімнің аяқ дыбысына елеңдеп, мазасыз күйде тыпырши бастады. Биік қос жақтауын сырт жағынан қапсыра кесе көлденең салынған ұзын белдеу ағашты ысырып, түйеқораның биік есігін айқара ашқан Гүлжамалға қарай мойнын бұрып, ноқталығына байланған басжіпті қазықтан жұлқып тартқыштай берді.

	Бота кезінен телінген Қайсана деген атына үйренген жас түйе «Қайсанам, тайлағым менің» деп Гүлжамалдың мойнынан құшақтап, еркелетіп, өзіне мейірлене сөйлегеніне бір сәт мойнын төмен иіп, жуасып тұрды. Үйден ала шыққан екі шақпақ қантты алақанына салып түйенің ерніне тосып еді, жануар бұған еміне қоймады. Мөлтілдеп тұнған ып-ыстық жас қоңырқай көзінің аялы шарасынан бұршақ-бұршақ төгіліп, иесінің білегіне мойнын сүйкеген құнанша болар-болмас жалына еміренгендей үн шығарды.

	– Қайсана, кешір мені, өзіңе төнген қатерді – сойылатыныңды сезіп боздадың ба, киелім менің, тайлағым менің... Кешір мені, кешір!.. Енді саған қиянат жасалмайды, жасатпаймын өзім тірі тұрғанымда, сойғызбаймын. Жылама, боздама егіліп, Қайсанам менің, тайлағым менің...

	Өзіне қарай еміне иілген мойнынан құшақтаған Гүлжамалдың ақ сары жүзі жануардың көз шарасынан ып-ыстық боп төгілген бұршақ-бұршақ жастан айғыз-айғыз болды. Ол ет-жүрегі елжіреп, тізерлей отыра қалып кемсеңдей берді.

	Жіліктемеге кешелі бері таласа-тармаса жазылған жұрт аяқ астынан түйесін союдан айнып қалған Гүлжамалдың бұл қылығын қалай түсінерін білмей ауланың ортасында аңтарылып тұрды. Бүгін түстікке семіз құнанша түйенің жас қуырдағын жеуден дәмелі болғандар қасапшылыққа сайланып келген Амангерейге наразылығын айтып, дабыралсып жатты.

	– Қарындасыңа айтпайсың ба, мұнысы несі, жұртты дүрліктіріп- дүрліктіріп, енді соймаймын дегенін қалай түсінеміз?..

	– Қап, әлгі көршімнің кеше сойған тайөгізінің жіліктемесіне етін азсынып жазылмап едім, мынау қызық болды-ау өзі.

	– Хім-м, баланың ойны ғой, «түйем боздап жылады дегеніне» күлерсің бе, жыларсың ба?..

	– Мараттың аяқ астынан кетіп қалғанын қарашы, ол болғанда мұндай қиқаң-сиқаңды болдырмайтын еді...

	Иығына бір буда кендір арқан асып алған, қолында пышақ-қайрақ салған дорбасы бар, жүні қырқыла бастаған көнетөз қоян малақайының құлағын желкелігіне қарай қапсыра байлап алған бәкене бойлы Амангерейді жан-жағынан қаумалап, ортаға алған жұрттың гөй-гөйі басылмады.

	– Әу, Амангерей! Әбекесі, тоқта, бері қара! Ана қарындасыңа бір ауыз айтсайшы, - деді қырма сақал Жансейіт есепші. – Мына жұртты ақмақ санамасын, сойсын, соямын деген түйесін!

	– Оу-у, жарқындарым, малдың егесі мен емеспін. Анау нағашысы Ыспан екеумізге малымды сойып, жіліктеп беріңдер, қаражат керек болып тұр деген өзі. Менің бастығым – Гүлжамал, өзіне айтыңдар, арыз- талаптарыңды. Әйтпесе менен де гөрі жақынырақ, нағашысы Ысекеңе айт, ол да сенің де ағайының, соның айтқанына құлақ асар Гүлжамал, әгәрәки, құлақ аса қойса. Ал менің шаруам, не айтса да бар-жоғы - «құп» деу ғана. Енді, міне, көріп тұрсыңдар – бәрі тәмам. Болды, тұр былай!.. - деді Амангерей қашандағы күйгелек дыз етпе ашулы мінезіне басып. – Жолымнан бөгеме, кәні...

	Әрлі-берлі өзара шуласып, дуылдасып, Гүлжамалға наразы болған көршілер «қайтеміз, бұйырмаған шығар» десіп, сабаларына түскендей болды да, көп ұзамай үйді-үйіне тарқасты.

	... Түні бойы Қайсананың зарлаған боздауы Гүлжамалға соңғы бір сәттерге дейін тыншу бермей, жан-дүниесі бір аласапыран күйге түсіп еді, көңіл әлемі енді ғана жайланғандай болды. Жеті шелпек пісіріп, түскі шәйға көршісі Сұпы кемпірді шақырды. Зып-зып сөйлеп, тіл ұшындағысын ірікпей айтатын, мінезі арсын-гүрсіндеу, еңкіштеу келген пысық қара кемпірдің оған нағашысы Ыспан жағынан құдандалық жекжаттығы да бар болатын.

	Келдектің ақ тарысын салып, қаймақты қою сүт қатқан күрең қызыл шәйды баптап ішкен Сұпы кемпір, маңдайы жіпсіп, көңіл-қошы көтеріліп, мәре-сәре жайлана бастады.

	– Гүлжамалжан-ау, құдаша-ау, сен бар ғой, мен білсем, дұрыс істедің. Түйені соймағаныңды айтам да. Жұрт не десе о десін, оларға жас түйенің етінен қызыл қуырдақ керек. Қайсанаң - киесі бар мал, мен де естіп жаттым – түні бойы зарлап шықты, жарықтық... Ия, солай, малдың киесінен аттамағаның жақсы, бала-шағаң бар. Ал алда-жалда қажетіңе жаратам десең, сауынға ұстаймын деген малдың қадірін білетін адамға сат... Айтпақшы, әлгі сары Хасен ағаңның үйіндегі Айжан жеңгең қыңқылдап жүр еді ғой.

	– Ой, Сұпеке құдағи, бір жөні болар деп отырмын, әзірге сатқым жоқ. Ал Айжан «ақшам шүберекке түюлі, маған сат деп» талайдан бері қыр соңымнан қалмай жүр ғой. Бірақ ...

	– Бірақ-сырақты қой, жіліктемені жұртқа қарызға беріп, бірер теңге артық пұл түсірем дегенше, Айжанның қолда тұрған ақшасына бер. Енесі сүтті түйе екенін біледі ғой, інгеніңнің адал сүті үшін мың еселеп алғысын жаудыратын ағайының ғой өзіңнің.

	– Білем ғой, білем. Осы ақпанның соңына таман, не наурыздың бас жағында қайып кетсе болғаны, одан арғысын көрермін деген ойым бар, Сұпеке!..

	– Мұның да дұрыс, жақсы малдан тұқым алып қалу керек, ия солай- солай. Оның үстіне боталы түйе пұлды болатынын өзің де біліп отырсың. – Шәйдан босаған шынаяқты табақшасына төңкере салған кемпір алақанымен бетін бір сипады да, кеткісі келгендей ыңғай танытты. - Үйбүй, менікі не отырыс десейші!? Кетейін. Үйдің қыбыр-жыбырына алаңдайтын менен басқа жанбаласы жоқ қой, өзің білесің. Ал шәйің мейірімімді әбден қандырды. Алланың рақымы жауып, ниетіңді алла тағалам қабыл етсін, шырағым!..

	Жалма-жан тұра салып, есікке қарай асығыс-үсігіс ұмтылып бара жатқан Сұпы кемпір шыға берісте иегін бұра түсіп Гүлжамалға бір қарады да, дыбыр-дыбыр сөйлеп бара жатты: «түйені сойдырмағаныңды естіген Айжан қуанып жатқан шығар-ау...»

	Мінезі ұйытқымалы, дегбірсіз кемпірдің тап қазір турадан тура салып Айжанның үйіне қарай асығып бара жатқанын Гүлжамал анық сезді де, бір мырс етіп күліп жіберді.

	* * *

	Гүлжамалдың ойлағаны жүзеге аспады, құнанша інген наурыз басындағы биылғы соңғы күйітте, не себеп екені мәлімсіз, қайымай қалды. Қайымалы, тұмса жас түйеге бураның күйі үйлеспеді ме, әйтеуір қараша інген қайталап қайытуға шөгерілмей қойды.

	Жаңбыры ала-бөтен мол болған көктемнің соңын ала бұйдадан босаған Қайсан Құмөзектің ірілі-ұсақты бойдақ түйелерімен бірге Жиделі сайдан әрі асып, көкпекті қырдың бой-бойын қуалап, ұзақ өріске кетті Сай-сала, өзектегі еріген қар суы мен жаңбырдан іркілген су жеткілікті болғасын, күн аралатып қана қара көрсететін түйелер жаз ортасына қарай ауыл шетіне оралуды біржола доғарды. Бірақ өрістегі малын сырт бақылап, түгендеп тұруға дағдыланған жұрт бұған бола алаңдамады. Жаз бойы екі-үш күн аралатып кезектесіп барып, түйелерінің жайылыста екенін сол аумақтың біресе теріскей, бірсе күнгей бағытынан қарап, бажайлап қана жүрді.

	Мал қараушылардан Қайсананың да ауыл қарасынан ұзап кеткен түйелердің арасында екенінен құлағдар болып тұрған Гүлжамал да пәлендей алаңдамаған. Бойдақ мал ит-құстан аман болса, жаз жайлаған өрістен қара күздің суығына ұрынбай өздері-ақ ауыл шетіне оралатыны әркімге де аян болатын. Бірақ қара сол суық басталғалы да біраз күндер өткенімен түйелердің қарасы ауыл маңынан көрінбей қойды. Ендігі жерде бейқамдыққа салынуға болмайтынын түйсіктей қалған жұрттың арасынан іздеушілер шығып, Жиделі сайдан да әрі асып, сол маңнан табылар-ау деген алыс-жақын тұстың ана шалғайы мен мына шалғайын түгел кезіп, түйелерді таппай келді. Ақ адал малынан дүйім ел осылайша аяқастынан көз жазып қалды, ұзын саны бір келеге жетерлік отыз бастай түйе үшті-күйлі жоқ болып шықты: біреудің қайымалы інгені, пәленшенің тайлағы, түгеншенің атаны, енді біреудің қоспақ буыршыны, тағы біреудің қайып кеткен аруанасы, әленшенің нар- үлегі дегендей...

	Тігерге тұяқ қалмай, бәрі тегіс қасқырға жем болса, түйе өлімтігінің қалған-құтқан қаңқа-саңқасы ма, қатып қалған қан-жыны ма, әйтеуір бірдеңелері көзге шалынар еді ғой, әр бағытқа кетіп жабыла іздегендердің ешқайсысына ит-құс әрекетінен болғандай қан-жосаның ізі бар ешбір белгі кезікпепті. Жер жұтып қояғандай, бір келе түйе тұп-тұтас тып-типыл ғайып...

	Сұпы кемпір іргедегі Баршақұмда тұратын көріпкел Қарымсақ көсеге құмалақ салдырғанын айтып, еш амалы қалмай дағдарған мал іздеушілердің күпті көңіліне бір сәт үміт сәулесін себездеткендей болды. Карымсақ көсенің:

	«Мал аман, табылады, бір тұяғы да сиремеген, келені пошташы Сағызбайдың жас буыршыны бастап, Жемнен өтіп, Диярқұм арқылы Үстіртке қарай асып кетіпті» дегені олардың қай-қайсына да кәдімгідей-ақ ой салды.

	– Көріпкеліңнің айтқаны расқа шықса, Самға көшіп қыстаған жылдары баяғы өзіміз көрген Үстірт қой ол, құлан тұяғын тұқыртып тоздыртар түпқиян емес, адам аяғы жетер жер, - деп, Амангерей ауыл кеңсесінің алдында бас құрап, әңгіме-дүкен құрысқан малын жоғалтқандарды өзінше демеп қойды. – Бас-аяғы әрі кеткенде екі-үш күннің ішінде, әні-міні дегенше малыңдарыңды тауып қайтасыңдар...

	– Әй, қайдам?! – Үсті-басын мұқияттап, дәйім де мұнтаздай боп киініп жүретін жігіт ағасы жасындағы Бітімбай мұғалім басын сәл-пәл шайқап қойды. – Бұл ауылдың осы төңірекке етене боп кеткен малы, әсіресе түйе малы ұбап-шұбап Үстірт асады дегенге күмәнім бар...

	– Ау, жарқыным, шықпаған тауымыз, баспаған жеріміз қалмады, табанымыз тозып, әбден сандалдық, енді көкке ұшып кетпесе, қайда кетті сол «етене боп кеткен» малың сенің? Айтшы ал, білгіш болсаң соншама?..- деген заржақ Қапаш біраз өзеуреп барып, жоғалған мал жөніндегі өз тұжырымын тиянақтады. – Мен білсем, мұны Жемнің төменгі тұсынан, Құлсары жағынан іздеу керек, ұрлап, оптым мал сататындар сол жаққа көтере айдап кеткен?..

	– «Оптым-соптымыңды» білмеймін, ол жақтағы өзіміз білетіндерге да хабар салғанбыз, көңіл тыншытатын жаңалық болмай тұр әзірге...

	– Қалай болғанда да Үстірт жақты шолып қайтқанымыз дұрыс, - деді әлдекім топ арасынан.

	– Тонау-у жер түбіндегі қиянға жеткізетін доңғалағы зырылдап жүріп тұрған сайма-сай көлік қайда, жұртта өңшең қираған-сираған ескі-құсқы... – Жиналғандардың арасынан біреу мұрнының астынан осылай деп батылсыздау ғана міңгірлеп қалды.

	– Дұрыс айтасың, бұл ауылда Мараттың уазигінен басқа жарамды көлік жоқ түйе жоғалтқандардың арасында, - деді станса басындағы нефтібаздан жанармай тасушы Базыл шопыр. – Мына Ысекеңнің жиені Гүлжамалдың құнанша інгені де бар ғой сол түйелердің ішінде. Қыста жіліктемеге соямын деп, ақыр соңында сойдырмай қойған әлгі жас інгенін айтам...

	– Құр болжалдың төңірегіндегі әңгіменің керегі қанша осы? Абынып- күбініп, сол Үстіртіңе бардық дейік, ал ол жақтан іздеген малың табылмаса қайтесіңдер? Құр сандалбай жүріс болмай ма? – Ұзынша, арық қара Табын темекісінің тұқұлын сұқ саусағының ұшымен шиырып жіберіп, қасқа тісін бір жарық еткізіп, шырт түкіріп қойды. – Ананы-мынаны шатып өрекпейсіңдер келіп. Қалай десеңдер де, Қапаштың сөзінде гәп бар, түйенің өтімді жері сол әлгі Құлсары жақтағы адайларыңның ауылында...

	– Ендеше, бара ғой сол Құлсарыңа Қапашыңды қасыңа ертіп, - деді Амангерей тыз етпе, не болса соған шамданғыш мінезіне басып. – Бүйректен сирақ шығарасың да тұрасың осы... Қапаш өзімнің інім ғой, оның түйесі жоғалған жоқ, есебі түгел, айта береді. Әдеті сол, қайтесің...

	Ағасының сөзі қитығына тиген Қапаш, заматта жыны ойнап шыға келді.

	– Ағам болсаң қайтейін, жөніңе тұр шіңкілдемей. Мені ойына келгенін айтып, албаты сөйлей беретін жынды деп тұрмысың!? Әлде жоғалатын түйемнің жоқтығын айтып, ыңыршығы шыққан кедейсің деп кемсіткенің бе, мына жұрттың алдында!? Маған десеңдер, аспантау асыңдар, өңшең малсақ мырғамдар!..

	– Әй, Қапберген, тіліңді тарта сөйле!

	– Өңшең малсағы несі-ай, мына сойқанның!..

	– Мырғамдары несі, қосақтап айтып тұрған?!.

	– Ал малсақсыңдар! Өттерің жарылып, өле қал, маған десең. Айтқаным – айтқан!.. – Енді болмағанда өзіне дүрсе қоя беруден тайсалмай тұрғандарға жұлқынып қолын бір сілтеп, шорт бұрылды да, Қапаш шолтаң жамбасынан сылти басып жөніне кетті.

	Түйе іздеу мәселесіне қатысты әңгіме-дүкеннің берекесі қашып, ауыл кеңсесінің алдына жиылған жұрт еш бәтуаға келе алмай үйді-үйіне тарқасты. Айдың күні аманда малынан айырылып, көңілі ащы өкінішпен алаңдап жүргендер Қапекеңнің айтуынша, енді, міне, шетінен «өңшең малсақ» болып шыға келді. Алайда оның бұл сөзі ешқайсының көңіліне титімдей қаяу түсірмеген еді, «өзімізге баяғыдан сырмінез Қапаш қой» десті де қойды.

	* * *

	«Түйеңді маған сат» деп қыр соңынан қалмай жүрген пысықша Айжан бір жолы аман-саулық сұрасып тұрып, сөз арасында сынағандай кейіппен Гүлжамалға көз қиғын жанап, былай деген-ді:

	– Сен қыз, тіпті жайбарақат жүрсің-ау осы. Малың жоғалмаған адам сияқтысың. Өзге жұрттың құдайдың құтты күнгі әңгімесі – «түйені қайдан табамыз, қалай іздейміз» деген алаңдау, ал сенікі бір жайбарақаттық. Әлде табылатынына сенімдісің бе?..

	– Көппен көрген ұлы той, қайт дейсің маған?! Түйем жоғалды деп ел кезіп кетем бе енді, бұйырса, табылар. Бұйырмаған мал болса – бастан садақа дейміз де, қайтеміз жеңеше-ау...

	– Маған сатқаныңда ғой...

	– «Маған сатқаныңда түйең жоғалмас еді» дегенің бе бұл?!.

	Дөңгелекше келген ақ-сары осы мезетте жүзі болмашы ғана қызғылт шыраймен лып ете түсіп, Айжан ыңғайсызданғандай кейіппен жымиып қойды.

	– Бұйырмайтындай болса, кімге де бұйырмас еді ғой. Менікі әйтеуір бүйтіп басың ауырмас еді дегенім ғой...

	– Қайынсіңлің болғасын мені өзіңше аяған түрің ғой, рақмет, жеңшетай. Бірақ алда-жалда сол көп түйемен бірге Қайсанам да табыла қалса, өз қолыммен қораңа апарып кіргізіп беремін, айтқаным-айтқан. жеңеше!..

	Қашпаған қашардың уызына жомартсынғандай болған Гүлжамалдың бұл уәдесіне Айжанның іштей ғана күлгеннен басқа амалы болмады.

	* * *

	... Ал үшті-күйлі жоғалған малдарын қайдан іздеуден әуре-сарсаң болған жұрт әрі-сәрі уайымнан арылмай тұрған күндері Құмөзек түйелері Жиделі қырлығындағы жаз бойғы өрісінен ауып, өзеннің батыс жақ бетін жиектеп созылған ұланғайыр ақшағыл құмның арғы шетін жағалап, шағырлы, изенді құмсақ бұйраттардың ара-арасына бойлап кеткен болатын.

	Күздің желді, жаңбырлы күндерінің артын ала басталған қарасуықта түйелер ащы-тұщы шөбі аралас құм өзектерінің табанынан жайылыс тапты.

	Қыраулы қыстың сызы анық білініп, қиыршық қар жиі-жиі борай жауатын мезеттерде тұмса інген – Қайсана дәйімде өзіне жылы мейірімін сездірітіп, шөбін, жемін үзбей беріп, тіл үйіретін аппақ тәтті қантты мезгіл- мезгіл азуына тосатын Гүлжамалдай иесі мен жылы қораны аңсағандай түйсікпен ауық-ауық аңырап боздайтынды шығарды. Күйіс қайырып, тыныс табатын мезеттерде жас інген бәрібір жайбарақат күйге түсе алмады. Тым- тырс бұйыққан құмды мекенге үркектеп, жатырқай қарайтын болды.

	Келедегі нары, қоспағы аралас түйелерді өз ыңғайымен бастап, өрістетіп-иіріп жүретін добалдай жас буыршын қос өркеш қараша інгеннің соңғы күндері шоғырдан шеттей беретіні жақпады. Айбарына мініп, мұны бірер мәрте қайырмалап, өзінше сес танытқан әрекетінен де жартымды ештеңе шықпады. Ал Қайсана болса түйелер шоғырынан бұра кетіп, шеттеп ауа жайылатын дағдыға бой ұра берді. Тіпті кейбір күндері келедегі бірнеше тайлақ, құнанша мұның маңына үйірлесіп, өзге түйелердің шоғырынан селкеулене бастады. Қара үлек өз ырқына көндіре алмаған бұларға әрі- беріден соң мойнын бұруды біржола доғарды да, айналасында қалған шоғырымен келені бастап, құм жағалай өрістеп ұзап кете барды.

	Қайсананың маңайынан алыстамаған бір шоғыр түйе ғана ұбақ-шұбақ тізбекпен өздеріне етенеден таныс мекенге – Құмөзекке қарай, қалың құмды жарып, шығыс бетке қарай маң-маң басып бағыттай берді.

	* * *

	Үшті-күйлі жоғалып, екі-үш айдан бері бойы таптырмай әуреге түсірген түйелердің ойда жоқта ауыл шетінен қара көрсетуі күтпеген оқиға болды.

	– Әй Гүлжамал, неғып отырсың, жоғалған түйелердің бір топ шоғыры құмның бергі бетінен, ауылдың шет жағынан қара көрсетіпті. Солардың арасынан түйесін іздеп барғандар сенің інгеніңді де көріпті! - Сұпы кемпірдің көзді ашып-жұмғандай мұрсатта асығып келіп апыл-ғұпыл айтып үлгерген хабарынан соң іле-шала үйден жүгіре шыққан ол қапелімде қалай қарай жүрерін білмей аз-кем дағдарып тұрып қалды: «Құдайым-ау, түйелер табылды дейді, Қайсана да бар дейді арасында!?»

	Ол сәлден кейін әлгіндегі абыржулы күйінен айығып, бойын тез жиып алды да, екі өкпесін қолына алып, ауылдың ақ шағыл құмдарға қараған жағына қарай жүгіре жөнелді.

	Ерте көктемнен қыс түскенше жабайы тірлікке бой ұрып қалған түйелер ауыл ішіне кірмей, адамдардың қараң-құраң қозғалысына үркектей қараумен болды. Малын түстеп танығандардың атқа мініп, бұларды қайырып айдағандарына түйелер ырық бермей айдалаға маңа қашса да, ауыл төңірегінен ұзай қоймаған еді.

	Түйелерді әудем жерден көзі шалған Гүлжамал «Қайсана, Қайсана! Тайлағым, Қайсанам»! деп айқайлап, басынан шешіп алған түбіт шәлісін жалаулата бұлғап, ынтыға жүгіріп келе жатты.

	Жандалбасалай жүгірген адамның қарасынан үргелектеген түйелердің арасынан қараша інген мойнын артына бұрып тұрып қалды.

	– Қайсана, Қайсанам! Тайлағым, менің!..

	Иесін танып, түйсіктеген жас інген құмға қарай қозғала берген шоғырдан жападан-жалғыз бөлініп, тұрған орнынан тапжылмай қалды.

	Гүлжамалдың шақыруына мойнын бұрған інген өзіне етене бейненің ынтыға алған демінен бір соншама таныс мейірім мен жылылықты осы мезет қапысыз түйсіктеген еді. Асығып жүріп қолына қарыс сүйем жіп те алмаған ол келе сала інгеннің мойнына бұрай салған шәлісінің бір ұшынан ұстап, жайлап қана оны жетегіне алды. Жануар осы бір сәттерде оның ырқына амалсыз көне берді.

	Қараша інгенді жетектеп аулаға кірген Гүлжамалдың ізін ала келген Сұпы кемпір:

	– Қайтқан малда қайыр бар, өзіңе бұйырып тұрған малыңның берекесі ұзағынан болсын! - деп ерні-ерніне жұқпай зыпылдай сөйледі. – Енді інгеніңді Айжанның қорасына апарып байлайтын шығарсың, құдаша, ә?! Өзің уәде беріпсің ғой, табылса сатамын деп...

	Айжан мен екеуінің арасындағы піспеген саудаға қарадан-қарап далақтап делдал болып жүрген Сұпы кемпірдің бұл іске тағы да өзінше пысықтық танытып, араласа кеткенін Гүлжамал жақтырмай қалды.

	– Сұпеке-ау, осы інгенді Айжанға алып бергеніңше тыныш таппай жүргеніңде не гәп бар екенін түсінбедім?! Уәде берсем, ешқайда кетіп жатқаным жоқ қой, бір жөні болар. Айжан жеңгеммен өзім келісемін ғой, несіне айта берсіз қақсап соншама!?.

	– Ойбай-ау, құдаша-ау, менің ойлағаным - сенің қамың. Түйеңді тағы да жоғалтып алмай, аман-сау тұрғанында сатып ақша қылып алсын дегенім ғой. Әйтпесе, иә, деймін-ау, бөтен адам болсаң, шыр-пырым шығатын нем бар еді менің?! Менікі – сенің қамың ғой...

	– Жә, көрерміз, бүгінше мұрсат бер, жарқыным!..

	– Е-е, бүгін деп жатқан кім бар саған, Айжан да асықтыра қоймас сені... Сұпы кемпір мұрнының астынан міңгірлей сөйлеп жөніне кете барды. Бас-аяғы екі-үш күннен соң қараша інген Қайсана ақша сатылып,

	Айжанның қолына өтті.

	– «Уәде – құдайдың сөзі» деген, жеңеше! Көзім қимаса да, көңіліңді қалдырмайын енді. Ақ адал мал болып, игілігіңе жарасын. Айтпақшы, Қайсана деген атымен атап мейіріміңді аямасаң болды, әлі-ақ өзіңе үйірсек болып кетеді. – Гүлжамал ауладан шығарып, жетегіндегі інгеннің бұйдасын Айжанға ұстатты.

	Айжан көптен бергі ойлағанының жүзеге асқанына қуанып, ақсары жүзі күлімдеп тұрды.

	– Тоқтар апамның жағынан келгенде – жиенсің, ал ағаңның өзіңе тумалығы ретінен қайынсіңлімсің, қимас малыңды жақындығыңды білдіріп, қолыма ұстатып тұрғаныңа алғыстан басқа не айтам, әйтеуір игілігімізге бұйыртысын деймін-дағы. Мен мал танысам бар ғой, інгенің - сүтті мал, құтты мал, қыз-ау...

	... Қайсананың бұйдасы қазығынан шешілгелі түйеқораның іші аңғал- саңғал қаңырап қалғандай. Гүлжамал әлденеге алаңдағандай, қимас нәрсесін жоғалтып алғандай күйде жүрді. Қорадан, ауладан қараша інгеннің кей-кейде боздағаны құлағына шалынып қалатындай әлдеқалай елеңдеумен болды.

	* * *

	Өзіне мүлдем бөтен қора мен ауланы жатырқау түйсігі қараша інгенді тыпыршытып, байыз таптырмады. Жаңа иесінен де тартыншақтап үркектей берді. Қазықбау шалынып тып-тығыз байланған бұйдасынан босанғысы келгендей ара-тұрада мойнын кері тартқыштай созып, бұлқынып та қояды. Қанша тыпыршығанымен ендігі жерде үйреншікті жайлы мекеніне, бұрынғы мейірімді егесіне оралмайтыны қараша інгенге бірер күннің айналасында айқын бола түскендей еді. Осындай күйдің құрсауына қамалған Қайсана таңның атысы, күннің батысы боздаумен болды.

	Бергі шетінен арғы шеті көрініп тұратын шағын ауылдың үстінде Қайсанның боздаған үні тынбай естіліп жатты.

	Ал қараша інгеннің бұл боздауын тыю үшін Айжанның жасамағанамалы қалмады. Алақанына салып қант та беріп көрді, бірақ көзінен бұршақ-бұршақ жас атқан жануар бөтен адамның қолымен ұсынылған үйірсек тәттіге мойнын бұрғысы да келмеді. Бөтен қораға бауыр баса алмаған жануар сол аңыраудан көп күндер бойы арылмады.

	– Ойпырым-ай, мұндай малды кім көрген!? Гүлжамалға әбден бауыр басып кеткен ғой жануар, мұншама жылап боздағаны төбеқұйқаңды шымырлатқандай екен...

	– Бекер-ақ сатқан ғой, бір түйенің ақшасына қарап қалғандай соншама бір...

	– Айжан сатпасына қойды ма, басқа түйе құрып қалғандай, тек сол інгенді алмасам болмайды деп қасарып қалды емес пе!?.

	– Енді өстіп құдайдың құтты күні боздатып қойып, қорасына байлап отыра бере ме?..

	– Айжанға бар ғой, көр де тұр, бұл інген мал болып жартпайды түбінде...

	Жұрттың басы қосыла қалғандағы айтылатын осындай қысыр әңгіменің ұзын-ырғасы Сұпы кемпір арқылы Гүлжамалдың да, Айжанның да құлағына жетіп жатты. Бірақ сатылған мал сатылды, кімнің аузына қақпақ болады, екеуі де ауыл ішіндегі мұндай қаңқу сөздерге пәлендей бермегендей кейіп танытты.

	«Бір ай боздар, екі ай боздар, заты көнбіс хайуан ғой, түбі әйтеуір бір тиылар. Бәрібір байланған қазығының орнынан ешқайда кетпейді, көнеді де үйренеді» деген сенімде болған Айжанды қараша інгеннің таңның атысынан басталатын үздіксіз бір сарын боздауы бәрібір тыншу таптырмады.

	«Үйренген жерін іздемей, өзіңе басыбайлы болсын десең, мұрындық салу керек, түйе малына қатысты сондай ырым бар деген» әлдекімдердің ақылымен қараша інгеннің жаңа иесі мұны мұрындықтауды ұйғарды.

	Бас-аяғы бір-екі күннің арасында Айжан інісі Табынбай тобылғыдан жондырып, қараша інгенге мұрындық жасатты. Мұның бау өткізілетін жағына кертік салынып, түп жағына қалың киізден тығырық кигізілді. Содан соң Айжан жылқының іш майын шыжғырып, тобылғы мұрындықты соған салып май сіңдіріме жасады.

	Мұрындық салудың ең үлкен әлегі қараша інгенді шөгеріп, алдыңғы аяғын тіздеуге, артық аяғын айқастыра байлауға әрекет жасалған кезде басталды. Басжіпті төмен тартып шөгере алмаған Табынай қолына сабау таяқ алып, түйенің екі тізесінен алма-кезек қаққыштай бастағанда, онсыз да күштеудің ырықына көнгісі келмей тұрған қараша інген басын әнтек жұлқып-жұлқып қалып, алдыңғы және артқы аяқтарын әр жаққа серең-серең еткізіп, тапырақтай секірді. Жан-жағынан қаумалаған үш адам әупірімдеп жүріп түйенің асау бұлқынысын тежеп, бақырта бұрап мойнын бір әудемде жерге игізді. Басына салынған қыл ноқтаның сағалығынан өткізілген ұзынша жұмыр бақанның екі ұшын екі жігіт бар күшімен баса-баса қалып, түйенің зіп-зілдей басы жерге тапжылмастан тежелді. Бақыруға, боздауға күш- дәрмені қалмаған қараша інген қырылдап, ыңырси берді. Табынбайдың өткір бәкісінің ұшы кеңсірік шеміршегін тыз еткізіп тесті де, тұмсығына заматта мұрындық өткізілді...

	Айжан сол күні қараша-інгенге мұрындық салып, бұйда таққан жігіттерге соғым етінен сыбаға арнап, мұрындық-шашуын берді.

	Тартқыштай бергесін мұрындық кертігіндегі шеттікке шешілместей етіп байланған байланған жіңішке бауға жалғанған бұйданы үзіп, қараша інген мойнын лезде босатып алды. Күндізгі тұрағы - қамыс ауланың талдан өріліп жасалған, сырт жағынан ілдалап қана қапсырылған есігін көстеңдей тарпып, қирата сындырып еркіндікке шыққан түйе мойнын төмен салған күйі желіп, жөней берді. Бұл қыстың қысқа күні кемуге бет алған екінті мезгілі еді.

	Ауыл шетінен асып, қалың ақшағыл құмдардың қойнауына қарай желіп жөнеген жануар артына мойнын бұрмады.

	Өзіне қашаннан етене болған мекен қараша інгенге ендігі жерде мүлдем жат, тар қапасқа, бұғауға айналғандай еді. Үнемі мейірімін сезіндіріп жүретін иесін іздеп көп күндер бойы боздаған жануар еркіндікті сезінгесін сол іздеудің мейірім-түйсігінен ажырап, бұл ауылдан ауып, басқа бір қиянға кете барды.

	Екі кештің арасында Айжанның ауласынан қашып шығып, үшті-күйлі ғайып болған қараша інген іздеушілерге таптырмай, қалың құмның қойнауына біржола сіңіп кетті.

	Мейірбан иесінің ақшаға сатып, өзіне жасаған қиянатын да, бөтен аулада тізделіп, мұрындық-бұғау салудың аяусыз қияметін де қасиетті, киелі жануар хайуандық түйсігімен кешірмеген болатын...





БОЗҚАРАҒАН ГҮЛДЕГЕНДЕ




	Сәуір айының орта тұсында, көктемнің алғашқы жылы жаңбыры жауып өткеннен кейін, шағын ауласы бар жатаған үйдің күнгей бетке қараған қос терезесінің алдында өсіп тұрған жалғыз түп бозқарағанның гүлі шешек атады.

	Бозқарағанның жұпар шашып гүлдеген шағы - он беске жаңа толған, балғын қыз Мейіргүл үшін өмірдің нағыз мерекесіндей. Оның тұп-тұнық, әдемі де аялы көз жанары нұрлы ұшқынға толады. Уыз жүзі бал-бұл жанып ақторғын дидары жадырап жайнап, көңілі - әдеттегіден де шаттанып жүреді. Көктемнің осы бір тамылжыған күндері гөззал-қызды анау заңғар мөлдір аспан да, жасыл желегі дүркірей көтерілген жер алабы да, төңіректегінің бәр- бәрі де ән салып тұрғандай әсерге бөлейді. Адамдар да дағдылы тіршіліктің сан-алуан болмашы уайымымен кіреукеленіп жататын пенделіктің көлегейінен арылып, көктем шуағымен жаңарып, жасарған мейірбан табиғатпен іштей үндестік тауып, өмірге нұрланып қарайды.

	Табиғат пен адам деген пендеңіздің бір-бірімен мейірлесер шағы бозқараған гүлдеген көктемнің осы бір күндерінде айрықша байқалып, сезілетінін Мейіргүл бүкіл жан-дүниесімен түйсінеді. Өйткені бұл бозқараған желегі желкілдеген көп ағаштың бірі емес, кие дарыған қасиетті ағаш екенін біледі.

	... Әжесі мен екеуінің бұл үйге көшіп келгеніне де оншақты жылдың жүзі болған, ол кезде Мейіргүл бар-жоғы бес-ақ жаста еді. Мейіргүлдің анасы Торғынай тауда, сел апатына ұшырап қаза тапқаннан кейін бір жыл өткесін әкесі Бейсенбек басқа әйелге үйленді. Тірі адам тіршілігін істейді, сүйіп қосылған серігінен айырылып, көңілі пәсейіп, жүдеп-жадап жүрген күйеу баласының әйел алғанын Күлімбала кемпірдің өзі де құп көрген.

	Ілкімде жайдары, ашық-жарқын сияқтанған жаңа шешесі Зұлқияш көп ұзамай мінез шығарып, күйеуін кемпір мен жетімек қыздан бөлектеп алудың әрекетін жасап-ақ бақты. Кемпірдің үй ішіндегі қыбырлаған әр қадамы оған тұрса - томпақ, отырса омпақ көрініп, жақпай қойды. Көзі жәудіріп әжесінің бауырына тығыла беретін Мейіргүл де өгей шешенің көзіне бездей басылды. Ақыр соңында бұл екеуін жатсынып жүрген өзі емес, қайта кемпір мен қыз Зұлқияшты бөтенсіреп, күн бермей жүргендей болып шықты. Торғынаймен бірге бұл үйден тыныштығы сүттей ұйып, берекесі базарлы болған құт та көшті. Бір көрімге жылтыраған, әдеміше көрінген әйелдің бет-жүзін көлегейлеп келген алдамшы перде сыпырылып, оның кім екендігі аймандай болды. Екі күннің бірінде көгереңдеп, ұрыссыз отырмайтын өгей шешенің зәрінен қорқып, бүріскен Мейіргүл әжесінің қамқор да ыстық құшағынан ғана өзіне аялы пана тапты. Оңашада ғана маңдайынан, көзінен сүйіп әкелік мауқын басқаны болмаса, көкесі адуын, көкайыз әйелінің көзінше қызын бұрынғыдай еркелетіп жақсы көруден де қаймыға берді. Осылайша өзегін өкініш өртеген Бейсенбек байғұстың та амалы құрып, құр сүлдесі ғана қалды. Аз уақыттың ішінде артық сөзге жоқ, жуас күйеуін билеп-төстеп алған әйелдің өз дегені болды, бұл үйдің тіршілігіне қатысты әңгімеде басқаның сөзі жүрмеді.

	Қызының жас өлімі қабырғасын қайыстырып, қайғы дертінен іштей мүжілгеннің үстіне мүжілген кемпір, қызының орнына келген әйелдің қорлығынан мүлдем шөгіп кетті. Бұл екеуіне араша түсе алмаған момын Бейсенбектің жасаған бар жақсылығы – қала шетіндегі осы ескі, жатаған үйді сатып алып, екеуін соған көшіріп әкелді. Содан бастап кемпір мен қыздың осы үйдегі жұпынылау, қоңырқай тіршілігі басталған.

	Мейіргүлін қимай, үйге күн сайын келгіштеп жүретін Бейсенбек бара- бара мұнысын да сиретті. Ара-тұрада ішіңкіреп алғанда ғана ол әкелік парызы есіне түсіп, қызын іздейтін болды. Әкесінің арақ ішкенде келетіні, арақ ішкенде ғана өзін айналып-толғанатыны кішкентай қызға мүлдем түсініксіз еді. Әкесінің осындай бір келісінен кейін бірде әжесі қатты күйзеліп өзінің тұлдыр тағдырына мұңын шақты. Оның тозыңқы, ашаң жүзіндегі әжімнің іздері осы бір сәтте одан сайын тереңдей түскендей.

	– Әй, шырағым-ай, қайтейін енді?! – деп күрсінді Күлімбала кемпір. - Жалғыз қыздан қалған жалғыз түйір қарашығым-ау, кәрі қойдың жасындай жасым қалды, ертеңгі күні саған тірек болар әкеңнің сиқы анау, қайтейін, жаратқанға не жаздық, екеумізді бүйтіп жетімсіретіп қоятындай?..

	– Көкемнің келгені, әже, саған ұнамай ма? – деп таңырқаған кішкентай Мейіргүл, жасаураған көздерін жаулығының ұшымен сүрткен әжесіне тұнжырай қарады. – Маған көп-көп сағыз бен кәмпит, көп-көп ойыншық әкелді ғой, тағы да әкелемін деді ендігі келгенінде...

	Немересінің мұңайған аңғал кейпінде әлі ештеңені сезіп білместей сәбиліктің табы бар еді, бірақ өзінің күрсініп, жылағаны оның құйттай жүрегін тыншытпай тұрғанын аңғарды да, жетім көңілі күңіренген Күлімбала кемпір ебіл-себіл күйге түскен бойын тез жиып алды. Қызы барда жетпістен асқан жасына қарамай еңсесін түк ұстап келген ол соңғы бір-екі жылдың көлемінде өзінің шөгіп,тым боркеміктеніп бара жатқанын сезді. Қит етсе, көзіне үйіріліп жас келеді. Сорлы жетімек қыздың өзінен басқа сүйеніш- таянышы жоқтығын еске алғанда көкірегі қарс айырылады, әйтсе де іштей бекем болуға тырысып-ақ бағатын. Қанша тырысқанымен, осындай бір кездері сыр беріп алатыны тағы бар. Әкенің алдамшыдай аз ғана мейірімін бейкүнә көңілімен аялаған құйттай қыздың оқыстан тұнжырай қалғаны жүрегінің басын шым еткізді де, өз мұңының батпандай ауыртпалығын көкірегінен заматта серпіп тастады.

	– Көкең ендігі келгенде, құлдығым-ау, сен жақсы көретін ойыншықтың тағы да нешеме түрін әкелемін деді саған, өзің де естідің ғой, есіңде ғой ия...

	– Ия, естігенмін, есімде, әже!.. Көкем солай деген маған, ол алдамайды. Ол маған сосын, сосын бар ғой... Анау терезенің алдында өсіп тұрған бозқарағанның гүлін жұлып әперемін деді, бозқарағанның гүлі оған дейін бүрін ашып, жұпар иісі бұрқырап, әбден құлпырып гүлдейді деді, рас па әже, солай ғой әже, біздің бозқарағанның гүлі барлық гүлден әдемі ғой, ә!..

	– Барлық гүлден әдемі – менің Мейіргүлім ғой! – деді Күлімбала кемпір немересін бауырына тартып, маңдайынан иіскеді. – Ал бозқараған гүлі сенің ең жақсы көретін гүлің екендігін көкең білген ғой...

	Мейіргүл өзі ең жақсы көретін гүлдің бозқараған гүлі екенін әжесінің аузынан бірінші рет естіді. Расында солай екен ғой, бұрын ол мұны іштей өзі ғана біліп жүріпті, ешкімге, тіпті көкесі мен әжесіне де бұл туралы тіс жарып айтпаған. Айтпаса да, олар біліп қойыпты. Үлкен адамдардың, сірә, кішкентай балалардың ойында жүрген нәрселердің бәрін «біліп қоятын» керемет көріпкелдік қасиеті бар. Мейіргүл әжесінің дәйімде айтып жүретін сөздерінен бұған талай мәрте көз жеткізген...

	Бозқараған гүліне байланысты әңгімеден соң Мейіргүл күнде таңертеңгісін терезе алдында тұрып, шоқталып өскен ағаштың жас бұтақтарының басындағы өрімделген хош иісті көгілдір, көгілжім бөрте гүлдерге көзі талғанша ұзақ-ұзақ қарайды. Бөрте гүлдердің бүрін ашып, шешек атар сәтін асыға күтеді. Сол сәт туғанда көкесі келеді. Көкесі келетін күн – оның кішкентай әлемін шат-шадыманға бөлейтін ең, ең ғажайып күн, ешбір қызыққа айырбасталмайтын күн!

	Ол сол күнді асыға, шыдамсыздана күтті.

	Бозқараған болса күн өткен сайын бөрте гүлдерінің қауызын біртін- біртін ашып, жұпарын айналаға молынан шашып, шешек ата берді. Ал Мейіргүлдің көкесі, неге екені бимәлім, келмеді. Қыңқылдап сұраса, гүлді әжесі де жұлып алып берер еді, әйтсе де көкесінің келуін ол шыдамдылықпен күтуі керек қой, мұнымен бірге бозқараған да күтіп тұр оның келуін, әне!..

	Мейіргүл қанша күту керек болса, сонша күтер еді, бірақ бозқараған күте алмайды ғой, енді көп ұзамай қауызын ашқан әдемі гүлдері үлбірей- үлбірей, әбден оңып кетеді. Оңып кеткен гүлдердің хош иісі де ада-жұда ғайып болады.

	... Бейсенбек қызының күтетінін білсе де, сол жолы да, одан соң да, ұзақ-ұзақ күндер бойы, айлар бойы келе алмады. Қызын қанатының астына паналата алмай, жігері мұқалған әке, іш-құсалықтан ішімдікке салынды, зәрлі судан бір сәттік қана алданышты іздей-іздей тентіреп кетті. Әрі-беріден кейін қолын әркімге бір жайып, арақты сұрап, тіленіп ішкен ол жұмыс істеп те мандытпады. Ал Мейіргүлдің анасының орнын баса алмаған зұлым Зұлқияш өз еркіне өзі ие бола алмаған маскүнемді көшеге бір-ақ күнде лақтырып тастады.

	Үйсіз-күйсіз сандалып, әр бұрышты бір паналап тентіреп жүрген байғұстың жүрегінде бір-ақ сезім ғана мәңгілік ұялап қалған еді, ол – қызына деген әкелік нұрлы да қастерлі сезім болатын. Бейсенбек соны жоғалтқысы келмеді, оны сағынған, оны күтіп жүрген қызының көзіне дәрменсіз кейіпте, өзінің мүлдем жат адам болып көрінуінен қорықты, оның адамдық соңғы жұқанадай күш-дәрмені осыған ғана жетті.

	Бірер мәрте үйді алыстан торуылдап, сол маңға келіп-кетіп те жүрді. Тіпті бірде үйдің аласа шарбағының саңылауынан сығалай қарап, күнгей беттегі терезе алдында гүлдеп тұрған бозқарағанның қасында құп- құйттақандай иықтары селкілдеп жылап тұрған Мейіргүлді көргені әлі күнге дейін көз алдында. Ол со бір мезеттерде көмейіне тығылған ауыр өксікті ып- ыстық жаспен бірге құмыға жұтып, зорға басқан еді. Жүрегі қанша езіліп тұрса да, қызының қасына барып, оны айналып-толғанып жұбатуға дәт- дәрмені жетпеді. Бұрылып, сауыс-сауыс кір алақанымен бетін басқан күйі кете барған. Мейіргүлдің тегінен-тегін жыламағанын бүкіл жан-жүйе, жүрегімен сезіп-білген Бейсенбек тағы да өзіне жұбанышты сол құрып кеткір зәрлі судан тапты. Жан-жары Торғынайы - Мейіргүлінің анасы туған күніне сыйлаған алтын сағатты, екеуінің жұптасып өткізген қысқа да бақытты күндерінің соңғы аяулы белгісін сырахананың жанындағы кәуапшыға сатып, үш күн бойы мігірсіз ішумен болды. Үш күн бойы мұнартып бұлдыраған көз алдынан иықтары селкілдеп жылап тұрған қызының аянышты бейнесі кетпей қойды. Ол қансырап жылаған жүрегінің жарасын мұнымен де бәрібір жаза алмады. Жаза алмаған күйі өзінің бұлайша тірі жүргенінен жерініп, көшеде ағылып, зулаған мәшинелердің астына түсіп, қапияда өлгісі де келді. Ажалы жоқ па, сорлыны әлде аяды ма екен, көшенің ортасына кеп сұлаған оны зырылдап зулаған мәшинелердің өздері де айналып өте берді, сөйтіп дұрыстап өле де алмады. Анығын айтқанда, ешкім де оның өлімін өз мойнына жүктегісі келмеді. Осылайша мәңгіріп, адасып, алжасып сол жатаған үйдің маңына тағы бірде қалай келгенін ол білмей қалатын еді. Бірақ қызының әкеге, өзіне деген мінсіз сезімін аялаған әлгі бір жұқанадай адамдық аяушылығы жүрек түкпірінен бүлк етіп оянып, ілгері жүрген қадамына тағы да бөгеуіл бола берді...

	* * *

	Бейсенбек қарасын көрсетпегелі жатаған үйді паналаған кемпір мен қыздың тұрмыс, тіршілігі күйзеліп, талғажау болар аз ғана зейнетақы күнделікті ас-суды айыруға да жетпеуге айналды. Күлімбала кемпір бұған да қиналмас еді, бәрінен бұрын Мейіргүлдің әр күнді әкесін күтумен өткізіп, елеңдегені жанына батты. Күнде кешкілік ертеңгі күннен үміттеніп ұйқыға кеткен немересінің түсінде, түнде өксіп шығатын кездері жиілей берді. Мұндайда кемпір арқасынан қағып, маңдайынан иіскейді, сол кезде ғана Мейіргүл аздап тыншу тауып, алаңсыз ұйқыға шомады. Түсінде өксіп, әкесін іздеген кішкентай қызды жұбатып, оның ұйқысын аялаған Күлімбала кемпірдің таң атқанша кірпігі ілінбейді. Бір ойдан соң, бір ой андыздап, көкірегін кернеген күрсіну мен нала ұзақ түннің өн бойында оның жанын жүдетіп, санасын сансыратты.

	«Е, бұ баянсыз қу тірлікте жазған басы нендей тауқымет шекпеді! Соғыста немістің қолына түсіп, азап көрген күйеуі Баянхан, соғыстан соң жауға берілген опасыз деген атаққа ілініп, соғыста өлмей тірі қалғаны үшін өз елінің қапасында тағы он жылдан астам жатып шықты. Елге елуінші жылдардың бас кезінде көзі үңірейіп, көкірегі сырылдап, мүгедек болып оралды. Бір бейнеттен соң бір бейнетті көріп, рухы да, тәні де мұқалған азаматын қалған жерде алақанына салып аялап өтуге бар еді, алайда тағдыр мұны да оған көпсінді. Аяғын апыл-тұпыл басқан кішкентай Торғынайының былдырлап сөйлегенін ғана қызықтап үлгерген байғұс бұл екеуін тағдырдың талқысына тастап, кете барды жарық дүниенің бетінен. Жетімдік көрсетпей желкілдетіп өсірген жалғыз гүлі де сабағынан ерте үзілді. Үлкен-үлкен бөгеттер салатын инженердің оқуын бітіріп, селден қорғау мекемесінде жұмыс істеп жүрген кезінде опат болды. Қаланы селден қорғаймын деп жүріп өзінің өмірі қыршынынан қиылды. Аңырап қалған сорлы басының бұдан былайғы жерде жалғыздан қалған жалғыз түйір құйттай қызға пана болуға әл-дәрмені жетер ме?! Құдіреті күшті жаратқаннан сұрайтыны - Мейіргүлін аяқтандырып жіберуге әл-дәрмен бере гөр деген жалғыз-ақ зар тілегім бар, сонымды дұрыс қабағыңмен қабыл ала гөр, құдайым!»

	Кемпір осы тілек-жалбарынышын күн сайын іштей қайталаумен болды. Ол бейнетті көп шеккен адамның түбінде жолы болатынына, өмірінің оңалатынына шүбәсіз сенді. «Бір басыма жетіп артылар бейнетті көрдім ғой, жаратушы ием, ендігі жерде көзімнің жасын тыюға септесеріңе, мына жетімектің ғұмырын ұзын қылып, жүзіне көлеңке-көлегей түсірмесіңе сеніп, басымды иемін! Ия, алла, өзіңе әрдайым адал пейіліммен мінәжат ететін пендеңнің осы тілегін теріс көрмей, қабыл етеріңе кәмілмін!»

	Мейіргүл таңертеңгісін ұйқыдан ояна салысымен, терезеге қарайды. Гүлдеп тұрған бозқарағанға қарайды. Орындыққа шығып, қолын созып, терезенің жоғары жағындағы кішкентай жақтаушасын ашады, сол кезде бөлменің ішіне жазғы таңның кәусар ауасы жұпар иіс болып құйылады, бұл бозқараған гүлінің хош иісі еді.

	– Әже, бүгін бозқарағанның гүлі кешегіден де көп, әне, қарашы!..

	– Көріп тұрмын, қарашығым! – деп әжесі мейірлене күлімсіреді. – Әлі де гүл шашатын балапан бұтақтары көп екен өзінің, сенің бозқарағаның жаз ортасына дейін шешек ата беретін бозқараған сияқты ғой сірәда! Жарықтықтың керімсал иісі көкіректі ашқандай екен, шіркін!..

	Әжесі күлгенде кесектеу, қырланып біткен мұрынының оң жақ ұшындағы моншақтай домаланған қалы-мең де қоса күліп тұрғандай болады. Мұндай сәттерде оның әжімді жүзіндегі қартаңдықтың шаршаулы табы үшті- күйлі жойылып, қоңырқайлау қой көздерінен айрықша бір жылы нұр құйылады. Мейіргүл әжесінің әркез осы кейпін балалық ыстық та ынтық толқумен қабылдайды

	– Бұл шынымен де менің бозқарағаным ба!? – деп таңғалды кішкентай қыз әжесінің мойнынан құшақтай алып. – Оны мен отырғызған жоқпын ғой, әже. Оны мына үйді салған адам отырғызған ғой, солай емес пе, өйткені біз көшіп келгенде ол өсіп тұрған еді.

	– Әрине, осы үйдің бұрынғы иесі отырғызған ғой, ол рас. Бірақ бұл бозқараған енді біржола сенікі. Ендігі жерде оны сен өсіруің керек, ол солып қалмасын десең, оны сен өте-мөте жақсы көруің керек, гүл де, ағаш та, не нәрсе болса да өзіне мейірімді болғанды жақсы көреді, не нәрсе болса да мейіріммен көктеп, өнеді, осыны жадыңда ұста, құлдығым!..

	Мейіргүл әжесінің айтқан сөздеріне кәдімгідей ойланып қалды.

	Жас бозқараған расында да бұлар келгеннен кейін ғана осыншама көп гүл салған болатын. Бұған дейін оның балғын бұтақтары буынын бекітіп, желегін енді-енді желкілдетіп келе жатқан кезі болатын. Бөрте гүлдерін молынан салып, толысып шешек ататын шағына бозқараған Мейіргүл мен әжесі осы үйге көшіп келген жылғы көктемде жеткен еді. Кішкентай қыз оны моншақтай жылтыраған әдемі көзімен аялап, ең мейірімді сезімдерімен баурап жақсы көргенін бозқараған әр жолы сезетін. Бұтақтарының ұшын жәй ғана тербей қозғап, өзінің тілінде желегін сыбдыр-сыбдыр сыбырлатып:

	«Сәлематсың ба, менің мейірімді де кішкентай күтушім! - деп тіл қатады ол.

	– Сен менің гүлдерімді көргенде қуанып тұрасың. Сен қуанып тұрғанда менің өзегіме нұрлы күннің шуағынан дарыған шырын-сөл еселеп құйылады. Рақмет саған, адамзаттың қайырымды ұрпағы!»

	Мейіргүл де бозқарағанның қасына келгенде өзін әдеттегіден ала-бөтен сезінуші еді. Әлдебір көгілдір әлемнің аясына жеп-жеңіл еніп жүре бергендей күй кешеді. Бірақ мұның не құдірет екенін оның сәби түйсігі ажыратып, біле алмайтын. Айналасы тұп-тұнық нұрға шомып, ғажайып бір нәзік сыбдырлы әуез құлағының түбінен естіліп, жан-дүниесін үнемі әлдилеп тұрғандай болады. Қуаныштан нұрланып күлімдеген көзінің анық көріп, айқындайтыны – бозқараған, бозқарағанның жұпар иісті бөрте-бөрте гүлдері. Бұл қандай ғажап құбылыс, әлгі әлемнің ішіне енген сәттерде өзге дүниенің бар-жоғы білінбей кетеді. Өткен жолы көкесін қатты сағынып, күте-күте көңілсізденіп кеткен мезетте көзіне мөлтелеңдеп келіп қалған жасты әжесіне көрсетпеуге тырысып, бозқарағанның қасына келіп тығылып жылаған кезде көзге көрінбей келген әлдекімнің жып-жылы алақаны оны маңдайынан жұп- жұмсақ сипағандай болғанын ап-айқын сезіп еді-ау. Жып-жылы аялауды ап- айқын сезінгені, өксігенін заматта қойғаны есінде. Алақанымен аялаған сол әлдебір құдіреттің осы бозқарағаны екенін ол құп-құйттай жүрегімен елжірей түйсінді.

	... Күлімбала кемпір қалтасының ақшадан тықырланып қалғанын немересіне сездірмеуге тырысты. Нан сататын дүкенші қыздардан ішіне мейіз салған тәтті нан дейсің бе, бөлке дейсің бе, бәрін-бәрін зейнетақысының есебінен қарызға алып жүрді. Тіпті Мейіргүлдің қыңқылдап көп сұрайтын ең құмар асы балмұздақты да қарызға алған күндері болды. Осындай күндердің бірінде Күлімбала кемпір ескі ауруы – белінің құяңы ұстады да, орнынан тұра алмай қалды. Көзі жәудіреп, әжесінің о жағынан – бір, бұ жағынан бір шығып есі шыққан кішкентай қыз, өзінің қолынан келер дәрмені жоқ, не істерге білмеді. Көкесі болса, бір әрекет жасар еді, қырсыққанда одан да хабар-ошар болмай қалды.

	«Әжетай, ауыра көрмеші, тұршы, басыңды көтерші» деп, еңіреп жылаған кішкентай қыздың даусын естіп, бұлардың ауласымен іргелес үйде тұратын егделеу жастағы орыс әйел – Ефрасинья есік қақты.

	Күлімбала кемпір шала-пұла орысшаға қазақша араластырып, аялы көкшіл көзінен аяушылық мейірімі төгілген көрші әйелді өзінің тұра алмай жатқан мүшкіл халінен хабардар етті.

	– Бәбішкенің халі жаман, белім, сегіз көзім... ыспинам бай-бай, бәлит... Епрасүни шырағым, ыскөрый шақырып бер бәбішкеге, ыскөрый үкел егеді, сосын қарошый болат, бәлит болмайды бәбішке... Көрші ақысы деген бар, алладан қайтар септескен жақсылығың... Рахымы күшті алла жасаған жақсылығыңа спәсибі айтар деймін, алдыңнан жарылқағыр Епрасүни көрші...

	Ефрасинья Күлімбала кемпірдің шала-пұла шұбарлап айтқан сөздерін қамыға тыңдап, мән-жайды бірден түсінді. Көзі жәутең-жәутең етіп тұрған Мейіргүлдің басынан сипап, үйден тез шығып кетті. Бір әудем уақыттан соң жедел жәрдем келіп, уколын салып, ем-домын жасап, тілдей параққа бір құшақ дәрінің аттарын тізіп, күніге қанша рет қолданылатынын жазып берді. Дәрігер жазған парақшаны еті қаша бастаған салалы саусақтарының ұшымен қалтырата ұстаған әжесінің: «е, құрымағыр, қу таршылық-ай, енді қайттік, ақшасы құрымағыр болмай қалды ғой», – деп қиналған түрін көрген

	Мейіргүлдің өн-бойын оқыстан бір діріл билеп, көздері боталап шыға келді.

	– Жылама, қарашығым, әлгі көрші әйел бір хабар алмас деймісің келіп, соған айтармыз, қарызға дәрі алып бере тұр дерміз. Өзі бір мейірімі жүзінен төгіліп тұрған адам ғой Епрасүни деген... Жылама, құлдығым, әжеңнің бұл қашаннан бергі үйреншікті ескі ауруы ғой, бір-екі күн дамылдап қозғалмай жатсам, тұрып кетермін әлі-ақ дыңылдап...

	– Әже, әжетай, маған балмұздақ алып беріп жүрген барлық ақшаңның таусылып қалғаны ма сонда? – деп жыламсыраған кішкентай қыз, өзі күнде тамсанып жеп жүрген балмұздақтардың да қарызға алынғанынан бейхабар еді.

	Әжесінің иегі кемсеңдеп, көздері жасқа шыланып жатқанын көрген Мейіргүл үнін шығара алмай, құмыға жылаған күйі далаға жүгіріп шықты. Далаға жүгіріп шығып желек шашып, гүлдеп тұрған бозқарағанның қасына барды. Жетімсіреген жүдеу көңіліне пана-демеу іздеп барды. Дір-дір еткен құп-құйтақандай қушық иықтары бүріскен қыз үнсіз ғана өз ойының иіріміне шомып, бозқарағанға іштей мұңын шақты.

	«Көкем маған келуді мүлдем ұмытып кетті. Әжемнен басқа қазір менде ешкім жоқ. Ол ауырып жатыр, дәрі алатын ақшаның бәріне маған балмұздақ алып қойыпты. Ал мен әлі кішкентаймын, кішкентай болғандықтан - ақшам жоқ, ақшаны үлкен болған кезімде табамын. Әжем тезірек жазылу үшін тезірек дәрі алуымыз керек, ал дәрі алатын ақша үйде жоқ. Әжемнің қара қамзолының қалтасында да жоқ...»

	Осы мезетте көгілдір сәулелі сағымдай бір жеп-жеңіл перде жан- жағынан қымтап, кішкентай қыз нұрғайып әлемнің ортасына еніп жүре берді де, о құдірет тағы да сол мап-майда, жып-жылы алақанның нәзік лебі сезілді.

	«Мейірбан жүректі, кішкентай ғана менің мұңлы күтушім, саған жасайтын көмегім – гүлдерімді сыйлайын, мінеки, ал! - деп бозқараған бұтақтарын оның қолы жететіндей етіп төмен иіді. - Менің ғажайып гүлдерімді алған адам өкінбейді, сен соларды сатып, әжеңді емдейтін дәрілерге қажетті ақшаны тап. Үлкен болғанда ақша табамын деп едің ғой, сен енді үлкен қыз бола бастайсың! Ұялмағын, қысылмағын, бұтақтарымның басындағы гүлдерді бір-бірлеп жұлып ала бер!..»

	Бозқарағанның ғажайып нұрлы сиқырына мойынсұнбауға Мейіргүлдің ешбір лажы қалмады. Құшағын жұпардай хош иісі аңқыған көгілдір күлгін бөрте гүлдерге толтырып алған кішкентай қыз құп-құйтақандай табандары жерге бір тиіп, бір тимей, жеп-жеңіл қалықтай жүгіріп барып, дүкеннің алдындағы кемпірлердің шемешкі, оны-мұны сататын жайма қатарына келіп тұра қалды. Гүлдерін жерге қоймай, құшағына буда-буда қылып әзер сидырған қалпы, тәмпіш мұрнының ұшы тершіп, алабұртып тұрған гүл сатушы қыздың қолындағы гүлдің әрбір бөрте шоғынан, әрбір талынан айналаға адамның тынысын керімсал шырын, ғажайып иіспен баурап, олай өткен, бұлай өткен адамдар, еріксіз аялдап, гүлге еріксіз қол соза берді.

	– Мынау бір ғажайып бозқараған ғой, мынандай гүлді бұрын-соңды көрмеппін!.. – деп үзіле сөйлеген жас сұлу келіншек, сүйріктей сұлу саусақтарын гүлге қарай созды. – Ал, осындай бозқарағанды өсірген сен нағыз мейірбан, сүйкімді қыз екенсің ғой! Бұдан былай тек сенің гүлдеріңді алатын боламын, сен осы маңдағы үйлердің бірінде тұратын боларсың, сірә?..

	– Әжем екеуміз тұрамыз. Ол кісі –бүгін ауырып қалды, қазір орнынан тұра алмайды, бірақ екі күннен кейін тұрып кетем деген... Сосын ғой мен... әлгі... – Мейіргүл көмейіне келіп кептеліп қалғандай болған сөздерді одан әрі айта алмай, иегі кемсең етті.

	Мейіргүлдің балалық пәктікпен бар шынын ақтарып айтқан сөздерінен кейін әдемі келіншек оны одан бетер аяп, мүсіркей түсті.

	– Сен тек жылама, ақылды, үлкен қызсың ғой, әжең әлі-ақ жазылып кетеді. Ал мен сенің гүлдеріңді күнде-күнде келіп алып тұрамын, жарай ма! Бәрін сатып қойма, маған арнап бір шоғын әркез алып қалатын бол!

	Мейіргүл жеп-жеңіл күрсінді де, әдемі келіншектің айтқанына басын изеп: «Жарайды, тәтей!» деді.

	– Бүгін апамның туған күні еді, мына гүлдер таптырмас керемет сыйлық болатын болды! Неткен таңғажайып гүлдер! – деп қуанды ұзын кірпікті, тұнық үлкен көздері қуаныштан нұрланған бозбала. – Сенің есіміңнің кім екенін білуге бола ма? Ә, Мейіргүл ме! Қандай жақсы есім, мейірімді болсын деп қойған ғой, ал менің атым – Нұрбек. Енді екеуміз бұдан былай бірімізді біріміз танып жүреміз, бәлкім жақсы дос болып та кетерміз, солай ғой, ә?! Сен өзің үндемейтін момын қыз екенсің. Мен момын адамдарды керемет жақсы көремін...

	– Менің көкем де – момын адам, көп сөйлемейді, ешкімге ұрыспайды. Әжем де көкемді «жүрген бір момын адам ғой» дейді...

	– Бәсе, сен көкеңе тартқан қыз екенсің ғой, көкесіне тартқан қыздардың барлығы да сен сияқты сұлу, ақылды болады! Сенің мына гүлдеріңді апама апарып сыйлаған кезде, мұны Мейіргүл деген гүл сатушы мейірімді қыздан алдым деп мақтанып баратын болдым, ия, солай, мақтанып барамын!..

	Гүлге кезекке тұрғандардың қарасы әп-сәтте топырлап, көбейіп кетті.

	– О, құдірет! Мынау гүлдер құдды менің сонау тым алыста қалған жас күнімді еске түсіріп тұр! Маған гүл сыйлаған жас жігіттердің арасында қыздан бетер бір инабатты жігіт жұпары жан-дүниеңді, көкірегіңді нұрлы тынысқа бөлейтін осындай бозқарағанды ғана сыйлаушы еді, - деп, кеудесі еңкіш тартқан шешей қалтыраған қолдарымен бозқарағанның бір шоқ гүлін алып, мейірлене иіскеді. – Бақытты бол, қызым! Мың мәрте рақмет, мұндай керемет сыйға төленген ақшаның арманы жоқ. Әжеңе сәлем айт, мен сенің әжеңді ылғи да күнде таңертең сүттің кезегінде көріп жүрем, танимын...

	Мейіргүлдің құшағындағы гүлдер заматта сатылып кетті. Гүлдің қанша тұратынын, бір ғажабы, ешкім де сұраған жоқ, дуда-дуда ақшаны уысына сыйғыза алмаған ол бозқарағанның гүлін әкелуге тағы да үйге қарай жүгірді. Осылайша кешке дейін ғажайып бозқарағанның жұпар гүлі талай адамды қуанышқа бөледі. Тіпті қайталап келіп алушылардың өзі көп болды. Бейтаныс адамдардың барлығы да алдымен жіңішке тірсектері майыса мәймиіп, гүл сатып тұрған бұған өзгеше бір жылы мейіріммен қарайды, содан соң оның гүліне арбалғандай болды. Бозқараған гүлінің айналасында қаншама мақтау, қаншама тебіреністі сөздер айтылды десеңші, оның бәр- бәрін Мейіргүл әжесіне бүгін де, ертең де сөзбен айтып тауыса алмас еді! Бозқараған гүлдеріне соншама ынтық болған мейірімді де қайырымды адамдар кішкентай қыздың жан-дүниесіне құдды басқа бір әлемнен – ертегі әлемінен келген кейіпкерлердей әсер етті. Ал олар жетім Мейіргүлді адамдық жүрекпен езіле аяған шынайы адамдар болатын.

	... Ең соңғы бір тал гүлді ол түс ауған кезден бері осы төңіректі айналып кете алмай жүрген, үсті-басы сауыс-сауыс, шашы ұйпа-тұйпа, оңып кеткен көнетоз пенжегінің жеңдері жұлым-жұлым болып қырқылған, өзіне мұңлы, жабырқау көздерімен жұмбақты қалыпта телміре қарай берген бір байғұс адамға сыйлады.

	– Маскүнем неме сенің гүліңді неғылсын, оның көкейін тескен саған, сенің алақаныңа өзінен өзі құйылып түсіп жатқан ақша ғой, - деді, жайма қатардың шеткері жағында талдан тоқылған себет сатып отырған қалың қабақтары түксиген, күпшек пошымдас, күптей қызыл-сары кемпір тентіреп жүрген мүскінге деген наразылығын жасыра алмай.

	Өзіне бағышталып айтылған келеңсіз сөздерді естіген соң, әлгі бейшара адамның жасаурап, өлеусірегін көзінің түкпірінен жылт етіп оянған болмашы сәуле кенет жым-жылас ғайып болды. Пенжегінің омырауын ашып, Мейіргүл берген әлгі бір тал бозқараған гүлін қойнына салып баладай аялаған күйі, бұрылып алып үн-түнсіз солбырайып жүре берді. Сол бейшара адамның жасаурап тұрған көздері, тұнжыраған көзқарасы кішкентай қызға біртүрлі таныс сияқтанғанымен, неғылған жан екенін саналы түрде ажыратып, біле алмады. Бар болғаны кішкентай жүрегін алабұрта соқтырған қас-қағымдық, өткінші бір сезім кеудесін бүлк-бүлк еткізді де, тез ғайып болды.

	... Соры ма, бақыты ма, сол күні ол өзі талай күндер бойы күткен көкесімен бетпе-бет келіп, оны танымай кеткен еді. «Мен – сенің көкеңмін...» деуге оның да дәті жетпеді. Жылаудан көздері былаудай болған қызының бозқараған гүлін тегіннен-тегін сатып тұрмағанын білген Бейсенбек, қолынан келер дәрмені жоқ, өз сиқынан өзі қорланса да, айналсоқтап, сол төңіректен кете алмады, кеткісі келмеді. Ақыр соңында мүсіркеді ме екен, азып-тозған маскүнемнің кебіндегі көкесін танымай тұрған Мейіргүлі қолындағы бір тал бозқараған гүлін мұның қолына өзі әкеліп ұстатты. Дүниеде бұдан артық сый жоқ еді ол үшін! Бұл – бауыр еті, балдырғаны, қызы сыйлаған жалғыз тал бозқарағанды өзінің сыздаған жан жарасын жазатын өмір шырағындай аялап, кеудесіне басып егіліп, елжіреп, көзінің алды жастан бұлдырап бара жатқан ол көшенің қиылысында қапияда мәшинаның астына түсті. Бұдан бұрында ессіз-түссіз күйде талай мәрте аман-есен өтіп жүрген өзіне таныс көшенің бойында ажал оны өзінің тас-бауыр құшағына алды. Пенжегіңнің төс қалтасына салынған жалғыз тал бозқараған да онымен бірге опат болды. Бейсенбек қызының жүрегінде өзінің мәңгілік сағыныш болып ұялап қаларын өмірінің осы қайғылы соңғы сәтіне дейін білмей кетті.

	* * *

	Мейіргүлімен бірге қуанған кәрі ана нешеме түрлі дәмді тамақ пен дәрі-дәрмекке табан астынан қарық болды. Екі мұңлық – бірі балдырған қыз, бірі – оны аялаған әже, тіршіліктің аз ғана осы берекесін өмірдің үлкен сыйындай қабылдады. Күн ұзағына дамыл көрмей жайма қатарда тұрып бозқараған гүлін сатып, бір күндік тіршіліктің несібесін айырған кішкентай қыз қалжырап, шаршаған күйі кейуананың бауырына басын тығып, балбырап ұйықтап кетті.

	Күлімбала кемпір:

	– Менің асыраушым, жалғыз қарашығым болмағанда, қайтер еді жазған басым! О жаратқан ием, бұл да болса желеп-жебегенің ғой бізді. Өзіңе құлдық деп бас ұрған пендеңді жарылқағаныңа мың-мың мәрте рақмет! – деп тебірене тәубе етті.

	Бұдан соң да бозқараған әлденеше мәрте гүлдеді. Мектепке барғанша да, одан кейінгі есейіп, жас өркендей құлдыраңдап желкілдеп өсіп, он беске толған кезінде де көктемде шешек атып, жұпар шашатын ғажайып киелі бозқарағанды Мейіргүл өзінің желеп-жебеушісіндей көріп, аялаумен болды. Бозқараған да Мейіргүлмен бірге есейіп, мектепке, алғашқы қоңырауға онымен бірге барды. Мектеп бітірушілер кешінде де бозқараған гүлі жүзі бал-бұл жанып, тұп-тұнық көздері мөлдіреген жас қыздың аялы құшағыннан табылды. Содан кейін де, содан кейін де...

	... Содан бері де бір дүрмек жылдың керуені уақыттың ұлан-ғайыр көшімен ілесіп ілгері кетті. Мейіргүл мен Күлімбала кемпір тұрған сол бір жатаған үй бұзылып, оның орнына қаланың ең сәулетті, ең зәулім тұрғын үйлерінің бірі бой көтерді.

	Көктемнің жылы жаңбыры бір жауып өткеннен кейін гүлі шешек ататын киелі бозқарағанның әлдеқалай аман қалған тамырынан ба, жел ұшырып әкетуге үлгермеген бір түйір гүл-дәнегінен бе, әйтеуір бір жас шыбық сол зәулім үйдің бірінші қабатындағы пәтердің күнгей беткі, жарық мол түсетін үлкен терезесінің алдында күнге қарай бойын созып өсіп тұрды.

	Киелі нәрсенің қай-қайсы да мәңгілік болады деген ақиқат, міне, осы!..





ОТҮЙРЕК - БАҚҚҰСЫ




	Үйірінен қапияда адасып, саяқ қалған аталық сарыала қаз - отүйрек жападан-жалғыз ұзақ ұшты. Қарлы шыңдары заңғар көкке қарай асқақтаған тауларды бетке ұстап, қанаты талғанша ұшты. Бағдары - жылдағы мекені Мыңжылқы шатқалындағы аядай ғана көл еді.

	Бұл мезгіл ерте көктемнің жылымық лебі енді-енді сезіле бастаған наурыз айының орталап қалған шағы болатын. Адаспай, ауытқымай жеткен тұста отүйрек таудың түстік беткейінде тұтасып, шөгіп қалған қалың тұманға кез болды. Шатқалдың ортасында бұйығып жатқан аядай көлді саңылаусыз бозғыл мұнар көзден мүлдем тасалап тастады. Қанат серпіні марғау тартқан жалғыз қаз үлкен қаланың тау бауырайына таман орын тепкен шеткі үйлерінің үстімен төмендей айнала ұшып, шағындау бір тып- тыныш аулаға кеп қонды...

	* * *

	Тып-тыныш ауладағы жасыл шатырлы, бір қабатты бәкене үйдің иесі – жасы биыл мүшелге шыққан, қырық тоғыздағы жігіт ағасы Мұрсәлім суретші болатын. Жалғызбасты тіршілігіне әрі шығармашылық кәсібіне ыңғайлы болғасын қаланың орталығындағы екі бөлмелі пәтерін сатып, осында қоныс аударғанына да үш жылға жуық уақыт өткен еді. Шеберханасы да, тұратын жәйі де - осы үй. Апталап, кеде тіпті айлап үйінен шықпай жұмыс істейтін ол жалқы басының осы бірөңкей тіршілігіне әбден көндігіп кеткен-ді.

	Әйелі Күнайым Астанада жоғары биліктегі мемлекеттік қызметті жағалап жүрген жалғыз ұлдары Арысбектің қолына көшіп барғалы бұған көп қарайлағысы жоқ тәрізді. Жылына екі-үш рет қара көрсеткені болмаса, өзімен-өзі бұйығы жүруге көбірек бейім, момын Мұрсәлім оның өмірінен алыстап бара жатқандай еді. Екеуінің бірлесіп өмір сүру үйлесімі әсіресе соңғы жылдары кәдімгідей-ақ алшақтады. Суретшілік шығармашылықта дара шауып, аты озған, көрмелері жыл сайын Қазақстанда, шет елдерде бірінен соң бірі өтіп жатқан әлдекімдердей емес, қарапайым ғана тіршілік кешкенін қанағат тұтатын Мұрсәлім – Күнайым үшін өмірде ол жолы болмаған жан. Осы жасқа келгенше бір де бір атағы жоқ, оқта-текте ғана ортақ көрмелерге бір-екі картинасы ілінетін, санда бар да, санатта жоқ күйеуінің мардымсыз тірлігіне жүдеген Күнайым екеуінің арасындағы жалғыз дәнекер Арысбек үшін ғана онымен ерлі-зайыптылық тіршілігін бұзбауға мәжбүр.

	Әйелінің жанын күйзелткен жәйтқа таусылып күйремей, тек қана күле қарайтын Мұрсәлімнің адам болып өмір сүру туралы ішкі ұстанымы өзгелерден мүлдем бөлек. Өнерге атақ пен даңқ үшін ғана қызмет етуді пендешелік санайтын оған атағы шыққан пәленшекеңдердің мықтыларға тәуелді тіршілігі аянышты көрінеді. Әлдебір күштілердің елеп-ескеруіне зәру адамның өнердегі жолы ерте ме, кеш пе, бәрібір тұйыққа тірелетініне өз басы кәміл сенімді. Шын таланттар ғана – тәуелсіз. Ал әлдкімге тәуелді болған немесе жақсы өмір сүру жолындағы пенделік әрекет- тірлікке мойынсұнған кезден бастап пешенеңе жазылған азды-көп талант-қабілет өрлемейді, өледі деген ақиқат оның санасына әбден сіңген еді. Өзінің жеке пайымынан айнымай өмір кешкен Мұрсәлім тіршілігінде ешқашан да, ештеңеге өкінген жан емес. Күнделікті дағдысынан жаңылмай, бояу әлемінің ішіне еніп, жан- дүниесі таңғажайып күй кешеді. Шабыттанып жұмысқа берілген әр сәті, әр мезет осылай.

	Жұмыстан азырақ тыныстағысы келгендей болған сәттерде, шағын ауланың түп жағындағы кәрі үйеңкінің жанындағы сәкі-орындыққа жайғасып, темекі шегеді. Темекінің түтінін ширата отырып әлдебір ұзақ-ұзақ ойларға берілу де – оның ала-бөтен дағдысы. Ұзақ ойдың дәйегі өзінің рухани кәсібі – кескіндеме өнерінде таңдаған тақырыбы адам мен табиғаттың үйлесіміне кеп саяды. Адамсыз -табиғат, табиғатсыз адам тұл. Адам адам болғалы ой-сананы билеген осы мәңгілік тақырыптың өзіндік шешімін әркім өзінше жасап, өзінше бейнелеумен келеді. Түбегейлі шегіне, ақиқатына жетер жол шексіз. Сол шексіз жолдың Мұрсәлім қай тұсында, қандай соқпағымен келеді, бұл бір құдайға ғана аян ақиғат...

	Бейуақта келген ойлардан қажыған әрі түн жарымы ауғанша дейін шеберханасында отырып, «Шарын құбылысы» циклінен жазылып жатқан триптихтің соңғы картинасының штрих-бояуларын дәлдеумен көп әуреленген Мұрсәлім сілесі қата қалжырап, ескі диванға қисайған күйі қалың ұйқыға шомған болатын. Таң атар-атпастан тік құлақ кәрі төбет Принцтің әлденеге мазасызданып қайта-қайта әупілдеп үргені де оны селт еткізбеді. Сәскеге тырмыса келген мезгілде ғана мең-зең күйде басын зорға көтерді. Ұйқыдан оянған мезеттегі қашанғы дағдысынша сигаретін іздеп еді, бояудан сағал-сағал болған көне джинси-шалбарының қалтасынан қолына тнмнкінің қаудырлаған бос қорабы ілінді. Соңғы талын түнде шеккені есінен мүлдем шығып кетіпті.Толық серги алмай, қауғадай басын салбырап, ұйпа- тұйпа ақ-боз шашының шүйде тұсы дудырап, шекесі құрыстанған күйі сыртқа шықты.

	Үйшігінен атып шыққан Принц қарғыбауынан байланған ұзын шынжырын сүйретіп, құйрығын бұлғаңдатып иесіне қарай арсалаңдай ұмтыла түсті де, ауланың түкпір жағындағы үлкен қойтастың үстінде тұмсығын қанатының астына тығып, қорғалап отырған жабайы қаз – отүйрекке селт ете қарап, ызалана ырылдады. Аула төңірегіне өзі ғана қожалық ететін тік құлақ төбет бұл араға бөгде жан иесінің тосыннан келіп кіріккеніне қатты наразы еді. Таңертеңгісін ұшып келгеннен бері сол орыннан мызғымаған сарыала қаз тік құлақ төбеттің жүйкесін кәдімгідей-ақ ширықтырған.

	Мұрсәлім таң-тамаша болды. Жан-жақтағы көршілердің ауласынан адасып кірген үй құсы ма деп еді әуелі, бірақ сыртқы түр-тұрқын қолдың асыранды үйрек-қазына ұқсатыңқырамады. Қанаты, бауыры, құйрығы – тұтас сарығыш қызыл, басы, мойны ақшыл, қызыл тұмсықты, аяғы үйректікіндей онша қысқа да емес құстың кейпі қазға да, үйрекке де келіңкірейтін сияқты ма, қалай?! Және өзінің адамнан үркіп, үргелектемейтінін қайтерсің. Мұрсәлім бұл құстың басқаның емес, өз ауласына келіп қонғанына қайран қалды.

	Күн төбеден ауғанша қойтастың үстіннен тапжылмаған сарыала қаз ұзақ қиырдан әбден қалжырап талған қанатына дамыл берді. Оқта-текте ғана дүр сілкініп, аяғын құйрығына қарай, артқа алма-кезек созып, мойнын қылт- қылт еткізіп айналасына қарағыштап қояғаны болмаса, сол қалпынан айнымады. Ызалы көздерінің зәрін жасырмай, үнемі ырылдаумен болған мақұлықтан ғана секемі бар, әйтпесе ауық-ауық өзіне жақын келіп, қарағыштап кетіп жүрген адамнан төнер қауіп-қатер жоқ екенін түйсіктегендей, сарыалақаз тыныш ауланы күнұзағына қаннен-қаперсіз паналады.

	Мұрсәлім тауық, үйрек сияқты үй құстарын ұстайтын қарсы беттегі көршісі татар шалы Ғабдрахимнан бір тостақтай арпа-жем сұрап алып, сарыала қаз отырған тұғыр-қойтастың қасына шашып тастады. Шөлдесе ішер деп кішкене шұңғылша ыдысқа су да құйып қойды.Қандай жағдай, нендей себеппен келіп қонса да, паналаған жері осы өзінің аула болғасын, бұл да бір тіршілік иесі ғой деп, құсқа Мұрсәлім өзінше қамқорлық жасаған болды.

	Итаяғына екі-үш мәрте ас құйып кеткені болмаса, күндегідей бір мезгіл еркелетіп, мұны шынжырдан босату қаперіне кірмеген иесіне Принц мүләйім жалынышпен қарап қанша қыңсыласа да, назарын өзіне аударта алмады. Иесі әлгі құстың маңайын төңіректей бергесін, төбет үйшігіне кіріп бүк түсіп жатып алды.

	Өзінің үйреншікті орны – кәрі үйеңкінің түбіндегі сәкі-орындыққа барып ауық-ауық темекі шеккен Мұрсәлім, сарыала қаздың аула ішіндегі жаңа тіршілігіне көз тастап, мұны сырттай бақылаумен болды.

	Қойтастың айналасында шашылып жатқан арпаны теріп жеп, жемсауын тоғайтқан отүйрек аяғын байпаңдай бір басып,екі басып, сененің алдына барды. Сененің алдындағы табалдырыққа шығып, есіктің сыртынан дыбыс аңдығандай басын оңға, солға бұрып, елең-құлаң етті. Содан соң, қанатын сәл серпіп, дене тұрқын құйрығымен демеп табалдырықтан ырғып түскен құс, «е, бұл үйде тұратын сенбісің?» дегендей, мойнын қылт-қылт еткізіп Мұрсәлім жаққа қарағыштап қойды.

	Сарыала қаз өзінің емін-еркін ұшып-қонуына керекті кеңістікті әбден түйсіктегісі келгендей, ауланың аядай аумағында әрлі-берлі ойқастаумен болды. Ара-тұрада қанатын қомдап, деміл-деміл көкке қарай емініп қойғанмен, ұшып кетпеді.

	Төтеннен пайда болған жабайы құстың әрбір қалт еткенін көзден таса қылғысы келмеген Мұрсәлім үйге бір кірді, бір шықты. Бір аралықта шеберханаға кіріп еді, жұмысқа қолы жүрмеді. Мольберттегі картинаның бетін бояу жұғындылары сіңіп, әбден ақжұлық болған жамылғымен қайтадан жаба салды. Терезенің алдына барып аула ішіне көз тас тастап еді, сарыала қаз енді кәрі үйеңкенің түбіндегі сәкінің үстіне қорғалапты.

	«Ұшып кетпегеніне қарағанда, қолға үйренген құс тәрізді ме, қалай?! - деп ойға қалды ол. - Тым жабайы құс болмаса керекті. Әйтпесе әлдеқашан ұшып кетер еді ғой расында».

	Ойда жоқта ұшып кеп қонған қайдағы бір құсқа бола күнделікті үйреншікті тіршілігінің дағдысынан жаңылып, көңілі бей-берекет елеңдей бергеніне Мұрсәлімнің өзі де қайран. Бір сарынды, өзгеріссіз өтіп жатқан өмірінің үйреншікті ағымын кенеттен, болмашы ғана селт еткізгендей болған бұл оқиға оны бәрібір енжар қалдырмады.

	Сол күні кешқұрым Мұрсәлім сарыалақаздан көз жазып қалды.

	Ғайыптан-ғайып ұшып келген құс аяқ астынан ғайыптан-ғайып жоқ болды.

	«Е, солай болса керекті, - деп ұйғарды Мұрсәлім. – Бауыр басқан өз мекеніне қайтып оралған ғой, байғұс құс. Бұл араны паналауға ұшып келмеген болар-ау!? Суы жоқ, нуы жоқ жадағай жерді неғылсын түздің құсы?!»

	Келесі күні ертеңгісін Мүрсәлім өз көзіне өзі сенбей, тағы да таң- тамаша болып аңтарылып қалды. Сары ала қаз - отүйрек сол кәрі үйеңкенің түбінде, кешегі орнында қорғалап отырды...

	Осылайша күнде кешқұрым әлдеқайда ұшып кетіп, таңертеңгісін Мұрсәлімнің ауласына ұшып келу сары ала қаздың күнделікті жаңылмас дағдысына айнала бастады. Құстың мұндай тіршілігіне Мұрсәлімнің де көзі үйреніп алды. Күн сайын бір тостақ арпаны мұның жем жейтін орнына мұқият апарып қояды.

	Оның бұдан былайғы күнделікті дағдылы тіршілігіне, ауласына ғайыптан пайда болған құсты жемдеп асыраудың қамы қосылды. Бір күні арнайы шаруа қылып, Тастақ базарына барып бір қап арпа сатып алды.

	Көршісі Ғабдрахимның мұның құстың жемін тасып, абың-күбің болып жүрген тірлігіне жымия күліп:

	– Е, Мұрсәлім, бұ отуйрәк-қаз сизгә келіп, басыңызға қунған бақ құс боларға керәк, сірә. Ошуған бек қуанғайсиз. Бұдан әри күндәриңизда жулыңыз болар, мин билсәм, - деп жасаған сәуегейлігін ол шегір көз, ақшұнақ татар шалдың қашандағы қалжыңбастығына сайған.

	Бір күні кешкілік Астанадан қоңырау шалып, мұның тірлігінен хабар алғысы келген Күнайым күйеуінің аулаға ойда-жоқта өзі ұшып келіп қонған қаз туралы айтқанына:

	– Қондырған құсың құтты болсын, енді жолың ашылар, - деді кекесін араластыра мырс етіп күліп. – Ендігі жетпегені саңғырығы сасыған қайдағы бір құс еді, жақсы болған екен. Келесі аптада Арысбек қызметінің бір шаруаларымен Алматыға барып қайтады, баланың жағдайына қара онан да.

	Әйелінің қит етсе кекеп, мінеп сөйлейтініне еті өліп кеткен ол қанша мән бергісі келмесе де, құсқа қатысты әлгіндей айтқаны басында зыңылдап тұрып алды.

	«Апыр-ай, ә, бұл, сірә, шынымен-ақ тегін құс емес шығар, - деп кәдімгідей ойға қалды Мұрсәлім. – Әйтпесе мына Ғабдрахим шалдың немесе, асабалық жасап тапқан ақшасын казинода ұттырудан көз ашпайтын әлгі әнші, серісымақ Бекметтің ауласына барып неге қонбаған?! Біржола ұшып кетпей, әлі күнге шейін біздің аулаға келіп қонақтап жүргені бекер емес, құдай біледі, бекер емес...»

	Мұрсәлімнің сарыала қазға деген ықыласы өзінше бір мәнге ие болды. Бояуының кейбір тұстадағы шынайы реңін таба алмай, қайта-қайта оралып соғып, сәтті бітіруге әрекет еткен триптихінің ақыры ойдағыдай шыққанын ол осы құстың ұшып келуімен байланыстырып, іштей өзін осыған иландырғысы келді.

	Алғаш көргенінде атақты Шарын шатқалының өн-бойы тұнған өмірдің сырлы жұмбағы, табиғат құдіретімен мүсінделіп қалған нешеме түрлі бейнетаста әрқилы жанды образ менмұндалағандай әсерімен баураған еді Мұрсәлімді. Содан бері әркез арнайы барып, апталап, айлап жүріп, қағазға түсірген, тұнып тұрған бояудың реңін жадына сіңірген оның бұл үлкен жұмысты жасай бастағанына бірталай уақыт өтсе де, тұтастай тиянағын таба алмай жүрген болатын. Бұл триптих шатқалдың ғажайып көріністері ғана болмауы керек. Шын мәнінде Шарын тақырыбы тасқа айналып, сөйлеп тұрған мына жаһандық болмыс туралы өзіндік бір өміршең ойы бар шығармаға айналуға тиіс деген суреткерлік ынтасы ақыры өз діттегенінен шыққанына Мұрсәлім айрықша қуанды.

	Триптихтың соңғы нүктесін қойған ол бұл күнді өмірінің ерекше бір сәтті оқиғасы деп санады да, бірер саптыаяқ сыра ішіп, көңілін сергітуді ойлады.

	Кәрі үйеңкенің түбіндегі сәкіде қонақтап отырған сарыала қаз қақпа алдында әлдекімнің Мұрсәліммен әнтек көңілдене сөйлесіп келе жатқан дабыра-дыбысына елеңдеп, мойнын қылтың-қылтың еткізді.

	– Бұл жеңісіңді, енді шеберханаңда жуамыз Мұрсаға! – Бекмет желкесіне жалбырай түскен ұзын шашы одан сайын сопайтқан сопақ басын бір шалқалақтатып қойды. – Мұндай оқиға күнде бола бермейді!..

	Көшенің төменгі жағындағы сыраханада бас қосып екеуі әжептәуір қызған Мұрсәлім мен Бекмет кеш түскенше гөй-гөйлеумен болды.

	Аула иесінің күнделікті бертін бір тостақ арпасын күткен сарыала қаз сыртқы табалдырықтың алдына келіп, бауырын жерге төсеп жатып алды.

	– Ех, шіркін, осындай бір баққұсы менің аулама келіп қонса ғой! –деп қиялданды аздап масая бастаған Бекмет. – Қонса ғой, шіркін!..

	– Қонса, «казинодан жолым болар еді» дегің келеді ғой, ә, қу бала!?.. – Мұрсәлім кезекті шишаның түбіндегіні екеуіне бөліп құйып, Бекметке ыржия қарады. – Ертең сенің аулаңа қарай ұшырып жіберейін баққұсын...

	– Тек казинодан ғана емес, бәрінен де жолым болар еді, Мұрсаға. Бәрінен де! Ешкімге керегім болмай, қаңғып қалған әнші Бекмет бұрынғы жолына қайтып түсер еді. Гастрольдер, қошамет-құрмет, халыққа кеңнен танымал болудың бақыты, бәрі-бәрі үйіріліп басыма қайта қонар еді-ау, білсеңіз!..

	Бекметтің көңіліндегі шала-мұла түйсіктегендей болған Мұрсәлім басын қайта-қайта изеп, оны мақұлдағандай кейіп танытты.

	– Міне, міне, енді түсіндіңіз. Бірақ бұл үшін ақша керек алдымен. Ал ақшаны мына мен өзімнің тірлігіммен ғана тауып жүрмін, өзімнің тірлігіммен, бірақ бәрібір жолым болар емес... Мені құртқан қарғыс атқыр казино ғой, казино!.. Егер бір рет, бар-жоғы бір рет қана ұтсам, бір-ақ рет жолым болса, адам айтқысыз байып, өзіме-өзім келер ем-ау, адам құсап! Осындай баққұсы маған да қонып, бір-ақ мәрте сәттілік сыйласа ғой, шіркін- ай!.. Эх, шіркін-ай, шіркін-ай! Шіркін-айлаумен сандалып, өңезек өмірден түңілумен сорлаған басым менің...

	Қолымен бетін басып, екі иығы селкілдеп өңкілдей жылаған Бекметті қапелімде жұбатудың амалын таппай дағдарған Мұрсәлім бас салбырап сәл үнсіз отырды да, қолын бір сілтей салып, орнынан тұрып сыртқы есікке қарай беттеді.

	Солығын баса алмаған күйі Бекмет сол отырған жерінде қисайып, қор ете түсті.

	Жазғы ұзақ кештің жарығы әлі толық семе қоймаған, түн қойнауы бүркемеленбеген қоңырқай шақта дәл табалдырықтың алдында тұмсығын қанатының астына тығып, қорғалап отырған сарыала қазды көргенде Мұрсәлім мастығынан бірден айығып кетті.

	– Бүгін ұшып кетпепсің ғой, баққұсым-ау! Неғып ұшпағансың, а? – Мұрсәлім таңғалған күйі құсқа қарай қолын соза түсіп, қалт тұрып қалды. Бүгін мұны да жемдемегені, Принцтің де итаяғына ас құймағаны осы сәтте есіне сап ете түсті. Үйге дереу қайта кіріп, бір тостақ арпа алып шыққанша, отүйрек ауладан күндегі ұшып жүрген бағытымен шатқалдың арасындағы көлге қарай қанатымен сусыл қағып, самғап кете барды.

	Мұрсәлім ауланың ортасында аңтарылып, көңілі әлем-жәлем болып, самсоз тұрып қалды. Баққұсы күнұзағына аялдаған ауланы тастап, түн қараңғысына қарамай ұшып кетіпті. «Осы жолы біржола, бұл араға ендігәрі қайтып оралмастай болып ұшып кеткен шығар. Қуанған көңілін ащы судың буымен есірткенді қанағат тұтар, тіршілігі берекесіз, жолы болмай жүрген адамның басына бақ құсы болып жарытпайтынын білгесін ұшып кеттің-ау қасиетіңнің айналайын, құсым-ау!»

	Көңіл сарайы желпініп,сәтті басталған күннің бұлайша көңілсіздеу тәмамдалғанына ол кәдімгідей налыды. Тозығы жеткен ескі диванда отырған күйі, жақтауына басын қисайта салып қаннен-қаперсіз ұйықтап жатқан Бекметті иығынан әрі-бері түрткілеп оятқысы келіп еді, оянбады.Түн баласы үй көрмей құмар ойынның соңында жүретін мұның баянсыздау тірлігі үйіндегілердің ешқайсын қобалжытпаса керек, Мұрсәлімнің үйіне келіп, Бекметті іздеген ешкім болмады.

	... Оянса, талма түстің шаңқима күні тесірейіп талмаураған кез екен. Басы қорғасын құйып қойғандай, зіл батпан. Бекмет тұрып кетіпті. Шеберхананың іші темекінің ысы мен арақтың кермек аралас жағымсыздау күйік исіне бығып тұр. Жатын кенебінің әр-әр жерінен ілмектелген құрсау серппесі жырылған құрмалы кереуетті аяғымен ысыра салып, орнынан ырғала тұрып, кеудесін зорға көтеріп, есеңгіреген қалпы есік алдына шыққаны сол еді, кәрі үйеңкінің түбіндегі сәкі жақтан «ғақ-құр,ғақ-құр» деген сарыалақаздың тамағынан сәл жыртыла шыққан «ғаққұрлаған» дыбысы құлағына шалынды.

	«Міне, ғажап! Баққұсы қайтып оралыпты аулаға, біржола ұшып кетпепті». Мұрсәлімнің көңіл-сарайы кенеттен жайма-шуақ күйге бөленіп, жадырап сала берді...

	Сол күні ол «Шарын құбылысы» триптихын Бейнелеу өнері музейіндегі өнертанушы, ескі танысы Құрышжанға көрсетуді ұйғарып, қоңырау шалды. Мұрсәлімді талантты, өзіндік қолтаңбасы бар кескіндемеші деп бағалайтын еді ол.

	– Қайда жоғалып кетті деп ойлап жүргем, хабарласқаның жақсы болды, - деп Құрышжан мұның шақыруын құба-құп алды. – «Юнесконың» аясында үлкен халықаралық конкурс жарияланды, қазір соған дайындық жұмысы жүріп жатыр, Қазақстан кескіндемешілерінің жаңа суреттерін іріктеу үшін арнайы комиссия құрылған, жаңа жұмысың сәтті шықса, соған ұсынып көрмеймісің...

	– Алдымен мұны сен көруге тиіссің. Лайықты десең ғана ойланып көруге болады...

	Триптихтың Құрышжанға ұнағаны соншалық, бұны осы беделді конкурсқа жіберу жұмысына қолынан келгенше көмек беруді өз мойнына алды. Мұрсәлім бұған кәдімгідей марқайып қалды. Бірталай жыл уақытын сарп еткен бұл жұмысынан ол зор үміт артқан болатын, енді соным ақталды деп түйді іштей. Халықаралық конкурсқа қатысты деген атақтың өзі кейін өзінің жеке көрмесін ұйымдастыруға да жол ашып қалар деген дәмеден де құр алақан емес еді.

	Суретшілік қарекетіндегі осындай аз-мұз сәттіліктерге көңілі өскен Мұрсәлім өз-өзімен оңашаланған бұйығылау тірлігінен кәдімгідей сейіліп, ауладағы оны-мұны тірлікпен айналысты.

	Кәрі үйеңкенің көлеңкесіндегі тозығы жеткен сәкіні жөндеді.

	Ауланың бір бұрышында баяғыдан бері тот басып жатқан шойын астаушаны ернеуіне дейін жерге жемірлей көміп, сары ала қазға шомылатын тоғанша істеп қойды.

	Жаз шыққалы тым жадау тартып, бөксесі майысып, басы салбырап, үйшігінде сұлқ жата беретін Принцті қаланың бір шетіндегі ветеринарлық емханаға апаруға да бір күнін арнады.

	Жез мұртты, кекселеу орыс ветеринар итті олай қарап, бұлай қарап, ешқандай ауруы жоқ деген ұйғарым жасады.

	– Итіңіз әбден қартайған, бұған қолымнан келер ешбір шара жоқ. Байлауда тұрса, бұдан былай қарғыбауын ағытып, жақсылап тамақ беріп, күтіңіз. Бәлкім, сонда ғана біразға дейін жүре тұрар есігіңіздің көзінде серік болып...

	Бұрынғы қожайыны сатқан үйінің жұртына, Мұрсәлімге тастап кеткен бұл ит оған кәдімгідей-ақ ес еді. Үш жылдан бері өзіне серік әрі үйге адал күзетші болған тілсіз мақұлықтың мүләйім кейпі оның жүрегін еріксіз шым еткізді.

	Шынжырдан босанған Принц үйшігін тастап, үйдің кіре берісіндегі жайпақ ағаш табалдырықты өзіне жатын орны етіп алды. О бастан екеуінің жұлдызы жараспаған сарыала қаз бұның үйшігінің маңына мүлдем жуымайтын еді, ол да енді, неге екені, осы жерге келіп иттің қасына келіп қонақтайтын болды. Және ғажабы, баққұс бұрынғыдай кешке ұшып кетуін сиретіп, үнемі Принцті төңірегінен ұзамады.

	Мұрсәлім қос мақұлықтың - құс пен иттің бұл үндестігіне еріксіз қайран қалды. «Табиғаттың бұл да бір адам санасына бимәлім тылсым- жұмбағы болар, - деп ойға қалды бір сәт - Мүсіркеу мен аяушылық түйсігі, сірә, бұларға да ерекше тән екен-ау. Ғажап!..»

	Ас ішуден қалып, бүйірі қабысқан Принц екі-үш күн бойы тапжылмай жатып алды. Сарыала қаз да бұл күндері иттің жанында жатып, бауырын көтермеді. Мұрсәлім берген арпаны оқта-текте бір шоқығаны болмаса, жемсауын тоғайтып жемеді.

	Ит-тірлігінің соңғы мезеттерін тым-тырс мүлги күткен Принц сол түні ақырғы дәрменімен тірсектері тәлтіректеп, сүйретілген күйі табалдырықтан ұзап, қақпа сыртынан былайырақ шыға бере, көшенің арғы бет жиегіне жетіп жантәсілім болды.

	Табалдырықтың алдында жетімсіреп жалғыз қалған отүйрек-сарыала қаз таң бозарғанша тамағын жыртып, дамылсыз «ғақ-құр, ғақ-құр» деп қиқулап шықты.

	Әлденеге тынышсызданып, жайсыз ұйықтаған Мұрсәлім таң сыз бере қаздың қиқуынан селт етіп оянып кетті де, кірпігі ілінбей қойды. Төсегінде әрі аунақшып, бері аунақшып жатты да, күннің ілкім шапағы терезеден сығалай бастаған кезде орнынан тұрып, сыртқа шықты.

	Итті ауланың ішінен іздеп таба алмай қақпаның сыртына шыққан Мұрсәлімге қарсы алдынан Ғабдрахим шал кезікті. Сарыла қаздың қиқуы оны да ұйықтатпапты.

	– Бұ құс нигә осунша қиқу салад дисәм, ана иттің мерттиеккәнін сизип қиқулаган екан да, о, қудрат! Айттым ғой сизга, бұ қасиетті қус, тигин емес, қасиетті қус! – Татар шал қолындағы ұзын таяғымен нұсқап, көшенің арғы жиегінде өліп жатқан Принцті көрсетті. – Жақсы ит боларға кирәк, үйден узап өліпті...

	– «Жақсы ит өлімтігін көрсетпейді» деуші еді біздің қазақта, сөйткісі келіп, бірақ хал-дәрмені жетпегені ғой байғұстың. Қайтерсің енді...

	– Тура-тура, өлеринде егасына көринбегиси келган екан да бұ мақулуқ...

	Сарыала қаз Принц жатқан табалдырықтың маңынан кетпей, бірнеше күн бойы оны жоқтағандай түйсікпен сол жерде қонақтап, қорғалап жүрді. Бұдан соң тағы да түн баласы әлдеқайда ұшып кететін әдетіне басты.

	Құстың ауладағы тіршілігін көзінен таса қылмай бақылуды Мұрсәлім ықтияттап атқарар өзінің күнделікті басты міндет-мінәжатындай көрді. Бұрын әр-әр кезде бастап қойған жұмыстарына да тұрақтап ден қоя алмайтын күйге түсті. Ішкі әлемі қаңырай босап, шабыты сарқылғандай, көңіл ауанын бей-жайлық меңдеді. «Шарынға» қолынан келетін нәрсенің бәр-бәрін беріп, ендігі жерде бояудың түр-түс үйлесімін, кеңістіктің, болмыстың өлшем-кеңістігін сезінуден мақұрым қалғандай тоқыраулы халде болды. Бар ермегі бақ құсы – сары ала қаздың аула ішіндегі тіршілігіне алаңдау, одан басқа мәнді ештеңе де қалмағандай, төңірегіне енжар көз тастаумен күн артынан күн өткізумен сылбыр жүрген мезгілдерінің бірінде Мұрсәлімге сонау Еуропа төріндегі Парижден сүйіншілетіп, өзіне мүлдем күтпеген ғажайып жақсы хабар жетті.

	Халықаралық конкурстың бас жүлдесін алған қазақ суретшісінің «Шарын құбылысы» триптихы туралы хабар төрткүл дүниенің түкпір- түкпірін тарап, Мұрсәлімнің атағы бас-аяғы бір-екі күннің ішінде зорайып шыға келді. Баспасөз, ғаламтордың нешеалуан арналары бұрын-соңды есімі мәлім болмаған жаңа таланттың кескіндеме өнеріндегі ғажайып туындысы туралы жаңалықты бірінен-бірі асыра жазып, мадақтаумен болды.

	Сол күндері тау бауырайындағы үлкен қаланың шетіндегі жасыл шатырлы бәкене үйдің ауласына келіп-кетушілердің тасқыны толас таппай қойды. Журналистер, камера және тағы басқа асай-мұсайларын артынған телеарналардың өкілдері, киношылар, көптен бері араласпай жүрген, оның бар жоғынан хабарсыз қалған Мұрсәлімнің көп достары мен атақты әріптестері күн құрғатпай дамылсыз келумен болды.

	Бақса, бұл өзінің өмірде, өнерде кім екенін білмей жүріпті... Мұрсәлім сынды тума таланттар жүз жылда бір туады екен... Бақса, оның керемет талант екені оны танитын жұрттың бәріне о бастан мәлім екен!

	Ал журналистерді мұндай шедевр тудырудың сыры неде, оны қалай жаздыңыз, қанша уақыт жаздыңыз, бұрын-соңды неліктен жеке көрмелеріңіз болмаған, бұдан басқа атақты суреттеріңіз қай музейде тұр деген сияқты сауалдар ынтықтырды. Не десін, бәрін де қаз-қалпында айтып берді.

	Шедевр тудырам деген ой үш ұйықтаса да, түсіне кірмегенін жасырмады. Жеке көрме жасау үшін әркімдерге барып, бас иіп жүргісі келмегенін де бүкпей ашық айтты. Осы уаққа шейін жазған картиналарының біразын музейлерге өткізе алмағандығын, күн көріс қамына бола әртүрлі жеке адамдарға сатып жібергендігіне өкінді. Картиналарының қайсысы атақты, қайсысы керемет екенін солардан сұрау керек шығар деді.

	Мұрсәлімнің ағынан жарылып, бұлайша берген жауабына орталық беделді телеарнадан келген журналистің көзі атыздай болды.

	– Осы айтып отырғаныңыздың барлығы қалжың емес, шын сөзіңіз бе? – деп таңырқаған дударбас, таңқы танау жас жігіт микрофонын өшіріп, дереу операторға түсірме, тоқтат дегендей белгі жасады

	– Осы жасыма шейін бір ауыз жалған сөйлемеген адаммын, жарқыным, сенсең де, сенбесең де – бар айтарым осы-ақ...

	– Хым-м, ия, Мұрсәлім Жайнақұлы, әрине, сенемін ғой сөзіңізге, бірақ біздің «Тұлға» хабарына мұндай деңгейдегі жауап, былайша айтқанда, келіңкіремейді.Дұрыс түсініңіз, елдің алдында сіздің осыншалықты асқан талантыңызды дәріптеп, таныту үшін кішкене басқашарақ сөйлегеніңізді қалаймыз. Өзіңіз үшін де жақсы емес пе!? Мәселен, суретшілер одағындағылар, басқа да атағы зор суретшілер өзіңізді керемет таланты, танымал суретші деп бағалайды. Ал танымал әрі керемет суретшінің бұлайша сөйлеп отырғанын жұрт дұрыс түсінбейді ғой...

	– Апырай-ай, ә!.. Бір күннің арасында танымал әрі асқан керемет бола қалғаныма өзім де таңғалып отырғанымды қарашы, - деп күлді Мұрсәлім. – Осыншама уақыт танымал болудың, керемет болудың не екенін сезінбеген сорлы басыма бірден бұл жүкті көтеріп кету қиын екенін, дәлірек айтқанда, мүмкін емес екенін қалай жеткізсем екен саған?..

	– Ойланыңыз. Ойланса, тығырықтан шығар жол табылмай қоймайды, ағатай, - деп құлдыраң еткен дударбас бұған қарай еміне түсті.

	– Жоқ, інішек, сірә, екеуміздің сөзіміз жараспас, әуре болмай, доғарайық әңгімені. Әлгі хабарыңа тұлғалы адамдарды түсіре бер. Менен тұлға жасаймын деген әрекетіңнен жартымды ештеңе шыға қоймас. Өнерде жолы болғандар, құдайға шүкір, жетерлік қой. Несіне маған шұқшия қалдыңдар? Басқа сөзім жоқ менің...

	– Жоспарлап қойып едік, келесі аптаға шығатын хабарды жасай алмасам, құримын, ағасы. Құтқара көріңізші, енді. Теледидар деген керемет насихат қой әрі-беріден соң. Сіздей танылмай жүрген тума таланттарға бұл аса қажет, түсініңіз. Әрі біз де тығырықтан шығамыз дегендей...

	Ызадан Мұрсәлімнің қаны басына шауып, өзін-өзі ұстай алмай қызулана сөйледі.

	– Әлі күнге шейін жалған сөйлеп, жылтырап, жоқты бардай ғып тыраштанудан қашан тиыласыңдар? Халыққа керегі сөздің де, істің де шындығы. Шындықты өтірікпен бүркемелеген заманнан өттік деп жатқанымыз бекершілік болғаны ма? Көрсеткің келсе, мені өзімнің шындығыммен көрсет, өзінің бойына шақ келмейтін атақты да, даңқты да алдымен иеленетін кейбір жолы болғыштардың сөзін мен сөйлей алмаймын, осыны айта бар кезекті хабарсымақ көрсетілімдерін сырттай жоспарлағыш бастықтарыңа. Тура осылай, бір сөзімді бұрмаламай, айна-қатесіз жеткіз!..

	Дударбастың бұдан әрі созбалауға сөзі түгесіліп, қасында жүрген операторын соңынан ілестіріп, ләм деместен зып етіп жөней берді.

	Күйеуінің атын шығарып жатқан ел аузындағы жаңалық хабарға сенерін де, сенбесін де білмеген Күнайым Астанадан жеделдетіп ұшақпен ұшып келді. Жәй келген жоқ, алыстағы, жақындағы осы қалай деген ағайын- туысты хабадар етіп, қуаныштарын бөлісуге шақыра келді.

	Мұрсәлім әйелінің той жасаймын деп желіккеніне үзілді-кесілді қарсы болды.

	– Өмірінде өліп-талып қолы жеткен бір болмашы жетістігі екен, тыраштануын қара байғұстың деп алдымен сол ағайындарың табалайды. Дабыра-шу ғып той жасайтын болсаң, менсіз өзің жаса. Мен кетіп қалам, қалада болмаймын...

	– Оймай-ай деген, бұл қарсы болады екен, кетіп қалады екен ұялып, енді қайттік?! – деп мырс-мырс күліп кекеткен әйеліне қолын жұлқына бір-ақ сілтеген Мұрсәлім есікті тарс жауып шығып кетті.

	Кәрі үйеңкенің түбіне барып, асықпай отырып темекісін тұтатқан ол, осы күндері өзінің әбден қалжырағанын сезгендей болды. Көңілі түспегір әлденеге орнықпай-ақ қойды. Өзіне, бас жүлдені үкілеген картинасына қатысты айтылған сөздердің бәрі мұның адам ретіндегі табиғи мықтылығын сынау үшін жасалған әлдекімдердің көрінеу қасақана әрекетіндей көрінді. Бәлкім, даңқты болуға да адамның ерекше күш-жігері қажет шығар, ал мен сол ерекшеліктен ада-жұда таза боп жаралған пендемін. Сол үшін неге зардап шегуім керек?! Осы жұрттың менен ала алмай жүрген есесі бардай, жан- жақтан анталауы неліктен. Әлгі бір шикі бозөкпе, өзіңіз жөнінде шын сөйлемей, жұртқа керек сөзді айтуыңыз керек деп ақыл үйретеді маған. Ал парықсыз қатынның сиқы мынау. Менен күдерін үзіп, баланы сағалаған ақылсыз неме алып-ұшып жетіп кепті. Той жасамақшы. Міне, мен қандаймын, біз қандаймыз деп ел-жұртқа мақтанбақшы. Бостекі бос тірлікпен сандалған бейшаралар. Жә, жетті. Соларға бола бас қатырудың жөні болмас. Онан да Бекметті ертіп сыраханадан екі-үш саптыаяқтан тартып жібергеннен артық ештеңе жоқ!

	Ұйқыдан басы ісіп, көзі қанталаған Бекмет Мұрсәлімнің сыраханаға шақырғанына балаша қуанды. Шолақжең тар жидесін қушық иығына тырыстыра киіп, сандалшасын жалаң аяғына іліп алып, мұның соңынан ілесіп жүре берді.

	Сыраның екі саптаяғын бірінен соң бірін сімірген Бекметтің маңдайы тершіп, көзі демде жайнап шыға келді.

	– Әй, дегенмен де жарадың сен! Кім екеніңді дәлелдедің. Ана баққұсы саған кеп бекер қонбапты. Мәладес, Мұрсаға! – деп еліре бергені сол еді, Мұрсәлім оған ажырайа қарап, шалт қимылмен бүріп, оны жағадан алды.

	– Өй, сен-н, немене жынданғанбысың өзің! – деп қапелімде сасқалақтап қалған Бекмет өң-түсі бозарып шыға келді.

	– Мен сені сыраға менің кім екенімді айтқызу үшін шақырғам жоқ, осыны ұқ, игроман неме!..

	– Кім «игроман», не деп сандалап тұрсың өзің! Бүйткен сыраңның тап әкесінің аузын...

	Жаны күйіп кеткен Мұрсәлім өн-бойын кенет керней жөнелген ашуды игере алмады. Мұрынан саулаған қаннан Бекметтің тар жидесінің өңірі қып- қызыл болды. Арашаға түскендер екеуін екі жаққа айырып жіберді.

	– Жолы болмаған сорлы бояушы. Қарай гөр өзінің күшеюін. Атағың шықпай жүр екенсің ғой...

	Мұрсәлім оның бай-байлам салып, қатынша бажылдаған даусын естігісі келмей құлағын басып, мойнын бұрмастан кете барды.

	Төсегіне келіп сұлқ түсіп жатып, тұла-бойы қалтырап, біразға шейін өз- өзіне келе алмады. Сөйтіп жатып жүйкесі әбден қалжыраған ол кеш бойы, түнімен тұяқ серппестен, қалың ұйқыға бас қойды.

	Ал таңертеңгісін Күнайым дігірлеп шәйға оятпағанда тапа-тал түске шейін ояна қоюы да неғайбыл еді.

	Шәй үстінде әйелі:

	– Ана асыранды құсың саңғырып, ауланың ішін әбден бүлдіріпті, кеше кеш бойы аула тазаладым, - деді құдды бір үлкен шаруа тындырғандай екпінмен. – Қармағансың тіпті. Ит те осының саңғырығын жеп, уланып өлген ғой, мен білсем...

	Мұрсәлім тырс демеді. Әйелінің сөзін мүлдем естімеген адамдай, шәйін асықпай сораптай берді.

	– Енді аулаға саңғымайтын болады, - деді Күнайым, тағы да бір әңгіменің шетін шығарып. – Тауық ұстап отырған мына Ғабдрахим көршінің артық бір тор үйшігі бар екен, соны арзанға сатып алып, ішіне қамап қойдым баққұсыңды. Бір жағынан, ұшып кетпейтін болады, кім білген, күз жақындап қалды, түздің жабайы құсы ұшып та кетуі мүмкін ғой!..

	– Не дедің, сен қатын! – деп бар даусымен зірк етіп, орнынан атып тұрған Мұрсәлім алқын-жұлқын есікке қарай ұмтылды. – Торға сені қаму керек, құсты емес, сені, сендейлерді!..

	Өзі білетін Мұрсәлімнің бұлайша тосын мінез көрсеткенін өмірі көрмеген Күнайым, тілі байланып, меңірейген қалпы есеңгіреп отырып қалды. Бұл бұрынғы Мұрсәлім емес, басқа Мұрсәлім еді...

	Ауланың көзден таса бір түкпіріне орнатылған тор үйшіктің есікшесін қирата-мирата, топсасымен қоса жұлып алған Мұрсәлімнің әнтек шалт қимылынан секем алған отүйрек-сарыала қаз үргелектеп, бұрыштан- бұрышқа тығылды.

	– Шыға ғой, баққұсы, шыға ғой өзіңнің бұрынғы еркіндігіңе, мінекей жолың ашық!..

	Қамалған тор-қапастан құс емін-еркін үркектемей шықсын деп Мұрсәлім кәрі үйеңкенің көлеңкесіндегі сәкіге қарай кетті. Сосын сәкіге қашанғыдай жайғасып отырып, асықпай темекісін тұтатты.

	Отүйрек-сарыала қаз тор үшікті тастап еркіндікке шыққанымен, аула ішіндегі кеңістікке бұрынғыдай емес, бойын үйрете алмады. Қойтастың үстіне жайбарақат барып қорғалап отырса да, кеше өзін торға қамаған, бұл аулаға жат, бөгде жан тағы да бұған таяп келіп қалардай, селт етіп үргелектей берді. Тып-тымық, мамыражай тыныштықтың бәзбаяғы кенеуі кетіп, аула іші әлденеге құлазып тұрды.

	Отүйрек ендігі бір мезетте дүр сілкініп қалып, қанатын бірер қомдай түсіп, әуеге суысыл қағып көтеріле берді. Темекісін шегіп, өз-өзінен тынып, ойға батқан Мұрсәлімге ғана қош-қош дегендей, ауланың, кәрі үйеңкенің үстінен бір айналып ұшты да, тамыз аспанындағы бұлтсыз, көгілдір ұлы кеңістіктің аясына қарай самғай жөнелді.

	... Баққұсы басынан біржола ұшып кеткенін бүкіл болмысымен, жан-толқынысымен сезген суретші Мұрсәлім өзінің өмірден жолы болмай жүргеніне осыбір сәтте алғаш рет балаша қамықты.

	Ал отүйрек-сары ала қаз болса, сол кеткеннен жападан-жалғыз ұзақ ұшты. Мейірбан, аялы мекендерді іздеп, қанаты талғанша ұзақ ұшты...





МӘҢГІЛІК ӨКСУ




	Бексейіт шал қалтыраған қолының икемі қашып, темекісін әрең тұтатты. Темекінің түтініне әбден ыстанған бөлменің терезесінен сыртқа енжарлау көз тастап, ащы түтінді құныға сорған шал көптен бері көңілін әбден сансыратып, деміл-деміл жан-жүйкесін сыздата беретін сырқат ойдан бүгін де күнұзын арыла алмады…

	…Тоғыз жолдың торабында тұрған осы ауданның құрылыс мекемесін жеке дара иеленіп алған ортаншы ұлы Алмабектің былтыр күзде салып бітірген сегіз бөлмелі осы даңғарадай үйінің ішінен мұның еншісіне тиген қуыс - терезесі көше жаққа қараған түпкірдегі шағындау бөлме болатын.

	Әкімнен бастап аудан орталығындағы үлкенді-кішілі барлық мекеменің басшы-қосшыларын түгел шақырып Алмабек жаңа үйіне той жасады. Ағайын-туысты да ұмытқан жоқ, оларға да бөлек құрмет көрсетілді. Сексенге иек артып, жүру-тұруы марғаулана бастаған Бексейіт шал ұлының той жасағанына қарсы болмаса да, оның тым мақтангөй, дарақылау қылығын іштей құптамады. Мұны әкім мен ауылдың атқамінерлерінің ортасына апарып, нақ төрге отырғызып қойып: «Құдай қаласа, келесі жылы әкей сексенге келеді, соған дүрілдетіп той өткізгелі отырмын, өздеріңіз білесіздер, бұл кісі ауданымыздағы осы жасқа жеткен жалғыз қарт майдангер, анада Жеңіс күнінің қарсаңында газетке мақаласы шығып, мерейі бір көтеріліп қалды өзінің, міне, солай, ағайындар!» - деп желпіне мақтанып, масаттанған ұлының сөзін іліп алып, арақ-шараптың буына піскен қонақтардың гөй-гөйге басқанын қайтерсің. «Ақсақал нағыз батырдың өзі екен ғой, соғыста пәшестерді аяусыз қырыпты, сол мақаласында майын тамызып-ақ айтыпты ғой! Ойпырым-ай, қандай ерлік! Өзіміздің қолымыздан ондай ерлік жасау келер ме еді!» - деген әкімнің сөзін жүзі бал-бұл жайнаған Алмабек тура өзіне айтылып жатқан мадақтай қабылдады. «Рахмет, көп рахмет лебізіңізге, Әділбай Тәкенович!» деп, оң қолын кеудесіне басып иіліп-бүгілген ұлының көлгір жарамсақтығына Бексейіт шал жұрт алдында қарадай қысылып, назарын төмен сала берді.

	«Мерейі өсіп қалды» дейді мына даңғой менің атымнан лепіріп, сұмдық-ай! Қандай дауасыздық, құдайым-ай! Қандай жетесіздік!» Өзінен өзі булығып, жүзі күреңіткен ол солбырайып орнынан үн-түнсіз тұрды да, есікке қарай беттеді. Мұның әлденеге наразы сыңай танытып, тұнжырап кетіп бара жатқанын тосырқаған қонақтар тым-тырс тынып, аз-маз аңтарылып қалды. Алмабек бұл қолайсыздықты өзінше жуып-шайып болып:

	– Көңіл аудармаңыздар, қадірменді қонақтар, үлкейген адам ғой әкей… Шаршап қалған болар, демалсын! – деп елбелеңдеп жатты.

	Жасы үлкейіп, қарттық бойын жеңе бастағалы соғысқа қатысты, өзінің қиын-қыстау кездерді бастан өткерген майдангерлігіне қатысты әңгімеге бұрынғыдай онша құлықты емес болатын. Құдіреті күшті алладан ақирет сапарына аттандырар бұйрықты күнді күтіп отырған жасқа жеткенде соғыс қырғынында мылтық атып, адам өлтіргенін мақтан етуді шексіз күнәҺарлыққа санаған Бексейіт шал соғыс жөнінде әңгіме қозғала қалса, өз- өзінен бұйығылана беретін ішқұста күйге түсетін болып алған. Жыл сайын Жеңіс күнінде өзіне, өзі сияқтыларға көрсетілетін құрметке де ықылас- ынтасы аумайтын болған. Әртүрлі салтанатқа, сый-сияпат көрсетілетін жиындарға да ауыратынын, кәрілігін сылтауратып, бармай қалады. Бір киерлік ашық сұрғылт түсті костюмінің өңіріне саудыратып тағып қойған медалдар мен екінші дәрежелі Отан соғысы орденін кемпірі көз жұмғаннан кейін, осыдан үш жыл бұрын ағытып алып, шүберекке түйіп, бұрыш-бұрышы жұлым-жұлым болып кетілген көнетоз шабаданындағы ескі-құсқы киімдерінің астына тығып тастаған болатын. Соғысты ойына еріксіз түсіре беретін сол сылдырмақ белгілерді ол осылайша көз алдынан аластатқысы келіп еді. Бірақ оның кәрі жүрегіне жазылған соғыс жарасы жыл өткен сайын сыздап, жан дүниесін арылмас құлазудың тереңіне шым-шымдап тарта берді. Сол құлазудың одан бетер асқынуына, ескі жараның аузын тырналап, ой күйзелісіне батуына мұның, жиырма үш жасар қазақ жауынгері, барлаушы Бексейіттің Орел бағытындағы ұрыстардың кезінде жасаған жанқиярлық ерлігі үшін сол кезде Қызыл Жұлдыз орденімен наградталғаны туралы мақаланың облыстық газетте ел-жұртты елең еткізіп жариялануы себеп болған еді. Жүрегін ауыр мұңымен сыздатқан сол оқиға тағы да көз алдынан елес бергендей, қарғыс атқыр соғыстың соңғы зардабы тағы да оны сансыратып жібергендей күй кешті. Мақалада айтылған жанқиярлыққа баланған сол оқиға – Орел түбіндегі бір селоға барлауға барған түні қолға түскен немістердің қарауылшы ротасының екі офицерінің біреуін және жас мөлшері тура Бексейітпен шамалас жап-жас неміс солдатын өз қолымен орманның ішінде сержант Тимошкин екеуінің атып кеткендігі еді. Бұлардың – екі барлаушының ізін кескен қуғыншылардан құтылудың жалғыз-ақ амалы үш «тілдің» екеуін өздеріне масыл қылмай табан астында атып, біреуін ғана алып кету болатын. Екі офицердің біреуін шүйдесінен дәл көздеп сұлатқан қасындағы серігі – сержант Тимошкин, солдатты атуды Бексейітке бұйырды. Алаң-құлаң етіп, аяғын әр жерден бір басып үркектеп келе жатқан неміс солдаты:

	– Русиш золдат-т!.. Русиш золдат-т!.. Нихт тоте мих!.. Шаде мих!.. Русиш золдат-т!.. – деп басын жерге ұрып жығыла кетті. Көз аңғалағы айналып, жаны қатты ышқынған байғұстың сұп-сұр болып кеткен балғын кейпіндегі өлім алдындағы суық үрей, соңғы қиналыс Бексейіттің жүрегін оқыстан дір еткізді.

	– Ат! Ат! дедім ғой саған! – Тимошкин ызаға булығып, Бексейітке өңмеңдей қарады. – Аялдауға болмайды, құримыз! Атып таста малғұнды қыңсылатпай!.. Әйтпесе мынаған қоса сені де атып кетемін осы арада!..

	Өн бойын билеген дірілді баса алмаған Бексейіт сержанттың қанталап, қызарып кеткен көздерін көргенде қолындағы тапаншасын жерге түсіріп ала жаздады.

	– Ат жаныңның барында!..

	Бұдан әрі кідіріс жасаса, өзінің де жер құшқалы тұрғанына көзі жеткен Бексейіт осы бір мезетте өзін сәл бекітіп, тапаншаны қос қолымен сығымдай ұстап, шүрппесін кілт басып қалды.

	– Русиш золда- а-а…

	Түн қойнауында, орыс орманының арасында неміс солдатының аузынан үзіліп түскен осы соңғы сөз құлағының түбінде жаңғырығып тұрып қалғандай болды.

	Бұлардың барлаудағы ерлігі полктың алдында мадақталып, екеуі наградаға ұсынылып, сол қатерлі түннің қияметі артта қалғаннан кейінгі бір күндері сержант Тимошкин бұған оңашада:

	– Сол түні сен әлгі немісті менен қорыққаннан аттың ба, шыныңды айтшы! – деп сұрады жүзін суытып, өктемситін дағдысынан айнымай.

	– Шынымды айтсам, солай, сенен қорыққаннан аттым, бәлкім, қуғын салып келе жатқан немістерден де сонда оншалықты қорықпаған болармын, - деді Бексейіт сержанттың өктемдігіне жыны құрыстап. – Ештеңеден тайынбайтындығыңа көзім анық жетті…

	– Ә, солай дейсің бе! Түсінікті. Онда мынаны жадыңда ұста: әлгі аяғыңа жығылып, шұбатылған сүмелекті менен қорыққаннан атсаң, полк командирі ұсынған наградаға сенің ортақтығың болмауға тиіс. Ерлігім үшін алған орденім деп кейін мақтан етуге сенің құқың жоқ, білдің бе!

	– Қан-құйлы жауым болса да, дәрменсіз адамды атқанымды ерлікке баламаймын! Дұрыс айтып тұрсың! Айтатын жеріңе айт, әлде де кеш емес... Ұсынған наградасын қайтып алсын, әйтпесе маған тиесіліні де өзің қосып ал, өйткені жауға да, маған да мылтық кезенген ерлік сенікі… Ол орденге жалғыз сен лайықсың!..

	– Айтам! Бұл сөзіңе әлі басыңмен жауап бересің, қысық көз азиат! Тірі қалғаның үшін, өмір бойы қарыздар екендігің үшін рақмет айтудың орнына, мынадай сұмдықты айтып тұрсың! Сенің құның – бір оқ еді, әттең!… - Тимошкин езуін қайшылап, көзін алақтатып ызадан жарылып кете жаздады. Бірақ ол Бексейіттің жақ еті бұлтылдап, тістенген әлпетінен сескенді ме, одан әрі өршеленуге дәті жетпеді, бұрылды да жүре берді.

	Осы кикілжіңдеу әңгімеден соң соғыстың одан ары жалғасқан қияметі көп күндерінің бірінде Тимошкин екеуінің жолы екі айырылған болатын. Немістердің әуеден жасаған шабуылы кезінде мойнынан жараланып әрі контузия алып, тылдағы госпиталда саржамбас болып бес ай жатып қалған Бексейіт майданға оралғанда басқа бір дивизияның құрамында жаңадан жасақталған полкке барып түсті. Осы аралықта әлгі Қызыл жұлдыз, сірә, одан адасып қалған болуы керек. Бұған бірақ Бексейіт уайымдамады, қайта жүрегін деміл-деміл сыздата берген сол бір оқиғадан соң өзінің орденмен наградталғанын есіне алмауға тырысқан еді.

	Жиырма жастан сәл асқан шағында майданның алғы шебіндегі жан алысып, жан беріскен ұрыстарға кірген ол соғыс дегеннің біреуді біреудің өлтіруі екеніне көзі анық жетсе де, бетпе-бет тұрып өзі өлтірген неміс жігітінің алақтаған жанарындағы үрейді көпке шейін ұмыта алмады. Көз алдында талай қаруластары оққа ұшты, өзі де талай мәрте сол қатерге басын байлады. Өліммен бетпе-бет келген үрейлі мезеттерді де майданның қиын- қыстау қатерлі жолдарында аз көрмеген болатын. Бірақ сол бір орыс орманында өз қолымен атып кеткен жас неміс солдатының өлім алдындағы жанұшырған жалбарынысы, өмір үшін арпалысы, бейкүнә бейнесі көз алдынан көпке дейін кетпей қойған. Оны өлтірмесе, өзінің де әлгі Тимошкиннің оғынан өлетіні де ақиқат еді, соғыстың қатігез заңына еріксіз мойынсұнбасқа лажы қалмағаны да ақиқат еді…

	Жас неміс солдаты оққа ұшты да, Бексейіттің жарық дүниенің бетіндегі тіршілік баяны одан әрмен жалғасты. Тимошкин екеуінің неміс офицерін қолға түсіріп, Орелді жау құрсауынан босатқан шешуші шайқастардың бірінде дивизияның шығынсыз жеңіске жетуі жолында көрсеткен жауынгерлік ерлігі үшін сол жолы бұған берілген Қызыл жұлдыз араға елу бес жылдай уақыт салып, майдангер Бексейітті іздеп, сонау Мәскеу арқылы облыстық әскери комиссариатқа, одан бір күндері аудандағы әскери комиссариатқа келіп түсіпті. Бұл оқиғаға ел-жұрт дүрлігіп, жарты ғасырдан соң иесін тапқан Бексейіт ақсақалдың Қызыл жұлдызы туралы әңгіменің қызуы көпке шейін басылмай қойған. Әкесінің бұл оқиғаға пәлендей елең етпегені, елең етпек түгілі, орденді алмаймын деп бас тартуы ұлы Алмабекке де, төңіректегі өзім деген жақын туыстарына да төбеден жай түсіргендей болып еді. Газет тілшісінің мұның атынан мақала қылып жазғаны да сол орденнің дерегі еді, бірақ Бексейіттің аузымен соғысқа айтылған лағынет сөздер, орыс орманында 1943 жылдың шілде айының соңында, көз түрткісіз қою түннің құшағында оның атқан оғынан жер құшқан неміс солдатының өлімі оның өмір бойғы өксік-өкінішіне айналғаны туралы сөздер, неге екені белгісіз мақалада жазылмай қалыпты. Тілші жігіт «Көке, мынауыңыз ойланатындай нәрсе екен, соғыс туралы әлі ешкім бұлай айтып көрмеген» деп мұның айтқанын құптағандай еді-ау...

	…Бексейіт шалдың атынан осы мақаланың жарық көруі сәтімен келген оп-оңай іс болмаған еді. Тілші жігітті үйге кіргізбей әлек салған әкесінің қыңырлығына Алмабек әуелі ашуланды, содан соң көндіре алмасына көзі жетіп:

	– Облыстан арнайы өзіңізді іздеп келіпті, көке, ұят болар, қыңыраймай, бір-екі ауыз тілдесіп, үлкендік жөн-бағдарыңызды білдірсеңізші, - деп жалынды

	– Немене, сол орденді алмағанымды ел-жұртқа жария етуге де менің рұқсатым керек пе екен, жаза берсін жазатынын, басымды қатырмасын! – деп, қолын бір сілтеп, сөзін одан әрмен тыңдамай қойды. – Атам заманғы қарғыс атқыр соғыстың әңгімесі таусылатын кез болған жоқ па, түге! Төрімнен көрім жақын маған соғыстың қырғыны туралы сөйлетіп, күнәһар етпесін! Аулақ, аулақ!..

	– Апыр-ай, енді не істедік!? – деп қиналып, шарасы таусылған Алмабек әкесіне осы ауылдың шалдарын салуды ұйғарды.

	Бексейіт шалмен екі-үш ата жерден қосылатын, жас шамасы да қарайлас Қосымәлі бастаған осы ауылдың үш-төрт шалын машинасына салып алып келген Алмабек оларға бір тоқты сойып қонағасы берді. Мән- жайға қанық шалдар, етке тойып, көңілдері жайланған соң әңгімені әріге салмай бастап та жіберді.

	– Беке-е! А, Беке!.. Бүгін мына Алмабекжан деймін, көкеммен әңгімелесіп, көңілін сергітіп қайтыңдар деп, сыңғырлаған мына құтханасының төріне шақырып әкеліп, бізге қонағасы беріп меймандостық жасап отыр, - деп даусын мәнерлеп, бипаздай созған Қосымәлі шал, добалдау иегінен қарыс сүйем түскен ақбурыл сақалының сиректеу ұшын оң қолының салалы саусақтарымен бір тарамдап қойды. – Мынау күні кешеге дейін ауылдық кеңесті басқарған, өзіңмен тете ұзын мойын Стамқұл, анау да бөтенің емес, ескі жұртыңда екі үйіңнің түтіні бір-бірімен қосылған, өзіңе бәрімізден жақын томпақ Құдияр - осы отырғанымыз өзіңмен бірге өмірдің азды-көпті ащы-тұщысын бірге татып келе жатқан жандармыз. Кешегі Керманмен соғысты шаруаға бас-көз болып елде қалған мына Стамқұлдан басқамыз көрдік, тататын дәм-тұз, көретін жарық болғасын сүйегіміз жаттың жерінде қалмай, аман-сау елге оралдық, әйтеуір. Мына Құдиярдың кәнтөж болып, екі құлағы бітеліп, басының зеңгіп қайтқанын да білесің. Сол соғыстан бомбының жарықшағын мойын омыртқаңда сыналатып өзің де зәуел-зардап шегіп оралдың. Бүгінгінің адамына айтсаң, сенбейтіндей өткелекті сен де кешірдің басыңнан, біз де кешірдік, соны ұмытатын жөніміз қайсы?! Сен сияқты казитке көп жазылған жаужүрек қаһарман болмасақ та, бірер сылдырмақты өңірімізге, айналайын үкіметім қадаған. Ана бір кездері Жеңістің пәленбай жылдығы деп тағы да наград етіп беріп жатыр сондай медәлін. Тәубе ғой бұған да, солай емес пе, а!?.

	Кемел сөйлеп, толғамдап отырған Қосымәлінің әжім ізі көп шиырламаған кесек жүзі әнтек шырайланып, отырғандарға аласы көп үлкен көздерін алма-кезек аударып, бір қарап қойды.

	– Солай, солай, жаратқан иемнің бергеніне тәубе! – деді Құдияр қолындағы мөлтектей мүйіз шақшасының тығынын ағытып жатып. – Көрген бейнеттің зейнеті ғой бұл да болса…

	Стамқұл Қосымәлі мен Құдиярдың айтқандарына бас шұлғып қойып, сөзге араласпай үнсіз тыңдап отырды. Әңгіменің ауанын аңдап, тым-тырс тынған Бексейіт шал аз-кем тосылыстың арасында Қосымәліден шыққан ұзын арқау сөздің тиянағын тапқысы келгендей:

	– Е, атам заманда өткен сол соғыстың ұзын-ырға әңгімесінің саябырланар уағы болмап па еді, одан бері де неше бір мезгіл аумап па еді бұл адам пендесінің басынан?! – деді салыңқы, қалың қабағының астымен отырғандарға жағалай көз тастап. – Басқаны қайдам, қияметі көп, төгілген қаны көп соғыс сұмдығын бастан кешірген сәттеріме қазірде өз-өзімнен түршігетін болғанмын. Жаужүрек ер болып, адам қырғаным үшін бүгінде мақтанып, кеудемді қаға алмаймын, жарқындарым. Жасырақ кезде есерлікпен сол мадақтарға ден қойсам, өмір базары тарқар мезетке жеткенде ол енді мақтау емес, өз атыма айтылып жатқан қарғыстай естіледі…

	– Астафралла!.. – деді Қосымәлі оның сөзін кілт үзіп. – Талайға қасірет әкелген сұм пәшестің өзі бастаған соғыстың отына шарпылып, еліңді қорғаймын деп жасаған ерлігіңді айтқан сөздер қарғыстай естіледі дегеніңді бізден басқа ешкімге естірте көрме. Соғыс қияметін көруді есі түзу адам өз басына сұрап, тілеп алмайды, сен де тілеп алған жоқсың! Осыған байып берсек қане енді. Мына Алмабектердің алдында өзіңді қарғысқа қиғандай не зауал туды соншалық?! Әрі-беріден соң осыны айтқалы да жиылып отырған ретіміз бар. Ана жолы мына балаңның да, ағайын-туыстың да беті күйгендей бір жағдай болды, өзіңді пәленбай жылдан кейін іздеп Мәскеуден келген наград-өрденді алмаймын, кейін қайтарыңдар деп әлек шығарыпсың, елдің алдында масқарамыз шықты…

	Манадан бері тым-тырс тынып отырған Алмабек:

	– Тіпті, ана облыстың орталығынан, білдей газеттің атынан келіп отырған тілшімен де сөйлеспеймін деп отырған жоқ па, жанды күйдіргенде! – деді осы тұста бір қопаң ете қалып.

	– Апыр-ай, Беке, мұныңыз тіпті болмаған екен! – Стамқұл ұзын мойнын отырғандардың төбесінен асыра маңғаздана созып, әңгіменің осы орайында өзінің сөз қосуын жөн деп тапқандай болды. – Кәзитші дегендерің ертеңгі күні бұл қылығыңды әшкере етіп жазып жіберсе, дүйім жұрттың бетіне қалай қарайсың, пәшеспен соғысқаным үшін берілген өрденімді алмаймын деп, баяғыдан бергі дәріптеліп, ел санасына сіңген ғаділетті іске қарсы шыққан сенің атағың елдің атына нұқсан болмай ма, әкесі мұның сондай-сондай екен деген сөз мына Алмабектей азаматты жерге қаратпай ма?!

	Жан-жақтан адуындап, атойлап айтылған сөздің қыспағында қалған Бексейіт өзінің жанын құлазытқан, ертелі-кеш өзімен бірге бақилық болар өкініш-өксуін бәрібір бұларға ұғындыра алмасын білді. Орел орманында аяғына жығылып, «өлтіре гөрме, жанымды қалдыр» деп жалынған жас неміс солдатының өлім алдындағы дауысы көп жылдардан соң жадында қайтадан жаңғырығып, қайтадан сол өксік көкірегін қысталаңға салғанын қайтіп айтар?! Айтса, бұлар ұлардай шулап: «Сол пәшестің орнында өзің болсаң, ол сені ойланбастан атып салады» дер еді, бірақ бұл сөз оның мәңгілік мұңын сыздаған жүрегінен жуа алар ма, өмірімді бір жолға қия гөр деп жалынған сол мұңлықтың алдындағы күнәсіне жұбаныш таба алар ма?! Кешірімнен, аяушылықтан ада болған сол күнәмді енді немен ақтап алармын?! Сені өлтіріп, көрсеткен «ерлігім» үшін берілген орденді алудан бас тартқаннан басқа, күні-түн соғысқа қарғыс айтқаннан басқа қолымнан келер шарам жоқ енді, сорлы солдат!..»

	Бексейіт шал тап осы мезеттерде өзге бір әлемнің ішіне еніп, өз ойымен өзі болып кеткен еді. Айналасында отырғандардың бір сөзін естіп, бір сөзін естімеді. Құлағының түбінен естілген дыбыстар қаңғыр-күңгір етіп, мән- мағынасынан ажырап, құрдымға шым батып сіңіп жатқандай. Біріне-бірі қарап сөйлеп, бас изесіп, бірін-бірі мақұлдасқан жандардың бет-бейнесі бұлдыр перденің арғы жағында қалып, одан алыстай берді…

	…Елес пе, шын ба, о құдірет, тағы да сол сержант Тимошкин, бет-жүзі күреңітіп, бұған түтіге, тістене қарайды. «Кімді аяп тұрсың, есіңді жи! Ол - фашист! Фашисті аяғаның - сатқындық! Өзіңе, маған, бәрімізге опасыздық жасағаның! Есіңді жи, Бексейіт!» Өн-бойын билеген түршігістен Бексейіт оған жауап қата алмайды, тілінің ұшында тұрған сөздерді айта алмай қиналады.

	Қосымәлі шал енді бір сәтте Тимошкинге айналып, әлгіндей зәрлі кейіппен, бұған көзімен ішіп-жей қарағандай болды. Құдды сондағыдай бәрі де, құдды сондағыдай түршігіс пен аяныш аралас өксік кеудесін қысып бара жатты.

	Аяғына жығылып, «өлтіре гөрме мені, менің еш жазығым жоқ, орыс солдаты… сенің де мен сияқты өзіңді күтіп отырған анаң бар шығар… тым болмаса, анамды ая, ол мені күтіп отыр ғой» дегендей жалбарыныспен ажал алдында ебіл-себіл жанталасқан неміс солдатының тіл ұшынан үзіліп түскен ақырғы сөз құлағының түбінен дәл сондағыдай зыңылдап тұрып алды:

	«Русиш золда-а-а…»

	– УҺ-Һ!.. - Көкірегін қарс айырған күрсініспен бірге іштегі шемен мұңын сыртқа шығарған Бексейіт шал басын зеңіткен өң мен түстің арасындағы халден сәл айыққандай болды. – Жарар, бар мұңдарың мені тілшімен сөйлету болса, келсін… Бірақ менің сөзіме өз жанынан сөз қоспасын деп айтың оған. Айтарымды айтармын, соны шығарсын кәзитіне…

	– Айтарың әлгіндей бір… пәшестің обалына қалдым дегендей сөздің айналасында болмасын, Беке, - деді Қосымәлі өзінің сөзіне мақұлдау күткендей, отырғандарға көз қиығын тастап. – Салиқалы сөзіңді айтып, ел- жұрттың көңілінен шығуға тырысарсың… Әйтпесе обал арқалап жүрмін деген сөзің бәріміздің көңілімізге келетін сөз, соғыстың отына шарпылап, жауға қаратып мылтық атқандардың бәрінің намысына тиетін сөз…

	Қосымәлі ақсақалдың қатқылдау сөйлегенінен қырсық шал тағы да қитығып қалар деп қорыққан Алмабек орнында отыра алмай тықырши берді.

	– Хым-м, ия, - деп Қосымәліге қарай иегін көтеріп, ымдағандай белгі беріп, көзін қысты. – Қосым көке!.. Әр жағын қазбаламай-ақ қойыңыз… Тілші жігіт әкей не айтса, соны жазамын деп отыр, бұрынғының заманы емес, ананы айтуға болады, мынаны айтуға болмайды деген… Әркімнің өз еркі өзінде, солай ғой…

	Алмабек бәрін де өзім келістірем, саспаңыздар дегенді осылайша сездіріп, әңгімені бұдан әрі өрбітпеді.

	Үйге сол күні кешқұрым келіп Бексейіт шалмен ұзақ әңгіме-дүкен құрған тілші кәрі майдангердің жүрек түкпірінен ақтарған сөздерін түп-түгел диктофонына түсіріп алды.

	– Менің әңгімем осы, балам… Ал әлгі екінші Қызыл жұлдызды алатындай мен ешқандай ерлік көрсеткенім жоқ. Менің «ерлігім» өзім сияқты өрімдей жас жігітті атып кетуге мәжбүр болғаным… Жалынғанына, жалбарынғанына қарамай аттым… Өмір бойғы өкінішім осы, жасым сексенге келгенше мойныма жазықсыз сорлының қанын жүктедім-ау деген күмән-азап тыншу бермей келеді, шырағым…

	Егер атпасаңыз?..

	Мен де, Тимошкин де барлаудан оралмас едік…

	– Онда неге өкінесіз, көке?.. Міне, тірі жүрсіз… Неміс солдатының орнына сол орманның ішінде сіз қаза тапсаңыз, өзіңізді мен қазір іздеп келмес едім…

	– Балам, сен түгілі, өмірдің ащы-тұщысын бірдей татқан адамдардың өзі менің қапалы жағдайымды түсіне бермейді. Мен сол орманның ішінде қан-құйлы пәшесті емес, адамды өлтіріп кеттім деп өкінемін. Соғыста тек қана жаудың әскерін өлтірдім деп өзіңді өзің жұбатудан оңай ештеңе жоқ, бірақ сол самсаған дұшпанның арасында соғысуға қарсы, адам өлтіруге қарсы жазықсыз адамдардың да болғаны шүбәсіз ғой. Менің жанымды жегідей жейтін осы жәйт, бірақ оны түсініп жатқан кім бар?!. Түсінбейтін болғасын, айтқым да келмеген, өзіңді үйге келмесін, сөйлеспеймін дегенім содан еді, шырағым. Енді, міне, кәзитші болғасын, өзіңе айтып отырмын. Менің атымнан жазатын болсаң, осы шындығымды жаз – адам өмірге бірін-бірі өлтіру үшін келген жоқ, өзім бастан кешірген соғыс жер бетіндегі адами тіршіліктің осынау ақиқатын жоққа шығарған қасірет-зауал болды... Сондықтан адам өлтіргенім үшін, сексенге келген жасымда орден алып күнәҺар бола алмаймын, онсыз да сол өкініш, сол өксік бәрібір мені тозақ отына күйдірері анық… Жә, болар, жетер осымен, мұны көп айтқаннан күнәмді жуа алмаспын… Тек кәзитіңе менің бір сөзімді өзгертпей жазарсың, шырағым. Біреу болмаса, біреу: «е, мұның да айтып отырғаны жөн-ау» дер, ал енді жамиғат-жұрттың көпшілігі, ана Қосымәлі сияқтылар: «алжыған адамның сандырағы ғой» дер, қалай болғанда да бұл – менің өзіммен бірге алып кететін өкініш-мұңым. Бәлкім, осы жалғанның бетінде дұшпанын өз қолымен өлтіріп, өксіп өткен жалғыз мен-ақ болып қалармын…

	Соғыстың қарапайым бір қаһарманының атынан Жеңіс күні туралы газетке толғаныс ұйымдастыруды ойлаған журналист қарсы алдында отырған, бір қарағанда томырықтау, тұйықтау, шынтуайтында көңіл-сезімі босаң қарт адамның көкейінде буырқанған шындықты естігенде ойға алған тақырыбының құрдымға кеткенін бір-ақ білді.

	Іздеп келген адамы әрбір алған орден, медалін мақтаныш етіп, соның әрқайсының тарихына тоқталып, майдангерлік жолын тәптіштеп айтатындардың сойынан болмай шықты. Тым болмаса кәріліктен қалжыраған, соғыс салған ауыртпалықты жүрегінің түкпірінен өшіре алмай, рухы күйзелген адамның жан қиналысын қанша түсінгісі келсе де, қайтсе де адам өлімін айналып өтпейтін соғыстың қатал шындығы тұрғысынан түсінуге болатындай қисын таба алмай қиналды.

	– Бауырым, қиналма, - деді Алмабек оны сол күні кешке үйінде қонақ етіп отырып. – Біздің әкей, соңғы бірер жылдан бері, кемпірі қайтыс болғаннан кейін бір сары уайымға түсіп алды. Соның әсері ме, қайдам, соғыста адам өлтірдім, қит етсе, о дүниеде тозақ отына күйемін дегенді шығарды. Әлгі орденді алмаймын деп те әлек шығарды ғой. Әскери комиссариатпен өзіміз келісіп, орденін де үйге алып қойғанбыз. Оны енді кейін қайтармайды ғой, әлдеқашан тарқап кеткен кеңес заманының ордені енді кімге керек дейсің!? Орденді алудан бас тартты, пәлен-түген деген де әңгіме жоқ енді, бәрі орын-орнында. Елу бес жылдан кейін табылған орденнің иесі Бексейіт Қуатжанов деген майдангердің атынан сол кезде жасаған ерлігі туралы өңдеңкіреп, жөндеңкіреп дегендей, қалай жазамын десең де болады. Ал мына айтып отырғанының барлығы – үлкейгендіктің әсері, әйтпесе, осыдан бес-он жыл бұрын, бойында әл-қуат бар кезінде, орден-медалдарын тағып, қутыңдап, талай пәшесті қырғанбыз, жаудан кекті алғанбыз деп, кеудесін қағып жүрген адам ғой… Сондықтан саспа, өзің ойлағаныңдай етіп шалдың атынан жаза бер, саған ешқандай да сөз келмейді, бұған мен сөзімді берем…

	– Солайы, солай-ау, кейін бірақ мен мұндай сөзді айтқан жоқ едім деп, шалың дау соғып жүрмесе болғаны…

	Дау соқпайды, ол жағына мен өзім жауап берем, бауырым…

	– Келістік!..

	Әкесінің сыртынан тілші жігітпен келісімге келіп көңілін бірлеген Алмабек абыройлы үлкен бір іс тындырғандай болды. Қалай болғанда да ел- жұртқа оның жеке басының күйзелісінен туған шындық емес, ерлік, жеңіс туралы айтылатын, айтылып келе жатқан шындық керек қой, сол тұрғыдан ол өзінің бұл әрекетін қиянатқа санамады. Әрі-беріден соң бұны әкенің, қарт майдангердің абырой-беделін сақтап қалу жолында жасаған перзенттік парызы деп те санады.

	Қаладан биыл институт бітіріп келіп, мектепте мұғалім болып жүрген немересінің үлкені Нұрайым бір күні:

	– Ата-а, Ата! Сіздің мақалаңыз шығыпты газетке! – деп үйге қуанып келіп, газетті атасының қолына ұстатты.

	«Ерлік жаңғырығы» деген тақырыптың астына өзінің аты-жөнін бадырайтып жазып қойған мақаланы шынысының қалыңдығы бір елі көзәйнекпен ежіктеп оқып шыққан Бексейіт шал есеңгіреп отырып қалды.

	Елу бес жылдан кейін иесін тапқан әлгі бір орденнің тарихына байланысты журналиске өзі айтып берген шындықтың жұрнағы да қалмапты. Шындықтың айтылар заманы туды деген сөздің бекерге шыққаны ма сонда…

	…Қаһарман барлаушылар сержант Тимошкин мен Бексейіт Қуатжанов қолға түсірген неміс офицері алдағы болатын стратегиялық жағынан аса маңызды шабуылдың жеңісті аяқталуына бірден-бір себеп болыпты…

	Бұл мақаланың Бексейіттің өз сөзімен жазылғаны рас болса, орыс орманының ішінде жас неміс солдатын құрбан етіп ажалдан аман қалған Бексейіттің қан жылаған жүрегінің күйзелісі қайда?! Тимошкиннің өзіне кезенген мылтығынан дір етіп сыр берген оның адамдық дәрменсіздігі туралы айтылған сөздер қайда?!

	…Қуғыншы немістердің қолына түспеу үшін, тұтқындап алып келе жатқан екі фашисті сұлатып, үшіншісін өздерімен бірге жау тылынан тірі алып шыққан қос барлаушы ерлігінің белгісі – елу бес жылдан кейін иесін тапқан Қызыл жұлдыз екен!..

	Сол орденді алудан не үшін бас тартқаны туралы жүрегін жылатып айтқан, күйзеліп айтқан сөздері қайда?! Мынау құдды Тимошкиннің қолымен жазылған мақала ғой, неге мұның, Қуатжанұлы Бексейіттің аты тұр мына жерде бадырайып?… Неге?..

	Біртін-біртін шымырлап қайнап, жүйкесін ширықтырған ызадан өн- бойын діріл билеп, бір әудемге дейін өз-өзіне келе алмады. Көмейіне түйдек- түйдек тығылған, бірақ тығыны ағытылмай булыққан ашу құмығып- құмығып ішінде өлді.

	Бексейіт шал содан былайғы күндері бұрынғыдай емес, томаға-тұйық күйге түсті. Жұртпен араласы азайып, ара-кідік ауыл-үйдің арасында жүріп, шақырылған той-садақаларға баруды да сиретті. Тұнжырап, сұлқ түскен көңілін аулағысы келіп, аны-мұны шаруа-жайын ақылдасқан болып ара-тұра сөзге тартқан Алмабекке де пәлендей оң қабағын танытпайтын болып алған.

	Жаңа үйдің қоныс тойын өткізіп болғаннан кейін, бір күні түскі шәйдің үстінде Алмабек:

	– Көке, әкім мені өзіне орынбасарлық қызметке шақырып жүр, қандай ақыл бересіз? Қолыңнан іс келетін, ұйымдастырушылық қабілетің мықты жігітсің деп қыр соңымнан қалмай қойды, құрылыс мекемеңді балаңның атына өткізіп, тіркетіп қой, ештеңеден ұтылмайсың дейді. Соған Сіздің ақылыңыз керек болып тұр, не айтасыз?.. – деді әкесінен шешімді сөз күткен сыңаймен. - Әлде бас тартайын ба?..

	– Өзің би, өзің қожасың, менен неменеге ақыл сұрап отырсың, үй саламын дедің, салдың, пәленбаймен құда боламын дедің, құда болдың, өйтемін дедің - өйттің, бүйтемін дедің - бүйттің. Ақылы азайған, сүйегі саудыраған менің ақылымның қажет еместігін біле тұра, жоп-жорта жымысқыланба! Бәрібір өз білгеніңмен, өз пайымыңмен өмір сүріп жатқан саған ендігі жерде менің ақылым, менің түсінігім қажет бола қоймас, құлағыма тиыштық бер!.. - деп Бексейіт шал өзінен ақыл сұраған ұлының сөзіне қитығып қалды. - Жә, айтпақшы, менің саған айтар бір ғана ақылым бар, тыңдасаң, соны айтайын… Мені жұрттың алдында әкем майдангер деп, пәлен деп, пәштуан деп дәріптеуіңді доғар, менің сексен жасқа келетініме той жасаймын деп те дарақыланба. Ендігі қалған ғұмырым, аз ба, көп пе, бір құдайдың өзі санасын. Адам деген пенденің еркі құдайда, соны ескер, шырағым. Жұмыр басты адамның бұл фәниге келуі де, бұл жалғаннан қош- қош деп өтуі де бір ғана жаратқан иемнің бұйрығына байланысты… Тіршілік-фәнидің сол бұйрығынсыз кешегі қатігез соғыста адам өлтірген күнәм үшін құдіреті күшті Алланың алдында жауапталар кезімнің енді көп қалмағанын сезем, мен туралы көңіл қалауың дұрыс деп тапқан сөздеріңді содан кейін айта жатарсың… Менің айтарым осы…

	Әкесінің екі ұрты суалып, кіреукеленген мұңның көз жанарында қалыңдап бара жатқанын көп күндерден бері бүгін алғаш рет байқағандай, Алмабектің жүрегі аяныштан шым ете түсті.

	Бексейіт шал ішіліп болған шәйдің батасын жасап, орнынан тұрды да, өзінің бөлмесіне кіріп, төсегіне барып қисайды. Өзімен-өзі оңаша қалып, өткен-кеткен пенделік тіршілігі туралы сансыраған ой кешулерге түсуді дағдысына айналдырған ол көзі жұмулы күйде ұзақ жатты, кеш түскенше жатты.

	…Жалқынданып батқан күнмен бірге терезе әйнегінде ойнаған жарық ғаламның нұры баяу-баяу күңгірт тартып, көмескілене берді. Тағы бір күннің жарығы семіп бара жатты.

	Терезеден әлсіз ғана сәулеленген күзгі кештің солғындау қызғылт реңкі Бексейіт шалдың суланған кәрі жанарына соңғы болмашы ұшқынын сәл ғана жаната түсіп, үй ішін жайлаған кілгірт көлеңкеге сіңді де, мүлдем өшті.





СЫРЛЫ ЗЕРЕН




	Шым кесектен соғылған ауланың кетілген тапал дуалына әукесін үйкелеп тұрған қызыл баспақ дарбазаның сырт жағын орай сусылдай, үйіріле соғып көтерілген құйыннан үркіп, құйрығын шаншып, төрт аяғын төрт жаққа салып, тапыраңдай жөнелді.

	Қыркүйектің ілкім кезінде ыстығы шілдеге бергісіздей тымырсық, ми қайнатар күннің ұлы сәскесі болатын. Малдың жем астауын алдына алып, сененің терезесі алдындағы жиде ағашының көлеңкесінде көк қауынның қабығын турап отырған Дүрия кемпір кенет шыр-пыры шығып, ойбайға басты.

	– Қарасан келгір, қайтеді-ай мынау, құйынмен қосылып, жынданып!..

	Кемпірдің ойбайы қызыл баспақты одан бетер еліртіп, құтыртып жіберді. Оқыс дүрлігістен тауықтар мойындарын қылт-қылт еткізіп, тұс- тұстан қыт-қыттап, ауланың іші азан-қазан болды да қалды.

	Қол орақтың шалғысынан қиып жасалған, сабы добалдай селебе- пышақты астаудың ішіне тастай салған томашадай қара кемпір, екі қолын ербең-ербең созып, орнынан тұруға еміне түскені сол еді, танауы делең қағып елірген баспақ осы мезетте әй-шәй жоқ, бұған қарай маңдайлап келіп тура салды да, соңғы қас-қағымда жалт бұрылып, жанап өтті. Жөнімен жанап өткен жоқ, қауынның қабығы туралған астаушаның ернеуін артқы тұяғымен іліп, ойран-ботқасын шығарып, астан-кестен төңкеріп кетті.

	Үйірілген құйыннан үркіп, тып-тымық күннің тып-тыныш бір сәттегі шырқын бұзған қызыл баспақ ақыры шөп қораның тал шарбағын опыра- мопыра құлатып, сыртқа ытқып бір-ақ шықты.

	Қапелімде, көзді ашып-жұмғанша болып өткен ауладағы ойраннан есін жиған кемпір кимешегін түзеп, бетін құмғандағы салқын сумен шайып, жан шақырды. Содан соң, демін сәл басып алғанннан кейін бүкшеңдеп жүріп, қауынның шашылып қалған қабықтарын бір-бірлеп теріп, астауға бір-бірлеп қайта салды. Күбірлеп, күңкілдей сөйлеп, әуелі қызыл баспақты малға айтылар небір келеңсіз сөздермен бір сыбап алды. Сәске болмай стансаның басындағы жайма базарға кетіп, үйге әлі жете алмай жүрген келіні Назымбикені, осы Төменарық ауылдық әкімінің орынбасары, кеңседе отырып, ертелі-кеш қағаз жазудан қолы босамайтын немере қызы Күләнді, түздегі оны-мұны шұбалаң шаруадан мұрнына су жетпей жүретін ұлы Шәрібекті, жаз болса су жағалап үй көрмейтін, енді таң азаннан кешке дейін мектептегі сабағы мен көшедегі ойыны аралас осы үйдің бір-бірімен тете ұсақ балалары Серғазы мен Ерғазыны, қысқасы үлкені бар, кішісі бар, түп- түгел әрқайсының атын атап, түсін түстеп жер-жебіріне жетіп ұрсумен болды. Жазғы каникулы бітіп, алдыңғы күні қаладағы оқуына кеткен Болғанбектің ғана атын аузына алмады.

	– Осы шіркіндердің не ойлайтынын білмеймін, ертеңгі күні менсіз қайтып тіршілік етпек бұл мұндарлар!? Желдеген ешкі сияқты осы үйдің әлгі тыпыраш-тыраш қатынында да шайнам ақыл жоқ, үйінің ат-көпір шаруасын шашып тастап, аяғы аяғына тимей, желкілдейді де жүреді. - Топсасының майы кеміп, әбден қажалып, тозған қақпаның жадау есігін шиқылдата ашқан Назымбикені Дүрия кемпір көз қиығымен байқап қалса да, байқамағандай сыңаймен сөзін одан әрмен еселей түсті. – Әлгі жынды торпақ тапап, жаңағы жерде мені опат қылып кетсе, қайтер еді шіркіндер? Қайтер дейсің, жоп- жорта сықсыңдап жылағансып, сексенге келген кемпірдің сұрауы жоқ деп тездетіп көміп тастағаннан басқа не істер дейсің бұларың!..

	Назымбике енесінің әлденеге кейістік білдіре, өзімен-өзі бұрқылдап, сарқылдап сөйлеп жатқанын аңғарды да, аяғының ұшымен басып, жүзін қырын берген күйі сененің қора жақ бетіндегі есігіне қарай жылыстап өте берді. Сөзінің де, өзінің де билігін бұл үйде әлі ешкімге бере қоймаған бірбеткей енесіне тіктеп келмек түгелі, Назымбике бет-жүзіне туралап қараудан да қаймығатын. Шәрібекке қосылғалы отыз үш жыл өтіп, өзі де бүгінде салиқалы ана болғанымен, не құдірет екені қайдам, осы кемпірдің мысы оны ылғи басады да тұрады. Шәрібекті былай қойғанда, екеуінен өрген балаларының билігі де оның қолында. Азын-аулақ шаруаның басын қайырып, табыс тауып жүргендердің тиын-тебіні де кемпірдің сандығында сақталып, есеп-қисабын да оның өзі шотқа қағып отырады. Былайша айтқанда, бұл шаңырақтың бүкіл билігі жеке-дара бір адамның қолында, ол адам – Дүрия кемпір. Оның айтқаны – бұлжымайтын заң, одан ауытқуға жол берілмейді. Кемпірдің қандай мәселедегі болмасын ұйғарым-кесіміне және тәрбиелік мақсаттағы ұрсу, ақыл айту сияқты сөздеріне наразылық білдіру бұл үйдегілердің ешқайсының да қаперіне кірмеген нәрсе.

	Назымбике сол бұйығы дағдысымен енесі сабасына түскенше оның көзіне көрінбей-ақ қоюға тырысып еді, мұнысынан бірақ ештеңе шықпады.

	– Әй, қайдасың! Інге тығылған суырдай болмай, шық бермен, кәне! – деп сененің есігін айқара ашқан Дүрия кемпір кәрлене дауыстады. – Мен осы үйдің құлақкесті құлы ма едім сонша, анаған да, мынаған да сырпылдап жүре беретін, жиып ал, ана тауықтарыңды ауладан тырақайлап қашып өріп кеткен. Оқыра тигендей құйрығын шаншып осырақтаған әлгі жынды баспақ қараптан-қарап құйыннан үркіп, осы арада әлек-шәлегімді шығарды, құсың түгел, мені тапап өлтіріп кете жаздады… Жүрсіңдер түге, жағаларың – жайлау, жолдарың – айдау! Әлде сендерге менің өлі-тірім – бәрібір ме, а?!

	– Апыр-ай, ә! – деп басын қайта-қайта шайқаған Назымбике, енесінің қалыңдау біткен қабағының астынан ағалаң-ағалаң етіп қалған кейісті көздеріндегі ашудан тайсақтай беріп, болар-болмас күңк ете қалды. – Қолдан жем жеуге үйренген неме, емесектеп ауладан шықпайтын болып алып еді өзі…

	– Е, жем беруге өзің үйреттің, енді өз обалың - өзіңе деп тұрсың ғой, анау бес елі бетің шімірікпестен! Жемге үйретіп бақсам, ана можантопай байың мен екеуіңнің малыңды бақтым, молама сол баспақты бірге ала кетпейтінімді қасақана біліп айтасың-ау, ешкібас неме! Қадамың қатып қалды ма, бар, тауықтарыңды жинап ал, былтырғыдай мына ауладағы саңырау Сәрсенәлінің жаман көпек иті туталақайын шығарып, қырып тастамасын десең!..

	Қыңыр кемпірдің ығына жығылудан басқа лажы қалмаған Назымбике үн-түнсіз қалпы, бұрылып жүре берді…

	Құйын үркітіп, тапыраңдай безген қызыл баспақ сол кеткеннен мол кетті. Кеш түсе, әлі көз байлана қоймаған жарық мезгілді пайдаланып, Шәрібек ауылдың төңірегін бірқыдыру шолып, сиырдың шұбырып күнде өрістен қайтатын тұсын да бағдарлап, баспақты таба алмай келді.

	Қызыл баспақтың үшті-күйлі жоғалуына құдды өзі кінәлідей, Дүрия кемпір кеш бойы бір әудемге шейін тоң-торыс күйде болып, жақ ашпады.

	Бұл үйде кемпірден тайсақтамайтын жалғыз адам мінезі ашық, еркетотайлау Күлән ғана болатын. Айтатын сөзін айтып салып, отыра береді. Өзінің осы турашылдығы, әрине, көп жағдайда оған ұнай бермейтінін Күлән біледі, біле тұра әзілдегенсіп, кешкі шәйдің үстінде өңін бермей томсарған кемпірді сөзбен әрі-бірі түрткілеп қойды.

	– Апа, құйынды адамның көзіне көрінбей үйіріліп келетін шайтан деуші едіңіз ғой біздерге, баспағыңызды сол шайтан-құйын алып кеткен шығар, - деді Күлән, шешесі Назымбикеге көзін қысып қойып. - Әйтпесе, қайда кетеді? Жем іздеп ендігі өзі-ақ келуші еді ғой…

	– Тәйт әрі, қайдағыны айтпай! – деп зекіп қалды Дүрия кемпір. – Аузыңа шайтаннан басқа жөндем сөз түспеді ме!? Түн жамылып отырып айтқан сөзінің сиқын қарашы, бәтуәсіздің…

	– Апатай-ау, құйынды шайтан дейтін өзіңіздің сөзіңіз ғой, менің не жазығым бар?! – деп Күлән жоп-жорта ақталған болды. – Менің айтып отырғаным, сірә, солай болған шығар деген болжам ғана ғой…

	– Е, болжамшыл болсаң, осы ауылдың екі күннің бірінде жоғалып жатқан малын кімдердің ұрлағанын болжап, анықтап, кәнтөріңдегі жазатын қағазыңа хаттап, соларды неге соттатпайсың, а!? – Күләнді өзінше мысқылдаған кемпір, «енді бұған не дер екенсің» дегендей сыңаймен мырс етті. - Қызыл баспақ та сондай суық қолды біреулердің аранына түскен шығар, әйтпесе екі кештің арасында үшті-күйлі қайда кетуші ед…

	– Дұрыс айтасың!– деп Күлән сөзін нығыздай түсті. – Соттатамын! Қызыл баспағыңды шайтан емес, адамның алып кеткені туралы кеңсеге арыз түсірсең болғаны, апа, соттатамын! Бірақ айтқаның қып-қызыл жала болса, арыз берушіні, яғни өзіңді жауапқа тартамыз, заңда солай делінген…

	Жауапқа тартқанда, қайтпексің сонда?!.

	– Е, оны кезінде көрерміз, алда-жалда біреуге жала жауып жатқаның рас болып жатса, маңдайдан сипайтын заң жоқ…

	Күлмей, бетінің ұшы жыбыр етпей салмақты сөйлеп отырған Күләнға Дүрия кемпір осы мезет көзінің аласымен бағжия қарап, не айтарға білмей, аз-кем тосылыс жасауға душар болды.

	Әзілге де, шынға да ұқсамайтын тәжіке әңгімеге араласпай, қабағының астымен екеуіне алма-кезек қарап қана қойып, Назымбикенің баптап құйған шәйін ішіп отырған момын Шәрібек осы тұста Күләнге «жә, жетер енді, әңгімені бұдан әрі қоюлатпа» дегендей сыңаймен «хым-м» деп, сәл жөткерініп қалды.

	Назымбике езуіне үйірілген күлкіні сездірмеуге тырысып, басын төмен салып тұқшиыңқырап отырды. Шәрібек әлгі жөткерінісінің аяғын сөзге айналдырып:

	– Қызыл баспақтың әңгімесі осымен бітсін. Ертең сабаққа дейін, таңертеңгісін Серғазы мен Ерғазы темір жолдың арғы бетіне шығып, қарап қайтар, бомаса, көрген, байқаған біреулер бар ма екен, өзім де сұрастырып көрермін, табылар, бұйырған мал болса… - деді дағдылы жайбарақат қалпынан айнымай.

	Дүниенің қорлығын басқадан емес, таңдайы тақылдап қалған Күләннен көріп, адуын кемпір демде пәсейіп қалды. Кеңседе қызмет істейтін мәртебесі қанша айтқанымен оған кәдуілгідей сес пе екен, әйтеуір, баласы мен келінінің алдындағы айбары осы қызға келгенде мұқалып сала береді. Бүгін де, міне, қызыл баспаққа қатысты туындаған егестің тоқетер сөзін айта алмай, ақыры пұшайман болып тынды.

	… Сол қызыл баспақ ақыры бұл үйге бұйырмаған мал болды, стансаға кіреберіс жерден сәл әріректе пойыз қағып кетіп, жол жиегінде оның өліп жатқанын ертеңіне түс ауа Шәрібектің өзі көріп келді.

	– Әй, соның еліргені тегін болмады, өліміне көрінген ғой, - деді Дүрия кемпір ішкі өкініш-абыржуын білдірмеуге тырысқан раймен. – Құйын айдап кетті не боса да оны, әлгі кесір қыздың айтқаны айнымай рас келді, о тоба! Пәле-жала, ауыртпалық сол баспақпен кетсін, садақа малы болсын!

	«Апыр-ай, ә, аузына құдай салды ма екен, шайтан болып келген құйын алып кеткен шығар-ау деп еді-ау, тақылдап қалған неме, - деп ойға қалды Дүрия кемпір. - Асылы бар ғой, құр емес өзі сөйтіп жүріп. Жарықтық енем сондай адам еді, тура сөйлеп, анығын айтатын. Көріпкел әулиелігі де бар болатын ептеп ол кісінің. Соның қасиеті осы қызға дарымаса неғылсын. Бәсе, әйтеуір адамның мысын басып тұратын бірдемесін сезетіндей едім- ау…»

	Қызыл баспақтың ойда жоқ жерден шығын болғанына Шәрібек кәдуілгідей-ақ қапаланса да, шешесінің айтқан осы бір ауыз уәлі сөзі көңілін аз-кем тынштандырғандай болды.

	* * *

	Кейде аңызақ соғып, кейде тымырсып тұрған ыстықтың лебі біртін- біртін кеміп, шөп басына түскен шық қалыңдап, таңғы ауа тоңази бастады. Төменарықтың жұрты жиын-терім, күздік жырту сияқты қауырт жұмыстарын тиянақтап, сабырлы бір тіршіліктің тынысымен тыныстап жатқан күндердің бірінде Күлән қалаға, белсенді қыз-келіншектердің облыс орталығында өтетін үлкен жиналысына жүретін болды.

	– Қызыңды қалаға жиылысқа шақыртып жатқан көрінеді дөкей бастықтар, бір тоқтыңды сойып, төңіректегі үлкен-кішіні, жекжат-туысты шақырып жолашарын жасап бер! – деді Дүрия кемпір Шәрібекке. – Бұ Төменарықтан өзіңнен басқа кімнің қызын қалаға арнайы шақырып жатыр дейсің?! Бір жағынан ел-жұрт біліп қойсын Шәрібек пен Назымбикеден тегін қыз тумағанын! Сөйт, шырағым! Мен де дұрыстап батамды берейін бастық қызға, мен өлгеннен кейін бір жаман кемпірдің болғанын ұмытпай есіне түсіріп, ықыласымен дұғасын жасап, бетін сипап жүрсін…

	Шәрібек шешесінің ұйғырымына мақұл дегеннен басқа не айтсын, бір тоқтысын сойып, сол күні кешке-ақ жолашар-тойды бастап жіберді.

	Ойда жоқ жерден ішіп-жеудің сылтауы табылғанға мәз-мәйрам жұрт кішігірім тойды қыздырып, ду-дуға басты. Темекінің ысынан сарытап болған ірі тістерін көрсете дарқылдай күлген қызылсары Сейітмұрат сияқты құрдастарының қолпаштауымен ащы судан бірер алып жібергеннен кейін Шәрібек сиректеу, ақбурыл шаш қылтанақтанған тықырлау басындағы дөңгелек мауыты тақиясын бір шекесіне қарай қисайтып, шүңіректеу көздері жылтыңдап, қутың-қутың қағып, моп-момақан шырайы өзгеріп сала берді.

	– Бұл тойды жасатып отырған апам ғой, немересінің алды болғасын, бәрімізге бұйрықты беріп жіберді ол кісі, былайша айтқанда, - деді Шәрібек иегін көтеріңкіреп, азырақ желпіне түсіп. – Біздің үйдің кәмәндірі ғой апам, ләппәй деп, айтқанын екі еткізбейміз, өмір бойы сөйтіп келеміз…

	– О, несін айтасың, апамыз сыны кетпеген сырлы зерен ғой! Мұндай адамдарды «Қызыл кітапқа» жазып қою керек!.. – деп есілген Сейітмұратты алмадай торсиған бетінде қызғылт реңк ойнап, тойған қозыдай томпиып қасында отырған жас келіншегі Биғайша шынтағымен түртіп қалды.

	– Әй, неменеге түрткілейсің?! Менің айтып отырғаным теріс сөз бе?..

	– «Құрмет кітабына» демеймісің, «Қызыл кітап» деген әлгі… не ед, табиғаттағы сиреп баратқан әлгі нелерді жазатын…кітап емес пе?..

	– Бәрібір емес пе, құрмет кітабының да мұқабасы қызыл еді ғой! Баяғы кеңестің дүрілдеп тұрған заманында мына отырған байыңызды Төменарықтың орденді, ең озық біргәдірі деп ауданның Құрмет кітабына жазған, онда біздің бәйбіше тірі болатын марқұм, ол да өз көзімен көрген - сырты қып-қызыл кітап-тұғын …

	– Е, ол кітаптың қызыл екендігін кезінде бәйбішеңіздің көргенін қайдан білейік біз жазған!..

	– Жә, болар, сөзді іліп-тартыпай, тиыш отыр!..

	Дүңк еткен Сейітмұраттың ежірейген түрінен жым болған томпақ келіншек қылт етіп, томсарып қалды.

	– Әй, қызылсары, осы сен кімді нендей-нендей кітапқа жазу керек деп отырсың, манадан бері, а?…

	Манадан бері «Қызыл кітаптың» төңірегінде болып жатқан әңгіменің бірін шала естіп, бірін ести алмай төр жаққа таман, қонақтармен бірге жоғарырақ отырған Дүрия кемпірдің дауысы қатқылдау шықты.

	– Ой, апа, мына Сейітмұрат құрдасым сізді құрметттеп, қызыл кітапқа жазу керек деп жатыр! – деді Шәрібек, бұл әңгімені қазбалауға шешесін араластырғысы келмей.

	– Әй, онда қасындағы анау жас қатыны неге қарсы болып отыр бұған?..

	– Апа, қызық екенсіз ғой, өзіңіз!.. – Шәрібек одан әрмен қызына сөйледі. – Ол да қарсы емес, түсінсеңізші енді! Екеуі екі басқа кітап туралы айтып отыр емес пе!

	– Е, қайдам, манадан тым жақсы болып отырған екеуі аяқ астынан бір- біріне тоң-торс болып қалғасын айтқанымдағы…

	Сейітмұрат пен Биғайшаның арасындағы болмашы қабақ шытысу жолашар тойдың шырқын бұзбады. Түн ортасына таман үздік-создық тарасқан жұрттың аяғы сиреген кезде Дүрия кемпір тысқа шығып, қияқтай болып туған жаңа айдың жүзіне қарап бата-тілегін айтып, бетін сипады.

	– Ия, тәңірім! Ескі Айда - есірке, жаңа Айда жарылқа!

	Қарашықтарымның не тілегіні орындалып, несібелері еселей берсін!..

	Жым-жырт ұйыған түннің қара барқын көрпесін жамылған аядай ауыл ертеңгі күннің береке-несібесін таңнан күтіп, ұйқы құшағына ене берді.

	Кәрілік енгелі ұйқысы азайған Дүрия кемпір бұл түні мүлдем көз шырымын алмады. Ұйқысырап, аяқтарын серпіп, көрпесін ашып тастай берген Серғазы мен Ерғазыны деміл-деміл қымтап қойып, бейуақтағы бір ой кешулердің сорабынан арыла алмады.

	«Назымбике осы менің сандығымда не бар, не жоғын біле ме екен? Ақирет киіміме арнап сақтаған біразырақ ақсұп матадан басқа және бірер шаршы жібек пен мақпалдан өзге ештеңе жоғы соның қаперінде де жоқ-ау, сірә. Ана Шәрібекке бәрібір ғой, тіпті мені өлмейтіндей көріп жүрген болар- ау ол байғұс. Қой, бұларға сеніп болмас, бір пар жаңа мәсі, жағалы таза сырт киім мен кәмзөл, кеудеше сияқты бірді-екілі киімді ертең қалаға кетіп бара жатқан ана қызға айтып, алдырту керек шығар. Ертелі-кеш, мені жөнелтер күн туғанда өздеріне сырттан қарайтын сын көз болатынын қаперлеріне алмай жүрген адам сияқты ғой бұларың тегінде...»

	Терезе сыртынан әлдененің болмашы ғана тырс еткеніне елең еткен кемпір басын сәл көтерді де, жеңіл ғана күрсініп, төсегіне қайта қисайды. Кәкір-шүкір әлгі ойлар тағы да кеп басына қамалды.

	«Күләнге еріп қалаға әлде өзім барсам ба екен?! Маған керекті киім- пиімнің ретін ол қыз қайдан білсін. Әрі Болғанбекке де үйдің дәмінен оны- мұны алып барып, қасында бір-екі күн болып қайтар еді. Қаланы көрмегелі де нешеме заман, базарында дүниенің нәрсесі бар дейді ғой өзі. Осы ауылдың жайма базарындағы көр-жердің бәрін қаладан қапшықтап тасып әкеп сатып жатқан жоқ па!»

	Табан астынан басына қона кеткен сәтті де орайлы ойдан кейін ұйқыны ада-жұда ұмытқан Дүрия кемпір таңның атуын шыдамсыздана күтті. Терезеден таң бозы білінер-білінбестен орнынан тұрып, иығына шапанын жамылып, дәлізде тұрған құмғанын алып сыртқа шықты.

	Тауық қорадан балапан әтештердің бірі қылғына шақырды.

	Көрші ауладан Сәрсенәлінің көпек иті керіле қыңсылады да, артынша бір-екі рет маңқ-маңқ етіп үріп қойды.

	Таңғы тіршіліктің қыбыр-жыбыр белгісі әр ауладан осылайша әрдек- әрдек сезіліп, Төменарықтың тағы бір күні марғау басталып келе жатты.

	… Таңғы шәйдің үстінде Дүрия кемпір Күләнмен бірге өзінің қалаға бару керектігін кесіп бір-ақ айтты.

	– Болғанбекжанның жатқан жерін көріп қайтам, өзі анада кәникөлге жүдеп-жадап келді, жағдайы болмай жүрген сияқты ма қалай?!. Әй, Назымбике, сен маған аңырып қарамай, жаңа кимешегімді үтікке басып бер де, балаға апаратын аны-мұны тамақты қамда, қазанжаппа наныңнан молырақ сал!

	Оның ойда-жоқта өзімен бірге ілесіп жүретіндігі туралы айтқан шешіміне Күләннің, әрине, аса қуана қоймағаны белгілі, бірақ ашықтан-ашық қарсылық та білдіре алмады, өйткені өзіне тиесілі жол қаражатының билігі кемпірдің қолында еді, дәлірек айтқанда, оның қара сандығының ішінде болатын.

	– Бопты, жарайды, - дей салды Күлән қырыстана түскен қабағын кемпірге байқатпауға тырысып. – Бірақ анда апар, мұнда апар деп, мазамды алмайтын боласың. Өзіңнің күйеу балаң – Әжімет көкемнің үйіне апарып тастаймын, одан арғысы – солардың шаруасы, менің сенімен бірге қалада қыдырыстап жүруге уақытым болмайды…

	– Мені қалаға апарып қыдырт деп отырғам жоқ қой саған, әлгі оқитын жердегі жатақханасынан Болғанбекті екі-үш күнге қасыма, Әжіметтердікіне шақырып берсең болғаны…

	Кәрі шешесін ертіп, сол күні ертеңгілікте Күлән қалаға аттанып кетті. Жолдағы қарайған бекеттің әрқайсына бір тоқтап, асықпай жүретін пойыздың жайбасарлау жүрісінен шаршады ма, әлде түні бойы көз ілмегендігі ме, жайдақ вагонның астыңғы орнына жайғасқан Дүрия кемпір ерсілі-қарсылы жүрген әркімнің жүзіне қарағыштап біраз отырды да, жол дорбасын басына жастанып алып, айналасындағы жұрттың дабыр-дұбырын елең қылмастан ұйқыға кетті.

	Бір мезет түс көріпті. «Баяғы өзі келін болып түскен үйдің босағасында жүр екен. Енесі Қамқанұр бәйбіше үлкен сарыала сырлы зеренді бетімен бірдей етіп толтырып, оған тары беріп жатыр. «Қалаға барғанда Болғанбегіңе апарып бер, күнұзын сарсылып оқудың соңында жүрген бала, өзегі талып қарыны ашып қалған болар» дейді. Енесінің толымды шарадай жүзі сондағыдай шырайлы, көздерінде мейірім тұнған. «Төгіп алма, мына зеренімен бірге апарып берерсің, келін шырағым» деп, сырлы зеренді ұсынған енесіне қолын соза бергенде оянып кетті.

	Екі қолын алға соза, күбірлеп сөйлеп оянған кемпірдің самсоз болған жүзіне Күлән күлімсірей қарады.

	– Апа-а, қолыңды соншама кімге созып жатырсың, а?.. – деп қалжыңдады ол. - Түсіңде сені осы пойыздың ішіне тастап түсіп бара жатыр ма екем?..

	Оның қылжақ сөзін қаперіне де алмай, құлағының сыртынан жіберген Дүрия кемпір, басын көтеріп, азырақ өз-өзіне келгеннен кейін күбірлеп, аяттың қысқалау бір сүресін оқыды да, бетін сипады.

	– Аруағыңнан айналайын, тие берсін, енем түсіме кіріпті жаңағының арасынша. Әулие кісі еді ғой жарықтық. Қолындағы тары толы зеренін маған ұсынып, Болғанбекке апарып бер деп жатыр екен. Ұрпағының ырыс- берекесін түгендеп, тілекші болып жүргені ғой, киеңнен айналып кетейін енем! Шәрібегім үрім-бұтағымен бірге өніп, өсіп көгере берер! Ия, рәббім, иллала, қолдап, демеу ете гөр өзің деп жалбарынған пендеңе!..

	Жол үстінде жақсы түс көріп, енесінің рухымен тілдескендей болғанын Дүрия кемпір оң ырымға жорыды.

	Бірге туған ет жақыннан қалған жалғыз көз - немере сіңлісі Тұрған мен күйеу баласы Әжіметтің үйінде төркіне келгендей емін-жарқын жатып, тұрып, Болғанбегін көріп мауқын басқан Дүрия кемпір осы екі-үш күннің ішінде базардағы шаруасын да тындырып үлгерді. Тұрғанды қасына ертіп жүріп, өзіне елтірі жағалы қыс пальто, ұзын жең, қапсырмалы мауыты шапан, қамзол, тоқыма кеудеше, сияқты бір қабат жаңа киімдер алды, мәсі мен екі пар калошты да ұмытқан жоқ. Осының бәрін қаттап, бүктеп, ала дорбаға салып, көңілі жайланған ол енді Төменарыққа қайтуға асықты. Сіңлісінің әлі де бірер күн жата тұрсайшы деп жалынғанына құлақ асқысы келмеді.

	– Ойбүй, Тұрғанжан-ау, мына бастық қыздан қалмайын мен, - деді Дүрия кемпір Күләнді иегімен нұсқап. – Құдайым дегенге жеткізсе, тағы да бір реті келер аунап-қунап жатып кетудің…

	– Ылғи су жаңа киімді қапшығыңа сықитып, толтырып алып бара жатырсың, Шәрібек сені шалға ұзатайын деп жатқан жоқ осы!? – деп күлді Тұрған. – Алып-ұшып асығуың жаман…

	– Шалға ұзатса, Шәрібегімнің өзіне - әке, мына көгенкөздерге ата тауып берем-дағы, оның несі жаман! – деді Дүрия кемпір, сіңлісінің әзіліне әзілмен жауап бергенсіп. – Асырадым, өсіріп, өндірдім енді бұлардың маған қоятын кінәсі қайсы!? Қаланың мендей кемпірлері, кеше базардан көрдім - бетін опалап, қасын кермелеп, ернін бояп жүр ғой әне, солар құрлы жоқпын ба, түге…

	– Мына кемпіріңіз құтырды, тәте! Төменарықта жөндем шал да қалған жоқ өзі, қаладан біреуді тауып беріңдер, қалдырып кетейін, - деді Күлән әпкесі мен жездесіне қарап көзін қысып. – Шал тауып берген ақысына қалың малын өздеріңіз алыңыздар…

	– Тұт-ақ! Сұраусыз кемпірді тапқан екен мына қыз! – деді кемпір зілсіздеу үнмен. - Он жерден бастық болсаң да, өз билігім - өзімде менің! Кәрі адам да бой жетіп отырған қызбен бірдей, ұзатылсам, төркін жұртыма қайтып келіп ұзатылмаспын енді, Шәрібегімнің қолынан ұзатылармын…

	Әңгіменің ауанын түсіне қойған Күлән, әзілдегенсіп өзінің адын-гүдің сөйлегеніне өкініп тұрды. Кемпірдің сәл ғана мұңдылау, кіреукелене қалған әжімді жүзіне аяушылықпен көз тастап, жүрегінің басы шым ете түсті. Алайда, үйдің ішкі-сыртқы шаруасының билігін қолында ұстаған адуын кемпірдің о дүниелік сапарына да өзі қамданып жүрген тірлігіне қанша мүсіркей қарағанымен, осынысы үшін іштей оған қитығып та қалды.

	«Қаншама жақындары болса да, Тұрған әпкем мен Әжімет көкемнің енді бұлар туралы не ойлайтынын кім білсін?! Екеуі де бұл қырсық кемпірдің ешкімге ырық бермейтін мінезін білмейді емес, біледі ғой, әйтсе де тап мұндай шаруаны осыған дейін бала-шағасының қамдамағанын қалай түсінер екен олар?! Қап, ұят болды-ау!..»

	Күлән жол бойы, пойызда отырып сомадай басымен әлі күнге дейін осы кемпірдің алдынан кесе көлденең өтпейтін, именшектеу шешесі мен момын әкесін де іштей жазғырумен болды. «Тапқан-таянған ақшаларына дейін, құдай-ау, бір тиынына шейін жұмсамай осының қолына әкеп еді. Әкеп бермесе, қып-қызыл шатақ шығарады. Нағыз рэкеттің өзі болды бұл кемпір. Байғұстардың үй-ішілік мәселелердің ешбірінде де билігі жоқ, бастары солбырайып, кішкентай бала құсап осының алдына түсіп бүлкең қағып жүргені екеуінің. Ертеңгі күні, бұл кемпір алда-жалда о дүниелік мекеніне аттанып кеткен кезде қайтер екен, кімге қарап жалтақтар екен? Үлкейдіңіз, шаруаға араласпай жаныңызды бағып тиыш отырыңыз деуге ешқайсының да аузы бармайды-ау шіркіндердің. Бұл кемпірдің соншалық нендей құдіреті бар адамды өзіне мойынсұнуға мәжбүр ететін!..»

	Өзі турасында Күләннің не ойлап келе жатқанынан бейхабар Дүрия кемпір қалаға барып, базаршылап келе жатқан шаруасының бірыңғайланғанына көңілі әжептәуір тоғайып отырды. Жолсерік қыздың қайнатып қойған ыстық суына деміл-деміл шәй демдеп ішіп, біруақ өзінің жақсы көретін ескі бір әндерінің қайырмасын ыңылдап айтып қояды.

	… Арғы бетте долана, бергі бетте долана,

	Сағынғанда еске алып, сәлем айтсам, бола ма-ау…

	Беу, дәурен-ай зырлаға-а-а-н, уақытты ұрлаған!..

	Дүрия кемпірдің кәрі көздері жасаурап, көңіл ауанында тербелген жып- жылы, қимас әсер әжім айғыздаған жүзіне себездетіп қан жүгіртті. «Бәрі де кешегідей еді-ау, уылжыған нұрлы шақтары, албырған жас күндері… Қас- қағымдай болып өтіпті де кетіпті қызығы таусылмастай болған сол дәурені түспегір. Ендігі қалған жер алыс па, жақын ба, оның мөлшері құдіретті күшті бір аллаға ғана аян. Бар тілегім, зар тілегім – бұ дүниелік сапарымды жалғыз түйір қарашығым Шәрібегімнің алдында бейнетсіз, абыроймен аяқтасам, соған қанағат етер ем-ау! Беу, дәурен-ай десейші, өтіп те кеткен қас- қағым…»

	Дүрия кемпірдің өзімен-өзі отырып ыңылдап айтқан әлгі қайырмасының өзгеше мұң-сағынышпен сызылған әуеніне Күләннің әсерленгені соншалық, әлгіндегі құрысқан қабағы жазылып сала берді.

	– Апатай, жаңағы айтқан әніңді тағы да бір қайталап жіберші, сөздерін есімді ұстап қалайын… - деді Күлән оған еркелеп, күлімсірей, жылыұшырай қарап. – Бұрын-соңды естімеген екем мұндай әнді…

	– Жас кезімізде көп айтқан әндер еді ол да бір. Даңғырлатып, дүңгірлетіп, мөзикалатып айтылатын сендердің әндеріңнен өзгеше, талай- талай жақсы әндер айтылып-айтылып, бұ күнде ұмытылып та кетті ғой! Несін айтасың, өз әні мен өз сәні болған небір дәурен өтті ғой бастан, шырағым… «Беу, дәурен-ай зырла-а-а-ған, уақытты ұрлаған!..» – деп бір кездері жас болып ән салған бұл апаңның, енді, міні, отырысы мынау сүйкімі жоқ жаман кемпірге айналып…

	Екі бетінің ұшы кенеттен лып етіп қызарып шыға келген Күлән, жаңа бір әзірдегі өзіне қатысты мұның қыңыр-қияс ойын оқып отырғандай сөйлеген кемпірдің жүзіне көзінің ұшымен ұрлана көз тастады. Доңғалағын сарт-сұрт соғып, зырлап бара жатқан пойыздың баяу ырғалған тербелісінен бір сәт маужырап көздері ұйқыға кілгіріп бара жатқан Дүрия кемпір Күләннің өз-өзінен қуыстанып, іштей абыржып қалғанын сезген де, білген де жоқ.

	* * *

	Қаладан көңілі көтеріңкі оралған Дүрия кемпір, базардан жаңалап алған киімдерін сандығына қаттап салып қойып, үлкен бір іс тындырған адамдай марқайып жүрді. Бірер күн өткеннен кейін Назымбикені қасына отырғызып алып, сандығын қайта ашып, ішіндегісін жеке-жеке қайта бүктеп, қаттаған ол кейін бұлардың әрқайсысының кімге берілуі керектігін айтып мұқияттап та қойды. Ара-тұрада ғана басының сақинасы ұстағаны болмаса, өмірі төсек тартып ауырмаған енесінің мұнысына, шынын айтқанда Назымбике оншалықты мән бере қоймады. Екеуара оңаша болған бұл әңгіме біраздан соң тіпті ұмытылып та кеткен еді. Бір күні кешкілікте дастарқан басында үлкені бар, кішісі бар төрт көздері түгел отырған сәтте Дүрия кемпір:

	– Алдыға кеш салып түс айтпайды деуші еді ырымда, - деді Шәрібекке қабағының астымен бір қарап қойып. - Әйтсе де, құдайымның өзі кешірсін, айтпасыма болмай тұр: кеше түнде түсіме сенің Қамқанұр әжең, жарықтық енем кіріп жүр. Қолында тағы да сондағыдай сол әдемі сарыала сырлы зерен, анада жол үстінде көрген түсімді мына қызға айтқанмын, менен келіп айран сұрайды. «Дүрия, сенің мәйек салып ұйытқан айраның жақсы болушы еді, мына зеренді толтырып құйып берші маған, өзегім талып барады» дейді аруағынан айналайын әлгі кісі. Енем сұрағанда бермеген айранды ит ішіп кетсін, зеренді қолынан алып, ернеуінен келтіре толтырып бермеймін бе! Жарықтық мейірлене ішіп, түбіне айранның бірер ұрттамдайын қалдырып, қалғанын сен ішіп қой деп зеренді маған ұсынып жатыр екен. Содан әлгі зеренді қолыма аларымды, алмасымды білмей, аңырып тұрып қалған сәтімде оянып кетіппін. Тегін түс емес, жарықтықтың қайта-қайта түсіме еніп жүргені желеп-жебегені де шығар, десе де, жасым келген адаммын, енемнің үйден келіп ас ішіп, сарқытын ұсынғанын басқаша жорымасқа амалым қалмады. Әйтеуір, шырақтарым, қамсыз жүрмеңдер, ертелі-кеш, өзекті жанға бір өлім, ажал айтып келмейді. Назымбике, сандығымның кілтін ендігі жерде өзің ұста, анада айтып ем ғой, берекесін қашырмай, ішіндегесін мен айтқандай, орын-орнымен, жөн-жөнімен үлестіріп, таратып бертін бол…

	– Әй, апам да қызық осы, ыңқыл-сыңқылыңыз жоқ, сап-сау дыңылдап жүрсіз ғой, - деді басын шайқап, қолапайсыздау жымиған Шәрібек. - Қайдағы-жайдағыны айтып қорқыта бермеңіз…

	– Ие, деймін-ау… - Назымбике күйеуінің сөзін мақұлдаған сыңай білдірді. – Жаман ырым бастап, айдың, күннің аманында өлімді шақырғаныңыздың жөні жоқ қой. Кілтіңізді өзіңіз ұстай беріңіз, алмаймын!..

	– Не дейді, мына бәтшағар! Алмаймыны несі!?– Дүрия кемпір келініне көзін аларта қарады. – Үнің шығайын деген екен сенің де! Ана ауылға мойныма кілтімді тағып жіберейін деп отырсың ба сонда!? Жоқ, мұның бола қоймас, аласың кілтті. Алмасаң, көресін менен көресінді!..

	Бетіне қарап, өмірі сөз қайтармаған келіні Назымбикені бүріп жіберердей кәрленген Дүрия кемпір өзінің бәз-баяғы әмірлі кейпіне еніп шыға келді.

	Кемпірдің адуындап келе жатқан ашуынан бұрынғыдай қорқып, төменшектемей, жүзі әнтек жайраң ете қалған Назымбике:

	– Е, сөйтіңізші, апатай, көресінді көрсетіңізші онан да маған! Өле гөрмеңізші әйтеуір, тірі жүріңізші… - деді үніндегі толқу-дірілді баса алмай.

	– Үлкен шешеміздің өзіңізге сырлы зеренмен сарқытын ұсынғаны – несібеңіздің таусылмағаны ғой, апатай!..

	Қапелімде аузына жөндем сөз түспей, аз-кем тосылған Дүрия кемпір асып-төгіле сөйлеген келінінің толқулы жүзіне аң-таң қарап қалды.

	Шәрібек басын қасып қойып, әлденеге күле берді. Қой, сендерге дауа жоқ екен, сірә да!..

	Зілсіздеу болса да, тіл ұшына келген томырық ашуын іркіп қалған Дүрия кемпір бұларға қолын бір сілтеп, Назымбикенің қаймақты сүт қатып, баптай құйған күрең шәйін асықпай сораптай түсті.

	Кешкі дастарқанның басында берекесі ұйыған нұрлы тіршіліктің жәйма-шуақ бір мезеті күлімдеп тұрды…





АРНАСАЗДЫҢ КӨПІРІ




	Арнасаз ауылын қақ жарып ағатын Тентектің биылғы жаз суы адам айтқысыз молайып, күні-түні сарылдап-күркіреп, екпіні бір саябырламай-ақ қойды. Екі күннің бірінде, кейде үздік-создық, кейде сылбырай дамылсыз жауып тіршіліктің берекесін қашырған жаңбыр өз дегенін істеген болуы керек, әйтпесе жаз ортасына жетер-жетпесте арнасы жіңішкеріп, сылдыр қағып, жылғаланып қалатын кішкентай өзеннің мұндай мінез көрсеткенін бұрын-соңды ешкім көрген де емес, білген де емес.

	Тау беткейінен әлдеқайда төменде, еңісте, өзеннің арғы-бергі бетін жайлаған екі жүзге тарта түтіні бар қарасы шағын ауылдың екі жарылып бөлінуінің өзі қызық. Қыбырлаған пенденің күнделікті ісі түспей қоймайтын кеңсе, пошта, дүкен, базар, наубайхана, мектеп, аурухана, ұстахана, диірмен сияқты халыққа қажетті азды-көпті қызмет көрсететін орындар Арнасаздың екі жағына теңдей бөлінген: арғы беттің мектепке баратын балалары белдеу ағашы сықырлаған атам заманғы ескі көпірмен бергі бетке өтеді, бергі беттегі кеңсеге жұрт сол қалт-құлт еткен көпірмен арғы беттен қатынайды. Төрт дөңгелекті көлігі барлар өзенннің кемерсіз, жайпаңдау тұсынан көлігімен өтеді. Ал екі ортада ерсілі-қарсылы жаяу жосылған үлкенді-кішілі жұртты арлы-берлі ілдалап өткізіп тұрған ескі көпірдің мүшкіл халі осы ауылда соңғы екі-үш жылдың жүзінде бес-алты рет ауысқан әкімдердің ешқайсысын селт еткізбеді. Бірақ сол шіркіндердің қай-қайсы да Арнасаздағы әкімдік қызметін алдымен аузына осы көпірді алудан бастайды. Ә дегеннен көпірді айтып, оны бүтіндемекке, тіпті оны мықты етіп жаңадан салуға уәде беруден бастаған әкім атаулыға сенуден қалған Арнасаздың халқы қазір көпір туралы әңгіме айтқан адамға күле қарайтын болып алған. Ауылдың сөз сапырған Бәсен сықылды байырғы белсендісі көпірді аузына алған әкімнің бұл ауылда ұзақ тұрмайтындығын айтып, арғы бет пен бергі бетті жалғастырып тұрған бұл көпірге әкімдерді бірінен соң бірін омақа астырып, өзі сол таз қалпында - құламай да, қирамай да тұра беретін өміршеңдігі үшін «шайтан көпір» деген ат та қойып алған. Дәлірек айтқанда, бұл көпірдің өлімі жоқ, ғұмыры шайтан сияқты мәңгілік дегенді өзінше астарлағаны. Қалай болғанмен де, бірі келіп, бірі кетіп ауысып жатқан әкімдердің өзгермейтін оппозиционері – Бәсекеңнің дуалы аузынан шыққан осы сөз көпірдің аты болып қала берді. Енді, міне, Арнасаздың кезекті әкімі Саянқұлдың әкімдік қызметінің мерзімін санап тұрған осы шайтан көпір алқын-жұлқын долданған Тентектің кәріне шындап-ақ ілікті. Судың арыны басылмаса, көпірге бір кәдіктің келерін сезген Саянқұл аудан мен екі ортада ит сілікпесі шығып, жаңа көпірдің құрылысына жыл басынан уәде етілген қаржының соңында сабылумен болды. Ақыры көңілді күпті еткен осы құрылысты жиын-терім аяқталысымен бастауға ақшаның көзі табылып еді, бірақ көпірдің әні-міні деп тұрған неғайбыл күйі оған тыншу бермеді. Әйтсе де қолдан келер дәрмен жоқ, Тентектің тасығаны қайтып, суы арнасына тезірек түсер сәтті сарғая күтіп, күн санады. Күн санаған кезде уақыты құрғырдың өтпей қоятын қырсығы тағы бар емес пе, жатса да, тұрса да судың күр-күр тасыған алапат шуылы құлағында тұнған Саянқұлдың бұл күндері ұйқысы әбден қашты. Кеңсесінде де байыздап отыра алмады.

	Саянқұлға ұйқы бермей көңілін жүдеткен сезігі түспегір ақыры айнымай келді де, арнасы асып, жағадағы кемерді үгіте бастаған су сол шайтан көпірдің екі басындағы көлденең жатқан қос-қос белдеменің тіреу- түбірін астынан опырып, бір-ақ түнде ағызып әкетті. Абырой болғанда түнде майырылып, опат болған көпір жарықтық әйтеуір ешкімге зардабын тигізбеді. Көпірдің әрине, еш кінәсі жоқ, Тентектің екі жағасындағы осы бөлек-бөлек қос ауыл әрқайсысы жеке-жеке кеңшар болған сонау бір заманда, бұдан қырық жылдан астам уақыт бұрын салынып, қос ауылдың қатынас-байланысына дәнекерлік жасап тұрды. Екі ауылға ортақ болған көпір, кейіннен екі жағадағы бір ауылдың иелігіне көшті де, сөйтіп кәрі сүйегі саудырап, қирап қалғанша осы Арнасаз жұртына қызмет етті, міне.

	Ол кезде арғы беттегі кеңшардың бас агрономы болған, айдарынан жел ескен, жиырма бестегі жас жігіт Бәсен бүгінде алпыстың бел ортасын еңсерген, Арнасаздың қырмасақал пысықай шалдарының бірі. Қызмет бабымен бергі беттегі кеңшарға ауылдық кеңестің төрағасы болып ауысып, зейнетке шыққанша қызмет істеп, содан жылы орнын суытпай осында орнығып қалды. Іргесі бұзылмай отырған аталас жақын-жуық туыстың дені арғы бетте болғанмен, екі жағы бір-бірімен мидай араласып, тіршілігі тұтасып кеткен Арнасазды Бәсеннің бөліп-жаратындай ештеңесі жоқ еді.

	Екі араның тіршілігін байланыстырып тұрған ескі көпірдің бір түннің ішінде жоқ болуы сөйтіп біртұтас Арнасазды екі бөліп тастады. Таяу күндері, тамыздың ортасына таман кенже ұлы Ерасылды үйлендірудің қамында жүрген Бәсеннің есебіне бұл оқиға қырын келді. Өйткені келін болып түскелі отырған қыздың үйі арғы бетте қалды. Оқу-тоқуға икемі болмағасын қолында шаруаға ұстап қалған ұлының отызға келгенше үйленбей жүріп қалғаны Бәсеннің қабырғасына батып-ақ жүр еді, табан астынан әлгінің «көке, биыл үйленсем, қарсы болмайсыз ба» дегеніне қапелімде сенерін де, сенбесін де білмей аңтарылып қалғаны да рас. Таңдағаны арғы бетте тұратын мұғалім Нұраханның бергі беттегі ауруханада жұмыс істейтін фельдшер қызы Айкөрік екен. Ерасылдан бірер жас кіші, екеуі бір-бірімен жарасып, сөз байласып та қойыпты. Көптен тілеп, арман еткен келін түсірудің сәті түсіп, бұл шаруаның өз-өзінен орындалғалы тұрғанын естігенде кемпірі екеуінің қуанышында шек болмады. Бас-аяғы екі-үш күннің ішінде Нұраханға құдалық жолын жасап, екі жақ арғы-бергі ауылда өтетін тойдың күнін де көп ұзатпай, таяу уақытқа белгілеуге, бұл жөнінде бір-бірін хабардар етуге уәде байласқан жағдайлары бар еді, көпірі түспегірді судың ағызып кеткені ойға алған істің орайына осылайша қияс келіп қалды.

	Жалғыз Бәсен ғана емес, бір түннің ішінде қақ жарылып, тіршілігі екі бөлінген Арнасаздың бүкіл жұртының шаруасы шалқайып, дағдарып қалды.

	Таңертеңгісін кеңсе алдына әкімді ортаға алып жиылған топтың арасынан Бәсеннің дауысы қатты-қатты шығып жатты.

	– Ілініп-салынып тұрған көпірдің зарын айта-айта заржақ атанған осы ауылдағы сүйкімсіздің бірі мен едім, ал көресінді көріңдер енді! Саянқұл шырағым-ау, осы саған әкім болған күннің ертесіне келіп, қолға алатын шаруаңның басы осы көпірді жөндеу болсын деп айтпап па едім, а?! Сонда не деп ең, а?.. – Бәсен шешек дақты қоңырқай жүзі қабарып, шошақтау біткен иегін шалқақ тастап, танаулай сөйледі. – «Ойбай, Бәкесі, басқа шаруаның бәрін жиып қоям, бірінші кезекте осы көпірді қолға аламын» дегенсің, сол сөзің менің құлағымда әлі тұр…

	– Құлағыңда тұрса қайтейін, ақсақал!… - деді Саянқұл ызалы үні жарықшақтанып, шарасы үлкен көздері алая түсіп. – Жалғыз менің айтқанымнан іс бітсе, бітер еді ғой әлдеқашан бітер іс, несіне қоздатпасты қоздатып, іліп-тартып, өзеурейсің! Тентектің үстіне өзім көлденең түсіп, көпір болып созылып жатып алмасам, тап қазір менің қолымнан келер қайран жоқ, өлтірсеңдер де, талап жесеңдер де, мейілдерің!

	Ашуға тығылып, қолын бір-ақ сілтеп, кеңсенің есігіне қарай ығыса берген Саянқұлды «Кішкентай қызым түнімен қызулап ауырып шықты, арғы беттегі ауруханаға енді қайтып жеткізем?!» деп жыламсыраған жас әйелдің қамыққаны еріксіз кідіртті.

	– Бұзылатын көпір бұзылды, енді басқа бір амалын істеу керек қой, жарқындарым-ау! – деді пошташы, ұзын Тұрбек топ арасынан кеңірдегі сорайып. – Тасыған су, ана қоймашы Бейілжанның «Касемсоты» болмаса, анау-мынау мәшинеге өткел бермей кетті, соны іске қосу керек!

	– Іске қосарсың оны! – деп мырс етті Бәсен. – Аттап басқанына тиын сұрайтын қуаяқ Бейілжанды білмейді екенсің-ау…

	Тиын сұраса, береміз де, қайтеміз енді...

	– Қазіргі күні қыбыр еткеніне тиын сұрамайтын адамды осы айналадан тауып көр!..

	– Дүниенің құнын сұрамай, болмашы тиыныңа судан өткізсе жақсы сол Бейілжаның, - деп басын шайқады Бәсен. – Мен білетін Бейілжан болса, пайда түсетін жерде бетіндегі аз-кем ұяттың өзін сыпырып тастайтынның пошымынан ғой…

	– Бәсеке, осы сондай сөздің керегі қанша, ертең өзің Ерасылыңа арғы беттен келіншек алып беріп, той өткізгелі отырсың, - деді Тұрбек оның төбесінен қарап. – Бейілжанға күні түсетін адамның бірі өзіңсің, ал мына сөзіңді естісе бар ғой, дүниенің құнын берсең де ол сені маңына жуытпайды…

	– Жуытпаса, жуытпасын! – деп Бәсен шорт кетті. – Керек еді соның трәктірі, едіренемәт!.. Вертолет жалдасам да, келінімді түсіремін айтқан уақытымда, тойымды да жасаймын. Бәріңнің ойлағаның көз алдыңдағы бір күндік тірлігің. Түбінде жөні түзу көпір болмайынша күндеріңді көре алмайтындықтарыңды неге қаперлеріңе алмайсыңдар, аузын буған өгіздей болып тұрған мына әкімге соны неге айтпайсыңдар, қайдағы бір Бейілжанды айтып сандалғанша…

	– Өй, шіркінің-ай! Вертолет жалдауға жететін құдіретің-күшіңді Арнасаздың көпірін салуға неге жұмсамайсың, Бәсеке! – деп сыңар езулей күлді пошташы Тұрбек.

	Жүзі күреңітіп, мойын тамырлары білеуленіп шыға келген Бәсен дымы құрып, оған көзімен ішіп-жей қарады.

	Неменеге ежірейесің маған!?

	Ежіремей, елжірейін бе саған енді, сорайған Керік құсаған неме!..

	– Естіп тұрсыңдар ғой, оу, халайық! Тапа-тал түсте хайуанатқа теңеп, намысқа тиетін сөз айтып тұр мына кісі…

	Көпірге қатысты даудың аяғы Тұрбек пен Бәсен екеуінің салғыласуына ұласып, арғы бетке өтуге ділгір болып тұрған жұрттың дегбірі қаша бастады.

	Саянқұл арғы бет пен бергі беттің арасындағы тіршілікті жалғастыруға жалғыз ғана құдіреті жетіп тұрған Бейілжанды дереу кеңсеге шақыртты.

	– Адам басы – елу теңгеден, мен дайынмын! – деді Бейілжан сөзге келместен тасымалының нарығын бірден кесіп.

	Сұрап тұрғаның қымбат қой деуге ешкімнің аузы бармады, неге өйтесің деуге Саянқұлдың да дәті жетпеді.

	– Әні, айтқаным келді ғой! – деді Бәсен тым-тырс тынып қалған жұртқа ызалы жымиыспен насаттана қарап. - Әрлі-берлі бір өткенің – жүз теңге! Қалада да мұндай баға жоқ, әрі кетсе - жиырма, жиырма бес теңге. Мынаның істеп тұрғаны – тонау. Әкім басыңмен, Саянқұл жолдас-ау, тапа-тал түсте осындай заңсыздыққа жол беруің масқаралық емес пе!..

	Қасқа тісінің арасынан шырт түкіріп, иегін Бәсенге қарай менменси изеген Бейілжан өзінше кердеңдеп:

	– Мынаның айтқанын жөн десеңдер, шаруамнан қалмайын! – деп кетуге ыңғайлана бергенде, жұрт шу ете қалды.

	Ойбай, жарқыным, арғы бетке өткіз бізді! Сұрағаныңды береміз!..

	– Ә, солай ма екен! Онда мен дайын! Ал, Бәсен көке, маған өкпелеме, жұрттың өзі міне етегіме жабысқандай болып келісімін беріп тұр сол бағаға! Бірақ сені мың теңге берсең де арғы бетке өткізбеймін! Сөзім – сөз!.. – деді көзінің сұп-суық жанарын ойнақшытып, мұны мазақ еткен Бейілжан.

	Қап, мына сұмның қорлығы-ай!…

	Бәсеннің жәбір мен күйініштен тұншыққан көкірегінен булығып шыққан бұл сөздерді орнынан ыршып қозғалып кеткен «Касемсотының» гүрілі Бейілжанға естіртпеді.

	* * *

	Бұ жалғанда адам баласынан өткен көнбіс тіршілік иесі бар ма, арғы бет пен бергі бетті қатынастырып тұрған көпірден айырылғанда күн көрісі құрдымға кеткендей аңырып қалған Арнасаздың жұрты бірер күннен кейін- ақ көзге күйік болған сол шайтан көпірдің жоқтығына да үйреніп алды.

	Бас-басына шаруа қожалықтары болып кеткендердің көктемгі егіс, пішен дайындау сияқты жұмыстарына жалданып күнкөрісін айырып жүрген Бейілжанға енді күзгі жиын-терімге дейінгі аралықта ойламаған жерден табыс табудың орайы келе қалды. «Касемсотына» үлкен тіркеме тіркеп алып өткелшілік жұмысын таңның атысы, күннің батысы – дамылсыз атқарумен болды. Оның есебі түгел. Бір жағынан - қалтаға түсетін азды-көпті несібе, екінші жағынан – елдің алғыс-сауабы. Арнасаздың шайтан көпірін Тентектің суы ағызып кеткеннен бергі осы бір азырақ күннің ішінде Бейілжанның беделі бірден зорайып шыға келді.

	Екі жаққа әрлі-берлі қатынаған мұқым жұрттың ендігі тілегі өткелші Бейілжанның үстінде болды, өйткені оның апталап ішіп кететін «ауруға» аракідік ұшырап қалатын әдеті бар. Ал оның мұндай дертін қоздыратын қатерлі нәрсе – ақша. Күйеуінің осы әлсіздігін бір адамдай білетін Бексұлу бірер күн өткелақы жинаушының міндетін өзі атқарып оның қасында жүрді де, содан соң үйдің аткөпір шаруасы мен бала-шағаның қамынан шыға алмай қалды. Әкесімен бірге балаларының ересегі он үш жасар Сайболатты ертіп жіберген еді, баланың аты бала емес пе, жалықтым деді, ұйқым келеді деді, әйтеуір көп сылтаумен ол да кегежектей берді. Ақыры үй ішілік қатаң бақылаудың әлсіреуі салдарынан Бейілжанның соқпасы бір күні сыр беріп қалды.

	Кешкісін өткелдің аузында әрлі-берлі жүретін адамның қарасы сейілген кезде Бейілжан «Касемсотын» арғы бетке туарып қойып, құрдасы базарком Тұрғанқұлмен гөй-гөйлесіп кетті. Күйеуінің аузына жынды су тигенде басқамен емес, ала-бөле сол Тұрғанқұлмен неге үптесіп-сүптесіп қалатынының сыры Бексұлуға ежелден мәлімтұғын. Базаркомның сылқым келіншегі Бибіажарға сонау мектепте бірге оқып жүрген кездерінен өліп- өшіп ғашық болғандардың бірі Бейілжанның анда-санда ащы судың соқпа дертіне шалдыққанында бозбалалық дәуреннің сол ғашық-машықтық қиялына елігіп кете беретін әуегей-әуресі бар еді. Осыны білетін Бексұлу өзегіне от түсіп, өзін қоярға жер таппады.

	«Оңбаған алқаш неме, әуейлесетін адамын тапқан екен ғой! – деп тістенді Бексұлу. – Әлгі жындыбас базаркомды құрдассынып, көкейін тескен соның үйіндегі сүйкімдісіне көзін сүзіп жүр ғой тағы да. Осыдан келмей кетерсің, бәлем! Тұрғанқұлдан айырып алып, қылымсыған ғашығыңмен бол, әйтпесе қараңды көрсетпе демесем бар ғой… »

	Бексұлу қанша күйіп-піскенмен, қолынан келер дәрмені болмады. Арғы бетке салып ұрып жетіп баруға екі ортаның жолы кесіліп отырған жағдай мынау. Судан өткізетін Арнасаздағы жалғыз көлік жалғанды жалпағынан басып жүрген Бейілжанның астында. Үйде отырып, ыза мен қызғаныштан көзінің жасын сыққаннан басқа ештеңе істей алмады.

	Бергі беттегілер де, арғы беттегілер де ертесіне таңертеңгісін Тентектің екі жағасында тұрып, уласып-шуласумен болды.

	– Қайда жүр әлгі «Касемсотшы» алакүлік! Елді ұлардай шулатып, діңкелетті ғой әбден! – деп бергі беттегі базаршы әйелдер айқайға басты. – Күн көрісімізді айырып, бала-шағамызды асырап отырған базарымызға жете алмайтын болдық қой бүгін!..

	– Саянқұлға айтыңдар, алып кетсін мынасын, жөні түзу адам тапсын

	«Касемсот» жүргізетін! Дүкендегі шай-шекер, ұнға жете алмай, қор болдық қой! – деп арғы беттегі әйелдер тықырши дігірледі. – Алқаш адамды өткелші етіп қоя ма екен ес-ақылы бар кісі, ішіп, басы ісіп жатқан шығар…

	– Қап! Базарға кеше барайын деп тұрып бармай қалып едім, мынаның қылғаны-ай! Бір атым насыбайым қалмады, енді қайттым?! Өзіме де обал жоқ,– деп күйінді ұстахананың қарауылы, қатпа Кесікбай көсе.

	Милығына дейін түсіріп, жапырайта киіп алған ескі ши қалпағының астынан көздері жіпсиіп, шәңкілдеп өзімен-өзі сөйлеп тұрған бұған қатындардың арасынан кекселеу, сырт пішіні добалдау келген біреуі дүрсе қоя берді.

	– Жұрт ішіп-жерлік тамақтың, күнкөріс-күйбеңнің жәйін айтып жылағандай болып тұрса, әдірем қалғыр насыбайыңның зарын қылмай, әрі жүрші! О, несі-ай өз-өзінен шәңкілдеп…

	– Оймай-ау, тілеуі кесілгір, мына қатын не дейді?! Менің насыбайым сенің қай шымбайыңа батып тұр, а?.. – деп шақша басын кегежең еткізген Кесікбай айран көзденіп шыға келді. – Тап қазір бар ғой, саған әрі жүргенді көрсетейін осы!..

	– Әй, шелтік неме, еркектігіңді үйіңдегі ана дорба ауыз қатыныңа көрсет! – деді әлгі добалдау әйел кердеңдей түсіп. - Аман-сауыңда жөніңді тап, қанеки!...

	Өркештеніп, бар сұсын қалыңдау біткен қабағына жиып алған әлгі әйелге Кесікбай әлдене айтқысы келгендей еміне түсті де, қолын шалт қимылмен бір-ақ сілтеп, тыпың-тыпың басып жөнеле берді. Бағыты - көшенің арғы басындағы Бейілжанның үйі. Кесікбай өзіне бес-алты ата жерден қосылатын ағайындығы бар Бейілжанды жер-дүниедегі өзі білетін боқтық сөздермен былғап, әбден сыбап келеді. «Харам хайуан, жетесіз мақұлық, жаман қатындардың мазағына қалып, жанды күйдірген тірлігіңнің тап әкесінің аузын!.. Бүйтіп өзіңді қор етіп, милау басыңды алып жүре алмайтының бар, көтіңді қысып, тиыш жүрмедің бе, жексұрын найсап!» Қушық бетінің қаны қашып қуарып, иегі жыбырлап, терісіне симай келе жатқан Кесікбай жердің жігінен шыға келгендей болып қарсы алдынан ұшыраса кеткен Бәсенге «осы сені қайдан көрдім» дегендей, түсініксіздеу кейпетпен бажырая қарап қалды.

	– Оу, Кесеке, не болды соншама? Түрің әлем-жәлем, өрт сөндіріп келе жатқаннан саумысың өзің?! – деді Бәсен оған қолын ұсынып. – Әлденеден, әлдекімнен қиямет шегіп келеатқан сиықтысың ба, қалай?!…

	– Қияметтің көкесін әлгі менің малғұн інім Бейілжан көрсетіп жатқан па! Өткелдің аузы толған қатын… – Кесікбай бетінің ұшы жыбырлап, сәл мүдіріп қалды.

	– Ие-е, содан!.. - Бәсен даусын нығарлап, нығыдай түсті. – Не болып қалыпты қатындарға?!

	– Не босын?! Арғы бетке өте алмай шулап жатыр-дағы… - деді Кесікбай, өзіне әлгінде дүрсе қоя берген добал қатынның қорлық қылығын осы мезет тағы да тыжырына есіне түсіріп. - Әлгі сұмпайы ішіп жүрген көрінеді кешелі бері ләйліп…

	Кесікбайды қапаландырып келе жатқан гәпті енді аужайлаған Бәсен, әуелі оған қолын созып:

	Хым-м…Түсінікті… Әпкел бері насыбайыңнан бір атым! – деді.

	– Сол ғой әлгі… насыбайым таусылып, арғы бетке базарға барайын деп… өткелдің аузынан сандалып қайтып келе жатқан түрім емес пе, - деді

	Кесікбай қалтасынан бос шақшасын шығарып. – Маңдай шекем құрыстап, әлгіні үйінде жатса, жатқан жерінде тепкілеп, боқтап кетейін деп келе жатыр ем…

	– Оны тепкілегеннен маңдайыңның құрыстанғаны жазылса – барып тепкіле, - деді Бәсен езуіндегі мысқылын ашықтан ашық – Бірақ тепкілейтін адам сенің алқаш інің Бейілжан емес, соған телмеңдетіп ел-жұрттың күнін қаратып қойған анау Саянқұл! Мықты болсаң – соны тепкіле! Арғы бетке өтудің зарын насыбайың таусылғанда ғана біліп тұрсың сен. Ал шақшаңның бүйірі насыбайдан бұлтиып тұрса, мұңсыз-қамсыз жүре берер едің-ау, а! Ел болмай, пышырап жүргеніміз де осындайлығымыздан ғой. Бір күндігін, қарақан басының қамын ғана күйттеген адыра қалған тірлігіңді боқта, боқтағыш болсаң. «Малға достың мұңы жоқ малдан басқа» деп қайран Абай бір кезде бекер айтпаған ғой…

	Кесікбайдың қапелімде тілінің ұшына болымды ештеңе оралмай, аузын жартылай ашқан күйі аңырып тұрып қалды. Насыбайының таусылғанын айтам деп, жайдақ сөзден есесін жібермейтін Бәсеннен оңдырмай соққы алып, есеңгіреп бір-ақ тынды.

	– Е-е, насыбай сұрағасын айтқанымдағы, соншама таусылатындай не бопты?! – деп міңгірлеген Кесікбай бұрыла түсіп, әлденеге ойланып қалған сыңаймен басын шайқады. - «Малға достың» дегені малсақ, дүниеқоңыз адам туралы атқаны-ау сірә, Абайдың…

	Бір уыс болып, бүрсиіп кете бара жатқан Кесікбайдың елеусіздеу қылып жүрдім-бардым ғана айта салған әлгі сөзі Бәсеннің жүрегіне шаншудай қадалды. Мұның ішпей-жемей жиған біразырақ малының барлығын және оны шашау шығармай ұстайтын қаттылығын мегзеп бара жатқаны деп түйсінді де, орнынан не әрі, не бері қозғалмай, тұнжыраған күйі түйіліп тұрып қалды.

	«Өзіме де керегі осы еді, сөздің қадірін білмейтін қарабайыр неменің айтып бара жатқан сөзін қарашы, артына қарамай», - деп күйінген Бәсен үйге бір кіріп, бір шығып, түске дейін көңілі орныға алмады. Бір ауық «Хабар» арнасының күндізгі бағдарламасына тыңдап, кеудесін кеулеген күйініш- ойдан аз-маз арылғысы келіп төргі бөлмеде телевизорды қосып еді, әлем жаңалықтарын көрсетіп жатыр екен: соңғы күндері апталап жауған жаңбырдың салдарынан Одер, Дунай өзендерінің суы арнасынан аса көтеріліп, кешелі бері Еуропа елдерінде алапат су тасқыны жүріпті… Берлин, Прага, Вена сияқты қалаларды су басып кетіпті…

	Мыржық Кесікбайдың жанға тиген сөзі әдрәм қалып, мына қиямет- қайым сұмдық хабарды телевизордан көрген Бәсеннің арқа еті шымырлап кетті.

	– Ой сұмдық-ай!- деді ол жағасын ұстап. – Ақырзаман боларда жер бетінде топан су қаптайды дегенің осы болып жүрмесін… Арнасынан асып- төгіліп жатқан неғылған жағалай жойқын су бұл, астапралла!..

	Арнасаздан әлдеқайда шалғай жатқан дүние-ғалам шаһарларын су ішінде қалқытып қойған кесепаттың қасында жылғадай Тентектің көрсеткен қияметі қиямет емес, әнтек-шәнтек ойнаған шалдуар баланың еркелігіндей көрінді Бәсенге. «Тәубә, тәубә! Анадай жойқын судың қамауында қалмай, атам заманнан бері қалт-құлт етіп тұрған көпірді ағызып кеткен кішкентай судың әшейін бір тасығанына бей-берекетіміз қашқаны, әрі-беріден соң күлкілі де екен ғой. Іштен тұнжырап тынатын момын Саянқұлды соған бола кінәлап, басын қатырып, дабыра-шу көтергеніміз ұят іс болыпты-ау. Пендешілік дегенді қойсайшы бұл. Әлгі байғұс Кесікбайдың да түк жазығы жоқ еді, қараптан-қарап көсемсіп, Абайдың сөзін айтып тұқыртқаным да жөнсіздік, жөнсіздік емес, шектен шыққандық болды-ау асылы. Құдай-ау, шиеттей көкқарын балаларын асырай алмай сандалып жүрген Бейілжанды қаралап несі бар еді-ау! Қайбір шекесі шылқығаннан жұрттан ақша алып, өткелші болып жүр дейсің?! Пейілді қараптан қарап тарылтатын кеселге адам өзі қалай ұрынғанын білмей де қалады екен-ау…»

	Өз ойымен оңаша қалған Бәсен, көңіл ауанының құбылысы өзінен тыс әлемнің шартарабын шарлап, бір уақ мүлдем басқа адамның кебін киіп алғандай күй кешті. Ішіне кіріп алған басқа бір кісі мұның ойымен, толғам-толғанысымен хақиқатқа, тәубешілікке жүгініп отырғандай. Кешірімшіл жүрегі елжіреп, жым-жырт тынып бейғам отырған оны сырттан асығыс кірген әлдекімнің ауызғы үй жақтан «Бәке!» деген даусы селт еткізді.

	Саянқұл екен. Шаруасы шұғыл.

	– Жұрт арғы бетке өте алмай дағдарып қалды. «Касемсот» Бейілжанмен бірге арғы бетте қалып қойыпты, соған Ерасылдың көмегі қажет болып тұрғаны…

	Қандай көмегі?..

	– Тентектің ылди жағынан жиырма шақырымдай жердегі каналдың үстімен өтетін көпір арқылы Арнасаздың арғы бетіне менімен бірге машинамен барып, «Касемсотты» бергі жағаға өткізіп, әлгі Бейілжаны түспегір есін жиғанша бірер күн қол ұшын бере тұрса деп едім. Өзім тағы да аудандағыларға барып, күзге қалдырып отырған көпірдің жұмысын тездетпесем, көріп отырсыз ғой жағдайдың қиындап баратқанын. – Саянқұл әкімге ұқсамайтын мінезбен Бәсеннің алдында төменшіктей, пәсейіп сөйледі.

	– Үш күн болды, сенсеңіз, ұйқым қашып, бір мұрсат та көз ілгем жоқ. Тағы да әні-мінімен, уәдемен сарғайтып әуре-сарсаңға салатын болса, әкімдік қызметті тапсырып қайтам, жұрттың бетіне қараудан қалдым, Бәке! Сіздің күйіп-пісіп, ылғи да қатқыл сөйлейтініңізге титтімдей де ренішім жоқ, бұлтарыссыз дұрыс айтып жүресіз ғой…

	Жан-жүрегін сыздатқан жағдайын асып-төгіп бір-ақ ақтарған Саянқұлды Бәсен кәдімгідей-ақ аяп кетті. Нендей сөзбен демеп, нендей ақылмен кеңес берерін білмеді, бар болғаны:

	– Көп жүдей берме, шырағым Саянқұл! Сәті түскен кезде шаруаң да оңтайласар, тек бастың амандығын берсін де. Әні, өзің де телевизордан көріп, хабардар болып жатқан шығарсың, үй-жайымен судың астында қалып, тіпті опат болып жатқан өзге жұрттың басындағы халді. Оның қасында біздікі деген тәйірі шүкіршілік қой. Жаңа көпір де салынар, бәрі де орын- орнына келер. Сол ілдебайлап тұрған шайтан көпірмен бірге кетсін дейік аз- кем ауыртпашылық, - деді, өзгеше бір мейіріммен таң-тамаша кейіппен қарап қалған Саянқұлдың арқасынан қағып. – Ерасылжан өзіңнің еркіңде. Арғы бетке баруға мұның ұшарға қанаты болмай жүргенін білесің ғой…

	– Рақмет, Бәсен көке! Сізден басқа сөзді күтпеп едім. Ерасылдың тойын әлі-ақ дүрілдетіп өткіземіз, - деді Саянқұл езуі құлағына жеткенше ыржиып.

	Әумин! Айтқаның келсін!..

	* * *

	…Үш күн бойы жалғанды жалпағынан алшаңдай басып, гөй-гөйлеткен Бейілжанмен алғашқы күні ғана бірге жүрген Тұрғанқұл ертесіне-ақ базардағы шаруасынан қалмай, мұны арақ іздеп тілемсектенген ауылдың қаңғыбастарына қосып жіберген еді. Бибіажармен ұрысып жүріп, «ит те болса, мектепте бірге оқыған еді ғой» деп, үйіне де бір-ақ күн қондырды. Содан соңғы мезеттерде ес-түссіз халде, мастықтан айықпастан әркімнің үйінде бір жатып, бір тұрып ішумен болған Бейілжан төртінші күнге ауған кезде барып есін жиды. Жатқан жері – бөтен бір ауладағы ағаш нардың үсті. Бас жағында, жұлым-жұлымы шыққан күртеше, жамбасының астында – ішіндегі мақтасы собалақ-собалақ болып ұйпаланған кір-кір төсеніш. Өзінің қайда, кімнің үйінің ауласында жатқанынан мүлдем бейхабар ол басы зеңгіп, айналаға мағынасыздау кейіппен, мәңгіріп қарады.

	Тұмсығын бауырына тығып, нардың бір бұрышында көздері жылтырап жатқан кішкентай қараала күшік, шашы дудырап, мәйкешең ербиіп отырған бейтаныс біреуді көргесін құлақтарын селтең еткізіп, басын көтеріп алды.

	– Мен қайда-а-мын-н осы, а?.. Мынау-у кімнің үйі?.. – Бейілжан кезеріп, домбыққан ернін әрең икемге келтіріп, күңкілдеп сөйлеп орнынан солбырая тұрды да, бір аттап, екі аттап, өзіне жат, бейтаныс көрінген ауланың шыға берісіне қарай беттеді.

	Қараала күшік ұшы ақ қайқы құйрығын елбең-селбең ойнатып, шәу- шәу үріп оның соңынан бүлкілдеп қақпаның аузына дейін еріп барды да, кері қайтты.

	– Сұмдық-ай!.. Қайда?.. – Бейілжан оқыстан қалт етіп тұра қалып, жан- жағына алақтай қарады. – «Касемсотым» қайда-а?..

	Есін тез жиып, іші-бауыры мұздап сала берген ол жан-дәрмен алқын- жұлқын жүгіре басып Тұрғанқұлдың үйіне барды да, оны үйінен таба алмай, салып ұрып базарға келді.

	Тұрғанқұлдан «Касемсотына» қатысты мән-жайды естіген Бейілжанның өңі бұзылып сала берді.

	– Саянқұлдың өзі келіп, «Касемсотқа» Ерасылды мінгізіп, айдатып әкетті дейсің бе?.. – деді Бейілжан дауысы құмыға шығып. – Құрыған екем ғой, албастым басып… Басқа емес, «Касемсотыма» әлгі Бәсеннің баласы Ерасылға мінгізіпті …

	– «Касемсотыңның» дәнеңесі кеткен жоқ, Ерасыл жұртты екі-үш күн әрлі-берлі тасымалдады да, облыстағы төтенше жағдайдың адамдары келіп, күн жарым жүріп әлгі су ағызып кеткен шайтан көпірдің орнына уақытша аспалы көпір орнатып бергесін, арғы беттегі үйіңе апарып қойған, - деді Тұрғанқұл екі иіні түсіп, көз алдында жүдеп-жадап тұрған мұның кейпіне аяушылықпен қарап. – Есің ауғанша ішіп, албастыңның басқаны рас. Кеше қатының келіп, төбемізге әңгір-таяқ ойнатып кеткенін де білмейтін шығарсың. Екі ортада Бибіажар екеуміз жазықты болып қалыппыз…

	Бибіажарға қосақтап, қашаннан құлағының етін жейтін Бексұлудың ескі жынын білетін Бейілжан нендей қияметтің болғанын одан әрі айтқызбай- ақ түсінді. «Қап, оңбаған қатын әбден бүлдірген екен-ау! Қарадай тиісіп, жазықсыз жұртта несі бар еді?» деп тұнжыраған ол, басын төмен салып, бұрылып жүре берді. Жан-дүниесі құлазып, ешкімге керексіз болып, айдалада сандалып қалғандай күй кешті. Аяғын ілби басқан қалпы, жаңадан орнатылған аспалы көпірге қарай кетіп бара жатып өзіне өзі іштей серт берумен болды: «Болды. Тындым енді. Жұртқа қарар бет қалмады. Бексұлудың бүгін ұланғайыр ұрыс шығаратыны да бес енеден белгілі, тырс демеймін, айтсын айтатынын, ақтарсын ішіндегісін армансыз. Сосынғы сөзім – «екі қолымды көтердім» деймін, болдым деймін. Бірақ мұныма, мен білетін Бексұлу болса, әй, сенбейді ғой. Сенбесе, қайтемін?! Тағы да ішіп кетемін деп қорқытамын, мен білетін Бексұлу бір тоқтаса, осыған тоқтайды… »

	Екі беттегі жарқабақтың басына орнатылған сом тіреуішке шегенделіп бекітілген темір тросты аспалы көпірдің үстімен жүріп бара жатқан Бейілжан кенет аяқтары шалыс басылып, бүкіл денесімен қалталақтап барып, шайқалып кетті. Көз алды жыбырлаған ұсақ-ұсақ сұрғылт көбелектерге толып, айналасы мұнартып жүре берді…

	Көзін ашқанда білгені - аппақ жаймалы кереуеттің үстінде жатыр екен. Қасында, кереуеттің шетінде көзінің жасы мөлтеңдеп, мұрнын деміл-деміл тартып жылап Бексұлу отыр. Білегіндегі күре тамырына ұзын аспалы түтікпен дәрі жіберіліп тұр. Палатаға сыбдырсыз, аяғының ұшымен кіріп- шығып жүрген фельдшер қыз Айкөріктің өзіне мейірлене жымиғанын көзі шалды.

	– Жазған-ау, не болды соншама, араққа құнығып, арам өліп қалғаныңды білмей қаласың ғой бір күні өстіп жүріп… Шиеттей бала-шағаңды ойламайтын неғылған сорлысың!? Бәсен ағай болмағанда сол күні көпірден құлап, Тентектің суына ағып кетер едің үшті-күйлі жоқ болып… Сонда қайтер едік?.. Ес-түссіз құлап, құрдымға домалап бара жатқан жеріңнен көтеріп алып, арқасына салып осында жеткізіпті, Бәсекең, - деді Бексұлу, жақын күндерде Бәсенге келін боп түскелі жүрген Айкөрікке көзінің ұшымен бір қарап қойып. - Құдайдың рахымы мен мейір-шапағатына кенелгір, бала- шағасының қызығын көрсін…

	Әуелден де қырыс қабақ болып жүрген Бейілжан, ал ана жолғы екеуінің шалыс-тартыс ілігісуден кейін Бәсеннің атын естісе, іші жиырылып, оны бұрынғыдан бетер жек көріп кеткен болатын. Әйелінің аузынан шығып отырған мына сөз жүрегінің басын еріксіз шым еткізді. Бірақ көңілін аз-кем толқуға түсірген жағдайынан сыр бермей, тым-тырс тынып, Бексұлудың жылаудан азырақ домбыққан жүзіне көздері жәудіреп қарай берді.

	– Тәте, ағайға қазір тыныштық керек, демалсын кішкене, - деді Айкөрік сыпайы ғана. – Кешірек тағы да келерсіз…

	– Бара бер енді, жақсымын ғой, нетіп әлгі кішкене… шаршағандыкі болар, - деді Бейілжан әйеліне қабағын жазып. – Бара бер…

	Бексұлу күйеуінің ашаң тартып жүдеген кейпіне томсырая көз тастап, палатадан шығып кетті.

	– Міне, дәрі де құйылып болыпты, - деді, күре тамырында тұрған инені жәйменен ғана суырып алған Айкөрік. - Екі-үш күннен кейін, ағай, әлі-ақ дыңылдап, шапқылап кетесіз, қан қысымыңыз қалпына түсіпті…

	Томпиған ұртының ұшына оймақтай ғана шұңқырша ойнап, әдемі жымиған Айкөрікке Бейілжан мейірлене қарады да, кенет, осы бір сәтте жанарын бұлдыратып, лықсып толып кеткен жасты байқатқысы келмей, көзін жұмып, кірпігін айқастыра берді.

	«Әй, қу пендешілік-ай! - деп күрсінді ішінен Бейілжан. – Тіршіліктегі ұсақ-түйекке бет жыртысып, бірімізді біріміз көрместей болып, кектенеміз келіп. Осының бәрі түкке тұрғысыз бейшаралық екен ғой…Өзінің орнында алда-жалда Бәсен болып, көпірден домалап құлап бара жатса, мен де оны құтқарар едім-ау. Жоқ, әлде…»

	Оқыстан келген ойдан, өзінің адами әрекет жасай алатындығына бір сәт күмәнданған ойынан Бейілжанның жүрегі дір ете түскендей болды.

	«Сұмдық-ай, қайтер едім мен?! Бәсен ғой, пендешілігін ада-жұда ысырып тастап, сол заматта маған деген жеккөру сезімінен арылып, жанұшырып көмекке ұмтылыпты. Жоқ, әлде мұнысы - ит те болса, тірі адам ғой деп мүсіркегені ме екен?.. Мүсіркегені де, бәрібір пендешілігін ұмытқаны, өкпеге қиса да, өлімге қимағаны ғой оның… »

	Қашанда әлденеге күйіп-пісіп, жаны шырқырап жүретін, жақтырмаған адамының бет-жүзіне қарамайтын тым бірбеткей Бәсенді бұдан былай дұрыс пейілмен жақсы көріп кетуі үшін өзін басқа Бейілжан қылып өзгерте алмайтынына іштей налыған ол, пендешіліктен арыла алмай келе жатқан тіршілігінің түкке тұрғысыздығын ойлап қамықты…

	* * *

	…Тентектің суы ағызып алып кеткен «шайтан көпірдің» орнына Арнасаздың жұртын арғы беттен - бергі бетке, бергі беттен – арғы бетке өтікізетін жаңа көпір салынып, адамдар күнделікті тіршіліктегі ұсақ-түйек пендешілігінен арылып, көңілі қуаныштан асып-тасып, жырғап жатқан күздің алғашқы сарыала шуақты күндерінің бірінде Бәсеннің үйінде ұлан- асыр той болды. Ерасыл мен Айкөрік қол ұстасып, арғы беттен бергі бетке жаңа көпірдің үстімен өтті…





ОППОЗИЦОНЕР ПАЙЗЫРАХМАН




	Пайзырахманның көңілі әлем-жәлем. Үйге бір кірді, бір шықты.

	Ауланың түкпір жағындағы албарда байлаулы тұрған, көкпар тартуға жаратып отырған шағыркөз жирен айғыр бүгіндікке өзіне жем берілмегенін иесінің есіне салғысы келгендей, осқырынып, тарпынып тыпыршумен болды. Басқа шаруа басқа, көкпарға ғана қосатын жалғыз атының бабына ала-бөтен қарайтын Пайзырахманның қазір бұған да зауқы соқпады. Шалық ұрған адамдай, көзі сағалданып, көкірегін тырнаған ызаға әбден булықты.

	Жасы алпысты молынан орталаған шалының сүйекке біткен мінезден айнымай, жоқтан өзгеге күйіп-пісіп, жын ұрғандай байыз таба алмай жүретін дағдылы жағдайы Мәнешке әуелкіден сыралғы. Шошаладағы үлкен шұңғыл қара қазанға шикі айраннан құрт қайнатып, таңертеңнен бері өз ісімен өзі әуре.

	«Әй, найсап, контра Дергешбай, сенің бұл жауыздығыңды екі дүниеде де кешпеспін, жаның дозақта күйгір, нәлет. Бәсе, неғып ақжарылқап бола қалды деп ем-ау өзім де?! Сорлы басым сезсеші сұмпайының сұмдығын, сезсеші...»

	Пайзырахманның жүзі көксұрланып, бетімен бет болып жалпиған танауы қусырылып, жүйкесі ширыға берді.

	Құрт қайнатып жатқан әйелінің жайбарақаттығы енді бір мезетте қарадан қарап оның жынын қоздырды. Мәнештің әлгі Дергешбайдың әйелі Күлімаймен шеше жағынан жақын туыстығы әрі екеуінің жымдаса қалатын тату-тәттілігі есіне түсті ме, тап қазір ұрынарға қара таппаған ол шошаланың шалқасынан ашық тұрған есігін тарс еткізіп сыртынан жаба салды.

	– Істейтін дұрыс іс таппағандай, таң атпай бүкіл ауланы ашыған айранның иісімен сасытып, енеңді ұрайын!..

	– Әй, сорлы-ай...

	Естілер-естілместей күңкілдеген Мәнеш құдды бір ыстық құрттың қышқылтым ащы иісін тұмшалап тастағысы келгендей, көпіршік атып қайнап жатқан қазанның қақпағын ақырын ғана жауып қойды.

	Отағасының бетіне жел болып тимеген мінезінің биязылығынан ба, әлде оның аласапыран мінезіне әбден бойы үйреніп кеткендіктен бе, өзінің атына не айтылып жатса да, Мәнештің қарсы сөзі жоқ болатын. Бұл жолы да сонысынан айнымады.

	Қазанның бүйірін жалап, маздай жанған қидың қызулы шоғының жалынынан Мәнештің мол пішілген келісті ақсары жүзі әбден қызарып, құлағындағы үлкен алтын айсырғасы ошақтағы оттың сәулесіне шағылысып жалт-жұлт жарқырайды. Өз ісімен өзі болып, қазандықтың маңында күйбеңмен жүрген ол шалының қитығысына мән бергісі келмесе де, оның көңілін құлазытқан жәйттің неден болғанын Мәнеш іші сезді.

	...Кеше кешке шәй үстінде құдды бір көптен ойда жүрген үлкен бір шаруасын тындырғандай, «көкпар-жиреннің жемі таусыла келді, Дергешбайдан үш-төрт қаптай жем алатын болдым» деген Пайзырахманның сөзі оның құлағында қалған болатын.

	«Өзі орталыққа асығыс бір шаруамен кетіп бара жатыр екен, сарайының кілтін маған тастап кетті, таңертең өзім барып алатын болдым» деп тағы бірдеменің шетін шығарып қойды. Шаруасына ықтиятты, қолындағасының бәрін шоттап, хаттап, есептеп отыратын Дергешбайдың мұнысы қалай деген ойға шалының байып бермегеніне Мәнештің таңғалғаны рас еді, бірақ мұны ол айтпады, ішіне бүкті. Шынын айтса, сөзді көбейткісі келмеді. Онсыз да әрнеден қарадай секем алып, сәл нәрседен кінәрат тауып, әлдекімдерді сынап-мінеуден шаршамайтын байғұстың жүйкесіне ши жүгірткендей болмайын дегені еді.

	Оның үстіне шалының көкпар-жирен үшін, басын тасқа ұрса да, ештеңеден аянбайтынын біледі. Биыл күзде, жиын-терім біткесін құдасы Ғалибек бәйбішесімен отасқанына елу жыл болған алтын тойын жасап, сонда үлкен көкпар беремін дегенді естігелі Пайзырахманның тыншымай жүрген жағдайы бар еді.

	Көкпар-жиренінің күтім-бабына ешкімді араластырмай, бастан-аяқ өзі ғана атқаратын шаруасы болғандықтан, Дергешбайдың сарайынан жем алып келуге де үйдегі бала-шағаны араластырғысы келмеді.

	Қыркүйектің басы шуақты болып тұрғанымен, таңғы мезгіл кәдімгідей- ақ сап-салқын еді. Пайзырахман үстіне атамзаманғы көне сырмақ күртешесін киіп, басына ескі малақайын жымырайтып алды. Содан соң ауыл арасында ілдалап мініп жүрген үш аяқты, әбден көнерген «Иж» мәтециклін тырқылдатып-бырқылдатып асығыс жөнеп берді. Бағыты – үш жүздей түтіні бар осы Тентектал ауылының үлкен жолға шығар ауызында тұрған Дергешбайдың қойма-сарайы еді.

	Межелі жеріне жеткесін мәтециклін жұрт көзінен тасалап сарайдың артына қойған Пайзырахман, әуелі жан-жағына сақтана қарағыштап қойды. Сосын ептеп басып қойманың үлкен қапсырма есігінің алдына келді. Жүрегі дүрс-дүрс соғып, қолы аз-мұз дірілдеп, кілтті құлыптың ұңғысына бірден сала алмай берекесі қашқыңқырап барып есікті зорға ашқаны сол еді, қайдан сап ете қалғаны, Дергешбайдың көршісі, падашы мыржық Сапаның кемпірі, тағы бір екі-үш кексе қатын қойманың ішіне баса-көктеп кіріп келді.

	Пайзырахманның қапелімде аузы жөндем сөзге жуыспай, үні барлығып, көмейінде кептеліп қалғандай болды. Жүзі сазарып, екі қолын оңды-солды ербеңдеткен ол:

	– Ойбай, милитса-а, милитса-а-а-а! – деп айқайға басты.– Тонап жатыр Дергешбайдың қоймасын мыналар... Тонап жатыр!.. Құртты!.. Кетіңдер, қараларыңды батырыңдар!..

	– Әй, қайным, тонағаны несі, құртқаны несі?! Қоймашы баланың өзі біздерге Пайзырахманмен бірге таңертеңгісін барып әрқайсың екі қаптан жем алыңдар, кілтті тастап кеттім деген! – Падашының пысық, күйкентайдай кішкентай кемпірінің аузы аузына жұқпай, зып-зып етіп сөйлегені Пайзырахманның құлағына да кірген жоқ.

	Өз айқайына өзінің құлағы тұнып, қоймадан сүріне-қабына атып шыққан оның алды-артына қарауға да мұрша-дәрмені жетпеді. Есігі шалқасынан айқарыла ашық қалған қойманы әлгілердің емін-еркін жайғауына қалдырып, алды-артына қаруға да дегбір, мұрсаты болмай, безе жөнелді.

	Жүзі өрт сөндіргендей болып түтігіп, құр қол қайтып оралған Пайзырахман үйге дабыл салып келді.

	– Ойбай, құртты аналар! Әй, қатын, Дергешбайдың қатынына дереу барып айт, құртты, тонап жатыр жем сарайын, осы ауылдың бүкіл шал- шауқаны, кемпір-сампыры жабылып, үйді-үйіне тасып жатыр Дергешбайдың қазынасын! Әйтпесе тапа-тал түсте, қазір-ақ тып-типыл қылады әлгі сұғанақтар! Қап, жазған басым нем бар еді, сарайын ашып қарғыс атқырдың, нем бар еді, өзі жоқта?!.

	– Көке-ау, соншама бақырып, шақырып, елді көшіріп, не боп қалды таңазаннан? – деп үйден атып шыққан ұлы Мергенбайды сыбап бір боқтап алған оның үрейлі дабылы одан әрі өршіп кетті.

	– Тапа-тал түсте әлгілер мемлекеттің затын тонап жатыр, дереу ауданға барып милитсаға хабар айтам қазір, мына кілтін алсын да, сарайын жапсын әлгінің қатыны...

	Дергешбайдың сарайынан оп-оңай барып жирен айғырына жем әкеле қоямын деп, басына бәле тілеп алған Пайзырахман бала-шағасын дүрліктіріп, атой салып, ауланы басына көтеріп, ертелетіп малды өріске шығарып жүрген маңайдағы қараң-құраң бірер көршілерді де елеңдетіп тастаған еді.

	Мәселенің мәнісі анықталып, Пайзырахман оңаша барып құлыпын ашқан сарайға анталай келіп, былтырғыдан қалған жемдік арпаға бас қойған әлгі кемпір-шалдардың әрекеті шынымен-ақ мыржық Сапаның кемпірі айтқандай, Дергешбайдың рұқсатымен болған іс екенін Күлімайдың аузынан естігенде барып қаны басына шауып, көз алды мұнартып кетті.

	Мұның қолымен істелген қастандықтың артында бір сұмдықтың жатқанын өзінше топшылаған сезікшіл Пайзырахман дәл төбесіне келіп қара аспан құлағандай күй кешті. «Ой, сұм-ай, мемлекеттің қазынасын талан- таражға салған адам ретінде мені өзінше әшкерелемек болған ғой. Осы ауылдың жоғын түгендеп, айқайшы болып жүрген мені ұры деп жұрттың алдында аймандай қылмақшы болғаны ғой, арамқол неменің. Бәсе деп ем-ау, неғып ақжарылқап бола қалды деп ем-ау өзім де?! Әй, контра Дергешбай, ендігі жерде ісім сенімен болсын. Осыдан бар ғой, ішкен-жегеніңді желкеңнен шығармасам, әкем қойған атым өшіп, Пайзырахман болмай кетейін... Мені «оппозиционер» деп жұрт алдында көзге түрткі қылып жүрген сыбайластарыңмен қоса әшкерелемесем бар ғой, әшкерелемесем, жер басып жүрмей-ақ қояйын бұдан былайғы жерде. Пиғылы арам неменің көкесін көзіне көрсетермін әлі-ақ!»

	Өзіне осылайша қайтпастай серт қойып, айықпас ашумен морт кеткен Пайзырахман содан бастап Дергешбайды «Тентекталдағы» өзінің басты дұшпандарының санатына қосты.

	Оның бұл ауылдың адамдарымен, әсіресе қолында азды-көпті билігі барлармен, ешкімге тәуелді болмай шаруасын дөңгелетіп отырғандармен қарым-қатысы абзалы салқындау болатын. Бұған себеп, Пайзырахманның көп жағдайда сыншылдыққа, міншілдікке қарай бұрып тұратын, ешбір қалыпқа да, қисынға да сыймайтын әсіре мінез-құлқынан еді.

	Қазір бұрынғыдай емес, мал өсіріп, жерден азды-көпті өнім алып дегендей, ауылдағы шаруаны күйттеген жан өзіне өзі қожайын. Оларға қазіргі заманда көптің сөзін сөйлегенсіген Пайзекең сияқтылардың «анауың қалай, мынауың не»? деген сықылды сыншылдығының құны көк тиынға татымайды. «Пәленбай деген облыстың түгенбай деген ауылындағы түгенше деген жұрты ұжымдасып, бұрынғы қолда бар шаруашылығын сетінетпей, шашпай малын еселеп өсіріп, көкөнісін, егінін көктетіп, өнімінен шашетектен пайда түсіріп, халқын асырап, адам сияқты өмір сүріп жатыр. Ал біздің ауылдың шаруа баққандарының сиқы мынау, елге тигізер зиянынан басқа, титтей көмегі жоқ, бас-басына қиқым-сиқым болып отырған» деген сияқты оның көпшіліктің басы қосылған жерде бас-көзге қарамай айтатын жария пікірі әлгілердің қайсысының көкейіне ұялай қойсын. Сондықтан да Пайзекең айтты деген сөздің көк тиынға татымайты былай тұрсын, оны жөні түзу адамның санатына да қоспай, көз түрткі қылып, тіпті кейбірде айтақтап соңынан ит қосқандай қылатындарын қайтерсің. Пайзырахманның жүйкесін ширықтырып, осы ауылдың майлы сорпаның бетіндей болып жүрген әлгіндей бекзат қауымына деген оппозицияшылдығына түрткі болатын да олардың бұған көрсететін осындай теріс мінез-құлықтары еді.

	«Тентекталдағы» көзі ашық деген зиялы қауымның бірден-бір өкілдері мектеп мұғалімдерімен де оның ара-қатысы дұрыс емес. Олардың да атына мұның аузымен небір жан сыздатар сынның көкесі айтылып жатады.

	Оларға қоятын Пайзекеңнің басты кінәсі – мектепте білім беру ісінің дұрыс жолға қойылмай отырғандығы. Өйткені, оның білуінше, кейбір мұғалімдер дұрыстап дәріс оқытып, білім кәусарынан сусындатудың орнына шәкірттерін сабақ кезінде үйлерінің жеке жұмысына жегеді. Тіпті, сабаққа ықыласы аздау деген бірен-саран балаларды сабақтан босатып, санасы төмен кейбір мұғалімдердің оларды қойдың кезегіне де жұмсайтыны сияқты келеңсіздеу жәйтті өз көзімен талай көріп жүрген бұлтартпас пәктісі де бар. Керек болса, сондай ұстазсымақтардың атын атап, түсін түстеп те бере алады. Былтыр әкімнің жылдық есебін берген жиналыста дәл осылай айтып салып, «Тентекталда» жас ұрпаққа білім беру ісінің өз деңгейінде еместігін, ақсап жатқанын тілге тиек еткені бар.

	Көп ішінен ащылау сөйлейтін бір адамның айтқаны демократияның көрінісі ғой деп қоя салатын жәйт емес еді бұл, мұғалімдерге қатысты айтылған сын Тентекталдан асып, бүтіл ауданды дүрліктіріп, Пайзырахманның оппозиционерлік беделі айға аспандап бір-ақ шыққаны бар.

	Міне, сөйткен Пайзекеңнің оппозицонерлік беделіне енді мына оқиға кәдімгідей-ақ кір келтіргендей болды. Өзіне қарсы ниет, дұшпан көз жұрт мұны ұрлық деп атой салса, ақталарлық дерегі жоқ, ойлап қараса. Дергешбай сұм мұны қақпанға алдап түсірген болды.

	Ішіне бүгерлік ешбір арамдығы да, сұмдығы да жоқ, әрі-беріден соң Пайзырахманның еш нәрсені де ақысын төлемей алмайтын құнттылығына сеніп жасаған Дергешбайдың жомарттық пейілінен басталған іс ақыры екеуінің бір-бірімен қырғиқабақ болуымен тынды.

	– Ау, жарқыным-ау, ағатай-ау, Пайзырахманды ұры атандырып өле алмай жүрген жәйім жоқ, құдай алдында ақпын, өлтірсең де! – деп, қарғанып-сіленіп безілдеген Дергешбайдың ол бір сөзіне де иланбады.

	– Пиғылың арам сен сұмның, білгенмін. Әрі-беріден соң қоймаңдағы жетіспейтін мүлкіңді де сарайымдағыны жұрт осылайша ұрлап жүр дегенге саятын осы әрекетіңмен жапқың келген де шығар, бәлкім?! Білем мен сенің сасық пиғылыңды. Ештеңе шықпайды оныңнан, әшкерелеймін. Сен сияқты арамзалардың суық қолы ғой, елдің қазынасын жұтатып жүрген. Жемқорсыңдар шетіңнен. Аудандағы пинполисия айтып, ұстаттырам, іс қозғатам үстеріңнен!..

	Пайзырахманның өзінің атына көпе-көрінеу жала жауып айтылған мынау сұмдығын естіп тұра беруге Дергешбайдың шыдамы жетпеді.

	– Бар, әйда! Істеп ал істейтініңді! Финполицияға барып, Дергешбай жоқта өз аяғыңмен барып жем сарайды ашып, жұртқа тонатқан басқа емес, өзің екеніңді де қоса айтарсың. Басыңнан сипай қойса көрермін сонда!.. Қылмыскер мен емес, өзің болып шыға келесің. Саған керегі сол болса, бар, айт бәрін!..

	Пайзырахманның діңкесін құртқан да Дергешбайдың қарғыс атқар осы жалғыз сөзі: мұның қылмысқа тікелей қатыстылығын аймандай қылып дәлелдейтін айғақ – егесі жоқта оның өз қолыммен берген кілтімен сарайды өзінің барып ашқаны. Қазынаның мүлкін ұстап отырған адамның жәйдан-жәй кілтті қайдағы біреуге бере салды дегенге кім сенбек?!

	Пұшайман халге түскен Пайзекең қоқырайып жүретін бұрынғы күйінен біржола айырылды. Ұйқысы қашып, көзінің алды көлкілдеп, мең-зең күйге түсті. Ойы – ойран болып, санасы – сансырап, Дергешбайдың бұлтартпай айтқан айғағы құлағының түбінен кетпей, зыңылдады да тұрды.

	Біраз күн осындай халде жүргесін жүйкесі сыр берді ме, ыңқыл- сыңқылдың не екенін білмейтін Пайзырахман аяқ астынан бір күні қан қысымы көтеріліп, ауылдың ауруханасынан бір-ақ шықты.

	Жылдағыдай Тентекталда әкімнің есеп беру жиналысы өтетін кезде төсек тартып жатып қалғанына ол біразырақ қынжылғандай болып еді, өмірі шалының жүзіне тіктеп қарап, ақыл айтып көрмеген Мәнеш оның мұнысына әжептәуір киістік білдірді.

	– Осы ауылдың жиылысы сенсіз өтпейтіндей, неменеге жүйкелейсің осы?! Ендігі жерде жаныңды күйттейтіндей-ақ жөнің бар ғой осы, жұртқа жеккөрінішті болудың азабын тартып-ақ келесің... Сен айқайшы болмасаң, дүние күйреп қалатындай, түге!

	Кемпірінің қабырғасы қайыса, күйзеле отырып айтқанын ол бәрібір байыпты сөздің санатына қоспады.

	– Жә, доғар, дабырламай, Жетпегені сенің ақылың еді ендігі. Онан да Мергенбай көрші ауылдағы әкім досынан ақшасына көкпар-жиренге төрт-бес қап жем алсын. Мен шыққанша аттың күтімін төмендетіп алмасын, естідің бе?..

	– Естідім, құлағым керең емес, - деді әйелі оның айтқанына қабағы сәл кірбиіңкіреп. – Денсаулығын ойласашы алдымен өзінің, көкпар-жиреннің күтімін уайым қылғанша...

	Орнынан тұрып, есікке қарай беттеген әйеліне тағы да бірдеңе айтқысы келгендей болып еді, қарсы төсекте жатқан Ақынтай деген бір қырым еті жоқ қушыған жағына пышақ жанығандай, жылтың көз, жасы бұдан кішірек, бірақ жігіт ағасы болып қалған пысықай неме:

	– Жеңгейдің айтқаны жөн ғой, – деп араға киліге кетті. - Жанының саулығын ойлау керек, Пайзеке, көкпар-сөкпар деген немене ол сіздің жасыңыздағы адамға?!

	Бұрынырақта ауылдық кеңесте хатшы болған, кейінгі кезде ауыл әкімінің кеңсесінде комендант ба, әйтеуір бір сондай ұсақ-түйек жұмыстың айналасында кәдуілгідей үлкен іс тындырғандай боп жүретін мұны әуелден Пайзырахманның іші алмайтын.

	Ақынтайды жаман көзімен атып, сазара түсті де, сөзін шығындағысы келмеді. Кіржиген күйі жүзін қабырғаға бұрып, теріс қарап жатып алды.

	Сарсылып жата беруге ақыры шыдамы жетпеген Пайзырахман екі-үш күн өтпей үйіне сұранды. Аурухана дәрігері Сыздықтың бұларға алыстан қосылатын аталас туыстығы да бар болатын, сонысын арқаланып оған оңашалап барып:

	– Сыздықжан, мені үйге шығарсаң деп едім, онша алып бара жатқан ауруым да жоқ қой осы, өзің білесің. Әрі анау бір Ақынтай дегеніңді суқаным сүймейді, бықсыған сөзін естімек түгелі, түрін де көргім жоқ. Қанымның қысымы одан сайын көтерілетін түрі бар, мені сол сұмпайыдан құтқарып, үйге жібер, шырағым, - деді кәдімгідей жалыныш білдіргендей. – Укөл- сукөліңе үйден-ақ қатынап тұрайын...

	– Көке-ау, мәселе Ақынтайда тұрса, қазір-ақ сізді немесе оны анау түкпірдегі палатаға шығарайын, - деді Сыздық оның сылтауратқан сыңайын түсініп. - Бірақ мен білсем, қан қысымыңыз әлі ойнақшып, қалпына келмей тұр, аурумен ойнамаңыз, оншақты күн жатып ем-дом қабылдау керек. Мына күйіңізде ауруханадан шығарып жіберіп, обалыңызға қала алмаймын...

	- Әй, шырағым Сыздық, обалың не айтып тұрған, мен бір өлгелі жатқан адаммын ба сондай-ақ?! Бұл сөзіңді доғар, мына жеріңде сенің жата алмаймын. Керек болса, тілхат берем, алда-жалда олай-бұлай болып кетсем, кінә қоймаймын дегендей...

	– Тілхатыңызды алмаймын да, ауруханадан шығармаймын да!..

	Сыздықтың жүзін суытып, бір-ақ кесіп, қатқылдау айтқан сөзі Пайзырахманның көңіліне секем тудырды. «Белгілі болды бұлардың сыры,- деп ойлады ол. - Осы екі-үш күндікте өткелі отырған әкімнің есеп-беру жиылысы өткенше мұны ауруханада ұстай тұрмақшы, бұған басшылықтың тарапынан сондай тапсырма болған ғой, сірә. Әйтпесе мен білетін Сыздық мынадай сөйлемейтін. Басшысымақ немелер былтырғы берген уәделерін орындамағанын сылап-сипап қоя салмақшы ғой. Бір замандары мәуелеп тұрған, қазіргі күндері әбден азып-тозып біткен колхоздың бұрынғы алма бағын Тентекталдың зейнеткерлеріне телімдеп бөліп жалға береміз, сөйтіп бақты қалпына келтіру жұмысын бастаймыз деген сөзін әлгі пысық неме,Тұрғанәлі әкім желге ұшырды, орындамады. Айқайшы Пайзырахманның бұл мәселені жиылыста көтермегені керек болған шығар оған. Жоқ, оның бола қоймас! Ауданның әкімі білсін, біздің Тентекталды басқарып отырған әкімінің жылтырлығын. Менің ауырғаным, жатып қалғаным олар үшін оңынан келген шаруа болғалы тұрған сыңайлы ғой. Оңынан туатын шаруаның қандай болатынын көрсетермін оларға.Екі ортада мына жаман Сыздықтың жоп-жорта аяушылық білдіріп, кісімси қалған түрін қара?! Кеудемде жаным болса, сол күні қайткенде де жиылысқа жетермін- ау...»

	Пайзырахман сол күннен бастап елеңдеумен болды. Ауырғанын да ада- жұда есінен шығарды. Аурухана маңайына келіп-кетіп жатқан жұрттан, үйдегілерден сұрастырып, жиналыс туралы хабардан қағыс қалмауға тырысты. Алайда ауыл әкімінің жылдық есебі тыңдалатын биылғы жиылыстан жұрт бейхабар тәрізді.

	Бір күні амалсыздан райын жібіте сөйлеп, әйтеуір кеңсенің маңында жүрген адам ғой деп, Ақынтайға жылыұшырағансып, өтетін жиналыстың мән-жайынан аз-мұздап сыр тартқысы келді.

	– Осы биылғы, әлгі жыл сайынғы әкімнің ауылда өткізетін жиналысынан не хабарың бар? Жайбарақат жатқаныңа қарағанда, кеңсенің адамы болсаң да, қатыспайтын сияқтысың ғой?..

	– Мына халіммен жиналысты ұрғаным бар ма? – деп дүңк ете қалды ол.

	– Өтетін жиналыс бізсіз-ақ та өте жатар...

	– Е, халіңе не болып қалыпты соншама? Асқа тәбетің – қасқырдай, алдыңа келген ішім-жемді толайым қотарып жатсың мынау. Жаныңа батып жатқан сырқатың болса, сөйтер ме ең?..

	– Ас ішпей өл дейсің бе ендеше? Ішеміздағы, дәрінің уытын басу үшін дегендей...

	– Е, бопты, іше бер, менікі әшейін айтқан бір сөз ғой...

	– Әшейін сөзің емес, мен сезбейді ғой деймісің. Әкімнің жиналысы ғой көкейіңді тесіп бара жатқан. Солай ма, ә?.. – деп езуіне Ақынтай мысқылды жымиыс үйірді. – Солар бәлністен шыққасын өткіземіз деп екеумізге қаратып жатқан сияқты ғой, естуімше...

	Өзін ашықтан-ашық мазақ қыла сөйлеген Ақынтайдың ащы мысқылы жанына батып кетті. Қаны басына шауып, қолы-басы дірілдеп қалшылдап кеткен Пайзырахман орнынан атып тұрып, оның жағасына шалт жармасты да, қос қолымен жейдесінің өңірін дар еткізіп айырып жіберді. Тарамыстай қатқан Ақынтайдың қарсылық көрсетуге шамасы жетпеді. Шырылдап, безілдеген күйі шалқалақтап барып кереуетіне шоңқиып отыра кетті.

	Пайзырахман біразға шейін өз-өзіне келе алмай, бет-жүзі күреңітіп отырып қалды. Айқай-шуды естіп, құйындай ұшып жеткен медбике қыз дереу Сыздықты шақырып келді.

	– Көке, үлкен басыңызбен сізге не болған? – деп кейістік білдірген Сыздыққа Пайзырахман сұқ саусағын шошайтып едіреңдей жөнеледі.

	– Айтып ем өзіңе кеше, мына сұрқылтайдан құтқар, үйге жібер мені деп, құлақ аспадың. Енді, міні, өз обалы өзіне, алды сазайын. Қиқ еткізіп тұншықтыра салмағаныма шүкір деңдер.

	– Мына-а-а-у, мына-а-а-у бар ғой, нағыз қанішер!.. Қаны қарайған бұзақы! Тап қазір әкті жасап, жауапқа тартқызам, куә болып қолдарыңызды қойыңыздар. Соттаттырып, жаптырам түрмеге!..

	Омырауы дал-дұл болған Ақынтай өзеуреп, жын шақырған бақсыдай еліріп аурухананы жалғыз өзі басына көтерді.

	Ойламаған жерден болған бұл оқиға онсыз да жүйкесі жұқара бастаған Пайзырахманды одан әрмен тұралатып кетті. Өзі іштей ширығып күткен сол жиналысы түспегірі де жөніне қалды.

	Ақынтай сол өршумен өрши отырып мұның үстінен аудандық құқық қорғау орындарына бес парақ қағаздың бетін көз сүрінер ашық жер қалдырмай толтырып, шағым түсірді. Бұзақылық жасап, өзіне зәбір көрсеткені үшін заң жүзімен жауапқа тартуды талап етті.

	Тентектал ауылының тұрғыны, зейнеткер Пішінбеков Пайзырахманның үстінен қозғалған іске байланысты аудандық ішкі істер бөлімінен жіберілген жап-жас тергеуші жігіт ауруханаға келіп одан жауап алып кетті.

	Кінәсін мойындамағанда қайтсін, намысқа тигені үшін Ақынтай сұрқылтайға қол жұмсағанын жоққа шығармады, рас деді.

	Әкесіндей адамның намысты алға тартып сөйлегенін өзінше дұрыс пайымдаса керек, жас тергеушінің іс жөнінде берген қорытындысының негізінде Пайзекеңнің жазасы айыппұл төлеумен шектелді. Бірақ өзінің жауапқа тартылып, жазаланғандығы деген атаққа ілінгені оның көңілінде дық болып қалды.

	Ауруханадағы оқиғаға аядай ауылдың үлкені бар, кішісі бар, түгелдей құлағдар болды. Бұл келеңсіздеу жәйтті өзінше топшылап, өзінше айтып жүргендерінің арасында Пайзекеңнің оппозицияшыл әрекетіне о бастан дұрыс шырай бермегендердің қарасы көбірек болатын.

	«Айтыла-айтыла жауыр болған құрғақ сөзінен ештеңе шықпасын білген соң, енді Пайзекең жұртты жөнге салу үшін жұдырық жұмсауға көшіпті» деген сияқты мысқыл сөздердің сарыны құлағы түрк жүретін Пайзырахманға ара-кідік болса да, жетіп жатты.

	«Кері ауыздардың көмейлерінен шыққан бықсықтың сиқын қарашы, «құрғақ сөз» дейді. Жанды жерлеріне тигізіп айтқанға кірпідей жиырылатын қорқаулар. Мен жеке басымды күйттеп, өзімнің пайдам үшін сынайды екем ғой келеңсіздіктерін. Қарақан басының күйін күйттеуден аса алмай жүрген, отырған орынтағын ел үстінен баюға, дарақы, жалған абыройын сақтауға пайдаланатын, халық үшін еңкейіп шырпының басын да сындырғысы келмейтін тоғышарлар өңшең. Айтып қалыңдар, айтатындарыңды, айтып қалыңдар. Ал Пішенбеков әлі соңғы сөзін айтқан жоқ!»

	Осылайша іштей кіжінуден басқа қайран қылар дәрмені жоқ, күйінішін ішіне құмықтырған ол бас-аяғы екі-үш жұманың ішінде кәдімгідей-ақ пәсейіп қалды. Көпшіліктің басы қосылған жерде ойындағысын ақтара айтып, айқайлатып, жалаулатып жүретін Пайзырахман ауруханадан шыққалы үйінің төңірегінен, қора-қопсысының маңынан шықпайтын болып алды.

	Көкпар-жиренінің жұмырланып, жұтынып тұрған тұрқына көз жіберіп, өзін ойдан аз-мұз сергіткісі келді. «Мергенжан күтімін төмендетпепті. Көкпарға қазір салса да, бабында тұр екен» деп бір сәт көңілі көншігендей сезімде болды.

	Көңілі жүдеп, қабағын ашпай жүрген әкесінің көкпар-жиренді көргендегі шырайлана қалған өзгерсін қапысыз байқаған Мергенбай:

	– Көке, осы айдың соңғы базарының күні құдалардың тойы ғой, жиреніңіз көкпарға түсуге құлшынып тұр. Рұқсат етсеңіз, көкпарға түсіп, құдалардың тіккен бәйгесін қанжығаңызға байлап беремін. Атақ - өзіңіздікі, көкпар-жиреннің егесі, көке, айдарыңыздан жел есіп, көтерген туыңыз желкілдеп қайтады ауылға! – деп есіле сөйледі.

	Көңілін аулай сөйлеген ұлына Пайзырахман пәлендей ештеңе дей қоймады.

	– Көрерміз, қатысатын көкпаршылардың нобайына қарап...

	Шынына келсе, осы аз күннің ішінде бастан кешірген сәтсіздіктері әрқилы қаңқу сөзбен жұрт арасына тарап кеткені бетіне шіркеу болып, Пайзырахманның тойға баруға деген ықыласы да онша емес еді. Бірақ көкпарға қашаннан делебесі қозып тұратын оның бұл мүмкіндікті де жіберіп алғысы келмеді.

	Ал көкпаршылардың нобайы дегенде, оның есіне алғаны Дергешбай еді. Оның да құла айғырын жаратып, сол тойдағы көкпарға қатысамын деп жатқанынан хабардар Пайзырахман осы сайыста қайткенде де өзінің асығын алшысынан түсіруді бір ойлап қойып еді.

	... Мәре-сәре болған жұрт ауыл сыртындағы көкпар сайысы өтетін тепсеңге жиналды. Көкпарға жиылған көкпаршылардың арасынан құла айғырын мінген Дергешбайды көре алмаған Пайзырахманның көңілі бірден сұлқ түсті. Көкпаршылардың додасына қиқулаған жұрттың ортасында көңілі жүдеп тұрған Пайзырахман енді бір аралықта анадай жерде, шеткеріректе әлдекіммен қызу әңгіме үстіндегі Дергешбайды көзі шалып қалды. Сиқына қарағанда ішіңкіреп алған сыңайлы деп ойлады.

	«Өйтпесе, Дергешбай бола ма, қабандай болып жарылғалы тұрған түрін қарашы нәлеттің! Біздің көкпар-жирен тұрғанда құла айғырымен көкпарды ала алмасын білгесін артын қысқан шығар-ау, сірә?!»

	Екеуінің арасындағы сол жолғы шарпысудан қалған жағымсыз бір салқындықтан арылмаған Пайзырахман енді Дергешбай жаққа қарамауға тырысты.

	Мергенбайдың омыраулап, ешкімге дес бермей көкпардың тартысында бүгін жеңіскер болғанына, неге екені, Пайзырахман пәлендей асып-төгіле қойған жоқ еді.

	Ту сыртынан келіп, «Ассалаумағалайкүм, Пайзеке!» - деп бас салып өзін құшақтай алған Дергешбайдың мұнысына Пайзырахман онша жылы қабақ танытпады.

	Әнебірдей шала-бурыл болмаса да, жұтыңқырап алған арақтың желігімен Дергешбай Пайзырахманның кіржигенін елеген жоқ, аңқылдап сөйлеп, өзінше шын ырзалығын білдіріп жатты.

	– Мергенбайың да қайрақтай жігіт қой шіркін! Ал көкпар-жиреніңнің бабы бар ғой, бап-ақ екен! Ерледің, Пайзеке, әкел қолыңды!..

	Өзі келіп, түк болмағандай әлгіндей деп ағынан жарылып тұрғасын тымырая беруге Пайзырахманның да шыдамы жетпеді білем, шырайына аздап қан жүгіріп шыға келді.

	– Е, өзің білесің, көкпар-жиреннің додаға түсіп тұрғаны бүгін ғана емес қой. Ал сен құла айғырды жаратып жатыр деп еді ғой, неғып түспедің көкпарға?..

	Көкейін тесіп тұрған сұрағына жауап күткен Пайзырахман «ә, бәлем, бұған не дер екенсің» дегендей сыңаймен, Дергешбайға шекесін қисайтып, көзін сығырайта сынай қарады.

	– Құла айғырды жаратудай-ақ жаратып едім, осында келе жатқан жолда аңдаусызда балпақ тышқанның ініне аяғын тығып алып, сүрініп ақсап қалды, әйтпегенде...

	– Немене, әйтпегенде көкпар-жиреніңе бәйге жоқ еді деп тұрмысың!?

	Сөзінің аяғын жұтып, екіұштылау сөйлегендей болған Дергешбайдың мұнысын өзінше пайымдаған Пайзырахман шалт кетті.

	– Әй, Пайзеке, Пайзеке! Осындайлығың ғой адамды күйдіретін. Әйтпегенде... көкпарға түсер едім ғой дегім келген, көкпар-жиреніңнің мықтылығына күмән келтіріп нем бар менің...

	Дергешбайдан бұл сөзді күтпеген Пайзырахман сәл қипақтап тұрды да:

	– Сенің құла айғырың көкпарға түскенде, біздің көкпар-жиреннің бүгінгі жеңісі мәртебесі асқақ нағыз жеңіс болар еді-ау, енді өкінгенмен не пайда? – деді өзінің асығыс айтып қалған әлгі кіділеу сөзін жуып-шайғысы келгендей.

	Оның бұл сөзіне рақаттана, емін-жарқын бір күліп алған Дергешбай мол денесімен оны тағы да қапсыра құшақтай берді.

	– Қайран біздің Пайзекең, басқа-басқа, көкпарда да басым түсуден қанағат алатын нағыз оппозициялық пиғылынан айнымаған екен-ау!..

	Рас сөзге не дауа, Дергешбайға ол бұл жолы ештеңе айта алмай, қызарақтап күлімсірей берді.

	Оппозиционер Пайзырахманның қай заманнан бері жүзіне жымиыс ұялағаны осы бір сәт қана еді...





СЕЗІМ СИНДРОМЫ




	Ақпанның ұзақ түні таусыла келген боз қараңғы таңдағы маужыраған тәтті де талма ұйқыда жатып көрген түстің әсерінен ол күні бойы айыға алмай жүрді.

	Бәрі де тура өңіндегідей ап-айқын. Жетпістің үстіне шығып, ақсақал атанған, немерелеріне ата атанған Сырымбет емес, сол бір бозөрім бала кезі екен. Аққырау қыс. Балалығы құлдыраң-құлдыраң қағып өткен ыстық мекен – сол баяғы Керімтөбедегі ауыл. Мұржаларынан түтіні шұбалған жатаған үйлердің арасынан әжептәуір еңселі көрінетін жалғыз қабатты, қызыл шатырлы мектеп үйі. Ауыл балаларын қысқы бұйығы тіршіліктен бір сәтке болса да сергітетін жер – осы мектеп үйі, онда өтетін ойын-сауық, би кештері еді. Түсінде Сырымбет сондай бір кештердің бірінде таң-тамаша күйде жүр екен...

	Қаз-қатар тізіліп, «Жылға-жылға» ойынын ойнаған ұлдар мен қыздардың қос-қостан бірін-бірі ұстап, доға-дәліз жасап көтерілген балғын қолдары, аппақ білектері майыса ырғалады. Үйірілген жылға-тізбек сылдырлай күліп, сылдырлай ағып, толқын болып толқиды. Сол сәттерде оның алақаны Назымбибінің балғын, нәзік алақанымен жұп-жұмсақ жанасады. Жұп-жұмсақ жанасқан алақандардан болмашы діріл сезіледі. Екі бетінің ұшы қызғылтша нұрмен албыраған он үштегі сүйкімді ақторғын қыздың тұп-тұнық, әдемі аялы көздері күлім-күлім етеді. Сырымбет те оған күлімсірей қарайды, қуанып қарайды. Екеуі көздерімен ғана ұғысады, сөйлеспей-ақ ұғысады.

	Ойынның қызығы сол, екі қол бір-бірінен ажырамауы керек, бір- бірінен ажыраса, тізбек бұзылады, ал тізбек бұзылса, бұлар ойыннан шығып қалады. Ойыннан шығып қалмас үшін Сырымбет Назымбибінің ып-ыстық алақанын қысып ұстайды.Нәп-нәзік, ып-ыстық алақанның табы оның өн- бойына шым-шым тарап, жүрегі қуанғаннан лүп-лүп соғады. Тұп-тұнық көгілдір пердеге оранған жым-жырт әлемнің ортасында екеуі ғана қалықтап, қол ұстасып жүр екен. Екеуі ғана. Алақаны өрттей алаулап бара жатты...

	Не ғажап екенін түсінбеді, оянып, көзін ашып алғанда байқағаны – Назымбибінің алақандарымен алма-кезек жанасқан алақандары ып-ыстық болып дуылдап жатыр екен. Түсінде көргені өңіндегі қазіргі тіршілігімен мүлдем сыйыспайтын, алыс қиянда қалған мезгілдің еміс-еміс көрінісіндей еді. Әйтсе де анығы сол – өзгеше бір сезімтал жан дірілін сезіндірген балғын алақаннының табы мұның алақанында ып-ыстық күйінде қалып қойыпты.

	«Апыр-ау, бұл өзі бейуақтағы нендей түс еді?!» - деп алабөтен ойға қалған Сырымбет ақсақал тағдыр белгісінің әжім-әжім шиырлары айқұш- ұйқыш торлаған алақандарына қарады. Түсінде сезінгені - өңдегідей ап- анық. Осынша ғұмырында талай-талай қолдармен жанасып, талай-талай жылуды сезіне білген алақаны сол нәзік бейнелі талдырмаш қыздың алақанынан тараған ыстық дірілдің табын әлі күнге ұмыта алмапты.

	Мектепте өзінен бірер сынып төмен оқыған Назымбибі деген сол бір қыздың бар-жоғын, құдайым-ау, әлдеқашан ұмытып та кеткен еді ғой, мұны сонау алыста қалған балалығына оралтқан бұл неғылған әсері ұшан-теңіз түс!

	Керімтөбедегі жан-жағын қалың қайың орманы қоршаған кішкентай ауылдан Сырымбеттің ұзап кеткеніне де не заман. Өмір жолының ұзақ-ұзақ кезеңдерінің сәті түскен аралықтарында ғана бір оралып соғып кетіп тұрғаны болмаса, туған мекенге үнемі жиілетіп барудың реті көп келе бермейтін. Тіршілікте адам баласының қыбырлаған қам-қарекеті бітпейді. Үлкен қалада оқу оқып, бала кезінен өзі армандаған дәрігер-хирург мамандығын алды, емханада қатардағы хирург болып қызмет істеді. Қызмет істеп жүріп, ғылыми ізденістердің жолына түсті, әуелі - кандидаттық, содан соң – докторлық қорғады, профессор болды, бірінен кейін бірі өз кезегімен келген мүше корреспондент, академик сияқты атақтарға да оның бойы тез үйренді. Ортасы бар, мектебі бар үлкен ғалым атанған Сырымбет ақсақалдық егде жасқа қалай келіп қалғанын да байқамай қалыпты. Өмірдің зырлаған ағысы енді, міне, оны жетпіс деген жастың асуынан бір-ақ асырды. Елуінші жылдардың ішінде өткен жастықтың алаулы шақтарында, студент кездерінде, өмірлік серік болуға серттесіп, бір-бірінің ғашықтық сезімдерін аялаған Гүлбаршыны өзімен бірге қартайып, оның алаңсыз қызмет істеп, ғалым болуына септесер үй-ішілік жағдайдың бәрін жасады. Ұлы мен қызы – Аңсаты пен Нұрбаянның тәрбиесі мен оқуына да өзі бас-көз болып, күйеуіне көп салмақ салдырмады. Бүгінде олардың әрқайсысы өз алдына бір- бір үй болып, бұл екеуіне ерке де тәтті немерелерді сүйдіріп отыр. Таусылмастай болып көрінетін өмір жолдары бір кезеңнен бір кезең асып, бір-бірімен іштей үндескен ерлі-зайыптылардың әдемі қартайған кездері еді бұл.

	Күйеуінің көңіл-күйіндегі әрбір қалт еткенді, селт еткенді қас- қабағынан, бет-жүзіне лып етіп шығатын болмашы реңктен танитын Гүлбаршын соңғы бірер күннен бері оның әлденедей бір ой-қиялдың қамауынан шыға алмай жүргенін байқады. Әдетте көкейіндегісін одан құпияламайтын Сырымбет, тым-тырс тынып, өзімен-өзі болып тұйықтала берді. Таңертеңгі шәйдан соң көшеге шығып, газет сатып әкеліп, түске дейінгі бірер сағатты соларды оқумен өткізетін ол, бұл әдетінен де жаңылып қалғандай. Теледидардан екеуі әр кез күн кешке ауған мезгілде көретін ұзақ сериалдардың үстінде де оның ой-санасы мүлдем басқа жақта отыратынын байқады. Соңғы күндері жүзі тіпті ашаң тартып, жүдеңкірегендей ме, қалай?..

	Әр күн таңертеңгісін Гүлбаршынның көз ұшымен жанап, өзіне назар сала отыратын дағдысынан сыралғы болған Сырымбет бәрібір бұл күндері өз жайынан оған ләм деп тіс жармады.

	Көңіліне тыншу бермей жүрген сол бір әсерлі түсті Сырымбет қатарынан бірнеше күн бойы көріп жүрді. Құдды бір кинотаспаға жазылып қалғандай, сол баяғы бір көрініс, сол баяғы – Назымбибінің нәзік те ыстық алақанының табы. Таң қараңғысынан ояна келсе – түсі болып шығады, таң қараңғысынан ояна келсе – алақаны қыз-қыз қайнап жатады.

	Шалының түн баласы қаншама рет оянып, қаншама рет дөңбекшіп қозғалғанына дейін сезіп, біліп жататын Гүлбаршын оның соңғы екі-үш күннен бері таңертеңгісін оянған кезде жеңіл ғана күрсініп, екі алақанын уқалай беретін әдетін де аңғарып қалды. Ауырып-сырқағанын сұрамаса өмірі айтпайтын шалының мінезін қашаннан білетін Гүлбаршын таңертеңгісін шәй үстінде сөзді өзі бастап:

	– Сырағасы-ау, бір мазасыздық бар ғой өзіңде, ауырып, жайсызданып жүрген жоқпысың осы? – деп сұрады.

	– Қайдағы жоқ уайымды соғасың-ау сен де бір! – деп, әйелінің сөзін ашықтан-ашық жақтырмағандай сыңай танытты ол. – Ауырған адам сияқтымын ба сондайлық сүлесоқ болып жүрген?!

	– Мен білетін Сырымбет болсаң, әйтеуір бір өзгеріс бар сенде?! – деді Гүлбаршын шалына аялы, ақ-қарасы айқын көзінің ұшымен сынай қарап. – Әйтпесе уҺлей бересің бе құрдан-құр...

	– Не өзгеріс болушы еді, қартая бастаған адам ұйқысы сәл жайсыз болса да уһлеп, шаршап жүреді ғой, соны әжептәуір сөз қылудың керегі қанша осы?!..

	Екеуінің арасындағы аз-кем сөз осымен тынды да, әрқайсысы өз ойымен өзі болып кетті.

	«Апыр-ай, бұл әйел затының көңілі жіті ғой, айтпасыңды сезеді.

	«Мазасыздық бар ғой өзіңде» дейді. Сөзін қарашы, айнытпай айтып тұрған. Қандай мазасыздық екенін білсе ғой шіркінің! Қартайғанда бозбала кездегі махаббатың оянып, бүлік салайын деп жүрген шығарсың, сен шал, деп әзілді- шынды біраз жерге апарып тастар еді-ау. Жә, қойшы соны, қайдағы махаббат дейсің, бала кездің балалық әсіре ойыны сияқты бірдеме болар мидың қатпарында қалып қойған, әйтпесе сол Назымбибіні көрмегелі қашан. Ауылға ана бір жылдары жол түскенде, ол Керімтөбедегі мектепте мұғалім еді ғой. Күйеуі Бәжібек деген жігіт, сол ауылда агроном ба, әлде зоотехник пе еді, әйтеуір өзі біздермен аталас, ағайын адам болып келетін. Олардың үйі Керімтөбеге көрші ауданнан кейінірек көшіп келген болатын. Содан бері де бірталай жылдың жүзі болыпты, менімен қатарластардың да, тетелестердің де қатары қазір сиреп қалған шығар-ау осы. Назымбибі де әлі сол күйінде қарап тұрмаған болар ендігі?! Әйтсе де сырлы зереннің сыры кетсе де, сыны кетпейді, әдемі де нұрлы шырайының белгісінен жұқанадай болса да бірдеңе қалған шығар-ау. Сол бір балалық кездердегі бейнесі қандай нұрлы еді оның, жымиып күлгенде екі бетінің ұшында әп-әдемі оймақтай ғана ойма- шұңқырша пайда болатын. Сүйкімді қыз еді. Керімтөбедегі мектепте сол жылдары оқыған ұлдардың оған ғашық болмағаны, әй, сирек шығар-ау. Бірінен-бірі оны сырттай қызғанатын. Ақыры ешқайсы да оны қолына қондыра алмады, Бәжібек бәрінің аузын аңқитып кетті».

	Назымбибіні сырттай иеленуші бозбалалардың қатарына Сырымбет өзін қоспайтын. Жақсы көрудің ұяң да сыршыл сезімі жүрегінде болғаны рас шығар, бірақ одан әріге бара алған жоқ. Қайсыбіреулердей хат беріп, кездесуге шақырып дегендей, ғашықтық-машықтықтың әуресіне түспеді. Өз сезімін құпия ұстады. Әйтсе де неге екенін білмейді, бетпе-бет кездесіп қалған мезеттерде екеуі бір-біріне күлімсірей қарайтын. Күлімсірей қарап, көздерімен үнсіз ұғысатындай еді. Нені үнсіз ұғысатынын өздері де білмейтін сияқты. Жақсы көру сезімінің бар нышаны осымен ғана шектелетін, осымен ғана тынатын. Ал содан соң араға талай жылдардың дүрмегі түсті де, зырлап бара жатқан уақыт өткен-кеткен күндерді еріксіз көмескелендіре берген еді. Көмескіленген жылдармен бірге бәрі де жадынан, көңіл қойнауынан тым алыстап кеткендей еді, ойда жоқта, бірнеше күн қатарынан түсіне Назымбибі кіріп, ойында сол алыс күндердің қайта жаңғырғанын қайтерсің. Ойын басқа бірдеңелерге аударып, қаншама ойламауға тырысса да болмады, сол түсті қайталап көре берді. Түсті әдетте көресің де, заматта ұмытасың ғой, ал мына түсі біртүрлі өзгеше бір түс болды. Жан-дүниесі әлденеге егіле елегізіп, көңілі түспегір әлденеге алаңдай берді. Жүйке-сезімі де қалжырамаған, еңсені басқандай шаршау да жоқ, әйтсе де осы түсініксіз құбылыстың құпиясы оның ой-санасын әбден дал қылды. Сол бозбала шақтың еміс-еміс көріністері түсті қайталап көрген сайын айқындала беретін сияқты. Мұның алақанын қыздырған бүлдіршін қыздың алақан жылуы да күн өткен сайын айқынырақ сезіле түсетіндей. Әйтеуір осы бір жұмбақ, таңғажайып халден ол арыла алмай-ақ қойды. Жанға батар дерт те емес, дерт болмаса да, бір сансыраулы қияли күй Сырымбеттің көңілін тыншытпады.

	Сырымбет әрі ойлап, бері ойлап, байыз таппай, алаңдай берген көңілді тыншытудың бір-ақ жолы бар деген ойға тоқтам жасады - қайтсе де Керімтөбеге барып, Назымбибіні бір көруі керек. Алды-артының тиянағы жоқ, осы тосындау шешімге келуі қалай тез болса, оның қыраулы қысқа қарамай, сонау бір қиырдағы, терістіктегі Керімтөбе ауылына аттануы да тез болды. «Жазған-ау, ағайын-туысқа, ауылға адам деген жер-аяғы кеңіген кезде бармаушы ма еді, бораны түтеген ақпанды қыста бармаса болмайтындай не қысылтаяң ол?!» - деп, кемпірінің шыр-пыр болғанына да бой бермеді, қайтсе де Керімтөбеге жетуі қажеттігін айтып, бір-ақ кесті. Бұл әрекетінің түпкі мәні өзіне ғана аян еді. Дереу облыстағы үлкен мекеменің бірін басқарып отырған балдызы Тыныштыққа телефон шалып, әуе-жайдан күтіп алуды тапсырды да, сол күні жөнеп кетті.

	* * *

	Ұшақтан түсе салысымен Сырымбет балдызына бұл шұғыл келісінің жөнін тәптіштемеді, бар айтқаны: тура әуе-жайдың басынан, қалаға кідірмей, жүз жиырма шақырым жердегі Керімтөбедегі ауылға қайтсем де бүгін жетуім керек деді.

	– Ойпырым-ай, соншалықты қапылғаныңыздай не болып қалды өзі, ол жақтағы ағайындар әйтеуір аман-түгел ме еді?! – Тыныштық жездесінің жүзіне сұраулы кейіппен жалтаң-жалтаң қарады. – Қаладағы ағайын-туысқа, жолдас-жораларыңызға сіздің келетініңізді айтып, келініңіз дастарқанын жайып, шәйін демдеп дегендей, салтанат-мәзірімізбен күтіп отырғандай жәйіміз бар еді, бүгінгі асығыс жолыңызды бізге қиыңыз енді. Ертең ашық- жарықта өзім-ақ апарып келем жетуге ынтығып тұрған сол Керімтөбеңізге...

	– Жә, енді, Тыныштықжан, қирап, бүлініп қалған ештеңе жоқ, бәрі де аман, бәрі де дұрыс. Мұндағы ағайын-туыс та, келін де ренжімесін, дәм бұйыртса, бүгін болмаса, ертең бас қосармыз сендердің үйлеріңде. Жол ақысы – жүру деген, кідірмейін. Бүгін Керімтөбеге жетіп, ертең қонаға қайтып оралам, құдай дес берсе, мына тұлпарың да, оның айдаушысы да мығым көрінеді...

	– Жездеке-ау, Керімтөбеңіз - мына тұрған қырдың асты емес, ұзын жолдан бұру жер, қыстың түрі болса мынау, екі күннің бірінде – боран, даланың жайдақ жолына түсіп, жалғыз машинамен кету оңай емес. Ертең ашық-жарықта бір жөні болар, дегенмен үйге жүріңіз, - деп қайта-қайта жалынған балдызының бір сөзін де Сырымбеттің одан әрі тыңдағысы келмеді.

	Оның айтқанынан қайтпайтынына көзі біржола жеткен Тыныштық алыс-жақын жүрістің қай-қайсына да адуынды, қызметтік көлігі «Джиптің» жүргізушісі Жәмшитке жол ауырлап бара жатса, көзсіз тәуекелге салынбай қалаға қайтып оралуды нықтап тапсырып, жездесін жолға аттандырып салды.

	Жездесінің әй-шәйға қарамай, алдын кешке салып Керімтөбеге мұнша асығуының мән-жайын Тыныштық олай ойлап, былай ойлап, ұға алмай-ақ қойды. Осыншама асығыс, шұғыл жүрісінің мән-жайын ішіне бүгіп, айтуға ыңғай танытпаған шалдың мұнысы әйтеуір тегіннен-тегін емес екендігін іштей білді.

	... Қас қарая қаладан жүйткіп шыққан жапондық су жаңа «Джип» теп- тегіс бетінде қары жұқалаңдау айдау жолдың апшысын әудемде-ақ қуырып- ақ тастады.

	Жайлы жолдың ырғағы Сырымбеттің көңілін жайма-шуақ әлдилегендей күйге бөледі. Ол машинаның маңдай алды әйнегінен биылғы қыс қалың түскен қар үсті-үстіне борап, теп-тегіс қылып сипап кеткен аппақ даланың дөңгеленіп артта қалып бара жатқан түнгі бозамықтау, күңгірттеу сұлбасын ғана аңдап отырды. Туған жерге әрбір жол түскен кездері оның көңіл ауанын өзгеше бір жылы әсерге толыратын сағыныштың сезім-лебі желпінтетін. Керімтөбеге барар жолдағы далиған даланың әрбір еңісі мен белеңі, сай-саласы, тіпті әр түп жусанына дейін өзіне соншалықты ыстық көрінетін, қазір енді мынау аппақ дала қарлы қалың көрпесімен соның барлығын қымтап, бүркеп алыпты. Көңіл зердесімен ғана ол қысқы даланың өзіне таныс әрбір бұраң, бұдырын көріп, біліп келе жатқандай әсерде болды.

	Үлкен жолдан Керімтөбеге қарай бұрылғаннан кейін «Джиптің» арыны әжептәуір бәсеңдеп қалды. Омбылаған қарды жарып өтетін терең жолдың ойқы-шойқы табаны мұның адымын ұзартпады. Кейбір тұстарда тіпті ырғалаңдап, күшеніс-жұлқынысқа салуына тура келді. Төрт дөңгелегі зыр қағып бірдей айналатын жүріске қарымды машина тоқтамаса да, шайқалаңдап-ақ келеді. Жол алға озған сайын жүріс ауырлай берді. Сырымбеттің шамалауынша жолдың әлі үштен біріндей бөлігі алда. «Көлік шыдас берсе, мына митың жүріспен Керімтөбеге түн ортасында жетеді, ал ауылға маңайлас жердегі әлгібір ұбақ-шұбақ сай-салалардан өтетін жолдың қары бұдан да қалың, сонда осы митыңның өзіне зар болып қалмаса жарар еді-ау?! Ол тұстан Керімтөбе кем дегенде алты-жеті шақырымдай жер, аязы қарыған қыс іші, әрі түн, мезгілсіз уақыт, қиналып қалмасақ жарар еді?!»

	Мұның ішкі уайымын айтпаса да сезіп келе жатқан, тығыншықтай шымырша келген жүргізуші бадыраң көз жігіт Жәмшит: «Саспаңыз, қыбырласақ та, тоқтамаспыз! Бұл машинада күш дегеніңіз жетеді, кем дегенде 200 аттың күші бар! - деді танауы делеңдеп.- Тыншекеңдермен охотаға барағанда бұндай жолдардың талайын көргенбіз!»

	Сырымбеттің уайымы расқа шықты, «талай жолды» көрген Жәмшиттің машинасы қанша күштімсінсе де, Керімтөбенің сай-саласынан өте алмады. Дөңкиген бөксесі сайдың қалың қарына батып, ілгері де еміне алмай, артқа да шегіне алмай, тұрды да қалды.

	Қысқы жым-жырт түнде айдалада қалған екеуінің қазіргі халі мүсіркеуге тұратындай-ақ еді. Алыстан жылтырап көрінген бірер шамның жарығын бетке алып, қарлы жолдың сұлбасымен омбылап, амалсыздан- амалсыз Керімтөбеге жаяу тартуларына тура келді. Әйтеуір қыстың бұл мезгілінде сақылдап тұратын қытымыр аяздың, бет қаратпас боранның да болмағанына Сырымбет іштей тәубе деді. Жәмшит қарға батып қалған машинасын уайымдап, артына жалтаң-жалтаң қарап қояды.

	Керімтөбенің саққұлақ иттерін улатып-шулатып, немере інісі Әбусейіттің ауылдың орта тұсындағы үйіне бұлардың жеткен кезі кысқы түннің түндігі түріліп, таң қараңғысы бола келген мезгіл еді.

	Үй иелері әрі таңданысып, әрі қуанысып, абыр-сабыр болды да қалды. Керімтөбеге оларды сәл ғана жеткізбей тастаған қысқы жолдың аз-кем ауыртпалығы демде ұмытылып сала берді. Шәй ішіп, жылынғасын Жәмшит пен Әбусейіт сайда батып жатқан мәшинаны трактормен сүйреп әкелуге кетті.

	Сырымбет уақытының тығыздығын сылтауратып, Керімтөбедегі ағайындарды Әбусейіттің өзіне арнаған түскі қонақасына жинады да, барлығымен осы үйде бір-ақ қауышып, дидарласты.

	Бұл күндері ауылдың ақсақалы болып қалған Бәжібек Әбусейіттің үйіне жалғыз келді. Ағайын-туыстығы өз алдына, Сырымбетпен құрдастығын алға тартып, ол әзіл-қалжыңын араластыра сөйлеп, амандық- саулық сұрасты.

	– Керімтөбе деген ауылдың бар екендігін ұмытып кетпегеніңе де шүкір, - деді Бәжібек әжімді, көк тұқылдау иегін толық жаппаған селдіреген ақ боз сақалының екі-үш тал ұшын еті қашқан салалы саусағымен ширатып- ширатып қойып. – Мен сияқты мәужіремегеніңмен, көздеріңнің нұры бозаң тартып қалыпты-ау, сабазым...

	– Е, Бәжеке-ау, енді уақыт дегенің осы ғой, Назымбибі сынды сұлуды алақаныңа қондырған жігіттің жігерлісі едің, сен де, міне, мәужіреп қалдым деп тұрсың, - деді Сырымбет оған күлімсірей қарап. - Айтпақшы, неғып жалғыз жүрсің, Назымбибің қайда? Әлде жұрт көзінің сұғынан сақтап, әйеліңді аялап, күтіп дегендей, бұл күнде оны үйден шығармайтын болып па едің?!

	– Сенің көкейіңді тескен баяғы Назымбибі ғой, ә!? – Селдір сақалының ұшын шошаң-шошаң еткізіп, күле сөйледі Бәжібек. – Тап бүгін, сен келген күні сегіз көзінің құяңы ұстап қалып шойырылып жатқан, беті қатпар-қатпар, шүйкедей болып қалған сол сары кемпірді бердім саған. Қалаңа алып кетіп жасартып ал, үлкен атағың бар доғдырсың ғой!..

	– Апыр-ай, ә?! – Сырымбет Бәжібектің әзіліне бұл жолы жымиған жоқ.

	– Бәсе, әйтпесе сенімен бірге келер еді ғой мен білетін Назымбибі болса...

	– Біздің кемпір де қу ғой, өзі келсін деп, бәлкім жоп-жорта ауырған сияқтанып да жатқан шығар, - деп Бәжібек көздерін жымың-жымың еткізді. – Кеп-кеше ғана сап-сау еді...

	– Ылайым да солай болғай, - деп шырайлана күлімсіреген Әбусейіт екі ағасының жарасымды әзіліне өзінше әзіл қосты. - Әйтпесе жеңшемді іске алғысыз қылып тастадыңыз ғой, Бәжеке-ау! Тона-а-а-у, алыс Алматыдан қыс ішінде ат сабылтып жеткен Сырымбет көкемнің көңілін суытып тастай жаздадыңыз ғой тәйірі...

	– Жә-ә, әзіл ғой айтылып жатқан бір, - дей салды Сырымбет сәл ғана күрсініс аралас үнмен. Назымбикеге байланысты көкейіндегісін дөп тауып сөйлегендей болған Бәжібектің әзілін одан әрі өршітпейін дегендей сыңайы да бар еді мұнысында.

	– Е, солай ғой, әзіл ғой бәрі де, - деп, Бәжібек те мұны мақұлдағандай шырай білдірді,

	– Жас ұлғайғасын, өткенді көбірек ойлап, туған мекенде қатарлас, тетелес жүріп өскен жандарды көбірек еске алатын болдық қой қазір. Назымбибі де сол көзкөргендердің бірі емес пе еді, кетер кезде, жол үстінен болса да, амандасып кетермін, Бәжеке!..

	Бәжібек Сырымбеттің айтқанын қуана мақұлдап басын қайта-қайта изеп:

	– Е, жөн-ақ, дұрыс болды мұның! Бәсе, өзіміздің Сырымбет болсаң

	біздің үйге соқпай кетпессің деп ойлап ем-ау. Қазір мен осы үйден бір бала жүгіртіп, ұл мен келінге айтып, бір мал қонақасыңды дайындатқыза берейін, – деп қозғалақтап қалды. – Керімтөбеге, ата-бабаң қоныс тепкен, өзің туып- өскен мекенге күнде келіп жатқан қонақ емессің және қандай қонақсың!..

	Сырымбет құрдасының ықыласына қайта-қайта шын ырзалығын білдіріп, өзін қонақ етемін деп әуреленбеуін өтінді.

	– Дәм жазса, келер жазда Гүлбаршын екеуміз ел-жұртты асықпай аралаймыз, сонда әрқайсыңның үйіңнен бір-бір сыбағамызды жемей кетпейміз. Бұл жолы асығыспын...

	Оның бұл жолғы асығыс жүрісінің мән-жайын дастарқан үстінде егжей-тегежейлеп сұрауды Бәжібек те, Әбусейіт те жөн көрмеді. Жүріп- тұрған ортасы бөлек, атақ-дәрежесі әлей, үлкен ғылыми адамның облыс орталығында арнайы маңызды шаруасы бар шығар, сондай бір реттермен келгесін, өскен-өнген жері Керімтөбені бір көріп кеткісі келген болар дегендей ойдың төңірегінде отырды.

	... Дәлізден үйге кіреберістегі ішкі есікті талдырмаш, ақ торғын жүзді, Назымбибіден айнымайтын он екі-он үштер шамасындағы бір бүлдіршін қыз бала ашты. «Назымбибі ғой мынау! Өңі мен түсі ме!? Құдайым-ау, мына бүлдіршін қыз ауымаған соның өзі ғой!» Ғайыптан-ғайып, көзге көрінбес бір құдіреттің күшімен Уақыт дөңгелегі кері айналып, Сырымбеттің бұл сапарында арнайы өзін іздеп келе жатқанын сезіп-білген Назымбибі сондағыдай жас, сондағыдай сүйкімді ұяң бейнеге айналып, құдды бір алдынан шыға келгендей. Сол Назымбибі, соның өзі!.. Күлімсірегені де, күлімсірегенде бетінің ұшына ойнап шыға келетін оймақтай ойма-шұңқырша да соның өзі екенін айнытпай айтып тұр. О, ғажап!..»

	Ұяла күлімсіреп, ұяң ғана сәлемдескен немере қызын көрген сәттегі Сырымбеттің жүзіндегі әнтек бір ғажайып таңданысты аңғарып, аңдап қалған Бәжібек:

	– Әжесінен аумай қалған кенже немереміз ғой! – деді кішкентай қызды бауырына тартып, маңдайынан иіскеп. – Жәзияш, әжең ояу ма еді, бұл кісі - Алматыдан келген Сырымбет деген үлкен ғалым атаң болады...

	Сырымбет кіршіксіз аталық мейіріммен сол Назымбибінің балғын бейнесінің көшірмесіндей болып айнымай қайталанған балғын бала қыздың басынан сипап, уыз исі аңқыған маңдайынан иіскеді.

	Үйге кірген екеуінің дабыр-дұбырын естіп, қасында отырған келінінің демеуімен орнынан тұруға емінген Назымбибі белін құрыстырған дерттің ауыртпалығын қабағынан сездірмеуге тырысып бақты.

	Сырымбет сәлемдескелі өзіне қарай жүргенде бір қолымен келініне сүйеніп, бір қолымен таяғына сүйеніп, бір ұмтылып, екі ұмтылып орнынан тұрғысы келіп, тұра алмаған шүйкедей ақ сары кемпірдің иегі кемсең-кемсең етті.

	– Сырекеңбісіз, о дүние-ай, десеңізші, - деп, жасқа шыланған көздерін сүрткісі келгендей, сәл-сәл дірілдеңкіреген, сәл-сәл қалтыраңқыраған әжімді қолдарымен басына маңдайлатып, күмістей боп ағарған самайлығын көмкере тартқан қызыл-қоңыр шашақты орамалының шетін ұстағыштай берді.

	Сырымбет кереуеттің бір шетіне отырып, оның қолын алды. Сүйектері қатқыл, әжімді, терісі босаң тартқан, өңсіз, қауқарсыз қолдардың аз-мұз дірілі –кейуана әйел ғұмырының алды-артына қарайламай, сынаптай сырғып өтіп бара жатқан уақыт алдындағы дәрменсіздігінің белгісін анық аңғартқандай еді.

	Екі қол, екі алақан жүректері кеудесіне сыймай алып-ұшқан сонау бір тым алыста қалған бозөрім шақтағыдай емес, бір-бірімен солғын ғана жанасты да, бір-бірінен сусып, ажырап кетті. Нәзік алақандардың сол бір ыстық табы алыста қалған ғайып күндердің Сырымбетке түс болып оралатын тәтті бір елесінде ғана қалып қойған еді.

	– Мына бір белдің шойырылмасы ма, құяңы ма, аяқ астынан ұстап қалып, омырылып, тұра алмай жатқанымның үстіне келдіңіз-ау, Сырекесі. Мана мына шалды жібердім, тым болмаса сен барып, сәлемдесіп, ретін тауып, үйге қонақасыға шақыр деп... – Назымбибі жасаураған кәрі көздерімен Сырымбеттің әлденеге мұңдылау, әлденеге шаршаңқылау, әжімі азырақ ашаң тартқан жүзіне енді назар аудара қарады. - Ой, дүние-ай, көзкөрген сіз бен біздейлердің осындай бір көрісіп жүздесуінің өзі неге тұрады!.. Біздерді бір кездері мыналардай жас болған десе, қазір енді кім сенер!?

	«Өмір деген осы...» деп бастап, толғана түсіп, терең пайыммен бірдеңе айтқысы келген Сырымбет одан арғы сөзді тілінің ұшында іркіп қалды. Оның не айтқысы келгенін Назымбибі мен Бәжібек іштей түсінгендей кейіппен бір қас-қағым мезет үнсіз қалды.

	* * *

	Ой тұңғиығына батқан Сырымбет қалаға қайтар жолдың үстінде келе жатып та «өмір деген осы!» деген әлгі бір сөзді әлденеше рет іштей қайталаумен болды. Көз алдында бейнесі кіршіксіз де тұп-тұнық күйінде өшпестей болып тұрып қалған бір кездегі нәзік те сүйкімді Назымбибі бұдан былай оқта-текте оның түсіне еніп, қиялында ғана өмір сүретін бейнеге айналғанына көзі күмәнсіз анық жетті.

	Ақпанды қыста Керімтөбеге барған асығыс сапарының мәнісі өмірдің өткіншілігі туралы көңілсіз ойларды көп ойлағысы келмейтін, әлденеге мұңдылау, әлденеге шаршаңқылау Сырымбет қарттың өле-өлгенше ешкімге айтпайтын мәңгілік құпиясы болып қалғандай еді...





ЫМЫРТТАҒЫ ЖАЛҒЫЗДЫҚ




	Ауланың күнге қаңсып тозығы жеткен қисық есiгi қиқаң етiп ашылды да, топсасы жүйке тамырды суырып алғандай "ойбайлап" қоя бердi. Есiктi қапсырғалы артқа қарай ебедейсiздеу қарманған Тоқтанбектiң қолы жуан сыммен iлмектей салынған темiр шығыршыққа iлiктi.

	– Тфу! - Ол керзi етiгiнiң өкшесiмен қаңсыған, қиюы кеткен тұтқасыз есiктi қиқалақтата итере салды.

	Арқасын мал қораның сылағы түскен қабырғасына сүйеп, ақжауыр болған емен дөңбектiң үстiнде отырған жауырыны күржиiңкiреп, кеудесi еңкiш тартқан, тұлға-тұрқы iрi, шойынбас, атжақты қара шал ащы темекiнi тұқылынан қысып құныға бiр сорды да, түтiнiн бұрқ еткiздi. Үнемi қапылыс, арсын-күрсiн жүретiн ұлының есiкпен алысып iшке кiргенiне елең де етпегендей, осы жайбарақат қалпынан өзгермедi. Жол дорбасын дөңбектiң бiр шетiне таман қоя салып:

	– Ассалаумағайкүм-м, көкесi! - деп қос қолын созған Тоқтанбек әкесiнiң салыңқы қабағына, жүдеу жүзiне аянышпен, мүсiркей көз тастады.

	Ол ұзындау бiткен кесек мұрынының астындағы темекiнiң түтiнiне ыстанып, айырығы сарғыш тартқан ақ бурыл қалың мұртының сол жақ шалғысын сұқ саусағымен бiр басып қойды да:

	– Е, не бопты соншама емпелеңдегендей?.. – дедi үнiнен зiлсiздеу мысқыл аңғартып. - Тағы да менен бiрдеңе сұрағың, я болмаса тағы да өнбейтiн шаруаңның бiрiне жұмсағың келiп жұғысқалы жүрмiсiң, айналпаз!?

	– Е, сөйтпегенде ше! - Тоқтанбек қыңыр шалдың қисық сөзiне май құйып, одан сайын үрлей түстi. - Тектен-тек жүз шақырым қаладан құдайдың мына аптап ыстығында сандалып менi жын ұрып па?!.

	– Ей, айналпаз, мына дорбаңда нең бар маған әкелген, соныңды шығар алдымен тiл мен жағыңа сүйенбей!

	– Не болушы едi, өзiм iшетiн екi-үш шиша сырадан басқа дәнеме де жоқ. Кемпiрiң барда келiнiң апама деп шәй-пәйiн, тәттi-мәттiсiн сәлем- саухаттап берiп жiберетiн едi, ендi одан да қағылдың. Кемпiрiңдi өзiңнен бұрын құдайдың қолына тапсырып қойып, отырысың мынау ендi…

	– Айт, айта түс, айналпаз… Қамария кеткесiн сендерге қадiр- қасиетiмнiң қалмағаны да, қайтейiн…

	Ол қос тiзесiнiң басын күректей алақанымен мыти ұстап, кеудесiн алға берiп, iлгерi емiне түстi де, орнынан бүйтiп тұра алмасын бiлгендей оң қолын бұған қарай созды.

	– Ұста қолды, осқырынбай! - дедi ол даусын қатқыл шығарып. - Өз буына өзi пiсiп, құдайдың кiндiгiнен түскендей шiренген неме. Төлептiң былайғы жерде керегi болмаса қаладағы iндерiңде жата бермей, неменеге сүмеңдейсiңдер, айналпаздар!..

	Тоқтанбек әкесiнiң тамырлары адырайған қолынан сәл қалтыраған дiрiлдi сездi. Жаурыны әнтек күржиiңкiреп, ұзынтұра тұлғасы еңкiштенген оның қаншама мықтымсынғанымен кәрiлiкке әбден мойынсұна бастағаны байқалады. Жүрегiнiң басы шым етiп, өн-бойын бiр мезет аяныш сезiмi кеулей жөнелдi. Тоқсанды еңсере бастаған тым кәрi адамның көңiлiн құлазытып, жанын жүдетер қитық сөзге ерiк бергенiне өкiндi. Мұның демеуiмен орнынан ауыр көтерiлген әкесiн шынтағынан ұстап, демегiсi келгендей сыңай танытып едi, қолын шалт сiлкiп жiбердi.

	– Әрмен жүр, сүйкенбей! Аяғыш болсаң ауланың сыртында арқандаулы тұрған есегiмдi әкеп бер. Бүгiн жұмаға ауған күн, - дедi Төлеп шал үйге кiре берiсте бұған бiр қырын бұрылып. - Қорым жаққа, Қамарияға барып бет сипап қайтам. Өзiм барам, ермейсiң маған!..

	Аяқтары жерге қарыс сүйем жетпей, қара есектi мықшитып мiнiп алып, ауыл шетiне шығатын айдау, тастақ көшемен тық-тық тепеңдеп бара жатқан әкесiнiң артынан Тоқтанбек қақпа алдына шығып бiраз қарап тұрды. Иесiнiң соңынан iлесе түсiп, кейiн қайтқан қара ауыз сұр төбет Жек мұның қарсы алдына келiп құйрығын бұлғаңдатып, шоқиып отыра кеттi.

	– Солай де, Жек! Менi үйге жалғыз тастағың келмеген екен ғой, оныңа рахмет! - Тоқтанбек еркелетiп, төбеттiң желкесiн мытып-мытып қойды. - Жүр, аулаға кiрейiк. Шалдың жоңышқасы әбден өсiп кеткен көрiнедi, екiншi орымын өткiзiп алғансыңдар, Жек. Мұншама салдыр-салақ болуға болмайды ғой, түсiнемiсiң, а?! Ә, түсiнемiз, кiнәлiмiз деймiсiң, онда дұрыс екен. Олай болса, шалғыорақтарың қайда, кәнi?..

	Тоқтанбек Жекпен "әңгiмелесiп" жүрiп отын қораның iшiнен жүзiне аздап тат тозаңы жұққан шалғыорақты алып шықты.

	– Шалыңның орағынан да күй кеткен екен-ау! Жүзiн ендi болмағанда тат жей бастағалы тұрғанын қара…

	Ол әйтiп-бүйтiп тiнткiлеп жүрiп қораның бiр бұрышында жатқан темiр- терсек салған қобдидан егеу мен шар қайрақ тауып алып, шалғы- орақты жүзi қылпылдағанша қайрады да, құлаштай сермеп, сыр еткiзiп қалың жоңышқаның бiр шетiнен орам салды. Бiр орамнан кейiн бiр орам, өткiр шалғы лып-лып iлiп, жеп-жеңiл сермелiп, ә дегенше үй орнындай жердiң жоңышқасы орылып та қалды.

	Жаңа орылған балаусаның бұрқыраған көгжiм жас исi Тоқтанбектiң көңiл-қошын жадыратып, сәл бусана бастаған маңдайын бiлегiмен бiлеп қойды.

	Шiлденiң лепсiз талма түсi ауғанша қимылдаған Тоқтанбек бiр әудемде барып белiн жазды. Күнге күйген қоңырқай торы шымыр денесi өн-бойын жуған терден жылтырап, қақпақтай жаурыны керiлiп, жазыла түстi.

	Тiлi салақтап, сылағы сағал-сағал болым түскен қораның көлеңкесiнде ыстықтан қорғалақтаған Жек ызыңдап, құжынап мазасын алған ұсақ қара шыбындарды демiл-демiл алдыңғы аяғымен тұмсығынан қағып, қыңсылап қояды.

	Тоқтанбек ыстықтан алқынған демiн басқалы, көлеңкеге, Жектiң қасына келiп, арқасын ескi қораның қабырғасына сүйеп қисая кеттi.

	– Уһ, жан-ай, қуырып бара жатқан мына тозақ күннiң ыстығын-ай!..

	Бет орамалымен терге малшынған маңдайын, мойнын сүрткiлеп, дорбадан бiр шиша сыраны алып, тығынын тiсiмен қайырып, ытқытып жiберiп, асығыс-үсiгiс қылқ-қылқ жұтты. Таңдайына жып-жылымық болып тиген сыраның ашымақ дәмiнен сәл тыжырынғандай болды.

	"Ия, шал қалжырап қалыпты. Апам бардағы күйi тайыпты. Мына үйiнiң де, қорасының да тозығы жетiм, алқам-салқамы шығып тұр. Шалға қарайтын қыздың да, күйеудiң де өз тiрлiктерi өзiнде, бастарын ауыртып қайтсын сүйегi қаусаған бұған!?"

	Әкесiмен iргелес үйде, көршiлес отырған қарындасы Сәнiмкүл мен томырық мiнездi күйеу баласы Есболғанға деген әкесiнiң жағдайына қатысты көптен бергi тарқамай жүрген өкпесi тағы да ойына оралып, Тоқтанбектiң көңiл-шырқын бұзды. Жалғыздықтан жабырқаған кәрi әкенiң не күйде екендiгiне жаны ауырмайтын тасбауыр қарындасының үйiне тап қазiр жетiп барып, бетiне түкiрiп кеткiсi келдi. Бiрақ ит те болса, бiрге туғандығын ойлап, амалы құрыды.

	"Мана шарбағының арғы жағынан басы қылтың ете қалған әлгi томырық неме менiң осы үйге кiрiп бара жатқанымды көрдi. Көрдi де, үйiнде бұғып қалды. Дәу де болса, менi көргенiн ол

	қатынына да айтпады. Ой, сасыған шiрiк-ай, бiр шәугiм қара суым шығын болады деп қалтыраған! Керек едiңдер маған, бауыр болмай кеткiр безерлер! Сендерге ерегескенде шалды тап ертең көшiрiп әкетем. Мына үйi аз-маз тиынға өтсе, сатып, ақшасын шалдың қалтасына салып бередi, сатылмаса - өз қолымен бұзып кетедi. Алдап-сулап шалдың оны-мұнысын қағып кетуге ләппай деп тұратын сендердiң пиғылдарыңды бiлемiн. Сондықтан қайткенде де бұл үйдi бергiзбеймiн, осыдан көр де тұр, сөйтпесем! "

	Тоқтанбек қарындасы мен күйеу баласына iштей қатты назаланып жатып, әкесiн қалаға көшiрiп алу туралы ойға бiржола шындап бекiндi.

	"Туған қызы мен күйеу баласы бақпай отыр" деген жұрттың көзтүркi әңгiмесi мына шiрiктерге емес, шалдың өзiне ауыр болады. Соны естiп, кәрi қойдың жасындай жасы қалған байғұс шал қажымасын. Қайтсем де көшiрiп алам!.."

	Тоқтанбек жатқан жерiнде әрлi-берлi аударылып, беймаза ойдан тынши алмады.

	Жаңа бiр әзiрде қызынып алған өн-бойы бiр сәттiк тынысқа балбырап, маужыр рахаттың құшағына енiп, аз-кем мезеттiң арасында көзi кiлгiрiп, қалғи бастап едi, сол ұйқысы шайдай ашылып кеттi.

	Төбеден ауған күнмен бiрге бiртiн-бiртiн ұзара бастаған көлеңке мезгiлдiң бесiнге ауып бара жатқанын бiлдiргендей едi. Көршi ауладан - қарындасы мен күйеу баласының үйi жағынан балапан әтештiң қылғына шақырғаны естiлдi. Артынша үй артындағы жоңышқалықта арқандаулы тұрған бұзау мөңiредi.

	– Ана бұзауды суаратын бұл үйде еркек бар ма? – деп шаңқылдаған қарындасының ащы да жағымсыз естiлген даусынан Тоқтанбек тыжырынып қалды.

	Жолсоқты болып әрi жер-дүниенi қуырып тұрған ыстықтан шаршаса да ол жоңышқаны тағы бiразырақ орып тастағысы келiп орнынан тұрды.

	* * *

	…Ауылдың күнгей жақ шетiндегi аласа төбенiң қыр желкесiндегi зиратқа барып, кемпiрiнiң басына барып құран оқып, бет сипаған Төлеп шал келген iзiне түспей, қара есегiн типыңдатып, еңiстегi жүгерiнiң шетiмен оралатын жалғыз аяқ соқпақ жолмен кеттi. Бағыты - көктемнен берi қыбырлап, бақша салып жатқан кәрiстердiң қостары тiгiлген жүгерi шетiндегi тепсеңдiк.

	"Қосарықтың" жерiн өз меншiктерiң деп, осындағы әркiм-әркiмге ту талақай қылып бөлiп бергелi, осы ауылдың төңiрегiн торуылдаған қай- қайдағы бiр жалгерлер деген көбейiп кеттi. Қолында күрегiнен басқа жер шұқитын сайманы жоқ жұрт өздерiне тиесiлi жерлерiн сол келiмсек пысықайларға жалға беруге мәжбүр. Күзде түсетiн өнiмнiң пайдасынан ауысатын үлеске емексiп жүргендердiң арасында қолы қысқа дәрменсiздер де, шаруаға қыры жоқ, сал бөксе жалқаулар да жетерлiк. Қосарық Қосарық болғалы сонымен бiрге тiршiлiгi жалғасып келе жатқан Төлепке де бiразырақ жер тиген. Баяғы қайраты болса бұл жерiнiң шұрайын өзi-ақ шығарар едi, ендi ондай дәрменi жоқ. Қала жақтан келiп жердi жалға алушы Аполлон Нигай деген кәрiске ол да осы меншiгiн өткiзiп қойды. Күйеу баласы Есболған әлгiлермен қағаз жүзiнде уағдаласып, онысын осы ауылдың мөрi бар кеңсесiне куәландырып мұның қолына берген. "Көке, қыңқ демеңiз, ендi бұдан былай бес жыл бойы кәрiстердiң осы жерiңiзден түсiретiн пайдасының үштен бiрiн аласыз да отырасыз, құдай қаласа", - деп алақанын ысқылап, қутыңдаған Есболғанға онша тап сенiп елпең ете түскен бұл жоқ. Әйтсе де мөрленген қағазды көңiлiне демеу тұтып қойған болатын. Содан берi аракiдiк жалгерлердiң қосына барып тұру мұның дағдысына айналған. Олар да мұны жатсынбай, жатырқамай, өздерiнше ашық-жарқын пейiлiн танытып қояды, қаладағы, даладағысы бар, ұл- қыздарының ешқайсысының қолына қарамай, қара басы қалқиып отырған шалдың қаңырайған үйдегi жалғыз-жалқы тiршiлiгiне әрi мүсiркей де қарайды.

	Қатқылмен еңiстен төмен қарай типыңдаған қара есектiң жүрiсi, жыртылған жердiң тепсеңiне жетiп, бақшаның бiр шетiне iлiге бере мимырттанып қалды. Төлеп оны шу-шулеп қинаған жоқ. Тiзгiнiн iрiкпей, өз еркiне салып қойып отыра бердi. Иесiнiң қайда бармағы бұған да аян болса керек, құйрығын сипаңдатып, құлағын қайшылап-қайшылап алып, сол жүрiсiнен айнымай Нигайдың қосы тұсынан бiр-ақ шықты.

	Жаппа-күркенiң алдындағы төрт сырық тiреуге керiп жабылған кенеп шатырдың астында кетпеннiң мұқалған жүзiн төс-темiрдiң үстiне қойып балғамен шық-шық ұрғылап, шыңдап отырған Нигай тiсiн ақсита күлiп, қос қолын ұсынып Төлеппен қазақша амандасты.



	– Ассалаумағалайком-м, Төке!

	– Әликүмәссәләм, Негей балам! Бала-шағаң тегiс аман ба өзiңнiң! - деп ол мұның арқасынан қағып-қағып қойды. - Мына жақтан келе жатып жол үстiнен өзiңе соға кетейiн дегенiм ғой…

	– Дұрыс, дұрыс, көп рахмет!..

	Iнi-қарындастарымен, бала-шағасымен құралып, он-он бестей жан боп таң азаннан бақшалықтың күтiм-бабының соңында жүрген Нигайлардың ортасында аны-мұныны айтып, ашымақ- тұшымақтарынан ауыз тиiп, темiр күрiшкемен қара шәйдi сораптаған Төлептiң көңiлi өсiп, кәдiмгiдей сейiлiп-сергiп қалды. Аполлонды атымен атауға тiлi келiңкiремегесiн ол өзiнiң ыңғайын салып "Негейжан" деп атап кеткен болатын. Мұнысын Аполлон шам көрмейдi. Көз ашқалы Үштөбедегi қазақтардың арасында өскен кәрiс жiгiт қазақшасы анау-мынау қазағыңнан артық болмаса, кем түспейдi, қалжың, әзiл араластырып есiлiп-ақ отыр.

	– Төке, ендi қашаңғы соқа басыңыз сопайып жүре бересiз, айттырып бiр жақсы кемпiр алып берсек, қалай көресiз?..

	– Кемпiрдiң маған керегi қанша, ендi жетпегенi сол едi! Болды ғой бiреуi, ендi маған келiншек керек екi бетi албыраған… Құдайға шүкiр, қайратым әлi қайтқан жоқ, бiр әйелдi қартайтар шама бар.

	– Ойбой-оу, солай екен-ау өзi! Кемпiр деген пәле сөз тiлiме қайдан оралғаны. Болды онда, алып беремiз! Таңдауы өзiңiзден, қазақ болса - қазағы, кәрiс болса – кәрiсi, өрiп жүрген бiреуiне құда түсемiз…

	Аполлон сығырайған көзi жұмыла, мәз-мәйрам болып күлiп, Төлептiң қолын қысты.

	– Әй, Негей, маған неде болса өзiңнiң туысқаның, кәрiсiңнен таңда.

	Қазағың маған таңсық емес, өзiң бiлесiң…

	– Аня, Төкең екеумiз бажа болатын болдық! Бiрдеме бар ма, осы үшiн соғыстырып-қағыстырып жiберетiн, әкел, тойдың басы болсын бiр…

	Күйеуiнiң мұнысы әзiл екенi, шын екенiн ажырата алмай таңырқаған жұқалтаң торғын келiншек сауалды жүзбен бiр сәт үнсiз қарап қалып едi, Аполлон:

	– Әлде сен бұған қарсымысың, неге бүйтiп қарайсың? – дедi кәдуiлгiдей даусын нығыздап.

	Аняның басын шайқап күлгеннен басқа лажы қалмады. Мойны сорайып, жұтынып, келiп қалған бiр шиша арақтың аузын аша берген Аполлонға Төлеп шал қолын көтерiп, тоқта дегендей белгi жасады.

	– Қой, шырағым Негейжан, келiннен ұятты, өтiрiк бажа болысып iшуге сылтау таба алмай ындыны құрып отыр екен мына шалдың деп ойлап қалар, ашпа, iшпеймiн! Қалада тұратын, әлгi оянкомәт болып қызмет iстеген Тоқтанбек деген балам бар дейтiн едiм ғой, сол айналпаз келiптi бүгiн, үйде отырған шығар қазiр менi күтiп, барайын…

	– Онда осы арақты, Аня, сақтап алып қой, ақсақал екеумiз, мына бақшаның алғашқы өнiмiн жинаған күнi мiндеттi түрде iшемiз! - дедi Аполлон, келiншегiне арақты қайтарып берiп жатып. - Солай етемiз ғой, ә, Төке!..

	– Солай етсек, солай етермiз, агәр осы бақшадан көл-көсiр өнiм жинап қарық қылсаң…

	– Саспа, шал, "Қосарықтағы" ең бай адам өзiң боласың әлi. Жер өте құнарлы, өнiм жаман болмас, әсiресе, пияз жақсы шығады.

	– Әр нәрсе өз кезегiнде, бұйыртса де…

	…Жоңышқаны үш күн жатып орып, жинап берген Тоқтанбек қалаға қайтатын күнi таңертең әкесiне өзiнiң көкейiн күптi қылып жүрген сөзiн тағы айтты.

	– Көке, ендiгi қалған жердегi мына жападан-жалғыз қатыбас тiрлiгiңнiң не мәнi бар? Үй-жайыңның, қора-қопсыңның азып-тозып тұрған сиқы мынау, ұрпағы жоқ қу тұлдырдай сопайып, жалғыз отырғаның ел-жұрттан ұят емес пе, айтшы. Iргеңде отырған қызың мен ана Есболған шiрiктiң түрi анау, ертеңгi күнi алай-бұлай болып кетсең, арулап көмбек түгелi бетiңдi жабуға да жарамайды, олар сенiң?..

	– Ей, айналпаз, маған ақыл үйретуiңдi осы қашан қоясың! Iстейтiн iсiң жоқ па сенiң?! Ерiгiп келесiң де, адамның басын

	қатырасың кеп. Жөнiңдi тап, әйда! Бұл үй - Қамарияның көзi жұмылғанша екеумiздiң елу жылдан астам отасқан шаңырағымыз. Кеудемде қу жаным барда ешқайда бармаймын да, ешқайсыңның есiгiңнен қарап сүмеңдемеймiн де, осы айтқаным айтқан! Өлгеннен кейiн бетiмдi жаппасаңдар да қыңбаймын! - Оның жүзi күреңiтiп, үнiнен ызаның әнтек қатқыл сызы бiлiндi. - Анда барып, мында барып, қызмет деп, оянныймын деп, тентiреп жүрдiң де қойдың. Ендi мен сияқты пенсiя алатын бопсың, мойның жұмыстан босапты, неге көшiп келмейсiң, неге ие болмайсың ендi мен отырған осы шаңыраққа?! Әлде қатының етегiңе жабысып жiбермей жүр ме?.. Қатының жiбермесе, қала бер сол қаладағы iнiңде, менен аулақ!

	– Ау, көкетай-ау, менiң он балам сенiң мынау құрқылтайыңның қай жерiне сияды, әуелi соны айтшы! Әйтеуiр дау соғудың жөнi осы екен деп, бiр сөзiңдi қайталап айта бересiң кешке дейiн, айта бересiң. Қалада жүрсем, тiршiлiгiмдi жасап жүрмiн, солардың аяққа iлiккендерiн анда-мұнда кiргiзiп, жұмыс iстетiп, өз нандарын өздерiне таптыртам. Сенiң мына "Қосарығыңда" тiршiлiк етiп, табыс табатын жұмыс қайда? Жас-кәрiсi қалаға босып, ұсақ- түйекпен сауда-саттық жасап жүрген осы тiршiлiк тiршiлiк бола ма!? Мен айтсам, жөн iстi айтам. Шаруасы бүтiнделмей ойран-асыр болып тұрған мына заманда өзiңнiң қиналып қалмағаныңды ойлаймыз-дағы, көкесi… - Тоқтанбек шақпағын шырт еткiзiп темекiсiн тұтатты да, түтiнiн езуiнен шиырып жiбердi. - Қартайған шағыңда аулақ, аулақ деп бiзден безiнетiндей не жазып едiк!?.. Әлде бұдан былайғы жерде әке болғың келмей жүр ме, олай болса оныңды айт, бiржола ат-құйрығын кесiселiк.

	– Ақылсыз бастың жөндем сөйлер сөзi болмаса, қайтерсiң! Мен сенi емес, сен менi асырап-өндiргендей гөй-гөйлейсiң ғой тура бiр. Айналпаз-ау, осы уақытқа дейiн менi жаныңа торсық қылып байлап алып жүр ме едiң! Өз жөнiңмен жүрдiң ғой басыңды күйттеп, жүре бер одан әрмен… Мен парызымнан әлдеқашан құтылғанмын…

	– Өз жөнiммен жүрдiң десең, солай-ақ болсын, мұның да дұрыс шығар. Айналайын үкiмет өзi оқытты, өзi қызмет бердi, өзi арқамнан қағып, зейнетақысын бердi. Баласы бар, пәлен жерде, түгенбай қызмет iстейдi деген атақты ғана иеленiп жүргенiң болмаса, құдайшылығыңды айтшы, менiң адам болуыма тигiзген әкелiк титiмдей де себiң болды ма өзiңнiң?!.. Сондайлық қай парызымнан құтылдым дейсiң?!.

	Төлеп баласының қызарақтап, өжектеп сөйлеп, екпiндеген тұрпатына мысқылды жүзбен қарап, басын шайқады.

	– Адың-гүдiң, тiктеп сөйлейтiнiңдi бiздiң тұқымға тартқан қыңырлығың ба десем, жетiп-толған барың сол екен ғой, айналпаз! Сенiң адам болуыңа тигiзген менiң құдай алдындағы, тоғыз ай сенi құрсағында көтерген шешеңнiң алдындағы парызымды түйсiктейтiн миың болмаса, не шарам бар!? Қос тiземдi қажатып, сенi бала етiп жаратқан менiң бiр түндiк еңбегiм тiршiлiктегi әкелiк парыз-мiндетiм болмай не болушы, айналпаз неме?.. Жер басып жүргенiң үшiн маған қарыздарсың бiле бiлсең!..

	Әкесiнен өзге сөздi күтсе де, дәл осы сөздi күтпеген Тоқтанбек қапелiмде бұған не айтуды, не деп жауап қатуды бiлмей аңтарылды да қалды. Маңдайына сарт етiп оқыстан соққы тигендей, кiлт мүдiрдi. Бұдан әрi әлдене деп сөз айтудың өзi әнтек болатынын со заматта-ақ iшкi бiр түйсiкпен пайымдап та үлгердi.

	Манадан бергi айтылған көп тәжiке сөздiң ендi мәнi қалмай, кiмнiң кiм екенiнiң байлауы бiр-ақ сөзбен айтылып тынды.

	"Етiм арам болғанмен, еңбегiм адал ғой мен сорлының" дегендей жалынышпен, қораның сырт жағында байлаулы тұрған қара есек екiлене ақырып қоя бердi.

	– Сенiң бар-жоғыңды ұмытып та кетiппiн-ау, байғұсым-ай!.. Қазiр, қазiр… - Ол аласалау есiктен еңкiш тартқан кеудесiн сәл еңкейтiп шығып бара жатып, сол күйi үнсiз тұрып қалған ұлына бiрдеңе айтқысы келгендей артына бұрылып қарады да, қолын енжар ғана сiлтей салды.

	Тоқтанбек сол күнi қалаға қайтып кеттi. Құлағының түбiнде ызыңдап тұрып алған әкесiнiң әлгi бiр сөзi оның жатса да, тұрса да ойынан шықпай қойды. Өмiр сүрудiң мән-мағынасын, тiршiлiктiң аны-мұнысын, оң- солын бiр адамдай-ақ бiлермiн-ау деп жүрген жазған басы ең басты ақиқаттан мақұрым екен. Шынтуайтына келгенде өмiрдiң өзi адам үшiн жарық дүниеге келгеннен кейiн басталатыны екi жердегi екiнiң төрт болатынындай ақиқат нәрсе ғой. Жақсысың ба, жамансың ба, әйтеуiр аяғыңды жерге тiреп тұрған осы тiрi қалпың үшiн ғана әке құдiретiне өмiр бойы бас иiп өтуi керек екенiн не ғып пайымдамаған?

	Әкенiң жалғыз ауыз сөзi оның осы кезге дейiнгi өмiр, тiршiлiк қақындағы аз-кем түсiнiк-пайымының күл-паршасын шығарды. Кiмнен, нендей құнардан өнiп шыққаның жайлы қарапайым ғана ұлы ақиқатты түйсiктей алмаудан асқан пендешiлiк болар ма!?.

	Қалаға келгесiн бiр апта бойы өз ойымен өзi арпалысқан Тоқтанбек осы күзден қалмай "Қосарыққа" әкесiнiң қолына көшiп бару туралы шешiмге бiржола бекiндi. Әйелi Қалдыгүлдiң "балаларды қайтемiз, олардың оқуы, iстеп жүрген жұмыстары қалай болады ендi?" деген ұзын-сонар уайымына ол қолын үзiлдi- кесiлдi бiр-ақ сiлтедi.

	– Жұмыс ол жақтан да табылады. Шалдың жерi бар, кәрiстер ғұрлы жоқпыз ба, пияз, оны-мұны көкөнiс егiп күнкөрiс жасауға болады, - дедi ол шешiмдi түрде. - Оның үстiне шал жылдағыдай емес, қажып қалыпты, бiр күнi арам өлiп қалса…

	– Неге арам өледi?.. Ол шалды қарайтын бiзден басқа адам құрып қалып па, қасында қызы мен күйеу баласы отырған жоқ па!? - деп өзеуреген әйелiне Тоқтанбек ажырая қарады.

	Қалдыгүл тағы да әлдене айтқысы келiп едi, күйеуiнiң бiр кетсе морт кететiн мiнезiн бiлiп, қаймығып қалды.

	– Әй, қатын, сен менiмен бiрге қанша жыл бойы қыңқ демей жер- дүниенi кезiп көшiп жүрiп, ендiгi айтып отырған сөзiң қай сөз! - деп ызғарланған Тоқтанбек әйелiнiң аузынан тағы бiр сөз шықса, қолын сiлтеп жiберуден тайынбады. - Көшемiз! Айтылды, болды. Ал көшпеймiн десең, бiр баланы қалдырмай өзiммен бiрге аламын да, кетемiн де қаламын!.. Байдан, баладан тiрiдей айырылудың не екенiн көр сосын…

	Сөздi одан әрi қоздатудың арты неге соғатынын сезген Қалдыгүл жым болды.

	…Баласының көшiп келем деген хабарын ести салысымен "мына айналпаз менiң айтқанымды рас көрiп, шыныменен-ақ бала-шағасын шұбыртып, осында көшiп келiп бүлдiрер-ау" деген уайыммен Төлеп шал асығыс қалаға жиналды. Үйiн, қора-жайын қызы мен күйеу баласына жөндеп тапсыруға да шамасы болмай, таңғы бiрiншi автобуспен қалаға қарай тартып кеттi. Қалаға баруды қиямет сапарына жол шегудей көретiн шалдың бұл жолғы шұғыл аттанысының мән-жайынан қызы мен күйеу баласы бейхабар күйде қала бердi

	* * *

	Қаланың күн батыс жағындағы қаз-қатар салынып тастаған сорайған-сорайған өңкей бiр биiк үйлердiң арасына келiп кiргенде Төлеп шал аңтарылды да қалды. Тоқтанбек көшеден тысқары алаңқайда ала- бөтен сорайған жалғыз биiк үйде тұратын, ендi қараса, сол төңiректiң бәрi самсаған дәл сондай үйлер.

	Жобасы осы-ау, сiрә, деп бiр-бiрiмен тақаулас тұрған бес қабатты үйлердiң аула жағынан кiрiп, Тоқтанбектiң кiшкентай балаларының бiрi осылардың арасында жүрген болар-ау деген ой-дәмемен, ауланы басына көтерiп, бiрi әткеншек теуiп, бiрi доп қуалап ойнап жүрген бiр топ баланың қасына келдi.

	– Ата, былай тұрыңызшы, - деп шiңкiлдедi қара томпақ бала. - Бұл жер - қақпа ғой доп соғатын…

	Ол балалардың арасынан ығысып, биiк үйдiң шеткi сыртқы кiреберiс есiгiнiң алдындағы ұзынша орындыққа барып отыра кеттi. Сәскеден түс ауғанша тiзе бүкпеген ол әрi шаршап, әрi шөлдегенiн ендi бiлдi. Ернi тобарсып, бiр жұтым суға зар болды. Осы мезетте екiншi қабаттағы балконнан:

	– Қайсар, Қайсаржан, болды ендi, үйге кiр! – деген жас әйелдiң даусы естiлдi. - Кешке дейiн доп қуалап, әбден шаңға былғандың…

	Қақпашы болып тұрған қара томпақ бала: "Мама, қазiр, кiшкенеден соң!" - деп қолын бiр сiлтеп, шiңкiлдек даусымен айқайлап қойып ойынды жалғастыра бердi. Ойынның қызығына бар ынтасымен берiлген қара балаға олай бiр, бұлай бiр қараған ол:

	"Ойпыр-оу, Тоқтанбектiң ана жылғы әлгi жаман немесiнiң аты да Қайсар едi ғой, мына жүгiрмек соның өзi болып жүрмесiн, осы күнгiнiң баласы әнi-мiнi дегенше жетiлiп қалады, алжыған басым, танымай қалған шығармын. Жаңағы дауыс та келiннiң даусына ұқсай ма, қалай…" - деп аз- кем ойланып қалды.

	Төлеп шал дереу орнынан тұрып есiкке қарай жүрдi. Екiншi қабатқа көтерiлiп, дауыс шыққан пәтердiң есiгi осы болар деп, оң жақтағы есiктi қақты.

	Есiктi ашқан дөңгелек көз, оң жақ езуiнiң ұшында сiреңкенiң басындай ғана меңi бар қараторы әдемiше келiншек оған бiр сәт аң-таң боп қарап қалды.

	– Амансың ба, қарағым, - дедi ол басын изеп. - Мен… Тоқтанбек деген баламның үйiн iздеп жүрген шал едiм, айналайын қызым… "Қосарықтан" келдiм. Жаңа Қайсарды шақырған даусыңды естiп, менiң де Қайсар деген жаман немерем бар едi, содан Тоқтанбектiң үйi осы ма екен деп келiп едiм…

	– Үйге кiрiңiз, ата! - дедi келiншек сыпайы ғана iзетпен. - Үйге кiрiңiз, төрлеңiз…

	– Көп жаса, қызым!..

	Ол ұзынша тар дәлiзбен әрi қарай өтiп, үйдiң жалғыз бөлмесiнiң төрiнде тұрған диванға барып отырды.

	– Ата, балаңыздың үйi қай жерде едi, адресiн бiлесiз бе?

	– Осы "Ақсай" деген жерде едi, осындай биiк үй болатын жападан- жалғыз тұрған. Адасқандай жөнiм жоқ едi, бақсам сондай үйлердi көп салып тастапты ғой. Таба алмай жүргенiм манадан, таңертеңнен сандалып… - Төлеп шал өзiне ұяң ғана күлiмсiрей қараған келiншекке үмiтпен көз тастады.

	– Өзiңнiң атың кiм едi, қызым?.. Жүзiң былай жылы, таныс сияқты көрiнiп отыр. Бiздiң "Қосарықтан" немесе бiзден бергi, анау айрықтағы "Қызыл шiлiктен" емеспiсiң?..

	– Атым - Зәкира! - дедi ол езуiндегi әдемi күлкiсiн жыймастан. - "Қосарықтан" да, "Қызыл шiлiктен" де емеспiн, бiздiң ауылымыз алыста, арқа жақта, ата!

	– Е, шырағым, дидарың көзiме жылыұшырағасын бiздiң осы төңiректiң, өзiм көрiп жүрген балалардың бiрi ме деп отырғаным ғой. Арқаның елi - қазақтың өскен, өнген байтақ жерiнiң бiрi ғой жарықтық. Сол жақтың қызы екендiгiңдi адамды баураған өнегең де айтып тұр ғой, мiне… Рақмет ықыласың мен пейiлiңе, кiшкене демiмдi басқасын, баламның үйiн осы төңiректен iздестiрiп көрермiн тағы да… Әдiресiн жазылған бiр қағаз бар едi, күмәнжiгiмнен соны да таба алмадым, қайда қалғанын?!.

	- Адресiн бiлмесеңiз, балаңызды аты-жөнiмен iздестiрiп, адрес бюросынан табармыз, қысылмай, өз үйiңiздей көрiп, демалыңыз, мен қазiр шәй қояйын, шаршаған боларсыз…

	Танымайтын жанның бәйек боп, өзiне құрмет көрсеткенiне көңiлi мейiрленген Төлеп шал бiр мезет шаршағанын ұмытып та кеттi. Ортадағы дөңгелек үстелге дастарқан жайып бәйек боп жүрген Зәкира ара-арасында аны-мұныны айтып салдырлап сөйлеп қояды.

	– Бiздiң Қайсардың да өзiңiз сияқты атасы бар елде тұратын… Осы каникулында ауылға, атама барамын деп, әбден мазамды алып жүр, оған жағдай қайда?! Бұрын атаның өзi келетiн, мен Қайсардың папасымен ажырасқалы ол кiсi бiздi жатсынып кеттi ме, қайдам, қазiр келмей қойды…

	Шәй үстiнде де өз жайынан бiрталай әңгiме қозғаған Зәкира жалғыз ұлы Қайсардың атасын сағынғандағы қылықтарын айтып, бiр күлiп, бiр жылады. Жас ана әкесiнен тiрiдей айырылған ұлының жалтақ болмай, жасымай өсуiне көп алаңдайды екен.

	– Е, шырағым, таланың солай болса, iстерге не шара бар?! Басың - жас, өмiрiң - алда, мұңая берме, жаныңның жарасын уақыт жазар әлi, - деп жұбатты оны Төлеп шал. - Iзетiң бар, қабағың ашық, көңiлiң шуақты екен, ендiгi тiлегiң оңынан болар, шырағым…

	– Рахмет, ата! Сөзiңiздi батадай қабылдайын! - Шәй құйып отырған Зәкира толқып, көзiне үйiрiлген жасты көрсетпеуге тырысып, жүзiн терiс бұрып әкеттi.

	Көзi боталаған Қайсар шешесiне бiр, Төлеп шалға бiр мойнын бұрып, жәутең-жәутең қарады.

	Телефонмен бiрнеше мәрте звондаған Зәкираға қалалық анықтамалық Төлепұлы Тоқтанбектiң қай мекен-жайда тiркелгенi туралы жартымды ештеңе айта алмады.

	Төлеп шал рахмет айтып, кетуге ыңғайланды.

	– Ата, әйтпесе осында болып, бүгiнше дем алыңыз, балаңыздың үйiн ертеңгiсiн тағы да iздейiк, қасыңызда өзiм жүрiп iздесейiн… - деп қиылған Зәкираға Төлеп ырзашылық пейiлiн танытып, рахметiн айтты.

	– Күн әлi жарық қой, шырағым, осы төңiректен тағы да сұрастырып көрейiн, бiрi болмаса, бiрi бiлер қаптап жүрген жұрттың…

	Үйдiң сыртқы есiгiнен шығып бара жатқан бұған жоғарыдан, балконнан қарап тұрған Зәкираның:

	– Ата, ұлыңызды таба алмасаңыз, үйге қайтып келiңiз, жарай ма?! - деген даусына ол жалт қарады. Жас келiншектiң үнiнен өзiне деген бiр мүсiркеудiң табы анық аңғарылды.

	– Жарайды, шырағым, жарайды… - дедi ол сәл ғана толқыған үнмен.

	Көшеге қарай шығып, жан-жағына алақтап, кiмнен жөн сұрарға бiлмей дағдарған оның жанынан дәл сол мезетте басына ши қалпақ киген, шолақ жең көкшiл жейдесiнiң мойнына қылқындырып сарыала галстук байлаған, қолына көнетоздау кенеп қалта ұстаған, жас шамасы жетпiстi молынан еңсерген, тыржиған ақ сары шал өтiп бара жатқан едi. Сiрә, қаланың байырғы тұрғыны, бiр замандары қызметкер болғанға ұқсайтын кiсi. Төлеп шал қолын оған созып, тамағын сәл кенеңкiреп:

	– Аман-сау бармысың, туысқан!.. – дедi.

	Жұпыны киiнген, өңi жадаулау бөгде кiсiнiң өзiне емiне түсiп, тосыннан тiл қатқан кейпiне жатырқай қараған ол мұның қолын алған жоқ, басын болар-болмас изедi де:

	– Ия, не керек едi? - дедi жақтырмаған суықтау раймен.

	– Баламның үйiн iздеп жүрген шал едiм бiр. Мына "Қосарық" деген жерден келдiм… Баламның аты - Тоқтанбек, оянкамат болып қызмет iстеген, қазiр өзiм сияқты пенсiя алады. Бала-шағасы көп болғасын қаладан бес бөлмелi үй алған, - деп барлық мән-жайды түгел ақтара айтқан Төлеп шал өзiне жақтырмай қараған тыржық сарының қырыстанған қабағынан аздап именiп те тұрды. - Осындай бiр биiк үйде тұратын ана жылы келгенiмде, ендi мiне, айналасының бәрi осындай самсаған үйлер. Қайдан табамын деп дал болып тұрғаным ендi…

	Тыржық сары бұған бiртүрлi түсiнiксiздеу сыңаймен көз тастады. Суықтау, сұрқыл жүзiнде мұны маған неге айтып тұрсың дегендей сауал бар.

	– Қызық шал екенсiң өзiң… Балаң военкомат болса қайтейiн. "Осындай биiк үйде тұратын" талай қазақ бар, солардың бәрi бiрiн-бiрi бiле берсе, мұның қай жерi қала?! Қала деген сол, мұнда бiр үйдiң адамын екiншi үйдiң адамы бiлмейдi, бiлудiң де қажетi шамалы. Бiлiп қажетi қанша, айтшы өзiң?! Бұл сенiң әлгi "Босарығың" емес күнде бiрiмен-бiрi әймөңке-мәймөңке болып жататын, бұл - қала!.. Әркiмнiң өз тiрлiгi - өзiнде, сенiң балаңның да өзiне жетерлiк тiрлiгi бар шығар, әйтпесе сенi өстiп қаңғытып қояр ма едi?! Неге күтiп алмайды, неге сол "Босарықтан" өзiңдi мәшiнге салып алып келмейдi?!. Жөн сұраған жалғыз ауыз сөзiне соншама шамдана сөйлеп, мылжып, ақылгөйсiген тыржиған неменiң әлпетiне ол жақтырмай қарады.

	– Өй, қызталақ, енеңдi… Өзiң былай менiмен шамалас көрiнгесiн, әрi қазақ болғасын жөн сұрап жатқанымдағы, неменесiне тарпынасың! Сөздi қоздатпай, бiлмеймiн десең нең кетушi едi, а?!.

	– Әй, шал, жөнiңмен жүр сандалмай! Боқтық сөзiң үшiн тап осы арада мiлисия шақырып ұстаттырып жiберем қазiр! Көрдiң мұның мықтымсуын, бұл саған "Босарық" емес, бiр-бiрiне аузына келген сөздi айтып жүре беретiн… Бұл - қала!

	– "Босарығы" несi-ай мына қызталақтың қақылдап қоймаған?! Қап- әй, ә, басым әбден пәлеге қалды-ау, мынадан әлгi айналпаздың үйiн сұраймын деп. Қой, әрмен, өзiң де құры, сөзiң де құрсын…

	– Тоқта, бермен қара, сен шал! Кiмге құры деп тұрсын сандалып?! Өзiң кiммен сөйлесiп тұрғаныңды бiлесiң бе! Осындағы бүкiл мiлисияны әкелiп, қазiр ұстатып жiберуге құдiретiм әлi жетедi. Так, солай, босарықский шал!.. Қызталақ сосын өзiң болып қаласың!

	– Құдiретiң жетсе, ұстат та жiбер ал! - дедi тыржық шалдың аузы жыпылдап тұшталаңдағанына жыны қозған Төлеп. - Құқай, доғыңнан қорқатын мен емес. Төлеп Төлеп болғалы ғұмырында сендейлердiң талайын көрген, ұсталғанмын да, түрмеге де жабылғанмын ана бiр алмағайып заманда. Бiрақ, өзi түрмеге жапқан айналайын үкiмет, өзi шығарып, ақтап алды. Жаптыр тағы, билiгiң жетiп тұрса, енеңдi ұрайын, шелтеңбай тыржық! Тұқымы құрымап па едi сендейлердiң, әлi бар ма едiңдер, жазықсыздың обалын жүктеген қанiшерлердiң құйыршықтары! Ұстат! Құрт!..

	Өзiне қарай өңмеңдеп, көзi қанталап кеткен Төлептiң түрiнен қатты шошынған тыржық сарының өңi құп-қу болып қуарып кеттi.

	– Шақырт, қане мiлисаңды! Неғып тұрсың мелшиiп? - Төлеп бiрер аттап, оған таяна түстi. - Өй, қызталақ неме!.. Бұтыңа жiберiп қоймай тұрғаныңда үйiңе жетiп ал, құры, әрмен!.. Сенен жөн сұраған өзiм ақымақпын-ау…

	Тыржық сары бiр ауыз сөзге келместен, артына жалтаң-жұлтаң үрейлене қарағыштап, аяғын тыпың-тыпың басып жөнеле бердi.

	Қаны басына шауып, қап-қара болып түтiккен Төлеп шал көпке шейiн өзiне-өзi келе алмады. Бiр үйдiң көше жақ бетiндегi көлеңкесiне барып отырып, темекi тартты. Әлгi оқиғаны ойына қанша алмайын десе де, тынши алмады. Көз алдынан тыржық сарының сазарып, бозарған түрi кетпей қойды. "Апыр-ай, ә, - дедi ол iшiнен, - баяғы отыз жетiде қашып, қырғыз асып кеткен мұны байдың баласы, халық жауы деп ұстап, Тоқмақтың түрмесiне жапқанда түрме бастығының орынбасары, дәл осындай кер маңдай, саржалақ жiгiт қанын тiрiдей сорып едi, мынау баяғы сол емес пе екен өзi?! Сөзi де, адамға iшiп-жеп қарағаны да ұқсайды екен нәлеттiң. Тантығанына қарамай, қолымды бiр сiлтеп кете берейiн-ақ деп едiм, ұстаттырып жiберем деген сөзi жаныма батып кеттi ғой қайдағы-жайдағыны қозғап. Сол, соның өзi, қателеспесем! Құдiретiм әлi жетедi деп тұр ғой, сөзiн көрмейсiң бе өзiнiң. Адамды тiрiдей жұтып жiберетiндей жұтынған неме сол әлгi Тоқмақта қалып қоймай, кейiн көзге түсiп өскен шығар, жетiлген-ақ шығар, сөйтiп құдiретi жететiн қызметтiң тұтқасын ұстаған болар. Солай, айна-қатесiз солай. Бәсе, iшiм сезiп едi-ау бiрдеңенi. Жазған басым қайдан ұрынып едiм?! Ай, айналпаз Тоқтанбек, осының бәрi сенiң салған әурең. Сенiң әурең! Тап осыдан қолым бiр жетсе саған, оңдырмаспын-ау, оңдырмаспын! Қатын- балаңның көзiнше сабамасам, Төлеп болмай кетейiн. Сұп-сұр тастың, ызы- шудың ортасында сандалып, шыққыр көзiм ендi көрмес-ау деген қайдағы сұмпайыларды жолықтырдым сенiң кесiрiңнен. Қап, бәлем, осыдан бар ғой…"

	Тоқтанбекке iштей кiжiнiп, түйiлген ол тыржық сарыны бiр мезет ойынан тарс шығарып жiбердi.

	"Қайдан ғана көшiп кел деп айта қойып едiм, жазған басым. Өзiмнен де бар осы. Сол айналпазға ақыл кiредi деп жүрген менiң есiм ауысқан. Сөздiң парқын бiлмей оңды-солды ақылсып сөйлегенiне жыным құрыстап, бетiн қайтарайын дегенiмдi шын көретiнiн қайдан бiлейiн бүйтiп. Ойбай-ау, шұбырған баласын қайтып асыраймын дейдi екен ыңыршығы айналған "Қосарыққа" келiп? Көрмесе, бiлмесе жақсы, өзi көрiп кетiп жүрген жоқ па айналпаздың. Тауықтың миындай миы жоқ сорлы неме-ау, ойланбайсың ба, алды-артыңа қарап. Менi аяғыш болсаң, осы қалаңда жатып-ақ ая. Ертеңгi күнi мен Қамарияның қасына барып жатқаннан кейiн, артынып, тартынып қалаға қайта көше ме, сонда? Iсiңде бiр берекет болсайшы, сол адың-күдiң, шалт қимыл, бос кеуде әупiрiмi әлi күнге қалмай келе жатқан. Сыған құсап бiр жерден екiншi жерге қатыны екеуi бала-шағасымен сенделiп көше беруге етi өлiп үйренiп кеткен сол айналпаздың "Қосарыққа" көшiп келе салуы түк те емес, келе салады. Ойпырым-ай, өстiп қалада адасып жүргенiмде әлгi пәле көшiп барып қалмаса неғылсын, одан шығады! Шығады!.."

	Төлеп шал түбiртегiне шейiн жанып, әлдеқашан сөнiп қалған темекiсiнiң тұқылын тастай салып, бiр қолымен қабырғаға сүйенiп, бiр қолымен белiн ұстап орнынан созалаңдай тұрды да, үйдiң бұрышынан айналып, қарсы алдындағы биiк үйлердiң бiрiне қарай беттедi.

	Биiк-биiк үйлердiң арасында әрлi-берлi сенделiп, аяғынан таусылған Төлеп шал ендi кiмнен жөн сұрарын бiлмедi. Манағыдай тағы да бiр қыртқа тап болам ба деп, әркiмнiң бетiне жалтаң-жалтаң қарағыштаған Төлеп шал бiр ауладан бiр аулаға қарай өтiп жүрдi де қойды. Бiрен-саран қарсы келгендерден жөн сұрасуға батпады. Олардың да мұнымен iсi болмады, өз жөндерiмен, асығыс-үсiгiс жандарынан өте бердi.

	"Қала деген осы ғой расында, адамның бiр-бiрiмен iсi жоқ. Сен неғылған адамсың, қайдан келдiң, оны тұра қалып сұрайтын жан баласын көрмедi. Жаңағы тыржық сарының айтқаны айнымай келiп тұр" деген ойға ден қойған ол ендi ешкiмге жүзiн бұрмады.

	Үй-үйдiң ара-арасымен осылай әрлi-берлi жүрiп, егер Тоқтанбектiң үйi осылардың бiреуiнде болса, кiрiп-шығып жүргендерiнiң бiрi өзiн көрер деп ойлады. Әрбiр есiктiң алдына келiп аялдаған Төлеп шал баласының үйiн iздеп, тентiреп жүрген жағдайын кiмге мұң қылып айтарын бiлмедi. Ал мұның мұңын тыңдағысы келiп жатқандар да табылмады.

	Бiр есiктiң алдына келiп, аяғы талғасын бос тұрған орындыққа отырып, тiзе бүккенi сол едi, бiрiншi қабаттағы ашық тұрған терезеден басын жылт еткiзген кекселеу қазақ әйел таныс адамын көргендей елбең ете қалды. Өзiн танығандай сыңай көрсеткен әйелдiң ишарасынан Төлеп шалдың да өңi жылып сала бердi. Базаршылардың қолында жүретiн қытайдың ала дорбасын сүйрете-мүйрете есiктен шыға келген жалпақ бет ақсары әйел аман-саулық сұраспастан, салған жерден:

	– Мына бiр сырт киiмдер ескi болғанымен, таза, жыртылмаған, - деп бүйiрi қампиған әлгi дорбаны бұның алдына әкелiп қоя салды. - Отағасым өле-өлгенше киiмдi ұқыптап киген адам едi, бiр киерлiгiн жақын-жуығына таратып бергенбiз, ал мыналарын тастауға көзiм қимай жүргенмiн, ендi сiзге бұйырсын! Өзiңiз сияқты байғұс кәрiптердiң сауабы өлi мен тiрiге бiрдей тиедi дегендi ырымдағаным ғой бiр жағынан…

	Самсоз болып отырып қалған Төлеп шал лапыра сөйлеп, тiлемсектенiп, есiк жағалаған қайыршының санатына қосып, бұған ескi- құсқыларын тықпалаған әйелге iлкiмде не айтарын бiлмей, осының бәрiн өзiн танитын бiреу-мiреу көрiп, естiп тұрғандай, жан-жағына ерiксiз жалтаңдай қарады.

	– Ата, алыңыз, алыңыз, қысылмаңыз, - деп елбелең қағып мүсiркеген әйел бұның не iстерге, не айтарға бiлмей абыржыған кейпiне назар аудармады. - Босқа берiп тұрмын, ештеңенiң керегi жоқ!..

	– Маған да ештеңенiң керегi жоқ, аяп, мүсiркейтiндей қайыршы мiскiн адам емеспiн! Баламның үйiнен адасып, соны iздеп жүрген жағдайым бар, мынауыңды мұқтаждық көрiп жүрген шын кәрiп адамға бересiң, шырағым, ренжiме!.. -

	Еңсесi түскен Төлеп шал орнынан тұрып, iлбiп кете барды.

	"Ай, оңбағыр Тоқтанбек, ақырында менi қайыршы қылдың-ау тентiретiп. Осы жасқа келгенiмше көрмегенiм осы едi, бөгде бiреудiң аяп, мүсiркегенi едi, оны да көрсеттiң маған. Оңбассың сен, оңбассың!.."

	Үйлердiң арасынан шығып, көше жаққа беттеген ол өзiн осындай күйге түсiрген ұлын iштей тағы да бiр сыбап алды.

	Қаны кеуiп, ернi тобарсып, шөл қысқан ол аялдаманың қасындағы кiшкене алаңқайды базарға айналдырып, оны-мұны сатып отырған қатын-қалаш, кемпiрлердiң жаймаларына көз тастап, iшетiн сыра iздедi.

	Жаймалардың шет жағында отырған кемпiр оның сыра iшкiсi келгенiн бiлгендей, сөмкесiнен алып бiр шиша сыраны алдындағы жәшiктiң үстiне қоя салды.

	– Елу теңге! Алыңыз, салқын сыра!.. Тоңазытқыштан жаңа ғана алдым.

	Осы арада iшкiңiз келсе, тығынын ашып беремiн, алыңыз!

	Рахмет, бәйбiше! –

	Төлеп шалдың өзiнен сыра сатып алғанына қуанған кемпiр: Ас болсын, мейiрiңiз қансын!.. - деп қалбалаңдап қалды.

	Аялдамадағы орындыққа барып отырып, шиша орталанғанша сыраны қылқ-қылқ жұтқан ол мейiрi қанып бiр рахаттанып қалды, маңдайынан тер бұрқ ете түстi. Дәл осы мезетте ол:

	– Атай, сыраңнан бiр-екi жұтым ауыстыршы, - деген дәл бүйiрiнен шыққан дауысты естiп, жалт қарады. - Өлiп барам, сенсеңiз. Бiр-ақ жұтым ғана болса жетедi…

	Шашы ұйпа-тұйпа, көзiнiң алды көлкiлдеп iсiнген қырық-қырық бестер шамасындағы жiгiт кезерген, добалдай астыңғы ернiн тiлiмен жалап-жалап қойды.

	Ол орталанып қалған сыраның шишасын бұған амалсыз ұсына салды. Шишаны шап берiп қалтыраған қолымен ұстай алған ол, сыраны бүлкiлдетiп көмейiне бiр-ақ құйды.

	– Ой, жаным-ай, ой, рахатын-ай! Осы жақсылығыңды өлгенше ұмытпаспын! - Ол кiрi бес батпан сол қолының бiлегiмен аузын сүрттi. - Менi, атай, сiрә, маскүнем деп отырсың ғой iшiңнен, ә?..

	Төлеп шал қапелiмде не айтарға бiлмедi, басын тұқыртып қалтасынан темекiсiн iздедi.

	– Темекi шегесiң бе, мә! - деп қабағын түксите өзiне қадала қарап отырған жiгiтке бiр тал сигарет ұсынды.

	– Рахмет, қазiр шегем! – деп, темекiнi қалтыраған, кiр-қожалақ қолымен алып жатқан ол бұған көзi кiлгiре қарап. - Жоқ, сен жалтармай айтшы, менi маскүнем деп ойлап отырсың ғой, рас па?..

	– Жоғ-а, шырағым, о не дегенiң, сенде менiң шаруам қанша?! - дедi Төлеп шал орнынан тұруға ыңғайлана берiп.

	– Тоқта, қашпа! Мен маскүнем емеспiн, әртiспiн, ия, ия, әртiспiн, анау үлкен сахнада ойнаған әртiспiн. Бiрақ менiң қазiргi сахнам-өмiрдiң осынау нақ ортасы, мiне, мынау сендер, жан-жағымнан қоршаған айналам. Бiрақ бар ғой, ақсақал, нағыз таланттылар сахнаға да, өмiр сахнасына да ешуақытта сыймаған, дәлiрек айтқанда, оларды сыйдырмаған, бiлемiсiң! Мiне, солай!.. - Ол елiрiп, кеудесiн керiп, демде пайда болған желiкпен көтерiле сөйледi. - Мынау қаңырап қалған өмiрдiң қаңғырып қалған сорлысы деме менi, ата… Далада туып, қалада өлетiн мен емеспiн. Менiң мұңымды түсiнетiн тiрi пенде қалған жоқ мына жалғанда…

	Аялдамада тұрған жұрт бұл екеуiнiң маңынан шеткерiрек таман ығысып оқшаулана бердi. Қалың көзәйнек киген орта жастар шамасындағы ақ сары қатпа әйел:

	– Қайыршылар мен маскүнемдерден аяқ алып жүргiсiз. Қала толы осылар. Тәртiп сақшыларының бұлармен iсi болмай кеттi, - деп күңкiлдей сөйледi өзiнен-өзi.

	– Тәртiп сақшылары дегенiң - мiлиса ма?! Мiлиса қалтасында көк тиыны жоқ бұл сияқты өңезектердi неғылсын басына қайғы ғып, - дедi бұжыр бет жуан кемпiр бұл сөздi iлiп алып. - Өстiп жүрiп өздерi өлiп, құрып бiтедi дағы…

	Мынамен бiрге өзiн де қайыршы, маскүнем, мiскiн адамның қатарына қосып күбiрлескен жұрттың жүзiне қарауға ұят-дәтi шыдамай Төлеп шал бұл арадан қайткенде де тезiрек кетуге асықты.

	– Тоқта! Тоқта деймiн, ата! – деп ол да орнынан қалбалақтай тұрып, мұның соңынан iлесе түстi де, тәлтiректеп барып тұрып қалды. - Менен сен де қаштың, сен де… Неге?.. Бiр-бiрiнен қашқан сорлы адамдар-ай!..

	Тоқтанбектiң үйiн таба алмай тапа-тал түсте мәңгiрiп адасқан мұның онсыз да сұлық түскен көңiлi ел көшкендей құлазыды. Аялдамадан естiген әлгi бiр сөз құлағының түбiнде жаңғырығып тұрып алды: "өстiп жүрiп өздерi өлiп, құрып бiтедi-дағы…"

	"Пенде шiркiннiң тiршiлiктегi ғұмырының бар мәнi "өстiп жүрiп өлiп, құрып бiтуге" ғана сайғаны ма сонда!? Қандай қатiгез үкiм! Жаңағы бейшара маған және: "бiр-бiрiнен қашқан сорлы адамдар-ай" деп қалды-ау. Менiң оның өзiнен де, одан да бетер аялдамадағы әлгiлерден қашқаным рас қой шынында да. Соны айтты ма екен, әлде қара басын күйттеп, өмiрде бiр- бiрiнен безiнiп, бiр-бiрiнен алшақтап жүргендердi мегзедi ме? Мен де қара басымды күйттеген пендемiн, манағы дорба ұстаған қызталақ неме де сондай, адамдардың бәрi сондай…"

	Қайда кетiп бара жатқаны өзiне де бимәлiм, ол сол бетi көше бойлап жоғары қарай өрлей бердi. Бұл кезде күн ұясына қонып, қала үстiне жаздың тымырсықтау кешi түсiп келе жатты. Оңтүстiк шығыс беттен шыңдары қардан жалаңаштанған алып та көркем таудың керуенi мұнартады.

	"Мен қайда бара жатырмын осы?.."

	Ол кiлт тоқтады. Тоқтанбектiң үйiн табудан күдерiн бiржола үзiп, мәшинесi ерсiлi-қарсылы жосылған, ызы-шуы мол көшеге тұнжырай қарады.

	"Қайда барам? Баратын жерiм жоқ қой. Манағы "аталап" iзет көрсеткен Зәкираның үйiнен де көз жазып қалдым. Байғұс қона кетiңiз, балаңыздың үйiн ертең өзiм бiрге iздесемiн деп сонша жалынғанын тыңдамаған өз обалым - өзiме. Қап, әттеген-ай, құдай алжастырғанда өстiп алжастырады ғой адамды! Осыдан қолыма бiр түссең, осыншама қорлыққа душар еткiзгенiң үшiн сазайыңды берермiн-ау, айналпаз!"

	Өзiн-өзi iштей қажап, бар зәрiн Тоқтанбекке төгiп, кiжiнген Төлеп шал әбден шаршап, шалдыққанын да ендi манағыдай емес, қаттырақ сезiнiп тұрды. Тұла-бойы езiлiп, сәл дамыл, тыныс тiлегендей күйге түстi. Бiрақ аялдап тiзе бүгерлiк те жер табу қиямет, басын қайда паналатарға бiлмей дағдарған оны "Бiр түнеп шығарлық орын болса, ертең таң азаннан жағалай әлгi биiк үйлердiң әрқайсысына кiрiп, Тоқтанбектiң үйiн қайтсе де табармын- ау…" деген ой аз-кем тыншытқандай болды.

	"Адамдар сейiлсе, төбесiнде қалқасы бар манағы аялдамадағы орындығына барып отырып, аз-кем тыныс шақырып алғаны жөн болар едi". Осы тоқтамға келген ол келген iзiмен керi қарай жүрдi.

	Аялдамада ел қарасы сиреген екен. Ол ұзынша орындықтың бiр шетiне барып, арқалығына сүйенiп отыра кеттi де, сыздап, талған аяғын ауырсына созды. Тап осы бiр мезетте оған мына аялдамадан артық жұмақ орын жер бетiнде жоқтай көрiндi.

	Қалжыраған кәрi денесi дел-сал босап, маужырап, көзiне демде ұйқы тығыла бердi. Оның осы бiр тыныштығын абыр-сабыр қозғалысы әлi толастамаған көшенiң ымырттағы беймаза тiршiлiгi де бұза алмады. Аялдама жанынан өтiп бара жатқан үлкен қаланың жүргiншi жұртына басын бiр иығына салып, қыбырсыз қалған кәрi адамның қандай күйде отырғаны, өлгенi әлде тiрi екенi бәрiбiр болатын. Ешкiм оған назар аудармады, аударса да, мұны жөнi түзу адамның санатына қоспағаны анық. Өткiн-кеткiн жұрттың өзi туралы не ойлап бара жатқанынан бейхабар Төлеп шал оңынан тумаған бүгiнгi қыңыр күннiң мәнсiздеу тiрлiгiн ада-жұда ұмытып, "ия, жасаған ием, бүгiнгi күнiмдi аман еткенiңе, бар еткенiңе де шүкiр!.." деп күбiрлеген күйi ұйқы құшағына ене бердi. Ал ертеңгi күннiң оған не әкелерi бiр құдайға ғана аян едi…





ҚҰМӨЗЕКТIҢ ДОНКИХОТЫ





1. Қорықшы




	Сақалы селдiреген ақ шүйке шал Оспанқұлды бұл ауылдың жұрты қорықшы шал дейдi. Бұл – оған Құмөзектегiлер тары егiп, суарма айдаған әнебiр жылдардан берi таңылып келе жатқан ат. Адамға жанама ат iстеген кәсiбiне, мiнез-құлқына орайластырып қойылатыны рас болса, Оспанқұл – осы атағына қай жағынан да сайма-сай келетiн адам. Қорықшылық - оның әрi-берiден соң қанына сiңген қасиетi. Осы ауылдың қысы-жазы үйiр-үйiр боп тебiндеп, жайылатын жеке жылқысының, шоғыр-шоғыр жүретiн түйелерiнiң қай маңда, қай тұста жатқанын бiлiп, түрiн түрлеп, түсiн түстеп беруде Оспанқұлдың алдына түсетiн жан жоқ. Қазан бас, шолақ құйрық бурыл тұғырымен Құмөзектiң төңiрегiн, сай-сала, өзегiн, бықпыл-жықпылын күнiге бiр шолып келу оның талай жылдан бергi бұлжымас дағдысына айналған. Әсiресе жаз айларында ол өзiнiң "мiндетiн" қызу атқарады. Таң елең-алаңнан сиыр саууға тұрған келiндерiмен жағаласа бұл да шаруасына кiрiседi. Кешқұрым аяғын тұсап отқа жiберген буырылын алып келiп, құдықтың тұщы суымен суғарады, қора-қопсысы ортақ екi ұлының iрiлi-уақ азын-аулақ малын өрiске айдайды, әйтеуiр не керек, жұрт жапа-тармағай таңғы шайға отырғанша бұл өзiне тиесiлi талай шаруаның басын қайырып тастайды. Содан соң екi-үш шыныаяқ шәйiн жедеқабыл iшiп, қызметiнен қалып бара жатқан кiсiдей буырылының үстiне шұғыл қонжияды.

	– Әй, кемпiр, өзеннiң арғы бетiндегi өзектi шолып қайтам. Кетiк Жапар келсе, жекенiң шабынына шалғы түсетiн жер қарап келуге кеттi деп айт. Естiдiң бе!?.. – Ол бурылын шу-шулеп тебiнiп, желе-жортып кете барады.

	Оспанқұлдың таусылмайтын мұңдай қапылысты сабылысына кемпiрi Сырға әбден сыралғы болған, онша маңыз берiп жатпайды, тек оқта-текте ғана күңкiлдеп қоятыны бар. Бүгiн де, мiне, ат үстiнен қапылып-жанығып, шұғыл шаруасының жөн-жосығын айтқан шалының мазасыздығына ол наразылығын бiлдiргендей, өз-өзiнен сөйлеп қала бердi.

	– Ие, сен барып көрiп келмесең, бұл ауыл биыл шабынсыз қалар, сорықайнағыр! Бар, бара бер!.. Таңның атысы, күннiң батысы – осы алакүлiк жанығудан тыншитын кезiң болар ма екен сенiң?!

	Әр ауылға Оспанқұлдай бiр әпенде керек-ақ шығар бәлкiм. Бiрақ Құмөзектiң аннан-мұннан басы қосылған "қиық құлақ" қырық рулы жұрты оның бұл тiрлiгiн шыныменен-ақ әпендiлiкке ғана саяды, азан шақырылып қойылған атын атамай, қорықшы деулерiнде де, мiнеки, осындай гәп бар. Бұған пысқырып жатқан алайда Оспанқұл жоқ, екi өкпесiн қолына алып, алашапқан тiрлiгiнен бiр күн де тынбайды.

	Сол күнi өзеннiң арғы бетiндегi өзектi бойлап, ендi бiрер күнде шалғы салуға болатын, шөп қалың өскен тұстарды межелеген ол ауылдың қарасынан бiрталай жер ұзады. Көктемде ашыағар, тұщыағар арналарынан қосылып, кәдiмгiдей жайылып таситын өзеннен осы шабындықтардың арасындағы шұңғылдарға бөлiнiп-бөлiнiп ойдым-ойдым қарасулар қалады. Жан-жағын ну қамыс тоғайы қаумалаған мұндай сулардың айналасы, даланың жабайы шошқалары болмаса, мал аяғы тимеген тың тылсым болып келедi. Оспанқұл өзектiң iшкерiректегi бiр қалың тұсынан аумағы қой қотанындай ғана дөп-дөңгелек қара судың үстiнен түстi. Қара суды қопалы қамыс жартылай шеңберлеп, өзен жақ беттен оны көлегейлеп қалған едi, ал арғы жағасы – балдыр, қоға өскен жарты доға – ашық жағалау. Сыртқы беттен қарағанға бұл әншейiн бiр шоқ қамыс тәрiздi. Адам көзiнен тасаланған бұл қара судың Оспанқұлдың есiн алған бiр кереметi – жондарымен судың бетiн тiлiп, иiр-иiр қайнап, құжынаған балығы. Тұп-тұнық тұңғиықтан құйрық, қанаттарын баяу қозғап жүзген сүйрiк бас, сала құлаш шортан дейсiз бе, бауырын жарқ еткiзiп ойнаған табан, қызыл қанат, алабұға дейсiз бе, неше алуан балық өрген бұл тiрi қорыққа оның көзi қатты байланды…

	"Мынау бiр ауылды асырайтын балық қой, ә?! Ойпырмай, мұны әлгi құдайдың құтты күнi мәшiндерiн сабылтып кеп балық аулайтын қаланың ерiккендерi көрсе, бiр-ақ күннiң iшiнде сап қылатыны, хақ, ендi қайтсем екен?!" Оспанқұл өз ойынан өзi алабұртып толқығаны соншама, қаны демде басына шауып, кәдуiлгiдей-ақ абыржыды. Әлдебiреу оның табан астынан кенелген бұл оңаша олжасына сырттан сығалап, жасырын көз салып тұрғандай жан-жағына елең-құлаң қарап қойды.

	Қара судың о жағынан бiр, бұ жағынан бiр шығып, бiраз албаты төңiректеген Оспанқұл бұл араны көзiнен таса қылса, бүтiл балығынан бiржола айырылып қалардай әбден дегбiрсiзденедi. Олай жүрiп, бұлай жүрiп, ақыры артына қарайлай-қарайлай келген iзiмен кейiн оралды.

	Сол күннен бастап оның онсыз да тынымсыз тiршiлiгiне үлкен бiр мазалаңдық енген едi. Бiрде мал iздеген болып, бiрде тағы да шабындықты қорыған болып, үйде дәйектеудi қойды. Шортаны тайдай тулаған әлгi дөңгелек қара суды бiр көрiп қайтпаса көңiлi орнықпайтын Оспанқұл мұны күнделiктi дағдылы шаруасына айналдырды. Бурыл тұғырын сабалап, таңның атысынан солай қарай салып ұрып бара жатқан оған Құмөзекте, әрине, көңiл аударып жатқан жан жоқ. Оспанқұлдың мұндай жортуылдарына ауыл жұртының көзi әбден қанықты болатын.

	Қара судың орнында екенiн, оның балығының да ешқайда шашау шығып кетпегенiн көрген сайын ол iштей есебiн түгендеп, қутың-қутың қақты. "Ия, сәт! Алыстау болса да шөптi биыл дәл осының айналасынан шауып алармын, сiрә. Бәлкiм кетiк Жапарға да осы маңнан шалғы сал дермiн. Екеудiң аты екеу ғой, бiр-бiрiмiзге әрi серiктесiп, әрi қара судың балығын бiрге қорысармыз. Сонан соң бiр күнi Кәрiбекжан мен Ерманжанға айтып, аумен шүпiрлетiп сүздiрiп алармыз мына иен жатқан несiбенi. Ия, абзалы сөйтермiн-ау". Оспанқұл ұлдарының қапшық-қапшық балықты теңдеп жатқанын көз алдына елестетiп бiр жымиып қойды. Сөйттi де, кенет селт етiп ойланып қалды. "Әй, бұл қапшық-қапшық балықты қайда сиғызамыз сонда? Шiрiтiп, сасытып босқа рәсуа етермiз-ау қара басып. Ойбай-ау, бақытты кетiк Жапардың үйiмен бөлiскенде де ауыз- мұрынымыздан шықпай ма?! Қой, бүйткеннiң жөнi бол қоймас, бiр ауылға жетерлiк балықты шашып, төгiп, обалына қалғанша совхоздың скiләдiне өткiзу керек. Кiлтшi Жантемiр теңдей бөлiп, малшыларға таратып берсiн, балық - әуес тамақ, ауыздарының дәмiн алсын бiр мезгiл байғұстар".

	Қара судың балығын осылайша қиялымен аулап алып, теңдеп, қаптап, ауыл жұртына апарып үлестiрiп, игерiп, "шаруасын" тындырған ол бурыл тұғырын аяңдатып, көңiлi жәйланып үйге қайтады.

	Шаруасын шаруалап келген Оспанқұл түскi шәйға отыра бергенде кетiк Жапар келе қалды.

	– Ау, құрдасеке, сенi үйiңнен таппайтын болдық қой, таңертең кетесiң сабылып, кешке әйтеуiр кемпiрiңнiң қасына келiп жатып жүрмiсiң өзiң?! – Кетiк Жапар көзiн сығырайтып, жымсия күлiп, Оспанқұлды қағыта кiрдi үйге.

	– Кешке келiп аңдымаймысың? – дедi Сырға кемпiр оның әзiлiн онша жақтырыңқырамаған сыйықпен. – Мұның шаруасы өте тығыз ғой қашанда, үйде ұстау қиын, жалғыз құрдасың, тоқал алып берiп, бiрдеңе қылмасаң болатын емес…

	Кетiк Жапар иығы селкiлдеп, көзiнен дасы сорғалап күлкiден қиқылдады да қалды.

	– Кемпекең бiздiң осы жасқа келгенше өмiрi аузынан шықпаған сөздi айтып отыр, Жапар-ау, байқадың ба! Iске кiрiс те, маған тоқал тап. Және анау-мынау емес, екi бетiнен қаны тамған жас болсын. – Оспанқұл құнжың- құнжың қозғалақтап, кеудесiн шалқақтатты. – Әлi, құдайға шүкiр, бiр тоқалды қартайтатын шама бар!

	– Әй, соры қайнаған неме, тоқал сенiң қай шамаңнан дәру iздеп келмек! – дедi Сырға шалының әзiл-дәмесiн тойтарғынсып. – Ендiгi қалған жерде тыпыраң аспай, қалт-құлт еткен осы дәрменiңе тәубе демеймiсiң, байғұс!..

	– Көрдiң бе, бiздiң кемпiр шалын қалай-қалай қызғанады жаман тоқалдардан, демек әлi қадiрiмiздiң кетпегенi ғой бұл. – Оспанқұл кетiк Жапарға қарап көзiн қысып қойды.

	– Е, ендi басқа кiмге қадiрлi болмақсың, Сырғадай кемпiрiмiз болса, қасынан шықпай, қас-қабағын бағып отырар едiк өзiмiз, - дедi Жапар өзiне ұсынған кесенi қолына ала берiп.

	– Кiм саған кемпiрiңдi ана жақтағы құдекемнiң ауылына өзiңнен бұрын аттандырып жiбер деген, а? – деп қалжың араластырған Оспанқұл сұқ қолын шошайтып төбенi көрсеттi. – Жә, мұны қойшы, көкейiндегi айтпағыңды бағамдап отырмын, тағы да менiң анда-мұнда шаруа жәйiмен жүргенiмдi өзiңше мiнеп-шенеген түрiң ғой бұл, бар болғыр!..

	Кетiк Жапар құрдасының әпенделiгiмен қатар кейде болмашыға шамшыл мiнез көрсетiп, қыртия қалатынынан да сыралғы едi. Сонысына басып отыр ма деп ол мұның жүзiне жалтақтай қарады.

	– Аллам сақтасын, Осеке, ондай пиғылда сөйлемейтiнiмдi бiлесiң ғой, мынау Сырғаның көңiлiне бола айтқаным да, - деп ақталғандай болды ол. – Аллам сақтасын…

	– Екеуiңнiң де сөздерiңде бәтуа жоқ, бiр-бiрiңнен өткен әпендесiңдер ғой, жарықтықтар, - деп күлдi Оспанқұлдың бәйбiшесi – Менiң көңiлiме қарайтын байының алдында үзiлiп отырған жаңа түскен келiншек пе екем, о несi маған?!

	– Сөздiң бiр ретi дә, - дедi кетiк Жапар мұрнының астынан күңк етiп. Оспанқұл әзiл-оспақ осымен бiтсiн дегендей тамағын бiр кенеп қойды.

	– Ал шаруаңды айта отыр, бiр мәнiспен келген сыңайың бар ғой өзiңсiң?! – дедi ол кесесiн төңкерiп, дастарханның шетiнен сәл кейiн ығысқан қонағына қарап.

	Кетiк Жапар шыны шақшасынан алақанына бiр шымшым насыбай салып, астыңғы ернiне шүйiрiп жiбердi. Сонан соң шақшасын асықпай тығындады. Осының барлығын ол бипаздап iстеп, Оспанқұлдың сабыр- шыдамын сынағысы келген адамдай ызылып отырып алды.

	– Осы насыбайдың боқтан не артықшылығы бар екенiн түсiнбедiм, - дедi Оспанқұл кетiк Жапардан көзiн алмай. – Манадан берi соны ернiңе толтыра алмай малжаңдап отырсың, малжаңдап отырсың…

	– Ой, вiр әдет те қамай жүге-е-н. – Кетiк Жапар тiлiн былдырлата сөйледi. – Айтсам, вылай едi келген шауам, виыл да вылтылғы желден шөпке шалғыны қатал саламыз ба, соны вiлейiн деп едiм…

	Оспанқұл оның бұл сөзiне жауап қатуға асықпады. Көзiнiң қиығымен дастарқанды жинастырып жатқан кемпiрiне бiр қарады да, кетiк Жапарға басын шайқады.

	– Вылтылғыдай екеулеп тасып алуға жеңiл бола ма дегенiм ғой, - дедi ол мұның бас шайқасын келiспегенге сайып.

	– Жүр, сыртқа шығып сөйлесейiк, - дедi Оспанқұл оған есiк жақты мегзеп. – ылғыны қатар саламыз, оған қам жеме. Басқа бiр шаруаның ретi боп тұр…

	Кетiк Жапарға оның оңашалап, құпиялап айтқан шаруасы әпенденiң тiрлiгiндей елестедi. Иен жатқан судың балығын иемденiп, соны қориық дегенi бұған аса қонымды көрiнбедi, оның үстiне ауылдың тұсындағы өзектен қияндап, шөптi түу бiр шеттен, ит өлген жерден шабудың ешбiр қисыны да жоқ едi.

	– Әй, құдайдың зарын соғып, сен де қыртады екенсiң бiр, - деп қолын сiлтедi Оспанқұл. – Ойбай-ау қып-қызыл байлық қой, неғып түсiнбейсiң? Ертең шөптi шауып, жинағасын, шүпiрлетiп сүзiп алып, бүткiл Құмөзектi қарық қылмаймыз ба?! Неғып миыңа кiрмейтiнiн бiлмеймiн.

	– Ие, қарық қыларсың әбден. – Кетiк Жапапр насыбайын түкiрiп тастады. – Балығыңды неғылады бұл жұрт сенiң, керек болса өздерi-ақ аулап алар едi ғой баяғыдан…

	Оспанқұл мұның қыңыр-қисықтығына күйiп-пiсiп шыр-пыры шықты.

	– Аузына тигiзiп жатыр ма түге елдiң, осы ауылдың үстiнен өткенге- кеткенге қолды болып жатқан жоқ па бұл өзеннiң балығы екеш балығы да! Неғып түсiнбейтiнiңдi бiлмеймiн…

	Екеуi олай күжiлдесiп, бұлай күжiлдесiп, ақыры мәмiлеге келiп тарқасты. Кетiк Жапар Оспанқұлдың жұрт көзiнен таса жердегi құпия қорығын қорысып, шөптi сол маңнан шабуға келiстi.

	Оспанқұл балық жөнiнде әзiр ешкiмге тiс жармауға оның уәдесiн алып, сөйтiп, екеуi таң алакөбеңнен кетiп, ымырт жабыла келiп, өзектiң шөбiн шауып, жинап дегендей құңжың-құңжың тiрлiктерiн жасап жүрiп жатты.

	Жаз ортасы ауып, шiлде ыстығының бетi қайта бастаған барқын кезде Оспанқұл мен кетiк Жапар өзектен шапқан шөптерiн қылтанақ қалдырмай тасып алып, көңiлдерiн бiрлегендей де болды. Ендiгi үлкен шаруалары әлгi қарасу-қорықтың мол балығын игерiп алу едi. Бұл iстi тындырудың амалын ойлаған Оспанқұлдың дегбiр-мазасы болмады. Сыр тартып кiлтшi Жантемiрге айтып көрiп едi, ол ат-тонын ала қашты.

	– Аулақ, балық-малығыңмен аулақ! Жылбысқы немелердi сасытып, шiрiтiп, өкiметтiң скләдiн ластауым қалып едi ендi! Өзiң әкел де, үлестiрiп бер елдiң қамын жегiш пәтрәт болсаң…

	Жантемiрдiң мына сөзiне дымы құрыған Оспанқұл оны сыбап бiр боқтады да, салғаннан салып отырып совхоз кеңсесiнен бiр-ақ шықты. Совхоз бастығы Сәрсенбектiң кабинетi алдындағы қабылдау бөлмесiнде отырған кiшкентай қара қыздың:

	– Ата, ата, тоқтаңыз, жиналыс өтiп жатыр, - деп кесе-көлденеңдегенiне қарамастан ол есiктi шалқасынан ашып, iшке кiрiп барды.

	Ұзын үстелдiң екi жағында қаз-қатар тiзiлiп отырған жұрт Оспанқұлға аңтарыла қарасып қалды.

	– Ақсақал, Осеке, не болып қалды? – дедi төрде мәжiлiс өткiзiп отырған сәрсенбек қабағын шытыңқырай сөйлеп. – Дәл қазiр осы бәрiмiз аттандап тұра шабатын бiр қиямет шаруа болмаса, күте тұруыңызды сұраймын.

	Оспанқұл қапелiмдi аузына жартымды сөз түспей мүдiрiп қалды да, сосын кiлт бұрылып шығып бара жатқан есiктiң аузынан жүзiн бұрып:

	– Әй, Сәрсенбек! Анау Жантемiр сияқты бұл елдiң жұртына тигiзер көк тиын пайдасы жоқ, қайдағы бiр кiрменi бүгiннен қалдырмай қуып жiберуiң керек, соны айта келдiм, басқа шаруам жоқ сенде! – дедi де, есiктi тарс жапты.

	Оспанқұлдың бөлiнiп қалған бiр қара суда бағып отырған балығы бар екен деген сөзге Құмөзек ауылының кәрi-жасы сол күнi-ақ түгел құлақтанып болды. Бiреуден-бiреуге жалғасқан сөз болғасын, бұның алып-қашты, артық- кем қоспасы да болмай қоймайды, бұл балықты Оспанқұл совхоздың қоймасына әкелiп өткiзбекшi екен, Жантемiр екеуi бағасына келiспей, қып- қызыл дауласып, шатақтасып қалыпты деген де қаңқу қосарлана шықты. Осы сөз құлағына тиген Сырға кемпiр өзiн үйге сыйғыза алмады. Кешке шолақ құйрық бурылын шаужайлап, шаруа тындырғандай әлдеқандай боп келетiн шалын шыдамы ширығып, жүйкесi жұқарғанша күттi.

	Қара судағы балығының есен-түгелдiгiн тағы бiр көзiмен көрiп қайтқан Оспанқұлдың манағы күндiзгi ашуы тарқап, көңiлi орныққандай болып едi, кемпiрi мен ұлдарының өзiне дүрсе қоя бергенi оның ызасын қайтадан қоздырып жiбердi.

	– Өңшең бәтуасыз қырттардың пиғылдарын қарашы, балықты сатып, пайда түсiргелi жүр екем ғой мен, - дедi басын шайқап, тiстендi. - Қап, бәлем, осыдан бар ғой, көкелерiн көздерiне көрсетпесем, Оспанқұл болмай кетейiн. Өңшең малғұндар…

	– Не iстемексiң сонда, сорықайнаған-ау, не iстемексiң? – деп күйiңдi кемпiрi. – Жетедi, осы күлкi болғаның да аз емес, бәрiн түгесiп, ендi қарасудың балығын қоруға шықтың ба, ел-жұртқа мазақ боп… Сорықайнаған нағыз!..

	– Көке, мана кiрерге жердiң тесiгi болмады, әйтпесе кiрiп-ақ кетер ем, - дедi Кәрiбек ызадан булығып. – Кеңседегi дүйiм жұрттың алдында сақалды басыңызбен елiргенiңiздi-ай! Қайта директор өзiн-өзi ұстап, көп ештеңе айта қойған жоқ, үлкендiгiңiңздi сыйлағаны болар.

	– Кәке, осы сiздiң үлкен адам боп, үйде жаныңызды бағып тыныш отыратын жөнiңiз бар ғой. – Көп үндемейтiн үлкен ұлы, қазанбас Ерман әкесiне күңкiлдей сөйледi. - Құдды осы Құмөзектiң управы өзiң сияқтысың, анда шапқылайсың, мында шапқылайсың кеп…

	Оспанқұл кемпiрi мен ұлдарының бұл қыспағына қыңған да жоқ, қайта олардың өздерiне дүрсе қоя бердi.

	– Ақылдарың өздерiңе, шырақтарым. Менi қайтадан Оспанқұл етiп ендi ешкiм де туа алмайды. Осы кезге дейiн өз жөнiмдi өзiм бiлiп келдiм, бұдан былай да ешқайсыңнан жөн сұрамаспын, - дедi ол екi ұлына қабағын шыта алма-кезек қадалып, - Ал, сен кемпiр, тiлiңдi көп безей бермей к…. қысып, тиыш қана отыр, еркектiң iсiне, түздiң шаруасына қатын-қалаш араласқаннан сорақы нәрсе жоқ!..

	– Әдiрем қал! – деп бетiн шымшыды кемпiрi. – Еркек бола қалған түрiн…

	Оспанқұл кемпiрiнiң бұл сөзiн естiсе де, естiмегендей сыңай танытып, Кәрiбекке: "Буырылдың ер-тұрманын алып, суғарып, тұсап жiбер" дедi де, төрде жаюлы жатқан қос қабат көрпенiң үстiне барып, жастыққа шынтақтай жантайды.

	Оспанқұл ойлаған iсiнiң оп-оңай жүзеге аса қоймағанына кәдуiлгiдей- ақ қынжылды. "Ойпыр-ай, жұрттың бәрi бiлiп болыпты көп балықтың бар екенiн. Ендi сол мол дүние бiр ашкөз сұғанақтың немесе шеттен тiмiскiленiп келiп жүргендердiң олжасы болып кетсе, орны толмас өкiнiш деген осы. Қайтпек керек?.. Әлгi киношы баланың сүзбе ауын сұрап, әйтпесе соның өзiн ертiп барып, балықты бiр-ақ теңдеп-теңдеп әкелсе қалай болар едi!? Ағыл- тегiл тамақ болар едi-ау, шiркiн! Көрер едiм сонда, жылбысқы балықты жемеген ауыздарды. Бiрақ ана Жантемiр сияқты iшмерездерге соқыр шабақ та татырмаспын, бәлем, татырмаспын. Бiлсiн Оспанқұлдың кiм екенiн!.."

	Кешкi шәйдi асығыс iшiп, ертеңгi шаруаның жәйiн киношымен келiсiп алмақ оймен оспанқұл клуб жаққа тартты.

	Киноның алдында музыка ойналып, клубтың iшiндегi у-дудан құлақ тұнғандай екен. Ол тезiрек киношыны тауып алуды ойлап, жан-жағына көп қарайлай, кинозалға кiретiн есiкке қарай ұмтыла берiп едi, билет кесiп отырған тығыншықтай, жылтыркөз келiншек:

	– Ата, билетiңiз қайда? – деп тақ ете қалды.

	Оспанқұл не әрi, не берi өтерiн бiлмей, есiктiң қыр көзiнде тұрып қалды.

	– Шырағым, маған кинә емес, сол кинәнi ойнататын бала керек едi, - дедi ол даусын қаттырақ шығарып. - Өзiнiң аты кiм едi әлгi!..

	– Неге айқайлайсыз, құлағым керең емес менiң, - деп безердi билетшi келiншек.

	– А-а, не дейсiң, шырағым, мына шуыңнан ештеңенi естiп болмайды, - деп ол оң құлағының сыртын алақанымен қалқалады. – бiрдеменi "керек емес" дедiң бе маған?..

	– Ия, "керек емес" дедiм. – Жылтыр көз келiншек кекесiнмен мырс еттi.

	– Әй, Болатбек мына шалды киномеханикке ертiп апаршы, мазаны алды ғой әбден.

	Көкала түтiн бөлменiң iшiнен кiмнiң кiм екенiн қапелiмде ажырата алмай қалған Оспанқұлдың көзi жасаурап, қолымен әлдекiмдi iздеп қарманғандай қимыл жасады. Екi-үш адамның күңгiр-күңгiр естiгенi болмаса, бұлардың ешқайсысын анықтап көрiп тұрмағаны рас.

	– Ойбай-ау, қарақтарым-ау, мынаның iшiнен адам тұншығып өлетiндей ғой, темекiсi түспегiрдi соншама түтеткендерiң не?.. Маған кинәшi бала керек едi, әлгi. Атың тiлiм ұшында тұр, әлгi кiм?..

	– Ата, Қайым ғой – менiң атым, - дедi киномеханик жiгiт күлiп. – Киноға келiп тұрсаңыз ұмытпас едiңiз атымды…

	– Ой, шырағым-ай, кинәңдi жасырақ кезiмiзде көрдiк қой талай, бiзден қалған қызық қой. Қазiр үйдегi әнебiр тiзбәзер кинәңнiң өзiнен, қарасам, басым айналады…

	– Ия, ата, не жұмыспен келдiңiз? – деп сұрады Қайым сағатына қарап. – Уақыт болып қалды, кино жiберем ендi…

	Оспанқұл қипақтап, тамағын кенеп, Қайымның қасында отырған бейтаныс екi жiгiтке көзiнiң қиығын тастады.

	– Оңашалап айтатын шаруа едi бiр, мына балалар бара тұрса былай…

	– Е, жарайды, ондаше бiз кеттiк, - деп екеуi бұларды оңаша қалдырып.

	Шығып кеттi. – Кинодан соң жолығармыз тағы да…

	– Мыналарың кiм, бiздiң ауылдың балаларына ұқсамайды ғой, - дедi Оспанқұл олар шығып кеткесiн.

	– Аудан жақтан келген, автобаздың жiгiттерi ғой, бiздiң ескi достар, - дедi киноқондырғының о жер бұ жерiн шұқылап, түрткiлеп жатқан Қайым. – Ертең жексембi ғой, балық аулаймыз, құс атамыз дей ме… Соған бiрге барайық деп жүргендерi ғой…

	– Балық аулағаны қалай?! – Оспанқұлдың даусы оқыс шықты.

	– Қалай болушы едi, солай, - деп күлдi Қайым. – Арғы беттегi өзектiң бойындағы бiр қара суларда балық көп дейдi ғой. Мана кешқұрым өздерi көрiп қайтыпты.

	Оспанқұл өңi қашып, қанын iшiне тартып сазарды да қалды. Қайым оның жанды жерiне тигенiн бiлiп, көздерi жымың-жымың еттi, бiрақ сыр бермедi.

	– Апыр-ай, ә?! – деп абыржыды Оспанқұл. - Қайдан бiлдi екен оны?..

	– Ненi? – деп сұрады Қайым топ-томпақ бетiнiң екi ұшына қуақы күлкi ойнап.

	– Әлгi балығы көп қара судың қайда екенiн, - дедi ол үнi псейiп. – Менен басқа сосын… әлгiден басқа ешкiм бiлмеушi едi-ау…

	Қайым бiр сәт өз iсiмен өзi болып, оның сөзiнiң аяғын жұтып мiңгiрлегенiн естiмеген сияқтанып, қондырғыны iске қосты. Сосын сағатына қарап:

	– Ата, келген шаруаңызды айтпадыңыз ғой, - дедi.

	– А-а, айтпақшы, келген шаруамды айтасың ба?.. – дедi ол әбден абыржып, абдырап. – Келген шаруам… жәй, әншейiн, ештеңе емес… былай әлгi әншейiн кинә қоятын жерiңдi көре кетейiн деп…

	Үйге жеткенше ойы сан-саққа кетiп, қара судың балығын әлгiлердiң қолына тигiзбеудiң амалын iздестiрген оның ойлап-ойлап тапқан жалғыз айласы - қосауыз мылтықты алып осы түннен барып, соның басында жату болды.

	Апыл-ғұпыл мылтығын алып, үйден шыға жөнелген шалының соңынан Сырға кемпiр сарнап қала бердi.

	– Алжыды мына шал, алжыды, ойбай. Жетi қараңғы түнде мылтығын алып, жауға аттанғандай қапылып кеттi әне, ойбай!.. Балықта басы қалғыр алжыған!..

	Кемпiрдiң даусына екi үйдiң үлкен-кiшiсi түгел елеңдесiп сыртқы шықты. Әкесiнiң әпенде тiрлiгiне бойлары үйренген Кәрiбек пен Ермек оның артынан тұра жүгiрген жоқ. Шешесiне "қайда барар дейсiң ол шал" десiп, басу айтып үйдi-үйiне тарасты. Қара судың бойында балық қорыған Оспанқұл тамыздың салқын түнiнiң сызын алғашқыда ет қызуымен байқамап едi, таң алдында тұла-бойы түршiгiп кәдiмгiдей тоңази бастағанын сезiндi. Өзектiң табаны сыздауыт, астына қайырған шекпенiнiң бiр етегi төсенiш боп жарытпады. Орнынан тұрып, әрлi-берлi жүрiп, бой қыздырмақшы боп едi, қос тiзесiнiң сырқырайтын дiмкәсi сыр бергендей болды. Ол неде болса таңның әбден атқанын күтуге бекiндi. "Тегiннен тегiн жатпаған балық екендiгiн, егесi бар екендiгiне көздерiн жеткiзейiн. Содан соң өздерi де бұл араға жоламас…" Оспанқұлдың күткен таңы да атты. Күн әжептәуiр көтерiлiп, сәске шамасы да болып қалды. Қарасудың бойын жағалап, демiл- демiл ауыл жаққа көз тастаған ол өн-бойы бей-жай тартып, мазасы кете бастаса да, бұл арадан кетудi қаперiне де алмады…

	Түс ауғанша қара суды қорып, әбден қалжыраған әкесiн кетiк Жапардың сiлтеуiмен тракторымен келiп Ерман үйге алып қайтты.

	Оспанқұл сол түнi тоңып, бойынан өткен салқыннан ес-түстен айырылып қатты жығылды. Алғашқы екi-үш күнде тiптi бала-шағасы, үлкенi бар, екi үйдiң адамы күнi-түнi кезектесiп оның басында отырды. Арасында кетiк Жапар да келiп бiр мезгiл құрдасының қасында отырып кетiп жүрдi. Содан бiр аптаның жүзi дегенде күнiге төрт мезгiл егiлген дәрiнiң күшiмен әупiрiмдеп бетi берi қараған ол аузымен ептеп жеңiл-желпi бiрдеңенi талмайтындай күйге жеттi. Осыдан соң-ақ аз-мұз шырайы кiре бастады.

	Бiр күнi түс әлетiнде Сырға кемпiр шалының басын сүйеп, арқасына көпшiк қойып, отырғызып, пияз бен картоп салынып демделiп, кәрлен кесеге құйылған ақ сорпаны алдына қойды.

	– Әлгi доғдыр бала жеңiл, жұғымды, әрi тез әл бередi дегесiн келiн балықтың сорпасын жасапты, - дедi ол шалының шамалы уақыттың iшiнде сылынып әбден жүдеген сарғыш өңiне аянышпен көз тастап. – Тәбетiң тартса, аздап дәмiн алып көр…

	Оспанқұл қолына ала берген қасықты тастай салды.

	– Балықтың сорпасы?.. – Ол қалтыраған қолымен тiзесiн ұстап, сәл алға қарай емiнгендей болды. - Қайдан келген?.. кiм әкелген балық?..

	– Ой, жазған-ай, сенiң балығың емес бұл! – дедi кемпiрi қолымен есiк жақты сiлтеп. – Осында кеше дүкеннiң алдында аудан жақтағы автобаздан келген шопырлар қап-қап балық сатыпты. Мына өзеннiң құртшабақ балығына ұқсамайды, өңшең бiлеудей-бiлеудей iрi балық…

	Шаршап, қалжыраған Оспанқұлдың шүңiрейген көздерiне дәрменсiздiктiң, ызаның жасы болар-болмас қана жылтырап, "қап-қап, әттеген-ай, әттеген-ай" деп күбiрлеп, басын шайқай бердi.

	Төсегiне сұлқ түсiп, демнiң арасында өң-түсi бозарып кеткен шалына кемпiрi үрейлене қарады.

	"Имансыздар-ай, жаздай қорыған өз балығымды ақыры өзiме әкелiп саттыңдар-ау, имансыздар-ай!" – деп Оспанқұл тiстене күбiрледi. Сырға кемпiр "бiссiмiлә", бiссiмiлә" деп қалытраған қолымен шалының тершiген алақанын ұстады...





2. Күрең құнажынның уызы




	Ауыл-үйдiң арасында сөз жата ма, кiлтшi Жантемiрдiң қызын Оспанқұлдың немересi Мұқанбек алып қашыпты деген хабарға Құмөзектiң үлкендi-кiшi жұрты бас-аяғы бiр кештiң iшiнде түгел құлақтанып болды.

	Басқа-басқа, өзi ата жауындай көретiн, сiмер, тырысқақ Жантемiрмен құда болам деген ой Оспанқұлдың үш ұйықтаса да түсiне кiрмеген. Мектебiн биыл бiтiрiп, Алматы барып, оқуға түсе алмай келген Мұқанбегiнiң, немересiнiң бесiктен белi шықпай жатып қатынсыз қалатындай, қыз алып қашқанына, қыз болғанда да, таңдау-қалауы тура әлгiнiң қызына түскенiне ол өзiне-өзi келе алмай қатты күйiндi. Оның үстiне Кәрiбектiң үйiне Жантемiр жындыбас балдызы шопыр Ұлданбектi жiберiп, "қызымды ертеңнен қалдырмай әкеп беретiн болсын, әйтпесе менен жақсылық көрмейдi, әкесi Оспанқұлмен қоса сотқа берiп, жауапқа тартқызамын" деп салмақтап айтқан зiлдi сәлемiн естiгенде Оспанқұл жанын қоярға жер таппады.

	– Қап, мына күшiктiң қылған қылығын-ай! Бесiктен белi шықпай жатып қатын алу несiн алған мұның!.. Жерге қаратты-ау, дiңкенi құртты-ау! Ойбай- ау, осы ауылда шашын қидырып селтеңдеген қыздан көп нәрсе жоқ, тым болмаса солардың бiреуiн алмай ма, қарадай ұрынып, Жантемiрдiң қызында несi бар десейшi, а?!

	Үйге бiр кiрiп, бiр шығып, байыз таппай, күйiп-пiскен ол кемпiрi Сырғаның түк болмағандай жайбарақат жүргенiне жыны құрысты.

	– Әй, сенiң осы жайбарақаттығын кiсi өлтiредi, не жүрiс, не отырыс мынауың ыбылжып? Бар, кеңсенiң қағазын кемiрiп үйiне келсе, айт ана Кәрiбекке, баласын әлгi шүйкебасымен қосақтап қуып, алып келсiн жердiң түбiне кетсе де. Әйтпесе бар ғой, ертең өзiм барып, желкесiнен жетi түйiп алып келем шiрiк неменi!..

	– Әдiрем қал! Кiжiнгенi несi-ай, ұрынарға қара таппасаң, маған тиiсетiн ауруың бар ма сенiң! – Сырға кемпiрдiң де түленi түртiп шыға келдi. - Қанына тартқан да қу шешек, өзiң де он беске толар толмасымда менi атыңа бөктерiп алып қашқансың, ұмыттың ба соныңды?! Ендi келiп "бесiктен белi шықпай жатып" деп отқа түсiп, қуырдақ қуырылуын. Өлемiз бе, қырыламыз ба, жiгiт болған бала Жантемiрдiң қызын алып қашыпты деп, о несi маған тап бергенi!..

	Оспанқұл кемпiрiне қолын ашумен бiр-ақ сiлтеп, Кәрiбкетiң үйiне ақыры өзi кеттi.

	Бала-шағасымен үпiр-шүпiр телевизордан кино көрiп отырған Кәрiбек пен келiнi Нұрбалаға ол дүрсе қоя бердi.

	– Неғып қағанағың қарқ, сағанағың сарқ болып отырсың, әй, кәнтөршiк! Ана кiрме, iшiне ит өлген Жантемiрмен құда болуға бейiлды сыңайлысыңдар ғой өздерiң!..

	– Құда болмағанда, ендi не iстеймiз, көке?! – дедi Кәрiбек оған бiр, әкесi есiктен кiре бергенде орнынан состиып атып тұрған әйелi Нұрбалаға бiр қарап. – Мен оған Жантемiрдiң қызын алып қаш деп пе екем?!

	Әкесiнiң iзiнше үйге кiрген Ерман:

	– Көке, болар iс болды, ендi кiсi салып Жантемiрдiң ашуын басалық, - дедi маңғаз, сабырлы үнмен. – Сосын тойдың қамына кiрiсуiмiз керек шығар…

	– Ал ашуы басылмайды, сонда қайтпексiң, а?! - деп көзiн алартты Оспанқұл. – Соттатам деп жатқан көрiнедi мынаны менiмен қосып. Сонда бiлесiңдер әлi ол малғұнның кiм екенiн.

	Атасының мына сөзiне Нұрбала шыдай алмай күлiп жiберуге шақ қалды да, аузын басқан күйi иығы селкiлдеп, ауызғы бөлмеге шығып кеттi. Кәрiбектiң де езуiне күлкi үйiрiлдi.

	– Жылаудың орнына бұлар әйелi екеуi күледi мәз-мәйрам болып, көрдiң бе әне!.. – Оспанқұл ендi баласы мен келiнiне қадалды. – Баланы есiртiп бетiмен жiбергендерiңнiң кесiрi осының барлығы. Қарғадай басымен қатынсырап, көрмеймiсiң күйдiргiнiң бiздi Жантемiрге ұрындырғанын. Әй, кәнтөршiк неме, саған айтам! Ертең бар да қуып, алып кел өзiн шүйкебасымен бiрге. Естiдiң бе? Кинә көрмей жүргендей таусылмайтын осы бiр бiрдеменi көресiңдер де жатасыңдар кеш болса түге…

	– Ата, бұл бiрдеме емес, "Мария" ғой! – дейдi екi шекесiнде тұлымшағы ойнаған кiшкентай Маржан сықылықтай күлiп, - "Марияны" бiрдеме дейдi ғой өзi дым бiлмей…

	– Қой, әрi, атаңа олай деме! – деп жекiдi қызына Нұрбала - Ұят болады, жаман бала ғана сөйтедi.

	Оспанқұл есiктiң аузынан артына кiлт бұрылып, Кәрiбекке:

	– Жантемiрмен мен тiрi тұрғанда құда болмайсың! Осы айтқаным – айтқан, аржағын өзiң бiл! – дедi де, жүзi түнерiп, түйiлген күйi шығып кеттi.

	Тулап-тулап сабасына түскен Оспанқұл аттай он күннен кейiн Мұқанбек бүлдiршiндей келiншегiн ертiп үйге келгенде мейiрi шалқып, асып-төгiлiп сала бердi.

	– Құлыншағы атасының, келiншек алған түрiңнен айналайын! – Оспанқұл балаша елбелеңдей қуанып, немересiнiң бетiнен, көзiнен сүйдi. - Қадамдарың құтты болсын, алдарыңнан ақ күн тусын, құлдықтарым сол кiшкентай!..

	Оспанқұлдың әулетiне келiн болып түскен үлбiреген әдемi ақ торғын, аржайы мiнездi Гүлдарайым оспанқұл мен Сырғаға айырықша ұнады. Бiр ауладағы үш үйдiң есiгiне алма-кезек кiрiп, үлкендi де, кiшiнi де ашық- жарқын қылығымен, өнегесiмен үйiрiп немесе келiнiнiң қолына Сырға баяғыда төркiнiнен жасау боп келген, қақпағының бетi жезбен оймышталып, күмiспен апталған әбдiресiнен алып күмiс бiлезiгiн салды.

	– Бұл бiлезiктi өзiңдей өрiм кезiмде тағып едiм, ендi сен тақ, құлдығым! Сенiң де осы бiлезiктi әжемнен қалған белгi деп, мендей болғаныңда немереңнiң келiнiне салуға жазсын! – дедi ол Гүлдарайым маңдайынан сипап.

	Келiн түсiрiлiп, тойды өткiзiп, көңiлдi бiрыңғайлағасын Оспанқұл өзiнiң көп ұзамай Жантемiрмен алдынан өтуге баратынын ойлағанда қабағы ерiксiз кiрбиiп сала бердi. Бiрақ қанша iкрбiисе де, құдалық жолды – оның алдына барып кешiрiм сұрап, айыбын мойнына алу жолын жасауына тура келдi.

	Бұл шаруаны сәрсенбiге ырымдап ыңғайлаған Оспанқұл сол күнi кештете қасына құрдасы Жапар мен кемпiрi Сырғаны ертiп Жантемiрдiң үйiне келдi. Олардың бұл келiсiне алдын-ала қалайша хабардар болғаны белгiсiз, әйтеуiр Жантемiр үйiне тап сол сәтке өзiнiң маңындағы жақын- жуық, ағайын-тумаларының төрт көзi түгел жинап, бұларды - құдаларын күтiп отырған едi.

	Алдын-ала келiсiлгендей Оспанқұл өздерi жағынан айтылатын сөз басының билiгiн Жапарға берiп, кезегi, орайы келгенше үндемеуге тиiс болаты. Қабаттасып бiрдеме айтып қоя ма деп бетiне жалтақ-жалтақ қарап қойып, Сырға шалына емiне таяу отырды.

	Төрге қарай өткен Жапар қалтасынан шақшасын шығарып, тығынын ашпастан бармағының басына шеки бастағаннан Оспанқұл тамағын қайта- қайта кенеп, қозғалақтап, қипаңдап қалды. "Қап, мынаны-ай, ә? Аузына насыбай салып алып былдырлайын деп отырғанын қарашы жетесiздiң…" Оспанқұл бұдан әрi шыдамады. Жапарға жаман көзiмен ата қарап:

	– Насыбайыңнан бiр шөкiм алайын, шақшаңды әкел! – деп қолын созды.

	– Өй, сен қашаннан берi насыбай атушы едiң? – Жапар бiртүрлi түсiнiксiз бұған жалт қарады.

	– Неғыласың оны, әкел бермен шақшаңды, - деп тiстендi ол. - Қазiр айтпасам кейiн атармын, қалтама салып қояйын…

	Құданың алдында келiстерiнiң мәнiсiн айтып, салауатты сөз бастаудың орнына екеуiнiң шақшаға таласып, бiр-бiрiмен егесiп отырғанына Сырға қарадай қысылды. Бұлардың әрқайсысының қалт еткенiн бағып, сынап қарап отырған Жантемiр құдаларының берекесiз әрекетiне ерiксiз мырс етiп күлiп жiбердi.

	Сырға шалының тiзесiн мытып: "Шақшада басың қалғыр, тиыш отыр!" – деп сыбыр ете қалды. Жапардан шақшаны алып үлгерген Оспанқұл басты бiр шаруасын тындырғандай өзiнше жөндемделе қалды.

	– Ауыздарыңа су толтырып алғандай отырыстарың қалай бұл? – дедi қонақтарының үстiне сәл кiдiрiп кiрiп, Жантемiрдiң қасына келiп тiзе бүккен бидай өңдi, ажарлы әйел. Сөзiн күйеуiне қаратып айтқанмен, мұның негiзгi салмағы өздерiне аударылғанын қапысыз сездi. Жапар бiр ырғалып қалып, тамағын кеней түстi де, сөз бастады.

	– Шырағым Жантемiр, айналайын келiн! Келiстерiмiздiң жөннобайын аңғарып отырған боларсыздар, айыбымызды мойынға алып, кешiрiм сұрап, алдарыңыздан өтуге келдiк, хым, ия!.. – Жапар дұрыс бастадым ба дегендей Оспанқұл мен Сырғаға көз қиығын тастап қойды.

	Оспанқұл басын тез-тез изеп, оған кiдiрме, әрi қарай айта бер деп шоттың тасын қаққандай оң қолын бiр қайырып сiлтеп тастады.

	– Жөн-жоралғысымен, ата салтымызды сақтап, о баста өздерiңмен құйрық-бауыр жесiп, құдаласудың ретi келмей қалды, балалар балалық жасап, бiдi, мiне, амалсыз айыпты қылды. Айыбымыз – бiзден, кешуi – сiзден болар деген ниетпен келдiк…

	Жапардың жорғалата, бипаздай бастаған келiсiм сөзiне Сырға ұйып, көңiлi толып отырды. Оспанқұлдың да бет-жүзiнен осындай рай байқалды.

	– Қызымыздың қолды болғанын ести сала жiберген сұраушымыздың үлкенiнен де, кiшiсiнен де жөндем сөз ести алмай меселi қайтып келдi. Айыпты екенiн бұ кiсiлер сонда неғып мойындамады екен? – дедi Жантемiр үнiнен кәдiмгiдей салқындық сезiлiп. - Әлде бұл "асқақ қой түскен кейiн маңырайдының" керi ме, түсiнбей отырған жәйiмiз бар.

	– Е, түсiнбейтiн несi бар?!

	Қопаң ете қалған Оспанқұлға Сырға: "Килiкпе!" деп қайырып тастады.

	– Төбеден түскендей iс болғасын, абыржып қалған жағдайлары болған шығар, ендi қазiр екi жақтың өткеннiң ренiш-өкпесiне оралып, дұрыс- бұрыстықты түгендесудiң не жөнi бар, құда! – дедi Жапар ендi Жантемiрдiң ығына жығыла бермейтiнiн аңғартып. - Құдасымен құдайдай сыйласар халықпыз ғой, сонымыздан түптiң түбiнде айнымаспыз деп келiп отырмыз. Ендiгiсi екi жақты бiр-бiрiмен байластырған екi балаға оң бата тiлеп, барша қызығына ортақтасу ғана. Менiң де, бұл құдаларыңыздың айыбын мойнына ала отырып айтар бәтуасы осы.

	Жантемiр де, әйелi де Жантемiрдiң аузымен айтылған құда жақтың сөзiне тоқтағандай дұрыс ыңғайларын танытты.

	– Кiнәласу емес, құдаларға айтып жатқан назымыз ғой, әйтпесе келген жолдарыңызға ыразымыз! – дедi Жантемiрдiң әйелi шырайлана күлiмсiреп. – Балалардың бақытты болуына ақ тiлеу тiлеуден басқа ендi не қалды бiздерге. Мына құда дұрыс айтады, бiрге қызықтайық қызықтарын!..

	Осылайша Оспанқұл Жантемiрмен құда болып табысып, араларындағы баяғы араздықтың көлегейiн сейiлттi. Бiр-бiрлерiне ашық-жарқын сөздерiн айтысып, көңiлдерi емiн-жарқын боп тарқасты.

	Көп ұзамай Жантемiр әулетiнен үлкен топ құдалық шақыруды қабыл алып, мол жасауымен қыздарының артынан барудың келiстi мәзiрет-жолын жасап қайтты.

	Мәмiлеге келiп, көңiлдерi орныққан екi жақтың арасында құдалардың сыйласу, құрметтесу дипломатиясы нық орнап, өрби бердi. Жазған басы бiлмей жүр екен, нағыз сырбаз, мөрт адам бұл дүниеде екеу болса, соның бiрi Жантемiр екен де, ал жалғыз-ақ болса, нақ соның өзi де Жантемiр екен. Бұл – Оспанқұлдың Жантемiр жөнiнде жаңаша ойлауының нәтижесiнде жасаған қорытындысы. Қазiр жаңаша ойлаудың заманы туды, өткеннiң етектен тартқан мiнез-құлығы мен әрекеттерiне басқаша көзқарас керек деп ұрандап жатқанда қатардан қалу кещiрiмсiз iс болар едi, мұны ой-зердесi елгезек Оспанқұл қалайша түсiнбесiн, түсiнедi, әрине. Түсiнгендiкi болар, әулеттерiне Гүлдарайым келiн болып түскелi Оспанқұл бұрынғыдай әпенделiк тiрлiгiнен, қуырылып, күйiп-пiсiп қалатын мiнезiнен аздап арыла да бастағандай да едi. Ара-тұрада қанға сiңген әдетiнше үш үйдiң арасындағы шаруаларға қатысты оны-мұны жәйттердiң төңiрегiнде өзiнiң де, өзгенiң де беркетiн қашыратын мiнезiне басып бара жатса, кемпiрi: "Кеше түскен ана жас келiннен ұялмайсың ба, жазған-ау, бала-шағаның iсiне сақалды басыңмен араласып деп, дiңкесiн құртады да қояды. Келiндi кесе көлденең тартып, Сырға шалының мiнез-құлығына кәдуiлгiдей әсер ете бастаған. Аталап-әжелеп iшi-бауырына кiрi тұратын келiнiне бар ықылас-мейiрiмiмен құлаған Оспанқұл бiрде кемпiрiне: "Анау Нұрбалаға айтып қой, өзiнше енесiмiн деп, үйiнiнiң бар шаруасын келiнге артып қоймасын, әлi буыны қатпаған бала ғой, бiр уақ ұйқысын қандырса, тыржыңдап жүрмесiн" деп ескертiп қойды.

	– Баланы – жастан, келiндi – бастан, келiн өздерiнiкi, әйт-бүйт деп араласатын жағдайым жоқ! – Сырға шалының бұл ескертпесiн жөнсiз деп санады. – Сен де жайыңа қарап жүр, араға түсiп, келiннiң тәрбиесiне араласпа!..

	Оспанқұл соңғы кезде өктемдiк ала бастаған кемпiрiнiң бұл сөзiне батымды ештеңе айта алмай, басын қалтаң-қалтаң шайқады да тынды.

	Күздiң сарышуақ күндерiнiң базары тез тарқап, қыркүйектiң ортасынан ауа екi күннiң бiрiнде сылбырлап жауған қара жаңбыр көз аштырмады. Ауа райының сұрқылтай жаңсыздығы да адамдардың иiнiн төмен түсiрiп, еңсесiн басқандай едi. Жылы пештiң түбiнде кемпiрi екеуi бiр-бiрiмен шүңкiлдесiп ауыл-үйдiң арасындағы тiрлiктiң оны-мұны әңгiмесiн айтқаннан басқа ермегi таусылған Оспанқұл осы күндерi құрдасы кетiк жапарды мезгiл-мезгiл есiне ала бердi.

	– Ойпыр-ай, ауырып қалмады ма екен, хабарласпай қалды ғой өзi, - деп тынышсызданды ол.

	– Қайсы күнi, былтыр қашарынан қысыр қалғар құнажын сиырымды арғы беттегi, қарасу жақтағы өрiстен көре алмадым, соны iздемесем деп жүр едi, - дедi Сырға иiрiп отырған ұршығының шүйкесiн суыртпақтап соза түсiп,

	– Сиырын iздеп, қаңғуылдап жүрген шығар…

	– Мен бiлетiн жанаяр Жапар болса, құдайдың мына сылбыраған күнiнде аяғын қия баспас, - дедi Оспанқұл кекесiндi үнмен құрдасын сыртынан бiр қағытып. – Ана жолы бiр көргенiмде күрең құнажыны желiнi бұлтиып қалған едi, қораңа әкелiп байлап қой деп сонда айтқанмын, айтқанымды қыла ма?! Тұмса бұзаулайтын мал құмның арасына бошалап кетiп бұзаулап жатқан да…

	Сырға дәл осы мезет ойына әлдене түсiп кеткендей, шалына әнтек жалт қарады. Гүлдарайым екi-үш күндiкте "әже, әжетай, уыз жегiм келiп жүр, сиырдың уылжыған сап-сары уызы бар ғой, соны жегiм келедi" деп қынқылдағаны есiне сап ете қалды. Оспанқұл өзiне аңтарыла қарап қалған кемпiрiнiң кейпiне назар аударып:

	– Е, немене боп қалды? – деп сұрады.

	– Ойбүй-ау, Гүлдарайым уыз жегiм келедi, әжетай, деп қыңқылдап жүр едi-ау, мұны бiлгенiмде, қап!..

	– Уыз?.. Қайдағы уыз келiннiң жегiсi келiп жүрген?..

	– Қайдағы уызы несi, жаңа келiн болып түскен жас адамның құмары ауған бiр асы да, өзiнiң бiрнеше күннен берi өңi кiрмей жүрген едi, бәсе-ау, жерiк екен ғой, бiрден бiлсемшi уыз сұрағанынан, жазған басым…

	Оспанқұлдың жүрек тұсы жағымды әсерден бiртүрлi шым ете түстi. "Мұқанбегiнiң де әке болып, атасына шөбере сүйгiзетiн болғаны-ау ендi" деп бiр сiт iштей толқулы күйдiң құшағында отырды.

	Осыдан кейiн-ақ Оспанқұл тыныштықтан айырылды. Кенет сулығын қаудырлатып киiп алып, салып ұрып Жапардың үйiне барды. Барды да, оны дедектетiп сылдырлаған жаңбырдың асытмен әлгi желiнiн толтырып бұзаулағалы жүрген құнажынды iздеуге алып шықты.

	Құнажынның буаз екенiн, бұзаулайтынын оспанқұлдан естiген Жапар:

	– Бұзауласа, ендiгi оны бұзау-мұзауымен бiрге қасқыр жеп кеткен шығар, - деп уайым соқты.

	– Бұл күнде адамың қасқырдан да бетер, содан қорық, қорықсаң, - дедi Оспанқұл оны одан бетер қамшылай түсiп. - Мәшiнмен келiп, бiр түнде тиеп алады да, қалаға асырып, көзiн жоғалтады. Iз-түзсiз жоғалып жатқан малға келiп жатқан кесiр қасқырдан емес, қасқырдан бетер адамдардан…

	– Ойпыр-ай, бұл жұртың не болып барады, Осеке! Бiрiн-бiрi алдау, бiрiнiкiн бiрi ұрлау, адамның пиғылы бұзылған заманға тап келдiк-ау сұмдық-ай, сұмдық!..

	– Айтпа деймiн, Жапар! Қой үстiне боз торғай жұмыртқалаған заманнан өтiп кеттiк қой. Нан мен киiмнен тарылған кездерiмiз болса да, халықтың пиғыл-ниетi тарылмаған, көңiлi түзу едi ғой Ендi дүние де көп, киiм де көп, ат орнына баласының да, шағасының да мiнгенi мәшiн, сөйтсе де адамның құлығы, бетi әрмен, бұзылып барады. Бұл не зауал екенiне миым жетпейдi. Ақырзаманы болар тәңiрдiң бiзге жiберген…

	Сылбырап жауған күздiң ыбылжыңқы нөсерiнiң астымен арғы беттегi құм жиегiн жағалаған екеуiнiң әңгiмесi табылар табылмасы мәлiмсiз күрең құнажыннан басталып, өздерiн шошынтатын бүгiнгi адамның пиғылына ауысып, арғы-бергiнi қаузады.

	Қарасулардың төңiрегiн түгел шолған екеуi бiрен-саран қарайған малдың арасынан күрең құнажынды көре алмады.

	– Әй, сол бұйырмаған мал болды тегiнде! – Жапар астындағы қазанбас, шабан жабы жиренiн тебiнiп-тебiнiп қойды.

	Көңiлi пәсейiп сала берген Оспанқұлдың көз алдында уызға аңсары ауған келiнiнiң жалынышты кейпi кетпей тұрып алды.

	– Сiрә, құнажының бошалап құмның iшiне кiрi кеткен болар, ендi екеумiз екi бөлiнiп осы құмның iшiнен iздейiк! – дедi оспанқұл бурылын шаужайлай түсiп. – Тұмса бұзаулайтын мал қызғаншақ келедi. Осының бiр жерiнде тасаланып бұзаулап жатқан шығар…

	Құмның етегiне жете бере Оспанқұл – терiскейдi, Жапар күнгейдi бетке алып, екеуi екi жаққа айырылды.

	Бұлар құм iшiне кiрген кезде жаңбыр саябырси түсiп барып, басылды да, әрi-берiден кейiн аспанның бiр шетi ашылып, лек-легiмен баяу-баяу сырғып жүзiп көше бастаған сұрқай бұлттардың жiгiнен көк күмбезiнiң ашық реңкi жылт-жылт көрiнiп қалып жатты.

	Күннiң ашыла бастаған сыңайын Оспанқұл жолдарының оңғарылатынына жорыды да, жан-жағына шола қарап, құм iшiне ендеп кiре бердi.

	Екi шағыл асып, жиегi бұталана өскен қалың талмен көмкерiлген өзектiң үстiнен түскен Оспанқұлдың құлағына таяу маңнан сиырдың мекiрене мөңiрегенi шалынғандай болды. Буырылды қамшылай түсiп, ашық тұсынан өзектiң iшiне кiрген ол қарақты көзiмен аяғын тәлтiректей басқан сары қасқа бұзауын бауырына алып тұрған күрең құнажынды анадай жерден көрдi де, табан астынан кезiккен бұл сәттiлiкке жүрегi жарылардай қуанып кеттi. Сасқанынан тiптi: "Жапа-а-а-р! Табылды, табылды!" – деп айқайлап та жiбердi.

	Сiлесi қата шаршаған Жапар Оспанқұлға қарайлауға шыдамы жетпей, күрең құнажыннан күдерiн үзiп, құмның iшiнде малтығып жүре алмаған жабы жиренiн көп қинамай ауылға әлдеқашан тартып кеткен болатын.

	Сары қасқа бұзауды ердiң басына өңгерiп, күрең құнажынды дедектетiп алдына салып айдап келген Оспанқұлдың көңiлi судай тасып, қуанғанынан есi жоқ.

	– Кемпiр, күрең құнажын өткен түнде бұзаулаған сияқты, бұзауы әлi енесiнiң желiнiн қақтап ембептi де, уыз сүтi емшегiнiң ұшында шып-шып шығып түр, әне! Сауып ал, бұзауына да жетедi, - деп дiгiрледi.

	Тұмса бұзаулаған күрең құнажынның уызын баптап пiсiрген Сырға сол күнi кешке көршi-көлемдегi әйелдердi, өзiнiң екi-үш абысын-ажынын шақырып жас келiнiнiң жерiк асының табылғанына ырымдап құрсақ шашу жоралғысын жасады.

	– Сырға абысын-ау, жоралғы тойыңа арнап әкелген бiздiң шашу дәмiмзден де келiн ауыз тисiн, ақ тiлеу ниетiмiз қабыл болып, құрсағын жеңiл көтерiп аман-сау босансын, уыздай тәттi шөбере сүй! – деп бата берген оспанқұлға аталас, былтыр дүние салған Амантұр шалдың кемпiрi Нұрбиге Сырға сандығынан өзiнiң той-томалаққа барғанда ғана басына тартатын шашағы зерлi, көлдей ақ жiбек орамалын бердi.

	– Пай-пай, мына орамалды таққан абысынына ендi жақсы шал тауып беруiң керек қой! – деп күлдi Сырғаның сыйына ырза болған Нұрби. – Мына орамал менi жасартып, жайнатып жiберетiн болды ғой!

	– Шал да табылады, абысын! Оспанқұлдың ана Жапар құрдасы, екi жылға қарап барады, сабау бас, бойдақ жүр, соған қосамыз сенi! – Сырға өзiнен бiрер жас үлкен аржайы абысының әзiлiне әзiл айтып, ақтарыла күлдi.

	– Аузы насыбайдан былым-былым болып жүрген ол кетiгiң маған тең бе екен, қой әрi оныңды! – дедi Нұрби, құрсақ шашуға келгендердi мәз- мәйрам күлдiрiп. - Қоссаң дұрыс шалдардың бiрiне қос, зерлi шашақты орамал тартқан алтын басымды қорламай!..

	Қонақтар кетiсiмен өзегi талыққан Гүлдарайым құрсақ шашу дастарханынан қалған, балбырап пiскен тәттi уызды ұртын толтырып сүйсiне жедi.

	– Же, айналайын, же, кемпiрлерге шәй құйып, дұрыстап жей алмадың ғой, тәбет-қошыңды әбден қандырып же, құлдығым, - дедi келiнiне мейiрленген Сырға, - Жапар атаңның күрең құнажынының дәл осы кезде бұзаулай қалғанын көрмеймiсiң несiбемiзге. Тәңiрден тiлеген тiлегiмiз ақ екен, уызыңнан айналайын, қоңыр құнажын қарық қылды ғой. Ақ түйенiң қарыны жарылды деген осы болар! Жей түс, айналайын, жей түс!..

	Күнұзағына сабылтқан жүрiстi ауырлаған, әрi жауынның астында жаураған Оспанқұл төргi бөлмеде, пеш түбiнде күрк-күрк жөтелiп жатып өзiнiң бүгiн кереметтей iс тындырғанына мәз едi. Ауызғы бөлмеде, өзi оңаша қасына алып келiнiне уыз жегiзiп, айналып-толғанып, мейiрлене, самбырлай сөйлеген кемпiрiнiң даусы құлағына жағып, құрыстанған тұла-бойы жеңiлейiп сала бергендей болды. "Уызыңнан айналайын, күрең құнажын! – деп күбiрледi Оспанқұл. – Мұқанбегiмнiң кiшкентай немесi тәп-тәттi-ақ болып, атасының мейiрiн әлi-ақ қандырар-ау!"

	Ой-қиялдың құшағында жатып ұйықтап кеткен оспанқұл ғажап түс көрдi. Өзiнiң жақсы көретiн Жапар құрдасы бұған тобылғы сапты әдемi қамшы сыйлапты…





3. Адыраспан




	Шiлденiң тымырсыған ыстығы жер-дүниенi қуырып тұрған талма түс. Жалғыз аяқ сүрлеудiң борпылдағын шаңытып, жүрiсi өнбей типыңдаған қара есекке ызасы қозған Оспанқұл шал айдалада қиқу салып келедi.

	– Өй, арам қатқыр найсап!.. Қу жанды қуырдақ қылып жедiң-ау әбден, шу!..

	Қара есек Оспанқұл айқайлаған сайын құлағын қайшылап қойып, сол өнiмсiз тепеңдеуiнен жазбайды. Оншақты жыл бойы ауыл арасына, мал қайыруға салмай мiнген шолақ құйрық бурыл аты, өзiнiң баяғы сенiмдi серiгi қартайып, мiнiске жарамай қалғасын арқасын ерден босатып құр жiберген едi, былтыр қара күздiң ызғырығында қасқырға жем болды. Жазға салым осы қара есектi құрдасы кетiк Жапардан атан түйедей қалап алған едi. Тегiн алған жоқ, орнына бiр баспағын берiп алды. Кемпiрi өлгелi келiн-баласының қолына қарап қалған Жапар құрдасының бiрер жылдан берi көзiнiң көруi нашарлап, бұрынғыдай емес, қора-қопсының маңындағы оны-мұны ұсақ- түйек шаруамен де айналысудан қалған едi. Оспанқұлға ол күтiмi болыңқырамай жүрген қара есегiн жегiс арбасымен қоса бердi. Жетпiстi молынан еңсерiп қалса да, ақшұнақ шал Оспанқұл өзiнiң сiңiрлi де қатпа қалпынан айнымай, ширақ қимылдауынан танбай келедi. Жекешелендiруден үлесiн алып, жүз қаралы қой, жиырма шақты сиырмен екi ұлы - кеңседе есепшi болып iстеген Кәрiбегi мен Құмөзекте қаршадайынан трактор айдаған Ерманы қатын, бала-шағасымен өздерiнше ферма ашып, Құмөзектiң түбiндегi мал базасына көшiп кеткелi Оспанқұл кемпiрi Сырға екеуi балаларының үйiне ес болып, оларға iлеспей орталықта қалып қойған едi. Бұрын ауласы атшаптырым, бөлек-бөлек қорасында екi үйдiң малы ұсталатын даңғарадай үлкен үй-жайдың шаруасы ендi шағындалып, Оспанқұлдың iс-ермегi азая бастаған да болатын. Күнiге бiр рет немесе араға күн салып мал базасындағы шаруасын жайлап отырған ұлдарының үйiне соғып, қара көрсетiп тұрғаннан басқа оның айналысатын iсi қалмады. Өздi-өзiмен болып, өнiмсiз шаруасын күйттеп кеткен жұрттың бiр-бiрiне қарайлайтын шамасы да жоқ едi. Жан бағудың далбасасымен күнiн өткiзiп жатқан Құмөзек халқының берекесi базарлы болмай тұрған кездегi жүдеу тiрлiгi Оспанқұлды да айналып өтпеген. Шолақ бурылымен атойлап, Құмөзектiң жерiн, суын, малын түгендеп, қоритын жақсы заман оның көзiнен бұл-бұл ұшты. Қоритын мал да, жер де қалмады. Жекешелендiрудi сылтау қылып, көмекейiн толтырған жемқор басшылар мен олардың құйыршықтарынан, түздi торыған ұры-қарадан, ит-құстан аман қалған азын- аулақ мал қазiр әркiм-әркiмнiң өз иелiгiнде, оны өрiстен түгендеп жүретiн қорықшы керек те болмай қалды. Жердiң де шабындықты, сулы-нулы шұрайлысының да өз иелерi бар, ендiгi қорықшысы да солардың өздерi. Осындай себептермен Оспанқұл бұрынғы тiрлiгiнен қол үзiп, өзiн қоярға жер таппай жүрген кезде Құмөзекте белгiсiз бiр адамдар пайда бола бастады. Алғашқыда оларды дәрiлiк шөп iздеп жүрген қаладан келген емшiлер екен десiп жүрдi. Бiрақ артынша бұл келiмсектердiң сыры ашылды. Олар емшi де емес, пәштуан да емес, адыраспанмен сауда жасайтындардың нағыз өздерi болып шықты. Жиiлетiп келiп, қап-қап қылып теңдеп, мәшинелерiне салып алып кетiп жүргендерi - кәдуiлгi адыраспан, соны оңтүстiкке, Өзбекстанға асырып, базарға шығарады екен.

	Жаз ортасы ауа суы азайып, арнасы жiңiшкiрген Сағыздың қыр жақ бетiндегi ұсақ қоянжон шағылдар сұйылып барып құмдауыт тепсеңге ұласатын жазықтықта сүттiгенмен аралас өскен адыраспанның қалың алқабы бар болатын. Кеңшардың мал-мүлкi, жерi түп-түгел жекешелендiрiлiп, Құмөзек ауылының жұрты бiрнеше серiктестiктер мен қоғамдарға бөлiнiп кеткен кезде, адыраспан мен сүттiгеннен басқа шөбi жоқ құнарсыз жер деп ешкiм де үлесiне алмай қойған осы алқаптың бағасы биыл жазда осылайша күрт өстi. Бұл қанында қашаннан қорықшылық дағдысы бар Оспанқұлдың жынын қоздырып, оны кемпiрiнiң қасында тыныш отырғызбады. Қара есектi мiнiп алып, типыңдап адыраспан өскен алқапты күнiге екi мәрте - түске дейiн және бесiн ауып, ыстықтың бетi азырақ қайтқан кезде шолып қайтпаса, iшкенi бойына батпайтұғын күйге түстi.

	Адыраспанды отаушылар Оспанқұлдың сол жердi торуылдап, күзетшiлiк жасап жүргенiн бiлгендей, бiраз күн бұл араға ат iзiн салмай қойды. Бiрақ "қорықшының" көңiлi бәрiбiр тыншымады. Адыраспанды қап- қап қылып теңдеп әкетiп жүргендердiң бет-жүзiн анықтап көрiп, оларға бұ заманда иесiз жатқан тегiн жердiң болмайтынын айтып, түсiндiрiп, ендi бұл араға қайтып оралмайтындай етiп жiберуге бекiнген оның әпенделiк әрекетiн балалары да, кемпiрi Сырға да тынымсыз шалдың кезектi бiр өнiмсiз тiрлiгiне балап, көңiл аударып, пәлендей маңыз берiп жатпады.

	Аптаптың астында әрлi-берлi жүрiп, жүзi өрт сөндiргендей болып келген Оспанқұл бүгiн де үйге кiрер-кiрместен:

	– Кемпе-е-р, өлейiн деп келдiм, құдайдың күнi төбенi тесiп, қуырып барады. Аузым тобарсып, тiлiм аузыма симай кеттi-i, шәйiңдi тездет!..

	Шалының қу даланың арам шөбiн айдаладағы адамдардан қызғанып, әлек-шәлекке түсiп жүрген әпенделiк тiрлiгiне қанша көңiл аудармайын десе де, оның жаныққан кейпiне қарап, кемпiрiнiң жыны ерiксiз қозды.

	- Сорлы-ау, не болды соншама, өстiп жүрiп арам өлесiң ғой бiр күнi, айтпады деме маған!.. Пойызға салып, вәгондеп тасысса да, сол адыраспаны түспегiрдi қоритындай не әкеңнiң құны бар едi!? Отырмаймысың тып-тыныш, жаныңды бағып…

	Әл-дәрменi құрып, әбден қалжырап, аузына бiр ауыз сөз iлуге қошы болмай тұрған Оспанқұлға кемпiрiнiң "тып-тыныш отырмаймысың" деген осы соңғы сөзi маңдайына келтекпен ұрғандай әсер еттi.

	– Отырмаймын! Алты - аласы, бес - бересi жоқ әлдекiмдер жерiңдi тонап, баса-көктеп үстi-басыңды таптап жатқанда, "тып-тыныш, жаныңды бағып" дегенiң - қай шатқаның сенiң!? Алжығанша ақылың кiрмей-ақ қойды-ау осы… Парықсыз сөйлеп, адамның дiңкәсiн құртасың… Тиыл әрi! Жөнiңдi бiлiп, тиыш отыр, шәйiңдi демде, албаты сөйлемей…

	Шалының "ескi аурудан" айығуы мүмкiн еместiгiн бiле тұра сөзiн шығындаған Сырға: "Өрем қап, маған десең. О несi, аяғанды бiлмейтiн сорлы неме!"- деп күңкiлдеп, шәйдiң қамына кiрiсiп, күйбеңдей бастады.

	Оспанқұл адыраспанды сол қорығаннан молынан қорып, шiлденiң ыстығы қайта бастаған күндердiң бiрiнде адыраспанды отап жүрген әлгi келiмсектердiң үстiнен түсiп, олармен беттесiп тынды.

	Астауы кенеппен жабылған "Газель" мiнген жылмың қаққан үш пысық жiгiт өздерiн салғаннан сыбап, боқтап, даусын көтере келген Оспанқұлды ортаға алып, жан-жақтан гөй-гөйге басты.

	– Ақсақал-ау, бiздiң рұқсатымыз бар. Ақшасы төленген, қағазы керек пе, ол да бар, көрсетемiз! - деп көккөз, сепкiл бет сары үстемелете сөйлеп, жылмың қақты. - Бәрi заңды, зәконнiй!..

	Оспанқұл өрiмiнiң түйiнi тарқатыла бастаған алты өрме жiңiшке қамшысымен жердi сабалап-сабалап жiберiп, одан сайын айқайға басты.

	– Зәкiн-мәкүнiңмен қоса… тап осы арада неғылайын, а! Бiреудiң жерiне рұқсат берiп жүрген қай жүлiк, айт кәнi әкесiнiң атын маған!.. Ата-бабамның киелi жерiнiң бiр түйiр тiкенегiн де бермеймiн сендер сияқты ұрынып- соғынып, қаңғып жүргендерге! Әйда, барыңдар! Әйтпесе, бар ғой… әйтпесе… - Ол өзiне безере қарап тұрған үшеуiнiң жүзiне кенет көзi түсiп кетiп, сөзiнiң аяғын қожыратып, кiбiртiктеп қалды.

	– Ал, әйтпесе не iстейсiң бiзге?.. - дедi, сепкiл сарының оң жағын ала берiп, Оспанқұлға қарай кеуделеп өңмеңдей түскен дудар бас, қоңқақ мұрын ұзын қара. - Бұлдап тұрған адыраспаныңды бұл ауылда керек қылып жатқан кiмiң бар, қу даланың арам шөбiн қызғанып, зiркiлдейтiн өзiң сондай-ақ кiмсiң!? Оның үстiне ауылыңның бастығы - әкiмнен рұқсат алып, заңдастырған қағазымыз бар деп айттық қой жаңа, ақсақал!

	– Күннiң астында шыжып, сенiмен айқайласатын бiздiң уақытымыз жоқ, есегiңе мiн де, ауылға қарай қайқай, ақсақал, құрдан-құр шаршап- шалдықпай, - дедi күнге әбден оңып еткен ши қалпағын мыжырайта киген шiңкiлдек әйел дауысты, қушық бет, жұқалтақ сары оның қолындағы шолтаң-шолтаң еткен қамшыға көзiнiң қиығымен қарап қойып. - Әйтпесе бiз де… қарап қалмаспыз.

	Оспанқұл iстерге шарасы таусылып, қара есектi қамшымен сабалап, өшiн содан алып, қанын iшiне тартқан күйi шұғыл Құмөзектiң орталығына қарай тартты.

	Оның ендiгi ыза-кәрi ауыл әкiмi Туғанбекке ауысты.

	Кеңшар тарқап, жекешелендiрiлiп, үлестiрiп алған мал-мүлкiне әркiм өзi би, өзi қожа болып кеткен кезде бұл ауылдың әкiмi болып осы ауылдың бұрынғы зоотехнигi Туғанбек тағайындалған. Оспанқұл өздерiне рулас әрi артық-ауыс сөзi жоқ, мiнезi бiр тоға Туғанбектiң бастық болғанына iшi жылып, көңiлi кәдуiлгiдей өсiп қалған болатын. Оны-мұны шаруасын айтып, алдына барған жұрттың меселiн қайтармайтын қайырымды басшы елдiң көңiлiнен шығып, Құмөзек халқының бүгiнде оған деген ырзалық пейiлдерi кемелiнде едi. Қазiргi сәтте осы жайлы да сайлы бастыққа деген ашу-ыза Оспанқұлдың көкiрегiне симай, бұлқан-талқан болып келедi.

	Туғанбектi кеңседен таба алмаған Оспанқұл қара есегiн сабалап, оның үйiне келдi. Ортан белiне дейiн құм басқан аласалау дуалдың сыртынан ол:

	– Ау, жан иесi кiм бар есiк ашатын бұл үйде? - деп даусын көтерiп, ауланың iшiне мойнын созып қарады.

	Оның даусына алдымен елең еткен үлкендiгi iсектей, кесiк құлақ, шолақ құйрық, дорба ауыз қызыл төбет кәукiлдей үрiп, қораның жанындағы керулi сымның бойымен шынжырын салдырлатып ерсiлi-қарсылы жүгiрдi.

	– Апырмай, сұсы неткен жаман, босап кетсе, адамды тiрiлей жейтiн бәйтөбет қой мынау!.. - деп Оспанқұлдың қарадай үрейi ұшты.

	Соның арасынша есiгiне ақ дәкеден жапқы iлiнген ауланың түп жағындағы жаз үйден Туғанбектiң өзi шықты. Iрi денелi, бұғақты, қазанбас, толық қара жiгiт жылтырап тершiген омырауын жауып, етегi далаңдаған шолақ жең жейдесiн жүре iлгектеп, қақпаға қарай жүгiре басып келдi.

	– Осеке, ассалаумағалайкү-ү-м!.. - деп Туғанбек оған екi қолын бiрдей ұсынып қалбалаң қақты. - Iшке кiрiңiз, "тұлпарыңызды" албардың көлеңкесiне байлайын, жүгенiн әкелiңiз маған, үйге қарай өте берiңiз. Зейне, қонақ келдi, қарсы алыңдар!..

	Әкiм жiгiттiң осыншалықты көрсеткен жылы құрметi ашуы терiсiне симай келген Оспанқұлдың ызалы арынын тез басты. Салғаннан-салып бет- жүзiне қарамай айтам деп келе жатқан әлгi сөздердiң бiрi де аузына түспей, мүләйiм ғана жуас кейiпке ендi.

	– Айналайын, Туғанбекжан, келiннiң, балалардың денi-қарыны сау ма! Қызметiң, шаруа-күйлерiң жақсы ма! Жақсы болғанын бiр құдайдан тiлейтiн тiлекшiлерiңнiң бiрiмiн ғой баяғыдан, айналайын! Ия, сөйтiп, мiне, өзiңмен сөйлесiп, аман-саулықтарыңды бiлiп кетейiн деп келiп едiм, сосын, әлгi бiр…

	– Осеке, үйге кiрiңiз әуелi. Жайланып, шәй-пәй iшiп отырып әңгiмелеселiк. Зейне, шәйдiң алдында атаға шұбат әкел, кiшкене шөлiн бассын! - Туғанбек Оспанқұлды терезелерiн қараңғылаған даңғарадай қонақ бөлменiң төрiне шығарып, шынтағының астына үлкен құс жастық тастады.

	Оспанқұлдың азырақ абыржыңқы, бiрақ онсын барынша сездiрмеуге тырысқан кейпiне Туғанбек қабағының астымен барлай бiр қарап қойды да, қауырт мәнiсi болса өзi-ақ айтар деген сыңаймен сөздi оның өзiнен күттi. Бiрақ Оспанқұл келген шаруасын айтуға асықпады. Туғанбектiң етжендiлеу, келбеттi ақсары келiншегi Зейненiң сапар кесеге құйып ұсынған салқын, көпiршiген шұбатын мейiрлене, баптай iштi.

	– Сусынның төресi шұбат қой, шiркiн, Һах!.. Келiн шұбатты әдем-ақ баптап ашытады екен, қаным кеуiп келiп едi, мейiрiм бiр қанды, рақмет, көп жаса!..- деп, ол селдiр мұртының шалғысына ағарып жұққан шұбаттың көбiгiн алақанымен сипалай сүрттi. - Шәйға қарамаймын, келiнжан, әуре болмай-ақ қой. Мына Туғанбекте бiр шаруам болып, соның мәнiсiмен келiп едiм, ым-м, ия…

	Зейне шығып кеткесiн Оспанқұл қоқырайған құс жастыққа бiр шынтақтай жантайып, өзiне сұраулы кейiппен тым-тырыс тынып қараған Туғанбекке көз қиғын демiл-демiл тастап қойып, әңгiменi әрiден қозғады. Құмөзек мына өзiне, Туғанбекке атақоныс екенiн, анау ақшағыл құмдар мен арнасы жаз ортасы ауа жiңiшкерiп қалатын кiшкентай өзеннiң бойы, анау құмды жиектеген қалың шабындық ата-бабаның ежелгi тұрағы, мекенi екендiгiн, бұл араға әр қиырдан келiп құралған қырық рулы елдiң жұрты оның қадiр-қасиетiн осы жердiң байырғы тұрғыны - мына екеуiндей түйсiнiп сезiне бiлмейтiнiн айтып бiр тоқтады. Ата қоныстың суын, жерiн қорыған өзiн жұрттың әпенде санайтынын қылығына қыңбайтынын, алланың жiберген нәсiбi таусылғанша осы киелi жердi олай-былай өткен көрiнген көк аттының аяғына таптатпауға бел шешкенiн айта бастаған тұста адыраспанды отап жатқан әлгi келiмсектердiң заңды рұқсат қағазымыз бар деп езеуреп еркiнсiген түр-кейпеттерi кенет көз алдына көлбең етiп келе қалды да, бiр сәтке пәсейiп, бұйыға түскендей болған манағы ызының тығыны көкiрегiнен асып-төгiле бастады.

	– Шырағым-ау, ол неғылғаның қасиеттi жердi ана малғұндарға таптатып!? О заманда бұ заман, киелi адыраспанды базарға шығарып сатып ақша қылған сұмдықты кiмнiң құлағы естiп, кiмнiң көзi көрген!? Оның үстiне бiздiң ата қонысымыздың, мекенiмiздiң киелi адыраспаны емес пе бұл!? Аруақтарға не бетiмiзбен жалбарынып, қорғаныш, қолдау тiлеймiз!?. Ұрпағымның азғаны-ау демей ме олар, бiр кезде ата-қоныс мекенi болған, асыраушысы болған жердi дұрыстап сақтай алмаған мына саған, мына маған назаланып…

	Туғанбек Оспанқұлдың ызалы да жыларман күйде шағынып, өзiне қарата айтқан сөздерiн бөлмей, үнсiз отырып ақырына дейiн тыңдауға ұйғарды.

	– Сол қағазды бергенiң рас болса, жаңағы айтқан қырық рулы елдiң сен туралы не дейтiн бiлесiң бе?! Адыраспанды отап алып кетiп жатқандарға жердi сатып, әкiм олармен қол ұшынан жалғасып, сыбайласып ақша тауып жатыр дейдi!..

	Сұқ саусағын шошайтып, әбден қызынып алған Оспанқұл даусының қаттырақ шығып жатқанын да байқамады. Ол отырған орнында қопаң-қопаң етiп, тарамыс мойнының көк тамыры бiлеуленiп шыға келдi.

	– Қайсысының аузына қакпақ боларсың, ел үстiнен күн көрiп жатқан алпауыт деген атың шығады аймандай болып. Оның үстiне жердiң киесi бар, адыраспандай қасиеттi нәрсенiң де тегiн емес екенiн бiлiп қой, шырағым!..

	Қатты шығып жатқан дауысқа елеңдеп, есiктен сығалаған Зейнеге Туғанбек жайбарақат қана "ештеңе емес, бара тұр" дегендей қолымен ым жасады да, Оспанқұлға қарап:

	Осеке, болдыңыз ба айтып? - дедi даусын сәл нығарлап.

	– Ал, болдым ендеше! - дедi Оспанқұл иегiн көтере, селдiр ақшүйке сақалын шошаң еткiзiп. - Басқа айтарым жоқ, жарқыным!

	Туғанбек ұзақ әңгiмеге кiрiсетiн адамдай бiрер жөткерiнiп алды да, "ал не айтар екенсiң" дегендей өзiне кексiндi сыңаймен шүңiрек көздерiн сықсита қараған Оспанқұлды қабағының астымен барлай отырып сөзiн бастады.

	– Сол адыраспан өскен алқапты жер бөлiсi кезiнде осы Құмөзектiң жұрты, оның iшiнде өздерiңiз де бар, "итсигек пен адыраспаннан басқа ештеңе шықпайтын құнарсыз, ешкiм керек қылмайтын жер, алмаймыз да алмаймыз деп" ат-тондарыңызды ала қаштыңыздар, рас па сол, ақсақал?! Рас қой. Жердiң бөлiсiне ол кезде менiң қатысым болмаса да, сол есiмде. Ендi сол жердi қорып, менi жаманатқа қалдырып, сөз ерте келгенiңiзге жөн болсын! - дедi Туғанбек кейiстi үнмен, өңi қошқылданып. - Ешкiмге керегi болмай қалған жерден ендi ақша жасап жатқаным рас, соны тура айтып отырсыз!..

	– Астафралла! Астафралла! Рас дейдi, ой сұмдық-ай! - деп Оспанқұл Туғанбектiң шiмiрiкпестен айтып отырған мына сөзiн өзiнен басқа бiреу естiп қоймады ма дегендей, жан-жағына алақтай қарады.

	– Ия, рас! Бiрақ өз қалтама емес, есепшiге есептетiп, әлгiлердiң ақшасын әкiмшiлiктiң шотына салдырттым. Ертең қыстың көзi қырауда өздерiне ауданнан бөлiнетiн азын-аулақ ақшаны жеткiзе алмай отынға зар болып қалатын аурухана мен мектепке сол ақшаға көмiр алдыртам. Олардан ауысса, өздерiңiз сияқты зейнеткерлерге ұн, шекер сияқты ас-сумен демеушiлiк көрсетемiз. Бiлсiн жұрт, керексiз, пайдасыз жердiң болмайтындығын. Мен ол жердi соларға басыбайлы сатып жiберген ештеңем жоқ. Ен жатқан адыраспанын пайдаға асырамыз дегесiн жалға бердiм. Мiне, солай, Осеке!.. Әрине, сiздiң жанашырлығыңызға көп рақмет. Ата-бабаның мекенi, киелi, қасиеттi жерi деп өзiңiздей шырылдайтын адамның болғанына да шүкiр. Әйтпесе, басшы бiткеннiң бәрi қолында билiк болғасын жердi, мүлiктi ту-талақай етiп сатып жатыр, қымқырып жатыр деп бай-байлам салудан аса алмайтын, пәле қуған жұрттың аузына, дұрыс айттыңыз, қайтiп қақпақ боласың!?.

	Туғанбектен мұндай сөздi күтпеген Оспанқұл бiр дем үнсiз отырып қалды. Шүйке сақалының селдiрлеу үшкiлiн саусағымен ширатып, осылайша бiразырақ үнсiздiктен кейiн барып: "Апыр-ай, ә!" - дедi үнi сәл пәсейiп.

	Оспанқұлдың демде өзгерген көңiл-күйiне, жуасып, жабырқап қалған кейпiне Туғанбек бiртүрлi мүсiркей қарады. "Ашынып айтам деп, тым қаттылау кеттiм бе қалай?!" деген аз-кем түйiткiл жүрегiнiң басын шым еткiздi.

	– Апыр-ай, ә, - дедi Оспанқұл жаңағы өзiнiң таңданыс –тосылысынан кейiн сөзiн одан әрi сабақтап. - Қағазымыз бар деп өзеуреулерi жаман едi әлгiлердiң…

	– Өзеуресе, оның жөнi солай. Әйтеуiр арым да, қолым да таза! Солай! - дедi Туғанбек қабағын азырақ шытыңқырай.

	– Ия, солайы солай ғой! - дедi Оспанқұл көңiлсiздеу, бей-жәй қалыппен. - Бiздiкi әйтеуiр басқаға жем болмайық, өзiмiздi-өзiмiз қорлатпайық деушiлiк қой. Сөзiм қаттылау тиiп кетсе, көңiлiңе алмағайсың, Туғанбекжан! Ал бiрақ адыраспан деген қасиеттi нәрсе, соның киесiнен қорқамын шырағым, түптiң-түбiнде өзiңе кеселi тиiп кетiп жүрмесiн әйтеуiр…

	– Даланың сол арам шөбiнiң тигiзер киесi болса, көрiп алдым ендеше, Осеке! - Туғанбек осымен әңгiме бiттi дегендей орнынан тұруға ыңғайланды.

	– Олай деме, адыраспандай киелi нәрсенi арам деме, күнҺар болып. Ол күнәнi мойныңа алма, қайтып ал сөзiңдi, шырағым! - дедi Оспанқұл жалбарынғандай екi қолын Туғанбекке қарай созып. - Адыраспан түтетiп аластат ойыңнан терiс ниетiңдi…

	– Қойыңызшы осы! Сол адыраспан-мадыраспаныңызбен басымды қатырмай! - Туғанбектiң үнi ендi қатқыл шықты.

	Туғанбекпен екеуiнiң көңiлсiздеу бiткен әңгiмесiнен соң көңiл-күйi мүлдем сұлқ түскен Оспанқұл өз ойымен арпалысып, тыншу таба алмады. Оны тыншытпаған жәйт - әрi-берiден соң жердiң заңдастырылып жалға берiлгендiгi де емес, адыраспанның, ата-баба мекенiнiң киелi өсiмдiгiнiң бөтен бiреулердiң қолымен оталуы едi. "Кез келген бұтаға саритын ит екеш ит те адыраспанға сарымайды, мақұлық болса да адыраспанның кие-қасиетiн бiлгендiгi. Ал ана малғұндардың әрекетi анау - жердi адыраспаны үшiн жалға алып, оны отап жатыр…"

	Осылайша ойы оран-асыр болған ол көңiлiне аз да болса демеу боларлық жәйттi адыраспан жайында баяғыдан есiнде жүрген, көнекөз адамдардан естiп, құлағында қалған сол бiр ескi сөзден тапты. Кәрi шешесi Балайым бәйбiше осы өңiрде емшiлiгiмен, көрiпкелдiк қасиетiмен елге қадiрлi кiсi болатын, оны көзi тiрi кезiнiң өзiнде-ақ жұрт әулие санаған. Сол кiсi неше алуан шөптiң неше алуан қасиетiн бiлушi едi, адыраспанды түнде, толған айдың жарығының астында орып алса ғана ол өзiнiң кие-қасиетiн сақтайды деп отыратын жарықтық. Сосын жаз жайлауға шығып, тепсеңге, жаңа орынға киiз үй тiгiлгенде: "Ай астында орылған адыраспан киелiм, үй iшiнен аластат лас пенен күйенi! Айдың нұрын сiңiрген адыраспан киелiм, аластат пәле-жәледен, көзден, тiлден және де! Адыраспан киелiм!.." деп кәрi шешенiң дұғалық мақыммен әндетiп, үйдiң iшiне адыраспанды түтететiнi әлгi күнге дейiн Оспанқұлдың жадында болатын. Адыраспанның киесiнен қорыққан ол көңiлiне соны жұбаныш еттi.

	Әлгiлердiң күн жарықта отап әкетiп жатқан адыраспандарының кие- дәруi болмайтындығына көңiлiн әбден бекiткен Оспанқұл ендi өзiнше бiр шаруаны iске асырудың қам-харекетiн ойға алған едi.

	…Шалының күндегi дағдысынан жаңылып, күн ұзағына үйден шықпай жатып алғанына Сырға кемпiр бiр жағынан таңқалып, бiр жағынан көңiлiне секем алды. Таңқалғаны - мазасыз шалдың осылайша тып-тыныш тыным таба қалуы болса, секем алғаны - кешелi берi оның сырқат адамдай сүлесоқ, түнерiңкi жүрген жағдайы. Күн-ұзағына шәй-суын берiп, үндемей ғана шалдың қас-қабағын баққан Сырғаның түнде ай туа аяқ астынан есегiн ерттеп, "адыраспан оруға барамын" деп қол орақ пен екi-үш қапшық алып, жолға жиналған оның әпенделiгiне не күлерiн, не жыларын да бiлмедi.

	Кемпiрiнiң бай-байлам салғанына қолын бiр сiлтеген Оспанқұл сол түнi қос қапшық адыраспанды қара есекке деңкитiп артып алып келдi. Содан соң оны екi-үш күн қораның төбесiне жайып кептiрiп, қапшыққа қайтадан салды да, есегiне өңгерiп, таңғы сары-ала мезгiлде типыңдап адыраспан өскен алқапқа қарай тартты.

	Адыраспанмен ауырған шалының әрекетiн әпенделiктен гөрi алжи бастағанға сайған Сырғаның уайымы күн сайын ұлғая түстi. Шалын сөзбен тоқтатып, ақылға шақырудың мүмкiн еместiгiне оның көзi әбден жеткен едi. Оспанқұл түнде адыраспан орып әкелген күннiң ертесiне перме-баздағы ұлдары Ерман мен Кәрiбекке арнайы барып: "Ана әкелерiң бiр күнi түзде арам өлiп, ел-жұртқа күлкi боласыңдар, бiр амалын қарастырыңдар",- деп ескертiп те келдi. Екi ұлы да: "Ой, апа, көкемнiң әпенделiгене алпыс жылдан берi үйренетiн кезiңiз болған жоқ па осы",- деп оның сөзiн күлкi-мазаққа айналдырды. "Сендерге бұл - күлкi, шырақтарым, ал маған - уайым", - деген Сырғаның сөзiне балалары оншалықты мән бермедi. Әкелерiнiң сыры оларға да қашаннан да мәлiм, өзiнiң айтқаны болады, өзiнiң iсiн мазасыз шал ешуақытта жөнсiз деп санаған емес. Адыраспанды қорыған әкесiнiң ауыл әкiмi Туғанбекке барғанын да олар хабардар болатын. Ендi сол адыраспанды түнделетiп барып орып, үйге тасып жүрген оның әрекетiн де ұлдары әкесiнiң кезектi әпенделiк әрекетi ғана деп ойлады.

	Оспанқұл болса өзiнiң бұл шаруасын әпенденiң тiрiлiгi дегенге еш уақытта келiспес едi. Айдың жарығында орылған адыраспанды ол сол адыраспан өскен алқапқа әкелiп, ата-бабасының қасиеттi мекенiн әлдекiмдердiң сұғанақтығынан, лас әрекетiнен аластату үшiн түтетпекшi болды.

	Кепкен адыраспанды Оспанқұл әуелi әр-әр жерге кiшiгiрiм жетi шөмеле қылып үйдi де, содан соң бiреуiнiң түбiне келiп, "бiссiмiллә" деп қалтыраған қолдарымен сiрiңке шақты. Сытыр-сытыр лаулап жанған адыраспанның қошқыл түтiнi шудаланып, тымық ауаға ұйтқымай тiп-тiк көтерiлдi. Жетi шөмеледен көтерiлген түтiн бiр-бiрiне ұласып, қаулаған қалың өрттi елестеткендей көрiнiс бердi.

	Мұны алдымен қой-ешкiсi, сиыры аралас малдарын шабындыққа қарай өрiске шығарған Кәрiбек байқады. Сағыздың арғы бетiндегi шағылдардың қырлықпен ұласатын тұсындағы тепсеңнiң ортасынан шыққан өрт лүп етiп жел тұрса, әбден шөбi пiсiп, шiлденiң ыстығына қуара бастаған даланың өн- бойын қаулап кетерi сөзсiз едi.

	Кәрiбек атын қамшылап, үйге қарай далаңдай шаба жөнелдi. Атынан түсе сала есiктiң алдында қаңтарулы тұрған ескi "Уазиктi" дереу от алдырып, Ерман екеуi, тiкеден-тiке салып, арғы беттегi өрт шыққан тұсқа қарай тартты.

	Бұл кезде Оспанқұл "Адыраспан киелiм!.." деп мақамдап, адыраспанның түтiнiмен ата-баба киелi мекенiнiң осы бiр кiшкентай пұшпағын пәле-жәледен, терiс пиғылдылардың сұғанақ көзiнен аластататып, бiр шөмелемен бiр шөмеленiң арасында ерсiлi-қарсылы жүгiре басып, дұға салып, ақ тер, көк терi шығып әбден қызынып алған едi. Қара есек иесiнiң алау-далауы шыққан түрiнен, адыраспанның шудаланған түтiнiнен үркiп, құлағын едiрейте қайшылап, ақырып қоя бердi.

	Машинадан түскен күйi состиып тұрып қалған Кәрiбек пен Ерман осы көрiнiске - әкесiнiң бақсылық жасап алас ұрған мына әрекетiне я күлерiн, я жыларын бiлмей үнсiз аңырды.

	– Ия, шал үлкейiп қалған екен!.. - дедi Кәрiбек үнiнен ащы күрсiнiс пен ызаның табы аңғарылып. - Айдалада, жын соққан адамдай болған мына түрiн жұрт көрсе, не дер едi, сұмдық-ай!..

	Жер қозғалмаса, өзi қозғалмайтын, мiнезi ауыр Ерман ештеңе деген жоқ, темекiсiн асықпай тұтатты да, әкесiнiң "концертiне" үнсiз ғана қарап, маңқиып тұра бердi.

	Бұларды байқаса да, байқамағансыған Оспанқұл өзiнiң бақсылығын тоқтатқан жоқ. Кәрiбек бұдан әрi шыдай алмады:

	– Көке-е! - деп айқайлап жiбердi. - Жын соқты ма, мынауыңыз не сұмдық!..

	Оспанқұл бұларға мойнын бұрып қараған да жоқ, iсiн қызу жалғастыра бердi.

	– Ау, көке-е! - деп Кәрiбек одан сайын өршелене айқалады. - Қоймасаң, қазiр қойша домалатып машинаға салып аламын да, жындыханаға апарып салам!..

	– Қойша домалатып өңгерiп алып қай жындыханаңа салмақсың менi кеңкелес неме! Құмөзектен ашқан жындыханаң бар ма едi?! Ойбай-ау, бетсiзiн қара өзiнiң, қойша домалатып алып дейдi!.. - Қалт тұра қалған Оспанқұл ентiгiн баса алмаған күйi маңдайының терiн күнге оңған күлгiн шыт жейдесiнiң жеңiмен сүртiп, ұлдарына қолын сермелеп, айқайға басты. - Жынданған мына сендер, анау әкiмiң, жердiң, адыраспанның киесiне ұшырағыр тексiз нәлеттер! Тапа-тал түсте киелi жердiң қасиетiн кетiрiп, тонатып, қара басының күйiн күйттеген өңшең қиқымдар!.. Көзiме көрiнбей жоғалыңдар, әйтпесе мына адыраспанның киесiне ұшырайсыңдар!..

	– Мына шалға дауа жоқ екен! - деп Кәрiбек "не болсаң, ол бол" дегендей, қолын бiр сiлтедi де, машинаға қарай бұрылды.

	– Өзi келер, ендi не iстейсiң, мiнезi сондай болғасын?! - дедi сабырлы Ерман әкесiне деген шарасыздығын осылайша танытып. - Ашуын қоздырмайық…

	Оспанқұл ай жарығында орылған, кие-қасиет дарыған адыраспанның түтiнiн салып, ойға алған шаруасын тындырып, үйге көңiлi жайланып оралды. Ұлдарына ұрысқанын да бiр мезет ұмытып кеткен едi. Жүрiсi шабан қара есектi де бұрынғыдай сабалап, боқтамай, өз типыңымен аяңдатып келдi.

	Ауланың кiреберiсiнен қарсы алдынан шыға келген кемпiрiнiң жүзiндегi қолайсыздау абыржуды байқаған Оспанқұлдың көтерiңкi көңiлi су сепкендей басылып, қос тiзесi қалтырап есегiнен зорға түстi.

	– Жүрiп алдың ғой, бүкiл шаруаң адыраспанға тiрелiп қалғандай! Анау Жапар құрдасың қысылып жатқан көрiнедi, сен шақыртыпты, иман суымды аузыма Оспанқұл тамызсын деп жатыр дейдi… - Сырға иегi кемсеңдеп, тамағына кептелген өксiктi зорға жұтты. - Кемпiрiнiң артында қалды демесең, тәубе әйтеуiр, балаларының алдында, көп қорлық көрмей, жаны қиналмай өтейiн деген ғой жарықтық…

	Демде есiн жиып алған Оспанқұл кемпiрiне зекiп, ұрсып тастады.

	– Тиыл әрi, жаманат шақырмай! Алдыңғы күнi барғанымда сап-сау ғана отыр едi ғой, не боп қапты дейсiң сонша?!. Басының сақинасы сияқты бiрдеме шығар, мен бiлетiн Жапар болса, ауруға шыдамсыз неме едi ғой баяғыдан…

	– Басының сақинасы ұстаған адам, есi дұрыс болмаса, иман суымды аузыма тамызсын деп шақыра ма, сорлы-ау! Тезiрек бар, таста бәрiн, есегiңдi жау алмас!..

	Сырға аяқ-қолын жерге тигiзбей Оспанқұлды дедек қақтыра кетiк Жапардың үйiне сүйрелей жөнелдi.

	Төргi бөлменiң бұрышында, жерге қалың салынған төсектiң үстiнде өң-түссiз, көзiнiң алды үңiрейiп, ернi көгерiп, алқынып жатқан Жапар өзiнiң бетiне бетiн тақап үңiлген Оспанқұлды демiнен сездi.

	– Мiне… ендi ақиретке… аттанар уақытым… келiп менiң де… жатқаным мынау, Оспаным…- дедi Жапар сөзiн бөлiп-бөлiп, үнiн зорға шығарып. - Жас кезден… бiрге өскен… қимас достым-м… тұстасым… ең ғой… сен… Сен де кеш…

	Жапардың етсiз, тамырлары адырайған қолын уқалап отырған Сырға:

	– Қайтсiн-ай, қимай жатыр ғой, байғұс!.. - деп жасаураған көздерiн жаулығының ұшымен сүрттi. - Бiрдеме десейшi сен де, құр мөлиiп, үңiле бермей…

	Қабағы түсiп, өңi күреңiткен Оспанқұл пиаладағы суға дәкенi малып алып, оның көгерiп икемге келмей жатқан ернiне бiрер тамшы су тамызды.

	Жәке-е, Жапар, менi естимiсiң, тiлiңдi иманға келтiрiп:

	"АшҺаду әл лә илаҺа иллә Алла

	Уа ашҺаду әнна Мұхаммедан абдуҺу уә рассулаҺу

	Астағфир Алла, Астағфир Алла, Астағфир Алла!" - деп айт, аузыңа су тамызған кезде!.. Естимiсiң?..

	Жапар "естiдiм" дегендей, кiрпiгiн болар-болмас қимылдатты. Иә иләлла… илә… ллаҺ…

	Екi күн бұрын тұла-бойымды бiр зiл басып бара жатыр деп, қатты құлаған Жапардың жағдайы кеше түстен берi күрт төмендеп, балалары орталықтан дәрiгер әкелейiк дегенiне көнбептi. Бүгiн таңертеңгiсiн күн шыға Оспанқұлды қайта-қайта iздей бастаған екен.

	Оспанқұл кенет есiне бiрдеме түсiп кеткендей, жалма-жан Жапардың қол-аяғын ұстап көрiп едi, мұздамапты. Сөйттi де кемпiрiнiң құлағына сыбырлап:

	– Сырға, қазiр тез үйге бар! Түпкi бөлмедегi әбдiренiң iшiндегi жарғақ қалтада адыраспан бар, соны алып кел! - дедi.

	Сырға ләм-лим деместен адыраспанды алып келдi.

	Оспанқұл Жапарды баласы Нәдiрхан пен келiнiне көтерткiзiп апарып, ауызғы бөлмедегi үлкен кереуеттiң үстiне жатқызды да, төргi бөлменiң есiгiн өзi iштен жауып алып, адыраспан түтеттi. Ол адыраспанның түтiнiн бөлменiң бұрыш-бұрышына желпiп, Жапар жатқан төсектiң үстiнен айналдырды. "Адыраспан, адыраспан! Аластат дерт пен ласты, Ай асты мен Күн асты - тiршiлiгiм ұлассын, тiршiлiгiм ұлассын! Ай жарығы дарытқан дәруiңе бас ием, адыраспан киелiм!.." Ара-арасында: "Ия, аруақ! Қолдай гөр, сақтай гөр жанын пендеңнiң! Күнәсi болса, кешiр!" - деп тұла-бойы селкiлдеп сарнаған Оспанқұл адыраспанның киесiмен Жапар құрдасын ажал тырнағынан арашалап қалатынына мейiлiнше сенiмдi едi.

	Науқас Жапардың жатқан төсегi мен бөлмесiн адыраспанның дем- түтiнiмен тазартып болған Оспанқұл Жапарды орнына жатқызып, оның жастығының астына адыраспанның бiр талын тастады. Содан соң Нәдiрхан мен келiншегiн қасына шақырып алып:

	– Әкелерiң ендi қазiр сәл көз шырымын алады. Құдай қуат берсе, бетi берi қарап қалар, сiрә, соқпа дерт қой үй-iшiнде жиылып қалған неше түрлi лас пен көз қарығынан болған. Адыраспанмен аластатып, тазарттым. Мынаны, келiн, сыртқы есiктiң iшкi жақ босағасының маңдайлығына iлiп қой, - деп Оспанқұл адыраспанның үш-төрт тал бумасын ұсынды. – Ендi маған кiшкене бiр сусының болса, шырағым, қаталап барам. УҺ!..

	Ернiне тиген судың тамшысы тобарсып жатқан таңдайын азыр-ақ қана жiбсiткесiн Жапардың маңдайы сәл тершiгендей болды. Сәл ауа қармауға аузының икемi келдi. Осы мезетте ол қасында отырған Оспанқұл мен Сырғаның сұлбасын әлi толықтай шелденбеген оң көзiнiң титiмдей қарашық- нүктесiмен бұлдыратып болса да, көрдi.

	– Сәл тынышталғандай ма, қалай? - дедi Сырға сыбырлай сөйлеп. - Дем-тынысы манағыдай емес…

	Оспанқұл сөйлеме дегендей, сұқ саусағымен ернiн басып, ым жасап, көзiмен оған есiк жақты көрсеттi.

	Жапардың көзi iлiнгенше қасында тапжылмай отырған Оспанқұл өзiнiң де қалжырап шаршағанын ендi бiлгендей болды. Басы былқ-сылқ етiп бiраз отырды да, ұйқы әбден жеңе бастағасын қолтығындағы жастығын басына жастанып, көрпешенiң үстiне қисайып жата кеттi. Жатқан бойда қор етiп, ұйқының құшағына енiп жүре бердi.

	Қалың ұйқыға шомып жатқан Оспанқұлдың түсiне әлгi адыраспан өскен алқаптың ортасында пайда болған мөп-мөлдiр дөп-дөңгелек көлдiң жағасында су кешiп жүрген Жапар кiрiптi, ол ұзын ақ сисеп дамбалының балағын тiзесiне дейiн түрiп, қайырып алыпты. Адыраспан түтетiп көлдi айнала жүгiрген Оспанқұлға ол қолымен аспанда көрсетедi. Аспанда жаңа туған Ай көрiнедi, яғни мезгiл түн екен, бiрақ, о құдiрет, айнала күндiзгiдей жап-жарық. Жапар таң-тамаша болған Оспанқұлға тағы да аспанды көрсетедi. Қараса, жаңағы Айдың орнында ендi Күн күлiмдеп тұр…

	Күндiзгi шолақ ұйқыдан селт етiп оянып кеткен Оспанқұл қас- қағымдай мезеттiң арасында көрген осы түсiн құдайдың жақсылыққа берген аянындай қабылдады. Көрген түсiн жақсы дәмделген шәйдiң үстiнде пора- порасы шығып терлеп, көңiлi жайланып отырып айтқан Оспанқұл:

	– Нәдiрхан, әкең өлмейдi, бiр мал құдайы ас бер. Лажы болса қара қой, ал болмаса, әне бiр семiз ақ тушаларың бар едi ғой, соны сой! - деп үзiлдi- кесiлдi бұйыра сөйледi. - Кие-қасиетiңнен айналайын, осының бәрi адыраспанның құдiретi ғой!..

	Шынымен-ақ адыраспанның себi тидi ме, әлде көретiн жарығы таусылмады ма, әйтеуiр кетiп барып қайтқан Жапардың бетi бiрер күнде берi қарады. Құдайы асқа жиылған Құмөзектiң жас-кәрiсi аралас жұрты Оспанқұлды жаңа бiр қырынан, емшiлiк қырынан танып, бағалап жатты.

	Екi-үш күннен кейiн басын көтерiп отыруға жараған кезде Жапар көңiлiн сұрай келген Оспанқұлға:

	– Кемпiрiме жiбермей қойдың, Осеке! Ендi таңдап бiр келiншек алып бер маған, - дедi сынық жүзiне күлiмсiрегендей шырай енiп. - Әйтпесе кемпiрiме бiр күнi ендi шындап кетiп қалам…

	– Е, тiрiлiп қалыпсың ғой, қутыңдап, - дедi Оспанқұл құрдасының қалжыңына қалжыңмен жауап қайырып. - Кемпiрiң ол жақта осынша жыл сенi күтiп, жол қарап жүр деген екен шiркiн-ай, ә, әлдеқашан бiр бойдақ шалды тауып алған шығар-ау ендiгi. Сондықтан асықпа ол жаққа. Мен тiрi тұрғанда, өлмейсiң. Кетсек, екеумiз бiрге кетемiз…

	Екi шал қашанғы дағдысынша бiр-бiрiн қажасып, ескi қалжыңдарына басып, өткен-кеткендi естерiне түсiрiп, бiраз күңкiл-шүңкiл әңгiме дүкен құрды.

	Оспанқұл адыраспан өскен жерге қатысты көңiлiндегi алаңды Жапардан бүккен жоқ. Күш-қайраты болғанда сол адыраспанның бiр қылтанағын да қалдырмай орып алатындығын айтып мұңын шақты, бiрақ әлi де ретi келсе сол ойынан таңбайтынын айтты.

	– Менiң де саған септесетiндей күйiмнiң жоқ екенiн көрiп отырсың ғой, мiне, - дедi Жапар өзiнiң дәрменсiздiгiне налып. - Әйтпесе екеулеп бiр лажын жасар едiк қой…

	– Жә, бiр жөнi болар, қара есекке теңдеп бiр-екi қаптан тасысам да бiрдеңе қылармын, сен күзелмей-ақ қой, - дедi Оспанқұл кетуге ыңғайланып.

	– Алда-жалда көмек керек болып жатса, Нәдiрхан бар ғой…

	Шiлде бiтiп, түнi салқындай бастаған тамыз айы орталанғаша адыраспанды ай жарығымен орып, есегiне теңдеп бiрнеше күн бойы тасыған Оспанқұл бiр шаруасы бүтiнделген адамдай көңiлi орнығып, кәдуiлгiдей тоғайып жүрдi.

	Бiрақ үстi-үстiне үйiлiп, ауланың iшiн аткөпiр қылған адыраспанды әрi- берiден соң ол қайда сыйғызарын бiлмей, ақыр соңында оны көршi-көлемге қап-қап қылып үлестiрiп, Жапардың шөп қорасын да сықастырып тастады.

	Қалада тұратын немересi Мұқанбек келiншегi Гүлдәрайым мен биыл мектепке баратын ұлдары Дабылтайды алып Құмөзекке келмегенде Оспанқұлдың бұл тiрлiгiнiң қашанға дейiн жалғасатыны бiр құдайдың өзiне ғана аян едi. Немересiнiң мектепке баратын алғашқы қадамын ырымдап Кәрiбек төңiректегi ағайын-туысты жинап, кiшiгiрiм той жасады.

	Оспанқұл тойдан кейiн шөбересi Дабылтайды сүндеттеудiң қамына жедеғабыл кiрiсiп кеттi. Ол өз әулетiнiң бiрiншi шөбересiн мұсылман қылудың барлық рәсiм, жоралғы-салты Кәрiбектiң үйiнде емес, қара шаңырақта, Оспанқұлдың үйiнде жасалуға тиiс деп шешкен болатын.

	Бұған Кәрiбек қарсы болған жоқ, адыраспанның әуресiнен әкесiнiң ендi бiр сәтке те болса арылатынына ол iштей ырза болып жүрдi. Ал ата-мекеннiң аядай ғана бiр жерiнде өскен сол киелi адыраспанның құдiретiне деген өзiнiң адами сенiмiнен Оспанқұлдың еш уақытта арылмайтыны ақиқаттың да ақиқаты едi.

	* * *

	Шөбересiнiң сүндет тойын Оспанқұл мен Сырға өздерiнiң үйiнде жасап, оған бүкiл Құмөзектi тайлы-таяғын қалдырмай шақырды.

	– Дабылтайың мұсылман болды, құтты болсын, Оспанқұл! Атасы мен әжесiнiң үйiне келiп, осынша азаматтығын, нағыз мұсылмандығын танытқан шөбереден айналмаймысың!.. - деп желпiне сөйлеп, ниеттестiгiн бiлдiрген Жапар Дабылтайға бәсiре атап, тай мiнгiздi.

	Құрдасының достық пейiлiне мейiлiнше ырза болған Оспанқұл көзi жасаурап, кеңкiлдеп күле бердi.

	Ноқталанған жирен төбел тайды жетектеп әкеп аулаға кiргiзген Нәдiрхан қолындағы қыл шылбырдың ұшын Оспанқұлға ұсынды.

	– Көке, Дабылтайға бәсiресiн өзiм жуасытып берем. Қалаға осы тайды мiнiп баратын болады! - Үркектеп, басын кегжеңдете берген тайдың саурынын Нәдiрхан күректей алақанымен бiрер шапаттап қойды.

	– Е, бүйiтпесең сен Жапардың баласы болармысың, рақмет, құлдығым!.. Ана қораның көлеңкесiндегi қазыққа апарып байлай ғой. - Оспанқұл тайдың шылбырын қолына ала түстi де, оны Нәдiрханның өзiне қайтадан ұстатты.

	Әкесiнiң шолақ жең спорт мәйкесiнiң етегiн жерге сүйрете мәлмеңдетiп киiп алған Дабылтай осы күндерi атасының қасынан үйiрiлiп шықпай қойды.

	– Үлкен ата, мен Нәдiрхан көкем берген тайыма қашан мiнем, а? - Дабылтай атасының қолынан тартқылап, еркеле қыңқылдайды. - Жазылғасын ба?.. Әбден жазылғасын ба?..

	Оспанқұл шөбересiнiң өзiне еркелегенiне әбден мәз.

	– Ия, құлыншағым, "насыбайың" әбден жазылсын, сосын мiнесiң. Әне, көрдiң бе, Дабылтай екеумiз қашан желдей есiп, көсiле шабар екенбiз деп тұлпарыңның өзi де тықыршып тұр ғой!..

	– Үлкен ата, неге "насыбай" дейсiз оны? Насыбай деген Жапар атаның аузына салып, қайта-қайта түкiре беретiн әлгi… әлгi жвачкасы емес пе?! Ал мынау, менiкi жвачка емес қой.

	– "Жбәшкi" дегенiң не пәле? Жапар атаңның насыбайы - басқа насыбай, ол - ауызға салып ататын темекi, жама-а-н, үйiр болмайтын нәрсе. - Ол сұқ саусағын зiлсiз ғана безеп, аңғал шөбересiне ауызға салып ататын насыбайдың темекi екендiгiн егiжелей түсiндiрдi.

	Дабылтай Оспанқұл атасына аң-таң бола қарап, басын шайқап-шайқап қойды.

	– Егер ол жаман нәрсе болса, Жапар ата неге аузына салады, а?..

	Не нәрсенi болсын, түбiне жетiп бiлмейiнше сұрақ қойғыштаудан жалықпайтын Дабылтайдың тынымсыз мiнезiн қызықтаған әжесi Сырға:

	– Ал ендi не дер екенсiң бұған, үлкен атасы?.. - дедi сылқ-сылқ күлiп. - Е, бәсе, жаман нәрсенi неге аузына салады десейшi…

	Оспанқұл шөбересiнiң аңтарылған кейпiнен жүзiн тез бұрып, кемпiрiне бiртүрлi абыржи қарады.

	– Сен де бiр қайдағы айтып, баланың басын қатырып түге. Сол Жапар антұрғанның түкiрiнiп, насыбай атқанын балаекеш баланың өзi әбес көрiп отыр, мiне. Қайт дейсiң ендi маған… - Ол ендi насыбайдың не нәрсе екендiгiн ұғындырудан басталған әңгiменiң ақыр аяғы Жапар насыбайшылдығына келiп тiрелгенiне аз-кем күйiнгендей болды.

	Дабылтай үлкен атасының абыржып, әжесiне қарап, қабағын сәл кiрбите кейiстi сөйлегенiне өзiн кiнәлiдей санады да, монтиып үндемей қалды. Бiрақ өзiне қатысты айтылған әлгi насыбай деген сөздiң мағынасын ол пәлендей ажыратып түсiнбедi. "Темекi- насыбай мен шүметектiң бiр-бiрiне қандай ұқсастығы бар?" деген сауалдың жауабын ол оңашада үстiне киген мәйкесiнiң етегiн көтерiп бұтының арасына қайта-қайта қарағанмен де таба алмады. Ал үлкен атасы ендi бұл әңгiмеге бұдан соң қайтып оралмады.

	Оспанқұл Мақұлбектер қалаға қайтқанша Дабылтайды қайткенде бәсiресiне мiнгiзудiң амалын ойлап, Нәдiрханды күнде кешкiлiк мезгiлде жирентөбелдi жуасытып, бас бiлгiзу шаруасына жегiп қойды. Енесi сауынға ұсталып, құлын кезiнен желiге ноқталанған жирентөбел оншалықты ытырынып тұрған асау да емес болатұғын. Бiр-екi мiнiстен соң-ақ жуасып, кәдiмгiдей бас бiлiп қалды.

	Ұлының атқа мiнуге соншалықты құмартқанын Мақұлбек те қуана құптады. Оспанқұл болса ынталы, пысық шөбересiнiң осы ықыласынан алған бетiнен қайтпайтын қайсарлықты танып, әулетiнде өзiне тартқан ұрпағының өсiп келе жатқанына тәубе деп, ырза болып жүрдi.

	Дабылтайдың шыдамсыздана күткен күнi де туды. Ерттелiп, зерленген әдемi жүгенмен жүгенделiп, кекiлiне үкi тағылып, бар сән-салтанатымен мiнiске дайындалған жирентөбелдi көргенде оның көзi шырадай жанды.

	– Үлкен ата, үлкен ата-а, мен құламаймын ғой, ә?! Солай ма?! Апам мен әжеме айтыңызшы, құламайды деңiзшi менi!.. Жирентөбел менi үстiнен құлатпайды ғой!..

	– Құламайсың! Сендей жiгiт аттан құлай ма екен!? - Оспанқұл тайдың жүгенiн Нәдiрханға ұстатып, тықыршып тұрған Дабылтайға қолын созды. - Ал кәнi, бермен тақал, бiссiмiлла!..

	Жирентөбел тай құлағын қайшылап, сәл осқырына түстi де, аяқтарын ойнақшытып шыға келдi. Үстiнде отырған ересек адам емес, бала екенiн анық сезгендей. Ердiң басынан қос қолдап ұстап алған Дабылтайдың көздерi осы мезетте алаң-құлаң ете қалды.

	– Өй, Нәдiрхан-н, мынауың қайтедi, басын босатпай, мықтап ұста ойбай! - деп аяқ астынан дегбiрi қашқан Оспанқұлдың шыр-пыры шықты. - Әлi арыны басылмаған ғой мына неменiң!..

	– Көке, қорықпаңыз, бұл да бала ғой, Дабылтаймен еркелеп азырақ ойнағысы келiп тұрғаны болар өзiнше! - Нәдiрхан жүгендi ауыздыққа таман қысқарта ұстаған күйi жирентөбел тайды жетекке алды. - Мiне, көрмейсiз бе, ақылды жануар ғой бұл деген!..

	Дабылтай мiнген жирентөбел тайды жетектеген Нәдiрхан, оның соңынан емпең-емпең басып ерген Оспанқұл ауылдың сыртын айнала, құмсақ тепсеңмен бiразырақ жүрiп барып керi оралды.

	Манағыдай емес, ыңғайланып, орнықты отырған Дабылтайдың көңiлi сабасына түстi. Бойын билеген секемнен арылып, айналасына масаттана қарады. Нәдiрхан шылбырдан ұстап, жүгендi оның қолына берген кезде тiптi шаттанып кеттi.

	– Үлкен ата, ендi мен өзiм жүргiзем жирентөбелдi, қараңызшы, мiне!.. Оспанқұл немересiнiң шадыман кейпiне көзi жасаурай қарап, күле бердi.

	– Айналдым сол, құлыншағым! Сенiң атқа мiнгенiңдi көрген атаңда не арман бар ендi!..

	Ата мен шөберенiң қуанышына Нәдiрхан да мәз болды. Жирентөбел басын шұлғып-шұлғып жiберiп, кiсiнеп қоя бердi.

	Оспанқұл шөбересi Дабылтайдың қолына тiзгiн ұстап, атқа отырғанына кiшiгiрiм той жасады. Тағы да мәре-сәре қуанышқа кенелген бұл шаңырақтың түндiгi желп-желп етiп жатты.

	– Пай-пай! Бiздiң құрдастың мейманасы тасып, құдайы бiр берiп қалды ғой. Қолымен су ұрттатқан шөбересiн ендi атқа өзi отырғызып, соқталдай азаматтың санатына қосты. Ендi мектебiне де өзi жетектеп апарады ғой, сiрә, ешқайсыңа сенбей!..

	Шүңiрек көзiн сықсита, мәз болып жымиған Жапар өзiнiң сөзiне мақұлдау күткендей дастарқан басындағыларға жалтаң-жалтаң қарағыштады. Әкесiнiң қасында, төменiрек отырған Кәрiбек сәл қозғалақтай түсiп, құптау сыңайында "ия, ым-м, шалдың жағдайы келер ме екен өзi?!" деп әлдененi айтып, мiңгiрлей бастап едi, Сырға кемпiр:

	– Сен тоқта, кiсiмсiмей, шырағым! - деп кесiп тастады. -Сақалды басымен әкең тұрғанда немере өзiмдiкi деп өзеурейтiн жөнiң жоқ бұл арада. Мақұлбекпен бiрге ертең-ақ қалаға жүремiз де, Дабылтайжанды өзiмiз апарып кiргiземiз мектебiне, солай емес пе, отағасы, а?..

	Оспанқұл киiп-жарып сөйлей жөнелген кемпiрiне аңтарылған күйi қарап қалды. Құрдасының бұл кейпiне Жапардың шиқылдап бiразырақ күлiп алды.

	– Ау, кемпiрiңдi жаңа көргендей аузың аңқиып, үзiле қарап қалыпсың ғой, тiптi өзiң! Не болды соншама?!. Сырға дұрыс айтып отыр ғой, қалаға сенi жалғыз жiбермеймiн дегендегiсi бұл. Оның үстiне атасы мен әжесi екi қолынан жетектеп шөбересiн мектепке апарған қандай сән! Ана тiлбезер сандықшадан кейде көрсетiп жатады ғой, басында қарақара жаулығы бар бәйбiше мен сақалы желкiлдеген өзiң сияқты шалдардың сәби немере, шөберелерiн жетектеп жүргенiн. Солардан нелерiң кем сендердiң, тiлбезершiлер сендердi де кинәсiне тартып алсын, ауылда отырып, көрiп отырайық сосын бiздер, солай емес пе, Кәрiбекжан!.. - Жапар Оспанқұлдың қалаға бару мәселесiн аузымен өзi шешiп, өзi қойып, емiн-жарқын ақтарылды.

	Шәйшiл Нәдiрхан кесесiн Мақұлбектiң келiншегi Гүлдәрайымға ұсынып жатып:

	– Көкем қызық-қызық сөйлейдi осы. Оспанқұл көкемнiң алдын орап, бәрiн қолмен қойғандай реттестiруiн қарашы?!. - деп қызарақтады.

	– Е, несi бар екен! - деп Жапар ұлының сөзiне зiлсiз кiлт ете түсiп. - Айтсам, Оспанқұлға мен айтайын мұны. Және жөнi де осы. Солай емес пе!?. Қалжыңмен басталған сөздiң арты шынға айналып, Оспанқұл мен

	Сырға ендi бiрер күнде Мақұлбектермен бiрге қалаға жүретiн болды. Бұған Дабылтай бәрiнен де бетер қатты қуанды.

	…Қалаға жүрудiң қамын жасаған Оспанқұл кемпiрiне бөлек бiр дорбаға екi-үш бума адыраспан салып алуды тапсырып, соны қайта-қайта оның есiне салып, қадағалап отырды. Шалының шектен тыс тынымсыздығынан сыралғы Сырға таза ақ шыттан дорбаша тiгiп, адыраспанды сол күнi-ақ ұқыптап салып қойған едi. Жүретiн күнi, тап үйден шығар сәтте Оспанқұл Кәрiбектiң көзiнше кемпiрiне:

	– Әлгi айтқанды алдың ба?.. Ым-м, өткендегiнi, әлгi ненi… - дедi, ұлына әңгiменiң не туралы екендiгiн сездiргiсi келмегендей ыңғаймен жұмбақтай сөйлеп. - Ұмытып кететiн әдетiңе салып, қара басып…

	Шалының дегбiрсiздiгi Сырғаның шыдамын шегiнен асырып жiбердi.

	– Сол қуарған шөбi түспегiрдi қылқылдап айтып қоймадың ғой, соры қайнаған сорлы-ау!.. Алдық! Алдық! Әнi, қоржынның iшiнде, қойныңа тығып ал, артынып-тартынып жүргенде түсiп қалады десең, о несi маған "қара басып" деп сонша таусылып. Қартайғанда құшынаш болып, есеңгiреп, түтiн салып, ел ақтап кетсеңшi онанда…

	– Жә, болды, сөздi көбейтпей. Есiңе салып жатқаным-дағы… -деп даусын пәсейткен Оспанқұл қабағын түксите, өзiне қарап басын шайқап тұрған Кәрiбекке көзiн алартып, жекiп сөйлей жөнелдi. - Жүр, мәшiнiңнiң есiгiн аш, ыбылжып, үйден сүйретiлiп шыққандарыңша құдайдың күнi сәске болды… Стансаға жетем дегенше Дабылтайжанның басына күн өтiп кетпесе неғылсын. Жүрiңдер, қанi, болыңдар!..

	…Қаланың шеткi мөлтек аудандарының бiрiндегi тоғыз қабатты үйден екi-үш жыл бұрын әкесi Кәрiбек сатып алып берген екi бөлмелi пәтерi бар Мақұлбек келiншегi Гүлдәрайым екеуi атасы мен әжесiн хал-қадiрлерiнше күттi. Шәйiн, тамағын уақытылы әзiрлеп, базардан әкелiп неше түрлi жемiс- жидегiн, өрiк-мейiзiн ауздарына тосып, зыр жүгiрдi. Арасында екеуi екi жақтап, ендi бiр аптадан соң мектепке баратын Дабылтайдың оны-мұны әзiрлiгiн жасаған болады. Бiрер рет атасы мен әжесiн қаланың орталығына апарып қыдыртып та қайтты.

	Келген күннiң ертесiне Оспанқұл адыраспан түтетiп, Мақұлбектiң үйiн пәле-жәледен аластатты. Атасының шала жанған адыраспанды қолына ұстап, әр бөлменi, қуыс-қуысты түтiнге толтырып, дұға оқып, алас ұрған кейпiне көрген Дабылтай бұған аузын ашып, таң-тамаша қалды. Бұл көрiнiске түсiнбей аңтарылған немересiне Сырға адыраспанмен үйдiң iшiн көзге көрiнбей жиналып қалған тiл-көз, пәле-жәленiң сұғынан осылай тазартатынын айтып бердi. Әжесiнiң соншама ыждағаттылықпен айтқан әңгiмесiнен кейiн де Дабылтайдың сұрағы таусылған жоқ.

	– Әже, әже-е, сiз айтқан тiл-көз деген не ол? Адамның мына кәдiмгi тiлi мен көретiн көзi ме? Ол қалайша бiздiң үйде жиналып қалған?..

	– Ботам-ау, "тiл-көз" деп әлдебiреудiң тiлмен таңданып, көзбен сұқтанып қарағанын айтады. Солардың терiс, жаман ниетiнiң көлегей- көлеңкесi үйдiң iшiнде қалып қойып, еңсенi басып, ауырлатып тұрады. Атаң соны адыраспанмен бiржола аластатты.

	– Қызық екен, а!?. Ал адыраспан сондайлық керемет шөп пе сонда?..

	– Қасиеттi шөп, құлдығым. Қасиеттi болмаса, оны әрбiр үйдiң босағасына iлiп қоймайды ғой. Әне, сендер де iлiп қойыпсыңдар, әкең мен шешең соны бiлген екен…

	Дабылтай жүгiрiп барып, сыртқы есiктiң iшкi босағасының шеткi маңдайлығына iлiп қойған бiр шоқ адыраспанды қолымен көрсетiп:

	– Әже, анау сол сiз айтқан адыраспан ба?! Мен оның неге iлiнiп қойғанын бiлмеппiн…

	Дабылтайдың адыраспанға қатысты Сырға екеуiнiң әңгiмесiн бұзбай тыңдап отырған Оспанқұл осы мезетте оқыстан:

	– Әй, Мақұлбек, мына адыраспанды қайдан алдыңдар? - деп сұрады.

	– Оны үй алған жылы Гүлдәрайым екеумiз базардан сатып әкелiп, iлiп қойғанбыз. Әжем сөйтiңдер дегесiн… базардан iздеп, таптық, - дедi Мақұлбек атасының сұраулы, абыржулы түрiне жалтаңдай қарап.

	– Әжең адыраспанды базардан сатып алыңдар деп пе ед?!. - Көзiнде ызаның оты лап тұтанған Оспанқұл кемпiрiне ажырая қарады. - Бұл сөйтiп бүлдiредi қарап жүрмей… Қап!..

	Атасының ашулана бастағанынан кәдiмгiдей қорқып кеткен Гүлдәрайым:

	– Әжем емес, ата, базардан барып алған өзiмiз… Өзiмiз барып алдық!.. Бiр қазақ ападан сатып алдық! - дедi сасқалақтай, аптыға сөйлеп. - Базарда қазiр адыраспанды көп сатады…

	– Адыраспанның киесiне ұшырағырлар өңшең! Қасиеттi ештеңенiң қалмағаны да бұ заманда, адыраспанды да базарға апарып сатқасын ендi… Не болып бара жатыр бұл халық?!.

	Өзiне жымия қарап тұрған Мақұлбекке Оспанқұл шарасыз кейiппен тұнжырай көз тастап, басын шайқап-шайқап қойды. Таусыла сөйлеп, әлдекiмдердiң базарда адыраспанмен сауда жасағанына бола осыншама қамыққан атасының мiнезiне Мақұлбектiң шынымен-ақ күлкiсi келдi.

	– Ата, өзiңiз қызық екенсiз ғой, тiптi. Қазiр деген нарық заманы, өзiңiз де бiлесiз, тегiн ештеңе жоқ, бәрi де сатулы! Ал осыншама халықтың iздеген жоғын тауып берiп отырған қазына - базар. Базарсыз тiршiлiк жоқ қазiр. Мәселен, өзiңiз киелi деп отырған мына адыраспанға қаладағылардың бәрiнiң қолы жете бермейдi ғой қайдан iздеп табады? Сонан соң базардан барып алады. Қайта оларға, адыраспанды қияннан барып орып алып, кептiрiп, қаттап, буып, сатып жүргендерге рақмет деуге тиiспiз. Сiз болсаңыз, ұрсасыз…

	Сырға немересiнiң сөзiн ризашылықпен тыңдап, басын қайта-қайта изеп, құптап отырды.

	– Құлдығым сол, Мақұлжан, айтқаныңның бәрi дұрыс. Қазiргi күнi бәрi де сатулы, соны да бала құрлы бiлмегенiң-ау, атасы…

	– Бiлмеймiн! Бiлгiм де келмейдi!.. - деп Оспанқұл шарт кеттi. - Бәрi сатулы екен, ендеше бәрiн де сата бастайық шетiнен. Адыраспанды да, жердi де, қасиеттеп жүрген барлық нәрсемiздi де!.. Әнi, тiлбезерде кеше көрсетiп жатыр ғой, бәрiн қойып, ендi осындағы кейбiреулер бала сатуға көшiптi, сұмдық-ай, сұмдық!.. Ақырзаманның келгенi емей немене?! Сұмдық, масқара!..

	Оспанқұл бұдан әрi де бiраз өрекпiп, жүрегiнiң қалтарысында жатқан, жанын сыздатып жүрген жайлардың бiразын ақтарды. Ақыр соңында көңiлiн қапа қылған, бiр үйге кiрiп, бiр үйден шығатын сонарлы, көңiлсiздеу қаланың тiршiлiгiне өзiнiң ренiшiн айтып барып, тоқтады.

	Қаланың тiршiлiгi демекшi, осы бiр күндер Оспанқұл үшiн нағыз азап болғаны рас. Күнұзын үйде қамалып отыра беруге шыдамы жетпей, ол демiл- демiл есiк алдына шыға бердi. Есiк алдына шыққанда да ермегi жоқ, ұзын үйдiң қатар-қатар есiгiнен кiрiп-шығып жатқан бiрен-саран жұртқа көзiн сүзiп отырып-отырып, үйге қайта кiредi. Өзi құрылыптас адамдарды қанша iздегенiмен, көре алмады, әлде қаланың үй-күшiк тiрлiгiне әбден еттерi өлiп кеткен байғұстар үйлерiнен шықпайды ма екен?! Қалай болғанда да бiр үйде тұратын, бiр-бiрiмен iсi жоқ қала адамдарының бұл тiршiлiгi оған соншама жат әрi суық көрiндi.

	Есiк алдындағы сәкiде сарылып үнемi отыра беруден жалыққан ол кейде үйдiң төңiрегiнде, көп алысқа ұзамай, әрлi-берлi қыдырыстап жүредi. Осындай бiр сәттерде ол ауладан әрiректеу жерде тұрған қоқыс салатын темiр жәшiктердiң iшiн ақтарып, қолдарындағы қожалақ-қожалақ дорбаларына әлденелердi салып алып жатқан өңдерi жадау, үстерiне ескi- құсқы киiм киген бiрдi-екiлi адамдарға көзi түстi. Солардың бiреуi, азып- тозған түрiнен қай ұлттың адамы екенiн ажырату қиын, сақал-шашы дуда- дуда өсiп кеткен шалдау кiсi екен, өзiнiң ту сыртынан қарап тұрған мұның бар-жоғына тiптi қымсынған да жоқ. Таяқпен шұқылап, жәшiктiң iшiндегi қоқысты қорс қылып ақтарып жатты.

	Оспанқұл бұл көрiнiске енжар қарай алмады. Мүсiркеу, аяныш көңiлiн әлем-жәлем етiп, көзi жасаурап, басын шайқап тұрды. "Байғұс-ай, соншама мүскiн халге жеткiзген не сор екен мұны?.." - деп iшiнен күбiрледi.

	Ол өзiне ту сыртынан талмай қадалған көздiң сұғын сезгендей болды ма, Оспанқұл жаққа жүзiн бұрып, қабағын түксите қарап:

	– Менi аяп тұрсың, қайыршы деп тұрсың ғой, ә?! - дедi тап-таза қазақша сөйлеп. - Ия сондаймыз бiз, қайыршымыз, қоқыс терiп, күнiмiздi көрiп жүрген жағдаймыз бар осындай…

	Оспанқұл қазаққа ұқсаңқырамайтын адамның кенет мүдiрiссiз қазақша сөйлеп кеткенiне сәл тосырқап қалды.

	– Бар, бар! Үйiңе бар, қарт!.. - деп әлгi қоқыс терушi бұған қолын сiлтеледi. - Кемпiрiңнiң қасына барып, жайлы, жағдайлы тiршiлiгiңдi жасай бер, бiз сияқты сорлыны қызықтап неғыласың?!.

	Оған қарай бiр-ек адым жүре түсiп барып тоқтаған Оспанқұл:

	– Олай деме, жарқыным, сенi қызықтап жын ұрып па менi?! - дедi абыржулы үнмен. - Мынандай халге душар еткiзген халдерiңдi аяп тұрмындағы. Үйсiз-панасыз жүрген адам сияқтысың, бұл қалай, а?!. Жасың болса, бiрталайға келген кiсiсiң…

	– Үйiм де, панам да болған, ақсақал, несiн сұрайсың оның!? Қызмет те iстеген адаммын. Ендi, мiне, ешкiмге - адамға да, құдайға да керегiм болмай қалған бейбақпыз… Жасым алпыстың бесуiнде, бiлгiң келсе…

	– Е, сонда, әлгi… үйiңнiң болғаны қалай?.. Қазiр ендi қайда жүрiп- тұрып жатырсың, жарқыным-ау?..

	– Болған дедiм ғой, ендi қазiр жоқ… Балам да, қызым да бар, бiрақ маңдарына жолатпайды, үйден қуып шыққан, өзiмнiң, кемпiрiмiз екеумiз тұрған үйiмнен қуып шықты… Ол марқұм болып, ана дүниеге аттанып кеткеннен бергi тiрлiк - иттiң тiрлiгiндей, мiнеки. Солай…

	Бұдан әрi қазбалап, әрненi сұрағыштай беруге Оспанқұлдың дәтi жетпедi. Үн-түнсiз бұрылып, бiрден кетiп қалудың да ыңғайын таппады. Бар болғаны басын қайта-қайта шайқап, күйзелiс пен аяныш сезiмi қамаған көңiлi жабарқау тартты.

	– Кешелi берi нәр сызғаным жоқ, сенсең… Маған бiр бөлкелiк нан алып жейтiн ақша бер, құрдан-құр басыңды қалтылдатқанша, - Оның нұрсыз, буалдыр жанарынан жасқаншақ жалыныштың телмiрiсi анық аңғарылып тұрды. - Араққа емес, оллаҺи, нанға сұрап тұрмын…

	Оспанқұл төс қалтасынан шүберекке түюлi әмиянын алып, оған елу теңге ұсынды.

	Ақшаны алып жатқан кезде оның кiрi бес батпан, күстенген қолы дiрiлдеп тұрды.

	– Құдайдан қайтсын көрсеткен мейiрбандығыңыз… Сөге жамандамаңыз… - Ол қожалақ дорбасын иығына асығыс-үсiгiс асып, терiс айнала бердi.

	Қоқыс терген байғұстың сол кейпетi Оспанқұлдың көз алдынан бiразға дейiн кетпей қойды. Ұнжұрғасы түсiп, өн-бойын көңiлсiздiктiң зiлi басты. Қалада өткiзген осы аз күндiк тiршiлiгiне онсыз да қошы болмай жүрген оның жан-сарайын әлдекiмдер келiп тапа-тал түсте тонап кеткендей, құлазығанның үстiне құлази бердi. "Адамның өмiрдiң қызықшылығынан тоналып, сорлы болып қалуы тағдырдың iсi шығар-ау айналып келгенде. Немесе бұл өзiнiң кейбiр пендесiне құдайдың жiберетiн кәрi болар. Әлгi бейшара аллатағаланың сондай кәрiне ұшыраған, бәрiнен жұттай айырылған ғарiп қой, ғарiп… "

	Осылайша ойы онға бөлiнiп, әлдененi ұмытып, соны есiне түсiре алмай жүрген адамдай iштей алас ұрған Оспанқұл күнi бойы сұлқ жүрдi.

	Мақұлбек атасының алғашқы күндегiдей емес, тұнжырай түскен кейпiне аяушылықпен қарай бастады. Бiр күнi таңғы шәйдың үстiнде Оспанқұл:

	– Мақұлжан айналайын, Дабылтайдың мектебiне баратын күнi қашан едi өзi?!. - дедi үнiнен дағдылы дегбiрсiздiгi сезiлiп. - Ауылда үй, қора-жай, мал иесiз қалды, көп жата беруге жағдай көтермейдi, шырағым…

	– Мектепке атам ертiп апарады деп Дабылтай мәз болып жүр едi, сонша неге асығасыз ауылға, ата? Ендi екi-ақ күн қалды ғой,- деп, Мақұлбек өзiнiң сөзiне қолдау күткендей әжесiне жалынышты жүзбен қарады. - Әже, айтыңызшы…

	Шалының мiнезiнен сыралғы Сырға бұл әңгiмеге оншалықты байып бермедi.

	– Екi күннiң әрi-берiсi жоқ, арнайы келгесiн Дабылтайды мектебiне апармай қайтпаймыз ғой, құлдығым, - дедi ол сабырлы қалпынан өзгермей. - Жасы келген адамға, оның үстiне өмiрi ауылда өткен адамға қаланың тiршiлiгiне аз күн болса да көндiгу қиын ғой, аталарыңның шыдамасыздығы да сондықтан, әйтпесе қапылып бара жатқан дәнеме жоқ…

	Оспанқұл кемпiрiнiң сөзiн естiсе де, естiмегендей болды. Бiрер кесе шәй iштi де, жеңiл ғана күрсiнiп, бiр сәт өз ойымен өзi болып кеттi. Құмөзегiн, Жапар құрдасын ойлады. Адыраспан отаушы әлгi бiр келiмсектердiң арамза тiрлiгiн, соған бола шыр-пыры шыққан өзiнiң сол күндердегi әрекетiн жаны күйзеле еске алды. Ойлап қараса, сол арпалысы өзiнiң қара басы үшiн емес екен, соны бұл жұрттың бiрi түсiнiп, бiрi түсiнбейтiнiне қайран…

	Екi көзi айналасындағы адамдарда, ойы әр қиянды шарлаған Оспанқұл ешкiммен iсi болмай, ара-кiдiк қана есiк алдына шығып келiп, күнұзағына үнсiздiкке шомды. Келесi күн де осылай өттi. Ас-суға тәбетi шаппады. Дабылтайдың аталап, оны-мұны сұрағыштаған сөздерiне ғана көңiлiнiң аз- кем алаңдағаны болмаса, осы бiр енжар көңiл күйден бәрiбiр ада-жұда арыла алмады. Қаланы жатсынып, бар әуселi Құмөзегiне, тiршiлiгi өзiне барынша етене кiшкене ғана бұйығы ауылына қарай ауа бердi.

	Шөбересiнiң мектепке баратын күнiн осылайша зорға болдырған Оспанқұл соңғы күндердегi сүлесоқ қалпынан тез айықты.

	Бiр-бiр бүлдiршiндерiн жетектеген жас-кәрiсi аралас ата-аналардың қарасы мектеп ауласына сыймай кеттi. Солардың арасында, алдыңғы жақта тұрған Оспанқұл мойнын созып, көзiмен қолдарына гүл шоғын ұстап, қаз- қатар тiзiлген бүлдiршiн шәкiрттердiң iшiнен Дабылтайды iздедi. Киiмдерi ұқсас, бiр-бiрiнен айнымай қалған балақайлардың арасынан ол шөбересiн ажырата алмады.

	– Бiздiң жаман неменi көрiп тұрмысың, а?.. - деп кемпiрiне сұрап едi, айналадағы дабыра-шудан ол мұның сөзiн шала естiдi.

	– Берi таман кел деймiсiң, не дейсiң?.. - деп Сырға шалына таман тақала түстi.

	Құттықтау сөздер сөйленiп, балалар қолдарындағы гүлдерiн жапа- тармағай ұстаздарына берiп, мәре-сәре болып жатқан кезде алғашқы қоңырау салтанатының сценарийiн бұзып, ортаға состиып шыға келген Оспанқұл қос қолын көтерiп, "Ау, халайық, берi қараңыздар!" деп, жұрттың назарын өзiне оқыстан аудартты. Мұны күтпеген мектеп директоры талдырмаш, ақ торғын келiншек абыржи бастап едi, Оспанқұл:

	– Шырағым, мен осындағы бiр баланың атасы едiм, алыстан келген… Хым-м, ия, содан қаладағы балалардың үйiне кемпiрiмiз екеумiз арнайы келiп, әлгi шөберемiздi мына мектебiңе бiрiншi кiләсқа бергелi отырмыз, айналайын деректiр қызым! Бүгiн тiлегiмдi айтайын балаларыма, соған бiр ауыз сөзге мұрсат бер маған!.. Араларыңда менен үлкендерiңiз жоқ сияқты қарап тұрсам, ия…

	– Рұқсат, рұқсат, атай! Сөйлеңiз!.. Өзiңiздi таныстырыңыз, атай, аты- жөнiңiздi айтып!.. - Мектеп директоры шапалақ соғып, Оспанқұлға өзiнше қошемет көрсеттi.

	Осы сәтте тып-тыныш боп тына қалған дабыр-шудан, қарсы алдынан өзiне қадалған сансыз көздерден Оспанқұлдың iлкiмдегi әупiрiмi басылып, сөзiн қапелiмде бастай алмай, тосылып қалды.

	– Ия, солай ендi, шырақтарым. Ныспымды сұрасаңыздар – Оспанқұл, әкемнiң аты - Бозтай… Жасымды сұрасаңдар - сексенге шығамын биыл. Ал мектепке оқу оқимын деп келген шөберем - анау тұрған балалардың арасында тұр, есiмiн Дабылтай деп өзiм қойғам, Мақұлбегiмнiң, немеремнiң тұңғышы… Ауылымыз болса, "Құмөзек", осы арадан тәуiлiк жарым жүретiн жерде… Ия, солай!..

	Дүйiм жұрттың алдында, бүкiл қайдағы-жайдағы тарихын айтып, ауызекi әңгiменiң ауанына түсiп кеткен шалына Сырғаның жыны құрыстап, бармағын тiстелеп тұрды.

	– Ия, айтпақшы, шырағым деректiр қызым, Дабылтай осының алдында ауылға келiп атқа мiнудi үйрендi, менiң Жапар деген құрдасым атаған өзiнiң бәсiресiне мiндi!.. Шөберем мектебiне оқуға азамат болып келiп отыр!..

	Директор өзi бастап тағы да қол шапалақтап, Дабылтайдың азамат болып келгенiне дүйiм жұрттың ризашылығын бiлдiрдi.

	– Көксоққан, мына шал әбден алжыды, - деп күңкiлдедi Сырға. - Бiр-екi ауыз тiлегiн айтсайшы онан да…

	– Шалыңызға бекер ренжисiз, апа, ауылдың ақсақалына ешбiр қоспасыз осылай сөйлеген жарасады! - дедi Мақұлбек пен Гүлдәраймның қасында тұрған ұзынтұра, әдемi қиықша мұрты бар, атжақты келген ақ-сары өңдi ересектеу жiгiт. - Нағыз киноға түсiретiн, таптырмайтын натура екен!.. Сырға Оспанқұлдың сөйлегенiне сүйсiнген әлгi жiгiтке көз қиығын тастап, барлай қарады. Айтып тұрғаны шын сөзi сияқты. Көзiнiң оты жайнап, алға қарап емiнiп-ақ тұр өзi.

	Оспанқұл сөзiнiң ұзын-сонар ырғасын батамен тәмамдады.

	– Оқуға сусындаған балдырған, бүлдiршiндерiм, аталарыңның беретiн батасы мынандай, ал қолдарыңды жайыңдар кәнi! - деп қолын жайған Оспанқұл манадан бергi даусының мақамын мүлдем өзгертiп жiбердi. - О, құдiретi күштi аллам бастарыңа нұр-шапағатын жаудырып, талаптарың өрлеп, шыңға аттансын! Жүректерiң iзгiлiкпен шаттансын! Мектептерiңнiң iшi iлiмге толсын! Бiлектi - бiрдi жығар, бiлiмдi - мыңды жығар, осы сөздi дәйiм ой-саналарыңда ұстаңдар, шырақтарым! Дiн мұсылман қауымына ортақ әулие, әмбиелер мен ата-бабаның рухы қолдасын, мына жарық Күннiң астында тұрып тiлеген осы тiлегiмiздi аллатағалам ескiреп, қабыл етсiн! Әумин!

	– Әумин!..

	– Ассалаумағалайкүм-м, ақсақал! Рақмет керемет тiлегiңiзге, көптен берi мұншама жақсы айтылған сөздi естiп тұрғаным осы! Нағыз натуральный сөз! – дедi қиықша мұртты жiгiт, сәл демiгiп, толқыған көңiл-күйде жан- жағындағыларға апақ-жапақ қарап, байыз таба алмай тұрған Оспанқұлға қолын ұсынып жатып. - Менiң атым - Құтжан, атай, кинорежиссермiн, кино түсiрушiмiн. Сiздiң кейпiңiз, сөйлеген сөзiңiз қатты ұнады, соншалықты ырза болып тыңдадым, жарайсыз!..

	– Е-е, шырағым, ұнаса, немене кинөге түсiрейiн деп пе ең бұл жаман шалды, - дедi Сырға осы арада сөз арасын кие-жарып. - Ендi мұның әртiс болуы қалып едi түге…

	– Әртiс болсам, несi бар екен, боламын да қоямын. Ербең-сербең етiп кинөде ойнап жүргендерден менiң қай жерiм кем, айтшы, кәнi! Сақал жапсырудың қажетi жоқ, сақалым бар, мiне, ал не дейсiң ендi!.. - Оспанқұл өзiне қарап ыржия күлiп тұрған Құтжанға көзiн қысып, қуақыланып, қутыңдап қойды. - Әлi осыдан көр де тұр, бiр жас әртiс келiншектi тоқал ғып алып, сенi, әйдә, Құмөзекке бар, жөнiңдi тап, кемпiр, деп жүрермiн-ау…

	– Әй, кинөшi балам, алдыразы болғыр, сөйтшi, мына шалды кинөге түсiруге алып қалшы осында! Ауылға барып, әлгi кино көрсететiн қара қобдишаның аты немене едi, содан көрiп жатайық қызықтап мұның тамашасын. - Сырға бұлардың дабыр-дұбырласқан қуақы, қалжың сөздерiн қызықтап, елеңдесiп қалғандарға әдейi естiрте сөйледi. - Қартайғанда Оспанқұл әртiс болыпты деп ел шуласын бiр…

	Оның сөзiн сыңғырлай соғылған алғашқы қоңыраудың үнi бөлiп жiбердi.

	…Дабылтайдың мектепке барған салтанатына қатысып көңiлдерiн бiрлеген Оспанқұл мен кемпiрi ертеңiне өздерiнiң Құмөзегiне қарай жол тартты. Жексенбi күнi жолға шығардың алдында, таңертеңгiсiн тәттi ұйқыда балбырап жатқан шөбересiнiң маңдайынан мейiрлене иiскеген Оспанқұл оның кереуетiнiң басына кепкен адыраспанның бiр талын байлап кеттi…





ТАМҰҚТАН ОРАЛҒАН БЕЙКҮНӘ




	Ұлы сәске талмаусырай бастаған кезде құтыдағы жылымшы судың соңғы тамшысымен ернін болмашы ғана дымдаған ол жандалбасалап, тоқтамастан ілгері жүре берді. Бірақ шаңқиған тесір күннің ыстығынан әл- дәрмені кеміп, жүрісі өнбей қойды. Ерні әбден кезеріп, тілі таңдайына желімдей жабысты. Лебі жалын құсқан шілденің аңызағы аңқасын кептіріп бара жатты.

	Көз сүрінер бұдыры жоқ айдалада маңып келе жатқан, жүзі өрт сөндіргендей қошқыл тартып, жақ сүйегі шодырайған Әжімұқанның зар тілегі - бір жұтым су ғана еді.

	Бір жұтым су…

	Аяғын әр жерден бір басып, қалталақ-құлталақ етіп барып, етбеттей құлаған ол басын көтерместен сұлқ жатып қалды. Оның құлаған жері – ойдым ауқымы әжептәуір үлкен дөңгелек сордың жиегінен сәл әріректегі, иек артпадағы қызыл топырақты кішкене ғана жалаңаш шоңқалдың үсті еді.

	Өткір, тіміскі көздерімен төмендегі қиянның ұңғыл-шұңғылын түгел шалып, қалбалаңдай ұшқан құзғын-тазқаралар кішкене төбенің үстінде сұлап жатқан қараны қалт жібермеді. Үйірлесіп, қиқуласып, сол маңайға қарай қонуға бейімделе бастады.

	Әл-дәрмені әбден сарқылып, орнынан қайтып көтерілуге шамасы жетпеген ол, құлағы шыңылдап, көз алды бұлдырап бара жатты. Сол бұлдыр перденің арғы жағы көмескі шексіздікке ұласып, бір сәтте алыс-алыс сағымды қиырларға сіңіп жоқ болды. Шексіздіктің, сағымның арасында алас ұрып, жарыққа, айқындыққа қарай ұмтылған ол шығар жол таба алмай қиналды. Осы қиналысты халде жанталасқан оған әлдеқайдан, алыстан өзінің атын айтып шақырған әйел даусының, таныс дауыстың жаңғырығы еміс-еміс естілгендей болды.

	Әжімұқ-а-а-а-н… ан-ан-ан-а-а-а-н!.. Әжіке-е-е-е-н!..

	Анасының даусы! Оны кішкентай кезінен Әжікен деп атайтын адам жалғыз анасы еді ғой, бұл - айна-қатесіз соның даусы. Орнынан тез-тез тұрып, анасының шақыруына жауап қатуы керектігін ойлады, бірақ қол- аяғын қимылдата алмады.

	Жаңғырығы талып жеткен апасының даусы кенет үшті-күйлі ғайып болды да, іле құлағының түбінен әлдебір қиқу, әлдененің далбалаң-дұлбалаң еткен дыбыстары ма, әйтеуір бір дүрліккен жағымсыз ызың-шу естілді. Кірпігі болмашы қимылдап, көзін ашуға әрекеттеніп еді, ешқандай айқындықты байқай алмады. Айналасы – буалдыр сағым, еміс-еміс көлегейленген сұрғылт дүние…

	Айналасындағы болмысты бір сәттік қана болмашы сезінер- сезінбестен, ол тағы да ес-түссіз талықсып, тұңғиыққа шым батып жүре берді.

	… Өлі де емес, тірі де емес, дүбәрә халде қанша жатқаны оған мүлдем бимәлім еді. Көзін ашқанда болар-болмас ажыратып байқағаны – қаракөлеңке үйдің іші, бұл жатқан ағаш нардың шетінде отырған қаба сақалды, қарасұр кісі. Мұның аз-кем ес жиғанын, кірпігі қимылдағанын сезген болуы керек, ол мойнын бұрып, бұған көзінің қиығын тастады да, содан соң жылжып қасына таман келіп отырды. Бейтаныс кісінің бет-кескінін бірден-бір ерекшелейтін нышанды - дөңбектеу ірі мұрыны мен сол жақ самайлығынан шықшытына қарай түсіп, сақалының астына қарай кеткен тереңдеу әжімнің, әлде тыртықтың ізін Әжімұқан анық бажайлады. Қаба сақал қарт томпақтау үлкен көздері тұнжырап, оған біртүрлі аянышпен қарайды.

	– Есіңді жидың ба, байғұсым-ай!.. – Ол күстенген қатқыл алақанын мұның маңдайына болар-болмас жанастырып, аяушылық ишарасын жасағандай сыңай білдірді. - Көретін жарығың бар екен, пешенеңе жазылған азын-аулақ дәм-тұзың таусылмапты, шырағым. Құдіретті күшті алланың рахымы түсті саған бүгін, әйтпесе шөлден қаталап құлаған жеріңде ит-құсқа жем болып қала берер едің…

	«Ит-құсқа… Неге ит-құсқа?..» Ол осы сөздерді соншама әлсіз үнмен, тілін зорға икемге келтіріп, күбірлеп қана айтуға шамасы жетті.

	– Құлазыған қу медиен далада жалғыз-саяқ адасып жандалбасалаған қауқарсыз адам ит-құстан басқа неге жем болмақ!? - деді ол, тамағын сәл кеней түсіп. – Қазір таяу маңайда елдің қарасы жоқ, қыбырлаған пенде ата жұртын тастап, тайлы-таяғы қалмай күн көріс үшін жерұйық іздеп ауып кеткелі де бес-алты жылдың да жүзі болып қалды. Есік-терезесі үңірейіп, қаңырап қалған оншақты үйлі осы мекенде менен басқа жан иесін таппайсың, ептеп тіршілік етіп жатқан жападан-жалғыз, салт бас, сабау қамшы жағдайым бар еді. Міне, құдай айдап сол күні саған кез болдым…

	* * *

	... Сарықурайды мекен еткен он-он бес түтін үй, тарап кеткен бұрынғы үлкен шаруашылықтың бригадасы болатын. Біреуден ілгері, біреуден кейін тіршілігі бар аядай ғана ауылдың ешкімге керегі болмай қалғасын, әркім өз күнін өзі күйттеп кетті. Қалаға көшетіні қалаға көшті, бірқатар жұрт мектебі, ауруханасы, жанып тұрған жарығы, дүкені, онысы-мұнысы бар, әйтеуір адам құсап тіршілік етуге аз-мұз жағдайлы деген ел қарасы молырақ шоғырланған жерлерге қоныс аударды. Сарықурайдағы ата қонысынан қара үзіп кетуге Сырғабек шал ғана асықпады. Бұрын Сарықурай кеңшардың бір бригадасы болып тұрған кезде жемдік, азын-аулақ тұқымдық астық сақтайтын кішігірім қоймасының кілтін ұстады, кейін жасы келгесін зейнетке шығып, жұмысты тапсырғалы бері азын-аулақ малын бағып, ара-тұрада аңшылықпен кәсіп етті. Енді дүрліге көшіп, жұмақ өмір іздеп, басқа жаққа қоныс аударып тіршілігін күйттеген ағайын-туыс жұртқа ілесуді ол қаперіне де алмады. Өзі туып-өскен осы Сарықурайдан өзге жұмағыңның оған көк тиынға да керегі де жоқ еді. Кемпірі Құндызай дүние салғаннан кейін, қалада тұратын әрқайсысының еншісі, үй-жайы бөлек ұлдары – Марабай мен Сейітболат, қыздары Нұрия, Мейіргүл, Рахималар бала-шағасымен Сарықурайға ұбап-шұбап келіп, осы екі-үш жылдықта әкелерін өздерінің қастарына, қалаға көшіріп әкетуге әрекеттеніп, ештеңе шығара алмай қойған болатын.

	Кенже ұлы Сейітболаттың: «Әке, денсаулығым қанша мықты дегеніңмен, жасың ұлғайды, күтім-бағымсыз қалай тұрмақсың бұл жерде? Қара шаңырағыңның орнына, менің үйіме келіп, немерелеріңнің қасында жаныңды бағып отыратын жөнің бар ғой ендігі жерде» дегеніне де пәлендей құлақ асқысы келмеді. Бүкіл өмірі өткен осы мекеннен табаны ажыраса, ендігі қалған тіршілігінің не мәні болмақ. Осы жерде туды, ата-бабасының сүйегі де осы топырақта, Құндызай екеуінің талай жылғы өмірінің куәсі де - осы Сарықурай...

	– Шырақтарым, мені әурелеп неғыласыңдар, ендігі қалған жерде ата- бабамның, әкем мен шешемнің ғұмыры өткен, кемпірімнің жамбасы тиген жерден жырақтап қайда барып опа табам!? Әлі күш-қуатым бар, құдайым оң көріп жатса, тоқсан беске келіп дүниеден көшкен әкем марқұмның жасына жетпей өле қоймаспын деген дәмем жоқ емес. Әкеңе аяушылық білдіргендеріңе екі дүниеде де ырзамын, - деп Сырғабек ұлының жалынышына әкелік ризашылығын білдіріп, қалаға көшуден бас тартты. – Өздеріңнің несібелеріңе деп жиған азын-аулақ малдың тұяғын рәсуа етпей, өсірейін, сендерге жыл сайын соғым керек, соны да ойлаңдар …

	Бірінің аузындағы сөзді бірі қағып алып, ұлардай шулаған қыздарының: «Әке-ау, соғымы құрып кетсін, бас аман болса, ақшаға қаладан да соғым табылады бұ күнде, бізге өзің керексің. Ел-жұрт не дейді, мәпелеп өсірген ұл-қыздары әкесін бақпай, құлазып қалған ауылдың жұртына тастап кетіпті деген сөз шықпай ма, ертеңгі күні? Бесеуміз - бес үйміз, құдайға шүкір, ел қатарлы күнкөрісіміз бар дегендей, арамызда жүрмейсің бе алма- кезек?!» - дегендеріне де ол өзінше уәж тапты.

	Осында, Сарықурайда жалғыз қарындасы Сейсекүлдің бар екенін, өзіне ірә болмаса соның балалары мен қыздары қарасатынын айтып, қырсық шал біржола көнбей қойды.

	Енді сол сенген Сейсекүлі де ағасына біраз қарайлап отырып-отырып, биыл жаз шыға бала-шағасымен бірге осы төңіректі билейтін ауылдың кішігірім әкім-қараларының кеңсесі бар мына іргедегі Қопалыға, орталыққа қарай амалсыз қоныс аударды. Ағасын тым болмаса іргедегі мына тұрған, азды-көпті ел қарасы бар ауылға өзімен бірге әкетуге ол да көндіре алмады. Сарықурайдан басқа жерде бір күн де өмір сүре алмастай, құдайдың зарын айтып, ешқайда бармаймын деп табандап отырып алды. Аяғаның, қамқорлығың сол болсын, жарқыным, құлағыма тиыштық бере гөр деген ағасына Сейсекүлдің де сөзі жүрмеді. Тірі пенде атаулыдан өзінен басқа ешкім қалмаған Сарықурайдың елсіз жұртын сөйтіп Сырғабек шалдың жападан-жалғыз мекендеп жатқан жәйі бар еді.

	Жалғыздыққа әбден еті үйренген ол таң бозынан тұрып, ауладағы жиырмашақты тұяқ қой-ешкісі аралас ұсақ малды өріске айдайды, күрең қасқа атты жемдейді. Содан соң оразасын бір-екі кесе талқы шәймен ғана ашып, күрең қасқасын ерттеп мініп, бұзау-торпағымен бірге Сарықурайдың адырында жатқан сиырларын қарап келмекке шығады. Сейсекүл үш танасы мен қысыр қалған бір құнажынын күзге дейін жүре тұрсын деп мұның сиырларына қосып кеткен болатын. Өз малының мұңы өзінде, әсіресе қарындасы аманаттап кеткен бірер қараның түгел болуы да оның мойнында еді. Ал биыл жаз шыққалы аспаннан дым тамбай, жайылыстың өңі қаша бастағасын, мал сай-саланы қуалап, алысқа өрістеп кетіп, түнемелікке келмейтін болған, Сырғабек шал осыған алаңдаулы. Күнде бір рет адырдың арғы-бергі бетін шолып, сиырларының қарасын көріп қайтпаса көңілі орнықпайтын ол бұл тірлігін күнделікті дағдыға айналдырды.

	Адырдың күнгей бетіндегі еңісте, бір кездері суармаға арнап салынған ескі бөгеттің шұңылында кішігірім көлшік бар болатын, күн түске тырмыса су ішуге солай қарай шұбаған сиырларды көрген Сырғабек шал көңілі жайланып, мүйіз шақшасын шекіп-шекіп, көкбұйра насыбайдың бір шөкімін ерніне үйірді.

	Сарықурайдың теріскей жағында, осы адырдан әрмен қарай қоян жонданып барып көлбеген жусанды қырлықтың бергі етегі ақтаңдақтанып, сортаң тартып, ойдым-ойдым сорларға ұласады. Шілденің ыстығында қол созым жердегі осы сортаңның үстінде қалқыған сағым құдды бір толқынданып ағып жатқан дәрияны елестеткендей еді. Төңіректі шолып тұрған Сырғабек шал сордың маңайда топтанып ұшып, төмен қарай шүйілген бір топ қарақұсты көзі шалды.

	«Өліп жатқан малдың, әлде аңның өлексесін көріп үйіріліп жүр-ау мына құзғындар. Төбеден қара бұлттай қаптаған алба-жұлба сұрлары неткен жаман еді, кәпірлердің. Сірә, қоян-поян сияқты ұсақ аң емес, не де болса, көзге шалымды бір нәрсені байқаған тәрізді ғой. Ал мал болса, осы төңіректің малы емес пе екен?!» деген секем ендігі сәтте оны байыз таптырмады. Күрең қасқаны бір тебініп қап, солай қарай жел-жортып жөней берді.

	Қанаттарын сабалап, жалаңаш мойындарын қылтыңдатып, қыбырсыз жатқан «өлексеге» тобырымен тақалып, жемсауларын қанға бөктіргелі ұмтылған құзғындар оқыстан дүркірей далбалаңдап кейін серпілді де, бірден ұша жөнелуге асықпай, қанаттарын сүйрете-мүйрете қойқаңдап үш-төрт қадамдай жерге барып отырысты.

	Құзғындар сұлап қарайып жатқан әлдененің жан-жағынан қаумалап құнжыңдай бастаған мезетте күрең қасқамен шоқыта шауып Сырғабек шал да жетіп еді. Сұмдық! Өлексе дегені қызыл топырақты шоңқалдың қатқылына етбетінен құлаған адам болып шықты.

	Атынан түсе салып, сұлап жатқан адамның қасына таяп келіп, тізе бүгіп отырды да, оны шалқасынан аударып жатқызды. Қолтығының асты жылы екенін сезді де, дереу әупірімдеп алдына өңгеріп алып, таяу маңдағы бөгеттегі көлшіктің жағасына жеткізді. Бет орамалын сулап алып, әлгінің кезерген ернін дымдап, бір-екі тамшыны аузына тамызды. Ес-түссіз сұлқ жатқан байғұстың бетін сөйтіп бері қаратып, Сарықурайға алып келді.

	Аз-мұз есін жиып тілге келген Әжімұқанға Сырғабек шалдың «құдай айдап сол күні саған кез болдым» деген сөзінің мәнісі осы болатын.

	Шалдың мұны туралап келген өлімнен қалай құтқарғаны жайындағы әңгімесін тыңдап жатып, ол өзінің тірі екендігіне, мына айналадағы болмысты сезініп-біліп жатқандығына әлі де сенгісі келмеді. «Мұның бәрі – мына естіп жатқан сөздері, мына шал, мына күңгірт бөлме, анау пердесі жабылмаған, маңдайша әйнегі сызаттанып жарылған ескі терезе, осының бәрі-бәрі осы жарық дүние бетіндегі тіршіліктің белгілері емес, құр әншейін елес сияқты ма, қалай?!- дегендей ойға батты. – Мен өлген тәрізді едім ғой. Апамның даусын соңғы рет естіп барып құлағанға дейінгі тіршіліктің бәрі өзімен бірге ғайып болып, құрдымға кеткен жоқ па еді, мен қалайша тірі болам, қалайша тірі қалғанмын?!»

	Өзінің тірі болғандығын сезіну оған аса бір жеңілдік те, сергектік те әкеле қоймады. Әбден қажыған ой-санасы шым-шытырық, екіұдай ойлардың құрсауына шыға алмай, айқындығы жоқ белгісіз, меңіреу әлемнің ортасында жападан-жалғыз қалған ол, Сырғабек шалдың үйінде жер бауырлай жатып тағы бір кеш, тағы бір күн бойы сансыраған күйді бастан кешірді. Үй иесіне ол өз жайынан тіс жарып пәлендей ештеңе айтпады. Бар болғаны бір үлкен жолдың бойында жүк тиелген мәшинеден түсіп қалғанын айтты. Қайдағы жол, неғылған мәшине, одан неге түсіп қалды, одан арғысын айтуға ықыласы болмады ма, әлде айтқысы келмеді ме, сұлқ түскен қалпы үндемеді. Қуарыңқы, жұқалтаңдау келген ашаң жүзінен қажу мен азаптың іздерінен әлі толық айықпаған бейтаныс жігіттің сүлесоқ халін көзінің астымен ғана бағып, байқаған Сырғабек шал одан арғысын қазбалап сұрамады. Сұрағысы да келмеді. «Дұрыстап өзіне өзі келгесін жөнін табар, оның жеке басының тіршілігінде нем бар менің?! - деп ойлады шал.- Азып-тозғандау сияқты сықпыты болмаса, ақыл-есінің кемістігі жоқ сияқты бейшара баланың.Тиянағы жоқ бұ заманда қаладан да, ауылдан да тұрлау таба алмай тентіреп жүргендер қаншама, соның бірі болар, бәлкім. Немесе әлденеден қиямет не зомбылық шегіп, содан бас сауғалағысы келді ме екен байғұс, әйтеуір жүзінде бір торығудың көлеңкесі бар. Ия, алла, өзің жар бола гөр, жәрдем тілеген пендеңе!..»

	Сырғабек шал кеше де, бүгін де азын-аулақ малының түздегі шаруасына көп қарайламай, Әжімұқанның жағдайына мезгіл-мезгіл алаңдаумен жүрген болатын. Ұлы бесін ауа қарындасы Сейсекүл апын-күпін жетіп келді, қасында - сырқылдақ ескі «Нивасын» айдап жүрген үлкен ұлы Бекасыл. Бекасылдың Шымкенттен мұғалімдік оқуды бітіретін қызына құда түскелі сонау Арыстан ба, Түркістаннан ба, әйтеуір сол жақтардан осы сәрсенбіде құдалар келе жатқан көрінеді, соның хабарын айтқалы келіпті.

	– Маған қараған әулетіміздің үлкенісің, құдаларды үйдің төрінде отырып қарсы алсын деп, сені алып кетуге келдік, жинал...

	-Апырай, Сейсекүл-ау соншама асығатындай не бар, сәрсенбіде келетін болса, әлі бір күн жарым уақыт бар емес пе?! Әрі далада жатқан малға да қазіргі күні күнбе-күн көз салып отырмасаң, кім біледі...

	Малдан бұрын Сырғабек шалды алаңдатқан үйде сүлесоқ жатқан Әжімұқанның жағдайы еді.

	– Уақытымыз тығыз, қамданатын біраз шаруамыз бар әлі, баратын болсаң бізбен еріп жүресің, - деп дігірлеген Сейсекүл ағасының малсақтығына жыны құрыстап, табан астында кілт ете қалды.

	– Жә, ертең кіші бесіннен қалмай өзім барармын, мына тұрған жер емес пе. Жолдарыңнан қалмай жүре берің!..

	Үйге кіріп тізе бүгуге де мұршасы болмаған Сейсекүлдің келуі де, кетуі де тез болды. Сырғабек шал қарындасының өзіне қашаннан сыралғы кілт етпе мінезін елең қылғысы келмесе де, құдаларын қарсы алу шаруасына арнайылап шақыра келгенде бетін қайтарғандай болдым ба деп, көңілі сәл пәсейіп қалды. Әрі үйде екі күннен бері нәр сызбай, бей-жай сарылып жатқан, кім екені, нендей адам екені бимағұлым байғұсты ертең қайтіп жалғыз тастап кетерін де білмей дал болды. Әлі есін дұрыстап жия алмай жатқан дәрменсізге ендігі жерде қайтіп септесерін ол білмесе де, қасынан ұзай алмады.

	Ал Әжімұқан болса еңсесін езген сүлесоқ халден арыла алмай, басынан өткен тамұқ күндердің шырғалаң көріністері ойына деміл-деміл орала берді...

	* * *

	Арнаулы десанттық бөлімде әскери борышын өтеп келген Әжімұқан үйінде аунап-қунап біраз күн жатты да, қалада тұратын үлкен ағасы Мұқаштікіне кетуге асықты. Бұлар тұратын «Діңгектіде» қазір әркім өз шаруасын бағып, жеке-жеке қожалық болып кеткен. Оларға жалданып, болмашы ақшаға жұмыс істеуді шынын айтса, ар санады. Апасына қалаға барып, биылша сонда жұмысқа кіріп, келесі жылы оқуға түсетінін айтты. Шешесі ұлының мұнысын оншалықты қолайлай қоймады: «Әжікенжан-ау, қазір қалада да күй жоқ, онда барғанда алдыңнан біреу жұмыс дайындап тұрмаған болар. Онан да тым болмаса қысқа дейін ауылда бол, қолдағы үш- төрт сиыр мен жиырма шақты қойды таудағы нағашың Бидахметтің малына айдап апарып қосып, күзге шейін малын бағысуға жәрдемдес. Тірнектеп жиған азын-аулақ малын бағып жатқан нағашыңа қолқабысыңды тигіз әрі өз малыңа да қара» дегенін жүрдім-бардым тыңдады да, ақыры бір күні алды- артына қарамай, қалаға тартып кетті.

	Әркім өз басының күйін күйттеп кеткен заманда тіршілік-тиянағының берекесі қашып онша мәнісі болмай тұрған үлкен қалаға Әжімұқан бірден сіңісіп кете алмады. Мектептің қарапайым ғана мұғалімі болып күн көрісін айырып жүрген Мұқаштың інісіне қол ұшын беріп сүйемелдер жағдайы жоқ еді.

	Бірінде болмаса, бірінен екі қолға істейтін жұмыс табылып қалар-ау деген әрқилы мекеме, ұсақ кәсіпорындардың табалдырығын тоздырған Әжімұқан енді не лаж жасарын білмей дағдарды. Енді көше бойында тұрып әркімге жалтақтап, жалдамалы жұмысқа тіленушілердің қатарына барып қосылудан басқа амалы қалмағандай болып жүргенінде қалалық телеарна хабарының жүгіртпе жолынан күзетшілік жұмысқа шақырған «Ж». фирмасының хабарландыруы көзіне шалынды. Күзетшілікке қабылданудың міндетті шарты - әскер қатарында мерзімді қызмет атқарып келген (жауынгерлік арнайы күрес, қорғаныс тәсілдерін жақсы меңгерсе, тіпті дұрыс), жасы отызға жетпеген, денсаушылығы мықты адам болуы керек екен. Өзінің осы шартқа сай келетініне толық сенімді екеніне еш күмәнданбаған Әжімұқан күзетшілікті қорсынбай, сол күні-ақ әлгі кәсіпкердің жарнамада көрсеткен ұялытелефонына қоңырау шалды.

	Телефоннан әйелдің биязы, жұмсақ даусы естілді.

	– Құлағым сізде, өзіңіз жайында мәліметтеріңізді айта беріңіз…

	Әжімұқан салғаннан салып не айтарын білмей, азырақ абыржып қалды.

	– Мәліметтерім дейсіз бе?..

	– Ия, ия, айта беріңіз басынан бастап, атыңыз-жөніңіз кім дегендей?..

	– Аты-жөнім менің Әжімұқан… Жасым – жиырма бірде, әскер қатарында болғанмын… Сосын тағы не еді?..

	– Бойыңыз, тұлғаңыз?..

	– Бойымның ұзындығын айтасыз ба, бойым - бірде сексен екі…

	– Жетеді! Кандидатураңыз келіп тұр. Енді түр-сипатыңызды көреміз, мына мекен-жайға келіңіз, - деп әлгі биязы дауыс баратын жердің жөн- жобасын айтып берді.

	«Кандидатураңыз келіп тұр» деген сөзге жүрегі жарылардай қуанған Әжімұқан көп ұзамай жұмыс берушінің әлгі айтқан жеріне келді. Көз алдына маңдайшасына мекеменің аты жазылған зәулім ғимаратты елестетіп келген ол кәдуілгі қаланың бес қабатты ескі үйлерінің бірінші қабатындағы екі бөлмелік пәтерге келіп маңдайын тіреді.

	Есіктің қоңырауын басып еді, әр жағынан әлдекімнің:

	Кіре бер, есік ашық! – деген жуандау, өзімшілдеу даусы естілді.

	Есікті жәйлап қана ашып, табалдырықтың қыр көзінен аса алмай кібіртіктеп қалған мұның: «Бұл - күзетшілік жұмысқа қабылдайтын «Ж». фирмасы ма?» - деген сұрағына оң жақ бөлмеден шыққан төртбақтау келген, үстіне көнетоз джинси шолақ шапан киген қызыл сары, жібсигендеу көкшіл көзді жігіт тырс деп жауап берген жоқ. Әжімұқанға кімсің дегендей сыңаймен тесірейе қарап қалт тұрып қалды.

	Осы кезде есігі жартылай ашық екінші бөлмеден:

	Максул-л! Ол кім, клиент пе?– деген әйел дауысы естілді.

	Жоқ, клиент емес. Күзетшілік жұмысқа сұранушы сияқты сөзіне қарағанда...

	А-а, түсінікті. Кірсін маған!..

	Қызыл сары бұған иегін қағып, былай жүр дегендей ишара жасап, әлгі дауыс шыққан бөлмені нұсқады.

	Кірген бетте төр жақтағы сопақша кеңсе үстелінің басындағы арқалығы жалпақ, биік жұмсақ креслода шалқалай отырған дүрдік ерін, табақтай бетіне үйлесімсіздеу шолақ, кертік мұрынды, жыртық көздеу әйел көзіне шалынды. Әжімұқан өзімен телефон арқылы сөйлескен биязы дауысты әйелдің бейнесін басқаша елестеткен еді.

	Есіктен жәй басып кіріп, сәлемдескен бұған басын болар-болмас шұлғи салған әйел әуелі мұның өн-бойына көз жіберіп, барлай қарады.

	– Тәтей... Мана өзіңізбен сөйлескен Әжімұқан деген жігіт едім.

	– Во-первых, мен саған тәтей емеспін. Аты-жөнім – Сұлу Теменовна!

	Басшымен осылай сөйлесу әдебін есіңде ұста бұдан былай!

	Не десін, басын изеп жарайды дегендей ыңғай танытты да, үндемей отыра берді.

	Дүрдік ерін әйел оның үсті-басынан, бет-жүзінен көзін алмай, аз-кем үнсіз отырды да:

	– Ал енді айта бер,- деді дүрдей мол кеудесін алға қарай емінте түсіп. – Айта бер, айта бер, қысылма...

	– Тәтей... Кешіріңіз, Сұлу Теменовна, мана өзіңізге телефонмен айтып ем ғой есімім Әжімұқан дегем... Әскер қатарында болғам, десанттық бөлімшеде, жасым – жиырма бірде.

	– Қайдан келдің? Әке-шешең қайда тұрады, туған-туыстарың бар ма?..

	Әйел мұны кәдімгідей-ақ әбден тергеп, тексеріп, тіпті «ұйқың сергек пе, тамақсау емессің бе, ішімдікке әуестігің жоқ па» деген тәрізді де сұрақтар қойды.

	Әжімұқанның жауабы оның көңілінен шықты білем, ол:

	– Жарайды, бір айлық сынақтан дұрыс өтсең, ар жағында тағы да көре жатармыз қандай адам екеніңді, - деді даусын нығыздап. – Фирма директорының атына күзетшілік жұмысқа келісімшартпен алыңыз деген өтінішіңді жаз. Максул, мынаған қағаз бер...

	– Кешіріңіз, Сұлу Теменовна, сұрауға бола ма - мен сонда ненің күзетінде болам? Күзететін объектімді айтам да?..

	– Егер бізге шынымен жұмысқа тұрғың келсе, келісімшартта барлығы көрсетіледі, түсіндің бе? Басқа қандай сұрақтар бар?..

	Әжімұқанның басқа қандай сұрағы болсын, түсіндім дегендей басын изеп, әлгі Максул дегеннің соңынан еріп кабинеттен шығып жүре берді.

	Келісімшарттан ұққаны - клиенттерге күзетшілік қызмет көрсету жөніндегі бұл фирма әртүрлі саладағы ірі жеке кәсіпкерлерден түсетін тапсырыстарды орындайды екен, яғни олардың талабына сай келетін адамдарды күзетшілік қызметке ұсынады. Әрбір делдалдық қызметі үшін алатын біржолғы ақшаның есебінен әжептәуір күнкөрісін айырып отырған мекеменің бар атқарып отырған шаруасы осы – басқалардың күзетшілік қызметінде жүретін ыңғайлы адамдарды тауып, оларды клиент қалаған белгілі бір мерзімге жалдау. Жалданған жұмысының мерзімі аяқталғанда, мұны басқа клиентке ұсынады немесе жалдау мерзімін әрі қарай созады. Былайша айтқанда, «Ж» фирмасы – арнайы даярлығы бар жігіттерді күзетшілік жұмысқа орналыстыру мекемесі екен.

	Әжімұқанға істейтін жұмыс керек, басқасында шаруасы қанша. Максул мұның жазып берген өтінішіне қол қойдырып шықты да, бұған қолын ұсынып:

	– Жұмысқа қабылдандым деп есептей бер, жігітім. Бірақ сенің атың тым қазақбайский екен, бұдан былай «Аджик» боласың немесе «Ажмук», Бізде солай - өзімізге ұнаған атты қоямыз. Қалай, саған ұнай ма?! Таңдағаныңды қалап ал!

	– Ұнамайды, – деді Әжімұқан қитығып. – Менің азан шақырып қойған атым - Әжімұқан, оны ешкімнің өзгертуге қақысы жоқ!..



	– Сенен ешкім сұрамайды, қақың бар ма, жоқ па. «Мамашаның» орнатқан тәртібі сондай, көнсең де, көнбесең де - осылай, Ажмук!

	Қызылсары ал енді істейтініңді істеп ал маған дегендей, көкшіл көздері жымысқылана ойнақшып шыға келді де, артынша мұның арқасынан қағып, өзінше іш тартқандай шырай білдірді.

	– Вообщем, былайша айтқанда, қазақбайлығыңа қарамастан, жолың болғыш жігіт екенсің. Мықты бір клиентке ұсынғалы отыр мамаша сені...

	... Өзінің қайда тап болғанынан бейхабар Әжімұқан нағыз қияметтің қамытына сол жолы өзі барып кіріп еді.

	Мықты клиент деген кісі – қаладағы бірқатар түнгі клубтарды билігінде ұстайтын адам болып шықты. Жасы қырықты орталаған, тып- тығыз бұйра шашты, толықша келген, кеуделі, орта бойлы шымыр жігіт оның сыртқы түр-сипатына көз тоқтатып қарады да:

	– Қалай өзің, мықтысың ба? – деп сұрады иегін сәл ғана көтеріңкіреп.

	Мықтымын деп өзін-өзі қалай мадақтай салсын, Әжімұқан бір мезет оған аңтарыла қарап, не айтарға білмей мүдіріп қалды.

	– Әлде мықтымын деуге өзіңнің толық сенімің жоқ па? – деді ол мұның үнсіздігін өзінше жорамалдағандай болып.

	Енді жауап қатпай кідіріс жасаса, өзі туралы әлдеқалай басқаша ойлауы мүмкін екенін түйсінген Әжімұқан:

	– Оны уақыт көрсетер деп ойлаймын! – деді даусын барынша нық, сенімді шығаруға тырысып.

	– Дұрыс айттың, жігітім! Уақыт және істеген ісің көрсетеді. Келістік әзірге. Менің есімім – Барсар Кенжин!

	– Мен - Әжімұқанмын...

	Әжімұқан өзінің қандай торға келіп шырмалғанын бірер аптадан соң барып білді. Алғашқы күндері Барсардың қарамағындағы күзетшілер деп аталатын топтың жігіттерімен танысып, қала сыртында орналасқан коттедж қалашығындағы аумағы атшаптырым маңайды алып жатқан жердегі оның үш қабатты үйінің қарауылы болып жүрді. Үстіне шаң жұқпайтын, күн аралатып ауысып тұратын мынандай жайлы жұмысқа іліккеніне ол алғашқы күндері кәдімгідей қуанып жүрді.

	Ағасы Мұқаш інісінің жұмысқа орналасып, өз тірлігін өзі жасап жүргенін әрине құп алды.

	Барсар қаладағы үйінде тұрып, коттеджді өзімен бірге іс айналасында жүрген келім-кетім кісілерді, қонақтарды қабылдайтын оңаша демалыс үйі әрі кеңсе ретінде ұстайтын. Ал үлкен үйдің ең төменгі жартылай жертөле қабаты – үй күтімін жасайтын аспаз, бағбан сияқты қызметшілерге берілген еді.

	Әжімұқанның Барсар үйінің күзетіндегі тыныш, жайлы жұмысы көпке созылған жоқ. Өзінің кезекті ауысымына келген оны күзетшілер тобының бастығы, Барсардың оң қолы Мансұр:

	– Бүгін кешке рейдке барасың. Өте жауапты тапсырма – бастықтың қасында боласың, - деді қысқа қайырып. – Осы жерден кетесіңдер, күт!

	Қандай рейд, қандай жауапты тапсырма, Әжімұқан бейхабар күйде, ештеңе біле алмай дал болды. Қысқа-қысқа сөйлеуге дағдыланған, көп ашыла бермейтін, қара сұр жүзінен жылылықтың азғантай да нышаны сезілмес Мансұрдан өзіне жүктелетін тапсырманың мән-жайын сұрауға батпады. Мұндағы тәртіп солай шығар деп ойлады ол, тапсырма алдың - болды, ешқандай сұрақ қойылмауға тиіс.

	Барсар төрт жігітті басқа машинамен жіберіп, Әжімұқанды өзінің қасына, қарасұр «Cadillac – Escalade» джипіне отырғызды.

	– Жігітім, бүгін қаладағы ең үлкен объектіміз - «Жұмақ ситиге» барамыз. Бұл – бізден басқалар да көз сұғын салып жүрген жер. Қаланың ықпалдылары да осы жерде шабармандарын ұстайды. Үркектемеуіміз керек әрі сақтық та қажет, түсіндің бе?..

	Барсардың неден үркектемеу, неден сақ болу қажеттігі жөнінде айтып отырғанын мүлде түсінбесе де, ол «түсіндім» дегендей, басын болар-болмас изеп ишара жасады.

	Әжімұқан сол күзгі түндегі рейдтен соң өзінің қандай ортаға түскенін бір-ақ білді. Бұл әншейін бір күзетшілік емес еді, ірі рэкеттік топтың басқа топпен текетіресінде итаршы қолшоқпар болып, басын айқын қатерге байлайтындардың қандыбалақ жұмысы еді.

	Барсар рэкеттері өздерінің қаскөй дұшпандары - осы «Жұмақ ситиге» арандарын ашқан қаланың тағы да басқа түнгі клубтарында билік жүргізетін Ағыман тобымен үнемі қырғи-қабақ болатын. Олардың осындай көрінеу басынуына көнетін Барсар ма, бір-екі рет оларға жақсылап тойтарыс берген. Міне, сол тойтарыс-ұстасулардың арты бүгін екі «қошқардың» бір-бірімен бетпе-бет амалсыз жолығысуына итермелеген еді. Әдетте мұндайда сөзбен бәтуаласудан ештеңе шықпаса, шайқасқа түсуден тайсалмау қажет, Барсардың үркектемеу деп меңзегені сол болатын, мұны Әжімұқан кейіннен барып ұқты.

	«Жұмақ ситидің» егесі болу керек, ұзынтұра, қушық беттеу, дудыраған шашы желкесінен асып, арқасына қарай жатқан, жасы шамасы қырықтың о жақ, бұ жағындағы қара торы жігіт ғимараттың артқы бетіндегі екінші қабаттан басқыштан жеп-жеңіл жүгіре басып түсті де, бұларға таяп келіп, бетінің ұшы сәл жыбыр еткендей болып, Барсарға жасандылау жымиыспен қолын ұсынды.

	Барсар артынан ілесіп келе жатқан бұларға иегін сәл ғана бұрып, сұқ саусағын қадап, осында қала тұрыңдар деп белгі берді де, әлгіге ілесіп, ат шаптырымдай бірінші қабаттың түп жағында, бұрышта орналасқан бөлменің есігіне қарай беттеді.

	Түнгі клуб ғимаратының думанға арналған кіреберіс жағындағы бөлігінен ғаламат дыбыс күшейткіштің екпінімен жаңғырыққан даңғыра музыканың үні жер-дүниені солқылдатып тұрғандай. Үлкен қаланың бұл да бір өмірінің көрінісіндей, ештеңеден қамы жоқ көңілді тіршілікпен түн ауғанша уақыт өткізетіндердің әрі пана табар жері, әрі бизнес әлемінің бір пұшпағы еді. Барсардың өктемсоқ лас бизнесі де осындай жерде көңілді тіршілік орнатып, содан шаш етектен пайда тауып отырғандардан алым алудың арқасында өрістеп тұрған болатын. Сондықтан да Ағыман бастаған рэкетшілер тобын қайткенде де бұл маңға жолатпаудың амалын іздеген оның нендей әрекетке бара алатыны анық еді. Бірақ сол түні Барсар күткен қақтығыс болмады. Түннің бір уағына шейін сол төңіректен ұзамаған олар

	«Жұмақ ситидің» жұмысы аяқталысымен үйді-үйлеріне тарасты.

	Өзінің кімдердің қолшоқпары болып жүргеніне көзі жетіп, не амал істерін білмей дағдарған Әжімұқан ертеңіне ілбіп отырып, әлгі өзімен шартқа отырған «Ж» фирмасына барды. Фирманың үлкен бастығы Сұлу Теменовна жұмыс орнында жоқ екен, келісінің мән-жайын Максулға айтуына тура келді.

	– Жоқ, Ажмук мырза, енді бір жылға дейін сенің қыңқ деуге хақың жоқ, шартта солай жазылған, өзің әйбәттап тұрып оған қол қойғансың: Ендігі қожаң – Барсар. Сол шешеді сенің бір жылға дейін не істеп, не қоятыныңды, түсіндің бе!?.

	Максул жібсиген көкшіл көзінен жымысқылау мысқыл ұшқындатап, сигаретінің түтінін бір езулетіп шиырып қойды.

	– Ал олай-бұлай қиқаңдайтын болсаң, жазаңды Барсардан аласың...

	– Қандай жаза? Не үшін? Егер менің мұндай жұмысты істегім келмесе, кімнің зорлауға қақысы бар?!

	– Қақы-мақы дегенің – әшейін баланың былдырағы. «Қазақбайсың» дегенім сол ғой сені о баста. Ақымақ болмасаң, сенің десанттық «данныйларыңның» қандай жұмысқа қажет болғанын бірден-ақ түйсіктеуің керек еді ғой. Енді келіп былай дейсің. Фирма сенің ойыншығың емес, қаласам – істеймін, қаламасам – істемеймін дейтін. Разговор окончен, кругом марш!

	Кісімсіген Максулдың басына сөйлегеніне қорланған Әжімұқан бәріне қолын бір сілтеп, ауылға тайып отырғысы келген, бірақ шартқа қол қойдың, енді бір жылға дейін тырп ете алмайсың деген сөзге іркіліп қалды. Бар-жоғы бір жыл болса, шыдап көрсе қайтер екен деген ой қобалжыған көңіл-күйіне аз-кем тежеу салғандай болғанымен, әрі-сәрі халден бәрібір арыла алмай, бірер сәт кәдімгідей пәсейіп қалды.

	Мансұрдың жегі құрттай жемір де жіті көзі оның бұл көңілсіздеу өзгерісін қалт жібермеді.

	– Жігітім, бұл жұмыс бос белбеу ынжықтықты көтермейді. Байқа, ширамасаң - шефке ұнамайсың. Ал оған ұнамаудың арты қиынға соғады!

	Тағы да сол зілмуір сесті сөз. Қазіргі халі - қожайынның қарғыбау тағып айтаққа салар иті сияқты екендігін есіне салдыратын сөз... Жаны күйсе де, күймесе де – осы кіріптарлыққа өз еркімен бұғауланған жағдайына бір жыл бойы амалсыз мойынсұнғаннан басқа лажы жоқ екен.

	Әжімұқан Барсардың айтағымен жүрген, озбыр әрекет жасауға еті өліп кеткендердің қатарынан бәрібір кете алмайтынын анық білді. Ағыман тобымен тау жақтағы оңаша бір демалысжайдың маңында болған үлкен төбелестің бірінде алғашқы сын-сынақтан та өтіп үлгерді.

	Басқалардан гөрі ұстасуда қимылы айлалы да серпуінді Әжімұқанның сол шайқастағы батылдығы Ағыман жігіттерінің есінде мықтап қалған еді. Бұдан былай олар сырт көзге пәлендей ытырынып та тұрмаған, түр-сипаты момындау көрінетін бұл жігіттен сақ болу керектігін көңілдеріне берік түйіп кеткен болатын.

	Барсардың да оған көңілі толып жүрді. Үнемі қасында ұстайтын сенімді сарбаздарының қатарына алды да, көп ұзамай өзінің бас оққағары етті, сөйтіп ол тез арада қожайынның сенімді адамдарының біріне айналды. Бастапқыда әрекеттері өзіне жат көрінген ортаның өміріне амалсыз мойынсұнған Әжімұқан уақыт өте келе бұларға бойын ептеп үйрете бастағандай.

	Үлкен қаланың дағдылы, ағымдағы жайбарақат тіршілігінен тысқары өмірдің ортасында жүрген бұлардың өз заңы бар еді: ештеңеден тарықпай «дұрыстап» өмір сүру үшін қайткенде де өзіңе қарсы тұрғандардан басым болуың керек екен. Басымдығыңды айқындай алмасаң – қалтаңа күнбе-күн құйылып жатқан нәпақадан айырылғаның. Басты қатерге тігетін мұндай іске жемсауы бүлкілдеген мықты бүркемең - арқа сүйерің болмай, батылдық жасау екінің бірі қолынан келмейтіні анық, Барсардың өзіне-өзі сенімді қимылы осыны айғақтағандай еді.

	Барсардың қарамағындағы «жұмысының» уақытша екендігіне деген сенімді көңіл түкпірінде ұялатқан Әжімұқан бұлардың мынандай тайталасты лас өмірінің иіріміне біржола түсіп кетпеуге әр кез іштей серт етумен болды. Қазір қыс аяғы, енді бес-алты ай шыдаса, бұл қамыттан босанатыны кәміл.

	Бірақ сұмдығы неше алуан әрекеттерге толы әр күнгі тұрпайы да тағы тіршілік өз дегенін істетпей қоймады. Ағыманның адамдары оның ізіне түсті. Барсардың сенімді серігіне айналған Әжімұқанды қолға түсіріп, оның иелігінен біржолата ажырату арқылы қарсыласына олар мықтап қыр көрсетуді ойға алған болатын.

	Оны Ағыманның жігіттері қапияда, оңашада әдейі төбелеске арандатып, қолға түсірді. Сол күні мұны күні-бойы аңдып, қастарына өздерінің бір бикешін ертіп алған топ бой тасалап, Әжімұқанды кешке аялдаманың маңайынан торуылдады. Алдын ала жасалған жоспары бойынша ол автобустан түсіп, көше бойымен үйге қарай жүре бергенде әлгі сұмдардың арасынан бөлініп шыққан екі «бұзақының» қармауына ілігіп, жазықсыздан- жазықсыз зорлыққа ұрынған бишараның рөлін ойнаған әлгі бикеш бұдан жанұшыра ағатайлап көмек сұрайды.

	Жалма-жан, ешбір ойланбастан әйелді құтқаруға ұмтылған Әжімұқан олармен шарт-шұрт айқасып, әлгілерді көз ілеспес қимылымен ұрып, сұлатып түсірген кезде, бишарасынған қыз: «Ойбай! Мынау бұзақы өлтірді, өлтірді мыналарды!» - деп енді басқаша айқайға басты.

	Осы кезде жан-жақтан анталай ұмтылған Ағыманның құзғындары оны қоршап алып, жан-жағына қармануға мұршасын келтірмеді. Екі бүйірінен соқтыққандарды шыр айнала серпіліп қағып түсіре бергенде, арттан, алдан, ту сыртынан қатарласа шабуылдаған соққының бәрін бірдей тойтаруға шамасы жетпей, бастан тиген қатты соққыдан көз жанары кенеттен жарқ етті де, төңірегіндегі, оң-солындағы кеңістік қас-қағымда мұнарланып кетті. Одан арғысы – тұңғиыққа шым батып, сіңіп кеткендей, ештеңені білген де, сезген де жоқ...

	Есін жиған сәтте байқағаны – оң қолын білезігінен қысқан қолкісен бір ұшынан ескі, тоз-тозы шыққан темір кереуеттің басына бекітіліпті.

	Қатты соққыдан дүрдиіп ісіп кеткен ернін тілімен азырақ дымдағысы келіп еді, тобарсып, құрғап аузына симай жатқан тілі икемге келе қоймады.

	Осы кезде бөлмеге кең маңдайы жалтыраған, тақырбас, дене тұрқы тығыншықтау, қара сұр жігіт кіріп келді. Бұл Ағыманның өзі еді.

	Жүзіне суықтау мысқылды жымиыстың табы ұялаған ол, жартылай ашық қалған есік жаққа бұрылып:

	– Бері кел! – деп әлдекімді бұйыра шақырды.

	Сол мезетте жылмың етіп кіріп келген, шүйдесі қатпарланған сойталдай жігітке:

	– Қолын босат! – деді ол қатулана сөйлеп. – Шаш ал десе, бас алатын қылықтарыңды қашан қоясыңдар осы!?

	Қолкісеннен босағасын орнынан тұрғысы келіп еді, тізесі қалтырап, ұйып, жансызданып қалған оң қолы зіп-зілдей болып көтертпеді. Ағыман оны қолтығынан сүйеп, кереуетке отырғызды. Әлгі сойталдай немені жұмсап, бір шиша су алдырды.

	Мә, іш! Кенезеңді әбден кептіріп, шөлден өлтіре жаздапты ғой, мыналар!..

	Әжімұқан Сарыағаштың суы құйылған құтының тығынын сырт еткізіп бұрап жіберіп, жалма-жан аузына апарып, езуінен төге-мөге лекілдете жұта бастады. Осы сәтте оған бір жұтым судан басқа ештеңенің де қажеті жоқ болатын, тек қана – бір жұтым су!..

	Аз-мұз есін жиған Әжімұқан, бұған жүзін сәл қырын беріп езуіндегі темекісін құшырлана сорған Ағыманға көзінің астымен сүзе қарап, тағы бірер мезет үнсіз отырды.

	Үнсіздікті Ағыман бұзды. Әжімұқанға ол оқыс жалт бұрылып қарады да, шықшыт еті сәл жыбыр етіп, суық сөйледі.

	– Сенің еш жазығың жоқ, қоятын кінәм да жоқ, осыны түсін, жігітім. Алайда саған айтар бір-ақ шартым бар - сен бұдан былай, тап осы күннен бастап, ия, қайталап айтам, бүгіннен бастап, айтқаны айдай әлемге жүріп тұрған, күштімсінген қожайыныңа қызмет етуді доғарасың. Яғни, бұл қаладан қараңды жоясың. Оған көнбесең... ия, көнбесең әңгімеміз басқаша болады. Ұқтың ба мені?

	Әр сөзін қадап-қадап айтып, нығыздаған Ағыманның сұрланған кейпі біртін-біртін ызбарлана түсті. Әжімұқан тырс демеді, ештеңені естімегендей, меңірейіп отыра берді.

	Ол тағы сөйледі. Тағы да осы сарындас сөз. Оған бұл қалада орын жоқ, басының амандығын ойласа, қайткенде де кетуі керек екен. Өз заңымен өзінің ғана өктемдігін танытып тұрған мынаның алдында дәрменсіздің күйін кешіп отыра беруге Әжімұқанның бұдан әрі шыдамы жетпеді. Орнынан қарғып тұрып, атылып барып Ағыманды қапыда қалдырып, жыға-мыға омыраудан алып еденге сұлатып түсірді. Бәрі де көз ілеспестей қас-қағымда болды. Бірақ есік сыртында тұрған оның құзғындары мұны бұдан арғы әрекетке барғызбады.Тізеден қағып, құлатып, алды-артынан бірдей сілесін қатыра соққылап, талдырып түсірді.

	Өлі мен тірінің арасындағы халде қанша жатқанын ол білген жоқ. Сәл есін жиғандай болған бір марғау халде әлдекім оның білегін жалаңаштап, көк тамырына ине салғандай әрекет жасады. Бар-жоғы сол-ақ екен, жан-тәнінің ауырсынғанын сездірместей өзгеше мамыражай әлемнің ішіне еніп жүре берді. Тәніне иненің ұшымен енгізілген есірткінің уыты осы бір сәттен Әжімұқанның ой-санасын мұнарта бастап еді.

	Өзінің шартына мұны көндіре алмаған оны осылайша есірткіге улап, құрдымға кетіргісі келген Ағыманның зұлым әрекеті жүзеге асты. Әжімұқан осы күйде он күн бойы қапаста ұсталды. Өзінің сұмдық жағдайға тап болғанын сезген ол бар күш-дәрменін салып қарсылық көрсетуге тырысып көріп еді, мұнысынан ештеңе шықпады. Аяусыз соққыға жығып, қол-аяғын байлап, құрсап, зорлықпен егілген есірткі оның бүкіл тәніне шым-шым бойлап, ерік-жігерін мұқалта берді.

	Аяқ астынан үшті-күйлі жоғалып, хабар-ошарсыз кеткен Әжімұқанды ағасы Мұқаш жамандыққа қимаса да, бір қатерге басы байланғанын анық сезгендей еді. Ауылға бірден хабар салуға батпай, полицияға хабарлап, оның жұмыс орнына барып іздеу салғанымен он күн бойы оның өлі-тірісінен бір сыбыс болмады.

	Тау жақтағы шеткері саяжайлардың бірінде, шағын ғана, елеусіздеу бір бәкене үйге қамалған оны бір кеште әлдекімдер келіп босатты да, далаға шығарып жіберді. Мезгіл наурыз айының ортасы болғанымен, түн қараңғылығы жайлап келе жатқан қою іңірде кәдуілгідей қыстың сызы - ызғарлы ауаның лебі бар. Жеңіл мамық күртешесінің жағасын көтеріп алып, бүрсеңдеген қалпы Әжімұқан ылдиға қарай дедектей жөнелді. Аз күнде қиямет қорлық пен тән азабын шеккен жерден тез ұзап кеткісі келді – қазіргі бар ой-ынтасы осы тозақтан шұғыл алыстап, қалаға жету.

	«Қалаға жетсе – өзін құрдымға жібере жаздағандардың азаптауынан құтылады, өзінің қалыпты өміріне оралады. Шытырман жаман түс көріп оянғандай, бәрі-бәрі демде-ақ ұмыт болады. Ұмытамын, ұмыт болады бәрі де... »

	Өкінішке орай бастан кешірген қиянатты ұмыту үмітін санасын жайлай бастаған есірткінің уыты біржола үзіп тынатынын ылдиға қарай дедектеп бара жатқан ол әлі тап сол мезеттерде білмеген еді.

	Інісімен аман-есен қауышқанына мәз болған Мұқаш, бауырының нағыз ауыр азаптың тұтқынына айналып оралғанын сезбеді. Әжімұқанның өзі де ештеңені қаперіне алмаған еді, әйтсе де оралған күннің ертесіне-ақ өнебойын енжарлық меңдеп, есеңгіреткен бір беймәлім зіл бүкіл тәнін сірестіріп бара жатқандай, оқыс күй еңсесін көтертпей қойды. Көңіл ауанында кенет сол әлгі он күн бойы өзін қапаста тұмшалаған таудағы үйді аңсағандай құлшыныс пайда болды. Намысы қорлық азабына күйінгенімен, жан-тәні дәл мұншама шыдамастай халдің құрсауында болмаған еді. Ерік-жігері мұқалып, өн-бойын құрсаған шектен тыс сол беймаза халі оны ертеңіне сол үйге ықтиярсыз алып барды.

	Ағыманның адамдары Әжімұқанның өздерінің құрған тұзағына біржола келіп байланғанын жазбай білді. Таңдайға салатын бір түйір ақ «дәрумен» немесе бір ине есірткі дәріге бола кім-кімнің алдында ол басын июге даяр еді, оларға керегі де осы болатын. Ол Ағыманның құрған торына осылайша біржола шырмалып тынды.

	Әжімұқан Барсардың тобына қайтып оралған жоқ. Оралса да, бұдан былай олардың арасында бір күн де өмір сүре алмайтынын білген еді.

	Оның ешқайда жоғалмағаны, Ағыманның барып кел, шауып келінде жүргені Барсарға мәлім болысымен, екі топтың арасындағы шиеленіс одан әрі өршіді. Мұның арты әрі-беріден соң Әжімұқанның басына қатер төндірерліктей жағдайға әкелді. Оққағарының сатқындығын бұрынғы қожайыны кешіргісі келмеді, оның көзін құрту ойлаған ол Әжімұқанды қайткенде де қолға түсіруді ойластыра бастаған болатын. Міне, осындай сұмдықтың ойластырылып жатқан күндерінің бірінде әлгі үнемі іштен тынып жүретін қара сұр Мансұр, Барсардың оңқолы мұның телефонына ойламаған жерден қоңырау шалды.

	– Ей, балақай, тыңда мені. Тырс деп дыбысыңды шығармай тыңда! Сатқындық жасағаның үшін шеф сенің үкіміңді кесіп қойды. Дереу көзіңді жоғалт, әйтпесе құрисың. Жассың ғой әлі, бір-біріне – аш көз қасқырдай қарайтын, аяушылық сезімі мұқалған адамдардың өз тіршілігі жолындағы қатігез сұмдығынан бейхабарсың. Ауылдан келген сенің осы күнәсіз аңғалдығың үшін құпиялап айтуға мәжбүрмін осыны, бұл қаладан бүгін кетіп бол, естисің бе, тап бүгін!..

	Әжімұқанға бұл жайсыз хабар тура төбеден түскендей әсер етті. Басқа емес, әсіресе Мансұрдан мұндай сөздің шығуы таңғаларлықтай еді. Басын қос қолымен сығымдай ұстап, төмен қарап отырып қалған ол, қапелімде не істерін білмей дағдарды. Мансұрдың «бұл қаладан бүгін кетіп бол» деген бұйыра қатқыл айтқан жанашыр сөзі құлақ түбінде шыңылдап тұрып алды.

	Бір ойы «бұл бәлкім арандату болар-ау» дегенге бұрады, бірақ, егер шынымен-ақ Мансұрдың сөзі рас болса қайтпек?!

	Өзін қоярға жер таппаған Әжімұқан сансыраған ойын да, бойын да жеңілдету амалын тағы да әлгі таңдайға басар «дәрі-дәруменінен» табады да, алаңсыз рахаттың мамыражай әлеміне енеді. Ал сол әлемнің ортасынан оралған кезде тағы әлгі Мансұрдың сөзі миында дыңылдай бастады. Кеш бойы осылай - бір айығып, бір мұңайып сандалумен болды.

	Соңғы екі-үш айдан бері інісінің мінез-құлығындағы әрі-сәрі елегізулі өзгерістен Мұқаш пәлендей сезік алмаса да, оның бойындағы бұл құбылысқа оқтын-оқтын ойлана қарап жүрген еді. Сыр тартып, әрнені шұқылап сұрастыруға сол бір жоғалып кету оқиғасын оның ойына түсіргендей боламын ба деп те ойлағаны рас.

	Алайда үйге бір кіріп, бір шығып, мазасызданып жүргенін байқаған Мұқаш оның әлдене айтқысы келіп, бірақ шешіліп айта алмай қиналғанын анық байқады да, оңашалап сөзге тартып, қиналысының мәнісін сұрады.

	Тап осы ашық сөйлесетін мезетті іштен тынып көптен күтіп жүргендей, Әжімұқан көкірегінде тымырсыған ащы запырандай шындығын өкіре, ағыл- тегіл жылап отырып айтты. Басын әркі-тәркі еткен сандалысының ақыры бүгін таңертеңгісін Мансұрдан әлгіндей жәйтті естуімен тынғанын жасырмады.

	– Мұқаш аға-а, айналайын жан аға, мен енді бұрынғы Әжімұқан емеспін, мүлдем басқамын, бәріңе де жатпын. Бәрібір мені күтіп тұрған зауал біреу-ақ... Мен көздеріңе күйік болмай қарамды жоғалтуым керек, басқа амал да, жол да жоқ маған. Мен біткен адаммын, құрыған адаммын, ағатай...

	Інісінің ебіл-себіл жылаудан домбыққан бет-жүзіне жаны сыздай, жүрегі езіле жабырқай көз тастаған Мұқаш оны нендей сөзбен жұбатарын білмеді. Арқасынан сипап, дір-дір еткен қолынан ұстады.

	– Жасыма, болды енді... Өмірдің саған салған сыны - қатал, бірақ ендігі жерде бәрі өз қолыңда. Өмірден түңілердей ештеңе бүліне қойған жоқ, жылдар бойы есірткімен уланғандар да емделіп қатарға қосылып жатыр ғой.

	Емделесің. Ешкімге сездірмей, жасырын емдетеміз, жеңгеңнің жақын туыс ағасы - қаладағы наркодиспансердің бас дәрігері. Әлгі құзғындардың талауына тірі тұрғанымда бермеймін, қорықпа. Қолыңа ал өзіңді, көз жасыңды сүрт, жігіт емеспісің сен?!

	Сол күні кеште Әжімұқан бұдан былайғы тағдырының кілті ағасының қолында тұрғанын айна-қатесіз сезініп еді.

	... Диспансерде үш ай бойы емделгеннен кейін Әжімұқан мына қатігез қалада бір күн де аялдағысы келмеді. Көшенің әр қалтарысынан Ағыман мен Барсар сияқтылардың қарақшы-жендеттері анталап шыға келетіндей, бас салып мұны талап, жеп қоятындай үрейден арыла алмады.

	* * *

	... Бір жарым тәулік жүріп, ертеңгісін пойыздан түскен Әжімұқан ешқайда бұрылмай, станса сыртындағы үлкен жолға қарай тартты. Жол- жөнекей кетіп бара жатқан мәшинелердің біріне мініп, тезірек ауылға жеткісі келді. Айдау жолдан бұру, бір бүйірде жатқан «Діңгектіге» бұл арадан күніге жалғыз рет қатынайтын әрі ырғалып-жырғалып түс ауа бір-ақ жүретін қорапша ескі автобус – сенімді көлік емес еді.

	Сәскеге тырмыса тесірейген күннің астында, лүп етер лебі жоқ тымырсық ыстықта ерні құрғап, тілі тобарсып шөлдеген Әжімұқан иығындағы аспалы сөмкесіне салып алған екі шиша судың біреуін демде тауысып қойды. Жол бойында ұзақ сарсылған ол бір көлікке ілігу үмітін үзе бастаған кезде, биік қорабы сұр брезентпен бүркемеленген үлкен «КамАЗ» мұның тұсынан сәл өтіңкіреп, жол жиегіне ысылдап-пысылдап барып тоқтады. Әжімұқан сөмкесінің бауын иығына жүре-мүре ілген күйі жүгіре басып жеткенше абажадай биік кабинадан жерге екі адам секіріп түсті. Біреуі рөлде отырған дударбас, таңқы танау, жалпақ бет жігіт ағасы да, екіншісі - жас шамасы, сірә, Әжімұқанмен шамалас, көз жанары -ұйқыдан серги алмай тұрған адамдай кірбиіңкі, бет-жүзі бозғыл, жағына пышақ жанығандай, жұқалтым ақсұрлау жігіт.

	Әжімұқанмен жөн сұраспастан бұрын олар мәшиненің жол жақ қапталына қатарласа тұра-тұра қалып, кіші дәрет алды.

	Қуықтарын босатып шаруаларын бірыңғайлағасын барып, темекісін тұтатқан әлгі дударбас ересектеуі бұған:

	– Ия, жігітім, қайда жол тарттың? – деп иегін қағып. – Алысқа ма? Біз алысқа кетіп барамыз, шекарадан әрі асып Ресейге...

	– Жоқ, мен мына Діңгектіге барам, осы жерден бар-жоғы жетпіс бес- сексен шақырымдай жер ғана.

	– Діңгекті? Ол осы жолдың бойындағы ауыл ма еді, әрлі-берлі қанша қатынап жүрмін, ондай әлгі нені, то есть ауылды көзім шалмапты?..

	– Ол бұл жолдан былайрақта, тұсынан түсіп қалам, ағасы, егер ала кетсеңіз... Сұрағандарыңызды беремін.

	Дударбас қасындағы жастау серігіне бір көзін қысып, мырс етіп күлді.

	– Сұрағандарыңды беремін деп тұр ғой, қалай аламыз ба, Толян?!

	– Сұрағанымызды берсе, әрине, - деді, түрі - қазақ, аты - орыс әлгі Толян көзінің астымен бұған сүзе қарап. – Егер тайқып кетпесе...

	КамАЗ жүргізушілерінің көмескілеу сөйлеп, ым-жымдасқандай болған кейіптеріне онша мән бермеген Әжімұқан қайткенде де ауылға жетіп алуға асықты.

	Аж-гүж ыңырана қозғалып, жол үстіне шыққасын ауыр машина көп екпіндемей, бір сарынды орташа жылдамдығынан айнымады. Кабинаның артқы, демалатын бөлігінде бір шынтақтай жайғасқан Толянның аузына дамыл болған жоқ.Тергеп, тексеріп дегендей, Әжімұқаннан болымсыз оны- мұныны сұрастырумен болды. Қаладан ауылға келе жатқандығын бір сөзбен қысқа қайырып айтса да, «оқисың ба, жұмыс істейсің бе, әлде жұмыссыз сенделіп жүрген адамсың ба» деп, шымшылап сөйлеп, тағы да қоймады. Толянның тым шектен шығып бара жатқанын ескерткендей, дударбастың: «қойсаңшы, ей, не жұмысың бар біреуде» деген сөзін ол қыстырған да жоқ. Еліре сөйлеп, Әжімұқанның желкесіне қарай төніп, еміне түсті.

	– Жоға-а деймін-ау, адам деген жөнін айтпай ма, дұрыстап, - деп өзеуреді әлгі неме. – По-свойски сұрасам, қаладан келем, ауылға барам дейді, оны айтпаса да білеміз ғой... Өзі былай, сұратпай-ақ айтпайды ма кім екенін? Түріне қарасаң, «мәмбет» емес сияқты...

	– Ай-ай, Толян, Толян!.. Тағы да белгілі әніңе басып келе жатқан сияқтысың ғой, жаңағының арасынша аузыңа үптеп үлгергенсің бе әлгіңді, жолға шығарда ант-суыңды ішкенің қайда?! – Дударбас қынжылыс білдіріп, басын шайқады.

	Желкесіне мініп отырған әлгіге Әжімұқан көзі алақ-жұлақ етіп, оқыс қарап қалды. Іші-бауыры қалтырап, өн-бойын діріл билеп кеткендей болды. Енді ғана кімдерге тап болғанын сезіп-білгендей, мазасыз халге түсті. Өткен күндерінің сұрқай елесін біржола есіне алмауға бекініп, сол сұмдыққа өзін тап қылған қатігез қаладан безіп келе жатқандай болған оның ой-санасын мына көрініс табан астында аласапыран етіп жіберді. Маңдайынан суық тер бұрқ ете түсті. Толян болып қуып келе жатқан сол есалаң дерт елірмесінің тағы да қыр соңынан қалмағанынан тіксіне шошынғандай, даусы еркінен тыс, көмейінен әнтек жыртылып шықты.

	– Тоқта-а-а!..

	Дударбас әнтек селк ете түсіп, тежегішті шұғыл басқан кезде, доғалақ тасжолдың тақтадай бетіне ойбайлай үйкеліс жасап, ауыр КамАЗ бұлталаң етіп, жартылай айналып барып, үлкен жолға кесе көлденеңдей тұрып қалды.

	– Ах ты, сволочь! - Көзінің оты ұшқындап, ежірейіп кеткен дударбас шап беріп, бір қолымен Әжімұқанды омыраудан ала түсті. – Мен саған көрсетейін, тоқтаны!..

	Ол оң қолын бұған қаратып сілтеймін дегенше, иегінің астынан әрі шықшыттан оңдырмай сарт ете түскен шалт соққыдан көзінің оты қас- қағымда жарқ ете түсіп, қапелімде есін жия алмай қатты есеңгіреп қалды.

	Кабинаның екі жақ есігіне алма-кезек соғылған Толян басын ұстап ыңырсып жатты...

	Әжімұқан жерге қарғып түсті де, жол сөмкесін иығына асып алып жөней бергені сол еді, есін жиған екеуі ытқып келіп оған тарпа бас салмақ болды. Сол мезетте бұлт етіп бір қапталға ыршып түскен ол, көзді ашып- жұмғанша аяқ-қолын бірдей қайшылай жұмсап, біреуін кіндіктен жоғары, төс шеміршектен, екіншісін қос бүйірден алма-кезек ұрып, екеуін екі жаққа есінен тандырып сұлата салды. Кімге ұрынғанын білмей, әбден есеңгіреген сорлылар жол бойында қала берді.

	Әжімұқан шілденің аспан айналып жерге түскендей ыстығында жолсызбен, алды-артына қарамай, алқына басып жүре берді, жүре берді. Қайткенде де алыстап кеткісі келді әлгі маңнан. Ауылға түбінде бір әупірімдеп жетер, ал осы тап қазір ойына қайдағы-жайдағыны еміс-еміс елестетіп жіберген сұрқай маңнан, әлгі құрып кеткір Толяннан алыстауы, безуі керек.

	Сол беті, шөлден қаталап, есінен танып құлаған өзін Сырғабек шал туралап анық келген өлімнен құтқарған ең соңғы мезетке шейін миында сол сұмдықты есіне түсіріп, әлсіз жүйкесін қозғап жіберген көріністен алыстау туралы ой зыңылдап тұрып алған еді.

	* * *

	...Өзін ажалдан құтқарып, үйіне паналатқан шалдың ауық-ауық бұған берген оны-мұны тамағына, ет қатқан ыстық көжесі мен шәйіне тәбеті болмаса да, оның бәйектеген қамқорлығына көңілін жібіткендей еді, бірақ өн-бойы құрыстап, бәрібір дұрыстап бір серги алмады.

	Алғашқы күндері осы мекенге, мына шалдың үйіне ғайыптан-ғайып пайда болуы өңі емес, түс сияқты көрінген халден арыла алмаған ол әлі ұйқысынан дұрыстап оянбаған адамдай, айналасына меңірейе қараумен болды. Дертінен арылды ма десе, арылмағаны ғой. Ауылға жетем деп ынтыққан мені сол сұмпайыларға ойда-жоқта түрткілеп кезіктірген нендей сиқыр еді. Соның, әлгі Толянның есалаң күйінің күйелеші мұның санасынан әлі көмескілене қоймаған дертті халді қайта қоздырып кеткенін қайтерсің.

	Енді тағы да құрыстай бастаған жан-тәніне, әлденеге байыз таппаған көңіліне дәру боларлық сол құрып кеткір әлгі бірдеңенің жетпей жатқаны анық, бірақ оны қайдан табады? Қайдан іздейді? Тап қазір басы ауған жаққа қарай безіп, жер-дүниені тінткілей кезіп кетсе де, көңіл ауаны, жан болмысы тілеп жатқан ол «дәруменді» таба алмасы анық. Оны енді қайтып іздемеуге іштей серт еткені қайда? Сертін тәрк етсе, бойын жайлаған опа бермес құлшынысты жеңе алмаса, кім болғаны? «Онсыз өмірдің мұнартқан сағымға ғана ұқсайтыны расқа айналғаны ма, - деп тұнжырай қамықты ол. - Шетсіз, шексіз осы сағымның арасынан көз нұрын жарқ еткізіп аз ғана мезеттік ғажайып ләззаттың әлеміне шығаратын сол жолды іздеп шарқ ұрғандай болғаны несі? Адаса бастағаным ба енді, біржола адасқаным ба, құдайым-ау! Өткен күндерге қайтып апаратын қияс жолдан бұрылып, тура жолға түскені қайда? Бәрінің де, есалаң уытты бойдан тазартқан емнің де бекер болғаны ма, жолымның тығырыққа тірелгені ме осылай?.. Айығудан соң қайта оралып соғатын сол ынтазарлықты жеңе алатын адамдығымның жұқанасы да қалмағаны ма?»

	Шілденің тағы бір жым-жырт ұзақ күні төбеден марғау жылжып барып ұясына қонды. Тағы бір кештің тымырсық іңірі Сырғабек шал мекен еткен жапан түздегі Сарықурай ауылының үстін біртін-біртін жайлап келе жатты.

	Мана күн төбеден ауып, көкжиекке қарай еңкейген кезде ауланың көлеңке жағында аласапыран анталаған ойдың қамауында тұнжырап, кеудесін басқан зілден ширыққысы келіп, ширыға алмай отырған Әжімұқан іңір әбден қоюланғанша сол орнынан тапжылмады.

	Аспан күмбезі қаруытып, мауыты тұңғиықта алғашқы жұлдыздар жымыңдай бастаған кезде барқын түннің қойнауынан жайлы бір леп- тыныстың жұп-жұмсақ қана желпіп өткені сезілгендей болды. Әжімұқанның сол мезетте көкірегін «АҺ-Һ!» деген тосын ышқыныстың толқыны бір тулап өтті де, тынысын тереңнен алып, кеудесін кере кең дем алды. Міне, ғажап, ойын он сала етіп пышыратқан, жүйкесін деміл-деміл сансыратқан қамығу тамұғынан осы бір сәт айыға бастағандай, өн-бойы бір сәт сергіп сала бергендей болды. Каракөк мауыты аспанда сансыз шамшырақ жұлдыздардың жымдағанына ол әсерлене қуанып тұрды.

	«Мен қуанып тұрмын, мен қуана алатын болдым... Міне, керемет!» Оның есі шыға қуанғанын жария етіп бар даусымен айқайлағысы келді. Нұрлы тыныспен өрекпи соққан жүрегі кеудесінде бұлқына дүрсілдеді.

	Анасының өзін бар даусын сала шырқырап шақырып, елсіз түзде жаңғырыққа айналып, құлағының түбінде қалған сол үні оны өлімнен арашалаған құдірет екені осы жым-жырт түннің осы бір сәттерінде Әжімұқанның бұлқына соққан жүрегі өзгеше бір кіршіксіздікпен сезініп еді.

	«Ойлап қараса, кездейсоқтық емес екен ғой, Сырғабек шал, құданың құдіреті, анасының бұған жіберген құтқарушысы болыпты. Бұл кісі, демек, тегін адам емес. Киелі қасиет қонған әулие адам! О, құдірет, мені әулие адам жебеп-қорғап қалыпты, киесінен айналайын, нағыз әулие құтқарыпты...»

	Оқыстан баурай ала жөнелген ойдың керемет әсеріне шомған ол өзгеше айқын, өзгеше тұнық әлемнің арасына еніп, көкірегін қамаған бар наладан біржола арылғандай күй кешті.

	– Балам, үйге жүр, кәні. Түн болды, бейуақта жападан-жалғыз отырып мұңайғаның не соншама?! - деп жанына келіп, иығынан сипаған Сырғабек шалды Әжімұқан иегі кемсеңдей жылап, құшақтай алды.

	– Ата-а!.. Мен жалғыз емеспін. Сіз барсыз мені құтқарған, анам бар, баламды ажалдан құтқар деп өзіңіздей киеліні жұмсаған... Мен біржола құтқарылдым, ата! Құтқарылдым тамұқтан...

	– Балам!..

	Сырғабек шал оның ып-ыстық жасқа шыланған көзінен сүйіп, аялы жұмсақ алақанымен арқасынан қақты.

	Тамұқтан оралған бейкүнә жігіт кәрі алақанның мейірлі де өзгеше жылуын жан-жүрегі елжірей сезінді.

	...Қатігез қалада Әжімұқанның басынан кешірген ауыр хикметін қабағы түсіп, тұнжырай отырып тыңдаған Сырғабек шал: «Апыр-ай, заманы бұзылған адам ба, әлде адамы бұзылған заман ба бұл?! Мына бейкүнәнің айтып отырғаны рас болса, қаладағы заманыңның сұрқы адам шошырлық екен-ау»,- деп терең күрсінді. Ауылдан қол үзіп, бұ күндері қаланы бас сауғалаған балаларын уайымдаған ол, көңіліне бейуақта әлде бір алаң еніп, өз-өзінен мазасызданумен болды. Сол түні көзі ұйқыға кеткенше дұға жасап, «жарықтарымды ата-баба аруағы қолдап, жебей жүрсін!» деген зар тілегін ішінен әлденеше қайталады.

	... Ертеңіне кіші бесін шамасында күрең қасқа атқа мінгесіп, Қопалыға дейін Сырғабек шалмен бірге барған Әжімұқан сол күні өзінің Діңгектісіне жетуге асығып, тағы да үлкен жолдың бойына шықты.





ҚАСҚЫР АРБАУШЫ




	Ұбақ-шұбақ ұласқан тау сілімінің еңіске қарай созыла түсіп жатқан биік жонының қыр желкесіндегі үйме-жүйме жақпар тастардың тасасына Тәушен аңшы түс ауа - құлама бесіннің шамасында келіп, бірсыпыра уақыттан бері бой тасалап жатқан болатын.

	Жарығы біртін-біртін көмескі тартқан Күн шарасы көкжиекпен жанасып ұясына қона бастаған мезегілде ол арқа жағындағы тегіс тасқа шалқая сүйеніп, аяғын созып, құрысқан денесін азырақ жазып алғандай болды. Содан соң тасадан басын қылтитып, қырқаның төменгі жағындағы сайдың аңғарын бойлай өскен қалың қарағанның арғы-бергі төңірегін дүрбісімен шолып асықпа-а-й ұзақ қарады. Көптен бері алдырмай жүрген әккі қаншық қасқыр мен ақсұр арланның биылғы бір ұя бөлтірігімен паналап жүрген апаны, тап басып анық білмесе де, әйтеуір сол маңайдың бір ұңғыл- шұңғылында екенін ол қапысыз аңғарған-ды. Осы төңіректің сай-салалы жерлерінде, шоқтала өскен қараған тоғайының ара-арасындағы тасаларда ірілі-ұсақты малдың, әрдек-әрдекте шашылып жатқан сүйек-саяқтары, ұсақ бұталарға ілініп қалған жүн-жұрқалар мен әр маңда тері пұшпақтарының алба-дұлбасы шығып жатқаны да оның болжамын бекемдей түскен. Енді міне, сол болжамы алжастырмаса, ымырт қараңғылығында қарағанның қалың жымында жатқан қасқыр қайтсе де бір сыр беруі тиіс болатын.

	Тәушен өткен қыстан бері бұрынғыдай дала кезіп, сай-саланы бойлап із кесудің, машақатына түспей, қасқырды дыбыссалғы-арбауышпен табудың тәсілдеріне әуестене бастаған болатын. Дыбыссалғы демекші, осы тәсілмен әуестене бастаған әуелгі кездері білте майшамның жетілік мұржасын жоғарғы үшкілінен үрлеп, соны дыбыссалғы етіп жүрді де, қазіргі күні қолға сирек түсетін сол шынылардың талайын осылай тау-тасты аралаған аңшылық жорықтарының кезінде сындырып бітірген еді. Енді нендей лаж табамын деп басы қатып жүргенінде жол түсіп биыл жаз Алматыға бара қалмасы бар ма. Бір күні қала орталығын аралап, қаңғалақтап жүріп, аңшы қару мен құрал- саймандарын сататын үлкен дүкенге кезікті де, анау-мынау емес, мұхиттың арғы жағында, Америкада жасалған, нешетүрлі аң-құстың үнін салуға болатын арнайы дыбыссалғыны қуана-қуана сатып алды. Бірақ қос тілшелі сол жылтырақ түтікше қасқырдың ұлыған үнін қаншама айнытпай қайталаса да, бәрібір ең сенімді жанды арбауыш қос алақанды аузына көлегейлей ұстап, көмейден созып шығаратын дыбыс екеніне біржола көзі жеткендей болды.

	Қасқыр атуға шықанында өзімен бірге тастамай алып жүретін шетелдік әдемі арбауыш-сыбызғысын былай қойып, міне, ол қазір екі бас бармағын иек астына тірей қадап, мұрын желбезектерін сұқ саусағымен басып, бір-біріне қабыстыра ұстаған қос алақанының саңылауына көмейінен терең тарта үрлеп қасқырдың ұлуын білдіретін үн шығарды. Сол үн міне «у- у-у-о-о-а» деп созыла басталып, біртін-біртін қатайып, ұлғая түсіп, содан соң бәсеңдеп барып, тына қалды. Аңшы төмен иілген басын тізесінен жоғары қарай жайлап көтеріп, көмей түкпірінен осылайша созыла қайырылған қасқыр арланынша ұлыған дыбыстың ара-арасына бірер секунд үзіліс салып үш мәрте қайталады. Қайталады да, құлағын түріп, тына қалып, тың тыңдады. Тым-тырс. Жауап қатқан қасқыр ұлуы естілмеді. Ол тағы біршама уақыт өткесін қос алақанын жаңағыдай сәл қабыстыра жанастырып аузына апарды да, басын шалқайтып, құдды қасқырша, көкке мойынын соза ұлыды:

	- У-у-у-о-о-а-а-о-у-у-у!.. У-у-у-о-о-а-а-о-у-у-у!.. У-у-у-о-о-а-а-о-у-у-у!..

	Кеудеден қамыға шыққан терең дем жүректі шымырлатар жуандау сарынмен созыла түсіп, әуелеп, жым-жырт тыныштықтың тылсымын бір сәтте-ақ бұзып, алыс-алыс жаңғырықтармен жалғасып, кеңістік қиырларына ұласып жатты.

	Осылайша үздіге қайталанған үш мәрте ұлу бұл жолы жауапсыз қалмады. Арада он бес-жиырма минөт өтер-өтпесте төменгі жақтан, алыс аңғардың арғы басынан созылуы қысқалау, аралығына бірер секунд салып қаншық қасқырдың екі мәрте ұлыған үні құлаққа шалынды.

	«У-у-у- у-у-өу!.. У-у-у- у-у-өу!..»

	Аңшы өзіне жауап қатқан әлгі ұлуға «мені естідің бе, мен мұндамын» дегендей, үш бунақпен қайыра жауаптасу-ұлуын білдірді де, әлденеше есе үлкейткіш оптикасы бар нысана көздеуіші бар винтовкасын қолына алды.

	Қас-қағымдай сәттің арасында күздің күлгін, бозғыл тартқан аспанын ымырт көлеңкесі көлегейлеп, көз жетер жердегі төңірек бұлдыр да күңгірт пердеге орана бастаған еді. «Винчестерінің» үлкейткіш көздеуішіне талмай қадалып жатқан Тәушен қасқыр қаншығын еңістегі қараған-шатқал тоғайының бергі жиегінен күтті. Түз тағысының ұлу естілген тұсты аса дәлдікпен түйсіктей алатынына ол шүбәсіз болатын, оған мұның талай мәрте көзі де жеткен. Бірақ мұндайда әккі қасқырдың сақ қимылдайтынын ол әбден біліп алған, салып ұрып жетіп келмейді. Жасырын қауіптің бар-жоғын алыстан байқастап, бірден бой көрсетпейді, ал арлан болса мейлінше сақ әрекет жасайды, аяғын ілгері бір басып, екі басып, біресе шоқиып отыра қалып, біресе етпеттей жата қалып, тұмсығын созып, қайта-қайта иіс аңдап, бөгде ұлудың егесін барынша сақтықпен анықтауға бейілденсе, ал мына кермаңдай қаншық, арлан сияқты мұндайлық сақшыл айлаға бармады, жан- жағына көп елеңдемей, аяғын жеңіл алып, өзін кәдуілгідей сендіріп, иландырып шақырған арлан улу дыбысының бағытынан айнымауға ұмтылды. Тәушеннің де қазіргі сәт күтіп жатқаны сол еді.

	Міне, әлден соң қараған шетінен қараң ете түскен сұр түсті бір сұлба көздеуіштің үлкейткішіне ілінді де, ілгері қарай сырғи басып, тоқтай қалды. Үздіге дыбыс берген ақсұр арланның дәл осы тұстан, қарсы алдан шыға келетін тұрқын көруге деген ынтығыс-демін баса алмай тұрғандай тәрізді. Осы кейпетінде аз ғана елеңдеу де жоқ емес еді, сәл ғана қыңсылай түсіп, серек құлағын әлденеге түргендей болды да, кер маңдайын Тәушеннің нысанасына қарата дәлдей ұстап, тағы да ілгері басты.

	Аз-кем ұйып, жансызданып бара жатқан сұқ саусақтың ұшы осы бір қас-қағымда шүрппеге қаттырақ жанаса түсті де, кілт іліп қалды. Ұшқыр оқ қапысыз атылып, бүгін әлі жортуылдан оралып үлгермеген арланының шақыру-ұлуына алаңсыз сенген аналық қасқыр екі кештің арасында, қапияда осылайша ажал құшты.

	Тәушен қанжығасын қандаған олжасын - кермаңдай қаншықты құйрығынан тартып, сүйрете-мүйрете тау жотасының арғы етегінде, жарты шақырымдай жерде қалған «джипіне» жеткізгенде түн қараңғылығы әбден қоюланып та қалған болатын.

	...Тау етегін жиектей айналып, шамының жарығы түн қойнауын айқара жарып, тегістікке қарай түсіп бара жатқан мәшинені қаншық қасқыр сұлаған жерден, қараған-шатқалдың бойынан туралай жоғары өрлей жортып, жотадан асқан ақсұр арланның мірдей суық көзі алыстан шалды. Ұялас серігінің жермен сүйретілген өлі денесінің қанды ізі мен иісінен де көкжал бөрі нақ сол маңда біржола ажырап қалды да, тұмсығын шалқалай туған Айға қарата созып, әрі қамығулы, әрі зарлы шақырумен үзік-үзік ұзақ ұлыды...

	Қаншығын іздеген ақсұр арланның жота басынан із кесіп алас ұрған түнгі жортуылынан бейхабар Тәушен аңшы қараған-шатқал маңайына көп ұзамай тағы бір оралуды ойына бекем түйіп кеткен болатын.

	* * *

	Бұл өңірге қарсыз, қарасуық қыс желтоқсанның соңғы аптасында, Ай енді-енді толыса бастаған кезде түсті. Алғаш жауған қырбық қар әлдеқашан қабыршықтанып қалған осы мезгілде қараған-шатқалдың бықпылындағы ұялас жас бөрілердің - табаны бүрленіп қатайған биылғы марқа бөлтірігі бар, былтырғы бөлтірік - майтүбіт қаражалдары бар, бірінен соң бірі Тәушеннің дыбыссалғысына арбалып, қатары сиреп те қалған болатын. Қаражал екі жас бөріні қасынан қалдырмай бұлталаң сақтыққа салып жортуылдаған әккі ақсұр арланның осы үштік үйірін аңшы қармауына әлі түсіре алмай жүрген- ді.

	Ауқымы бірқыдыру ойлы-қырлы алапта барынша сақ жортуылдаған жыртқыштар Үстірттің сол маңайдағы ауылдарының жайылыста жүрген малына қырғидай тиюмен болды. Жегенін жартылай жеп, жемегенін жаппай сұлатып, қызылкөзденіп алған бөрілер елге тыншу бермеді.

	Қыс басталар-басталмастан қасқырдың малға бұлайша өршелене шабуы түйеші-фермер Айдарғалиды да әжептәуір алаңдатты. Осы қараған- шатқалдың күншығыс бетіндегі үлкен жонның бауырайын оншақты жылдан бері жайлағалы оқта-текте ғана болмаса, өз басы мұндай сұмдықты көрмеген еді, бас-аяғы бір айдың о жақ бұ жағында екі тайлақ пен бір құнаншасы, ірілі- ұсақты оншақты қойы қасқырдың қанды аузына ілігіп, шаруасын бірталай шайқалтып тастады.

	Түз тағысының шабуылынан құтылудың амалын таппаған Айдарғали қожалығының төңірегінде күндіз-түні күзетті күшейтті, түнге қарай әуеге қаратып оңды-солды тарсылдатып мылтық атумен болды. Бірақ жыртқыштар бұл маңайды ара-кідік торуылдауын бәрібір қоймады.

	Кештен бастап түн ортасы ауғанға шейін тоқтамай, қалың жауған ұлпа қардың бетіне таңғы алакөбеңде түскен үш қасқырдың ізі сол күні сәскеге тырмысқан уақта Тәушенді түйелі ауылдың үстінен бір-ақ шығарды. Ізді қуалай «джипін» баяулай ыңылдата айдаған ол малшы ауылдың маңайын торуылдаған жыртқыштардың жасаған әрбір қимыл-әрекетін қалт жібермей көңіл зердесіне тоқып келе жатты. Мына бір тұста үш із бір-бірінен алшақтай түсіп барып, кенет тосыла қалып, әрқайсысы алдыңғы жақтағы әр бағыттан әрі дыбыс, әрі иіс аңдасқан тәрізді. Ал бұдан ары оқыстан бір бүйірге қарай бұлталаң етіп, бұрылып орағыта жөнелген жалғыз дара үлкен іздің соңынан солбалаңдаған қос із де ілесе жөнеп кете барған. Сірә, алдан тосқан әлдеқандай қатерді сезген сияқты.

	Бауырайды тегіс жапқан ұлпа қардың бетінде қалған бөрілердің ізі бұлардың қай маңайдан табылатынын айғақтап беретіні күмәнсіз болатын. Тәушен бұдан әрі із кесуді доғарып, түйелі ауылға аялдай кетуді ұйғарды.

	Сәл күлімсірей түсіп, жылы шыраймен амандасқан, бидай өңді, өзі құралыптас жігіт ағасы жасындағы бейтаныспен Айдарғали да ашық-жарқын сәлемдесіп, қысқа қайырып жөн сұрасқан күйі оны үйге қарай бастады.

	– Е-е-е, солай, солай... Қасқыр ізіне түскен аңшымын де?!. – Атжақты, кесектеу біткен желқақты жүзін бұған бір қырынан бұра қараған үй егесінің даусын соза сөйлегені мақұлдау, құптау шырайында болғанымен, «ал сонда не тындырып жүрген аңшысың өзің?» дегендей астармен айтылғандай еді.Тәушен, әрине, мұны бірден аңғарды. Аңғарды да, үндемеді.

	Шәй үстінде Айдарғали қыс түскелі ит-құстың маза бермей тұрғанын жәйбарақат қана әңгімелей бастап еді, әйелі шыдамай сөзге араласты.

	– Айдеке, отағасы-ау, қайдағы бір ит-құсты айтып, қораңдағы үш-төрт тауығыңды аш қарсақ пен түлкі жұлмалап жеп кеткендей жайбарақат сөйлейсің ғой түге!.. Анау-мынау емес, үш түйеден, және-дағы бірталай ұсақ жандықтан айырылғанымызды айтсайшы!.. - деді томпақтау ақ сары жүзінен лып етіп түскен ызалы күйінішті жасыра алмай. – Жалмауыз немелер тиыштық берер емес...

	– Жә, қоя тұр, енді азырақ. Бұйырмаған малдың жәйін несін айта береміз. Ең қиыны, қандыауыз жыртқыштар торуылдауын әлі қояр емес,... Бүгін де, міне, осы маңайды шиырлап жүріп алыпты, апыр-ай, ә?!. Соған қарағанда бұларың осы төңіректе аштық қысқаннан ғана жортуылдап жүрмеген тәрізді ме деп ойлайым осы...

	Айдарғали қонағының осы мезет әлденеге ойланып қалған кейпіне көз қиығын тастады.

	Үй иесінің салғаннан турасын айтпай манадан жанамалай сөйлеп, өзінен сөз суыртпақтағысы келіп отырғанын Тәушен түсінді.

	– Не айтқалы отырғаныңызды аңғардым, Айдеке! Ұяластарынан айырылған қасқыр әдетте әрі сақ, әрі кекшіл келеді. Сірә, анау арлан бастаған жыртқыштардың жасап жүрген әрекетінде осындай гәптің бар екені анық. Күз ортасынан бері қаншығы, биылғы қарақұлақ бөлтірігі, былтырғы ұясынан шыққан жас қаражалы бар, бас-аяғы жеті-сегіздей жыртқышты осы жерге тақау қараған-шатқалдың маңайынан жайратқанмын. Қолға түспей жүрген бір арлан мен қос қаражал жас бөрі еді. Бұлардың қараған-шатқалды тастап, осы тұсқа қарай ойысып кеткенін осы кешелі-бері о жақ, бұ жақты шарлап, іздерінен таптым, енді құтылмас, алла сәтін салса...

	– Е, бәсе-е, міне, қайда жатыр мәселе?!

	– Ия, солай болып тұр бұл мәселеңіз. Бірақ қасқыр дегенді атпасаңыз, жыл аралатпай-ақ қарасы көбейіп, үйір-үйір боп өріп кетеді. Өзіңіз менсіз-ақ да білесіз, түзде тіршілік ететін бұл жыртқышдың қорегі – ет, ал ет – тұяқты жабайы аң мен елдің қолындағы мал... Ал тау-тастың, даланың жүгірген аңы да қазір сиреп барады, қыстың көзі қырауда қоян-соян, тышқан-пышқан аулаумен жан сақтау қиын болғасын, түз тағысының малға шабатыны қашаннан мәлім емес пе?!.

	Тәушеннің айтқанына ара-арасында басын изеп отырған Айдарғалидың қонағының сөзін мақұлдамасқа лажы қалмады.

	– Ал енді бар ғой, өзіңді бізге бүгін құдай айдап келген болар, Тәуке! Бір амалын істейік те енді көптеп, көлемдеп дегендей. Өзіңдікі секілді су жаңа, жүрдек болмаса да, жолсыз жерге шыдамды «уазик» деген мәшін бар бізде. Түйеші жігіттердің бірін қасымызға алып, әлгі қанды ауыз пәлекеттерді қармауға түсірейік те бүгіннен қалдырмай...

	– Сәтін салса дейік...

	– Ия, дұрыс айтасың, жолымыз болып, алла қолдап, сәтін салса, әрине...

	* * *

	Ақсұр арлан бастаған үш бөрі қарлы даланың көз сүрінер қарасы жоқ тегістігімен үлкен-үлкен шеңберлі орамдар жасады да, қарлы жазықтың тауға қарай ұласар бауырайымен бір ізбен ілбілесе жүріп, таң ағарып атқан мезгілдің шамасында әр-әр жерде қарауытып жатқан аласа тырбық бұталы жас аршалардың сирек шоғырына жетіп бой тасалады. Түні бойғы, таң қараңғысына дейінгі соқақ-соқақ бүлкіл жортуылдан үш-төрт қояннан өзге жартымды талғажау таппаған аш-құрсақтау қасқырлар шыршаның түбіне жатып, ұйқыға мүлгіді. Кеш түсе басталар кезекті жорыққа шейін, тып-тыныш жатқан күйі құлағын түрк ұстап, әрқайсысы қалжыраған бойына күш жиюдың тылсымына енді.

	Жас қасқырлардың сақтыққа бейімділігі әлі нағыз шыңдалаудың деңгейіне жетпегенін анық сезгендіктен ақсұр арланның ұйқысы сергек. Жып-жылы бауырына тыққан тұмсығын деміл-демілде көтеріп, оқта-текте болар-болмас лүп ете түсетін, жеңіл ғана аязды желдің бағытына қарата тыныс-демін созып, серек құлағын сәл қайшылап тың тыңдайды да, бөгде ештеме байқалмаса, аз-кем ғана ұйқылы-ояулы мүлгудің құшағына енеді. Осы бір алаңсыз күйде бұйығып жатқан ақсұр арланның тағылық түйсік- санасында аңшы оғынан опат болған серігі кенет елес бергендей болды. Әне, мойнын көкке созып, ұли шақырғаны құлақ түбінен еміс-еміс шалынып тұрды да, тым-тырс тына қалады. Қас-қағымдай бір мұрсада өң мен түстің арасында мазасыздау ұйқыда сансырап жатқан арлан селт етіп, қыңсылап, басын оқыс көтеріп алды: қылаусыз аппақ алап тыныштық аясында сол күйі жым-жырт көсіліп, мүлгіп жатты, қыбыр еткен дыбыс та естілмейді, жат иіс те сезілмейді.

	Хайуандық түйсік тылсымында, жыртқыштық жадының бір түкпірінде қайта-қайта қайталана беретін осы бір бейне-елес пен ұлу-елес сиқырлы аңшының қасқыр-үніне арбалған қаншығы оққа байланған сол күзгі тұнжыр түннен бері арланды осылайша тыншусыз, өрепкі күйге түсірумен болды. Қараған-шатқалдың ішін одан соң да талай ұяластарының қанына бөктірген ажал-оғының егесі – темір аждаҺа мінген адамға деген кекті өшпенділік шамырқанысы тамыр-тамырын қоздырып, түн тұңғиығынан солардың мекеніне шабуылдау, малдарын шаптан жарып, мойыннан бауыздап, қанын ағыза опат етіп кету үрей, қорқыныш түйсігінен мүлдем арылған арланның қазірде үйреншікті дағдысына айналған еді. Осы қыста жас қаражал қасқырларды әке-арлан қияс жібермей, өз еркіне мүлтіксіз бағындырып, әрі аш құрсақтарын тоғайтатын, әрі ұялас бауырластарының кегін қайтаратын жорыққа осылайша дамылсыз бастаумен болған еді.

	Аршалы дөңнің өрінен үш бөрі қыстың қысқа күнін ымырт көлеңкесі біржола тұмшалаған мезгілде әдеттегідей бір ізбен ілбесіп, төменге, бауырайға бет түзеді. Арлан қаптал тұсты, артқы жақты сақ байқастап, екеуінің соңынан ілесті.

	... Кіші бесіннен ауа түйе ауылдан шыққан екі мәшине қасқыр ізімен отыз шақырымдай аумақты шиырлап, қас қарая аршалы дөңнің бауырайынан қалыңдығы тобықтан сәл асатын көбсік қардың бетімен жазыққа беттеген бір тізбек іздің үстінен шықты. Қарлы бөктердің әр қыртысын сүзгілей тініткілеп келе жатқан Тәукен джипінің маңдайындағы үлкен прожектор-шамның жарығы әні-міні дегенше болмай, бір бүйірден көлбең ете түсіп, опалаң- топалаң орғып, безе жөнелген қасқырларды лезде жалт-жұлт жарқырылымен қармап қалды. Осы аралықта екінші «джип» жыртқыштардың бір қапталдан орай ызғып, жолын кесудің амалын жасады. Айдарғали көз жобамен оқ жетерлік тұсқа жетіп, өз жағындағы ашық терезеден қосауызын кезеп көздей бергенде әккі арлан желкелеп келе жатқан көз қарықтырар жарықтың астынан бұлт етіп шығып, дөңнің желке тұсын бетке алып, соқақтап желе қашып жөней берді де, кенет екпінін бәсеңдете түсіп, «мен, міне мұндамын» дегендей қалт тоқтай қалды. Қуғыншыны өзінің соңына салып, бұрып әкетудің айласы еді мұнысы.

	Бассауғалап қашуды қаперіне де алмай, өзінің қандастарын құтқару үшін қуғыншыларды артынан ілестірудің айласын жасаған арланның соңынан кетсе, далбасалап қалатынын сезген Тәушен қуғыншы серіктеріне тоқтамауға белгі берді де, әп-сәтте қара үзіп ұзап баратқан қаражал қос бөрінің соңынан түсті. Қанша бұлталаңға салса да, прожектор жарығынан құтыла алмаған жас бөрілерді үш-төрт шақырымнан ұзатпай, омақастыра атып түсірген қуғыншылардың көңілі аз-кем жәйланғандай болғанмен, Айдарғали арланды атуға үлгере алмай қалғанына опынып тұрды.

	– Әттеген-ай, бізге керегі алдымен анау ақсұр арлан еді-ау! Жырынды неменің құтылып кеткенін көрмеймісің?! Шүрппені басқанымша болмады, бұлтарпай қадалған жарықтың астынан сытылып шығып кетті. Өзінің түсі де аппақ қардай екен, бұлт ете түскенін байқамай қалдым қара басып...

	– Жә, ол арланның да азуын ақситып, сұлатармыз, әлі-ақ! -деді Тәушен сенімді түрде. – Сірә, осы төңіректен көп ұзай қоймаған шығар...

	* * *

	... Ақсұр арлан қарлы жотаның өрінде шоқиған қалпы айлы көкке мойнын созып, ұзақ-ұзақ сарнай ұлыды. Қуғыншыларға қарасын іліктірмей кетсе, қаражал бөрілер бұған жауап қатуы тиіс еді, бірақ түн қойнауынан селт еткен дыбыс сезілмеді. Жым-жырт меңірейіп, мүлгіп тұра берді. Он үш тоғыс желтоқсанда шалқалай туған Ай орағының жүзі сарғыш тартып бұлыңғырлана түсті.

	Бауырайға түсіп, кешегі іздерінің соқталанып қалған табанымен бүлкіл салған ақсұр арлан түйеші ауылының маңайынан терісі сыпырылмаған қаражал бөрілердің серейген денесінің иісін бұлжытпай сезіп, сол төңіректі түннің бір мезгіліне дейін торуылдады. Біресе аула сыртына тым жақындап барып, тұмсығымен ауаны тініткілей искілейді де, ауық-ауық өкси қыңсылайды.

	Аула түкпірінен маңқ-маңқ етіп жағы тынбаған төбет ақсұр арланның аяғын ілгері бастырмады.

	Соқақ-соқақ бүлкілге салып, үрейлі маңайдан кенет шұғыл жөней берді де, алысқа көп ұзамады. Сол кідірген жерінде шоқиып отыра қалады. Түнгі аспанда баяу жүзген алашабыр бұлттың арасынан бір көрініп, бір көрінбей құлақтанып тұрған Айға қарап арлан тағы да мойнын соза түсіп, өкси ұлыды.

	... Түн жарымы ауғанда деміл-демілде естілген қасқырдың ұлыған үні тәрізді бір сарын ұйқылы-ояу Тәушеннің құлағына еміс-еміс шалынғандай болды да, артынша лезде тиылды. Кешелі-берлі ойлы-қырлы әжептәуір аумақты шарлаған жайсыз жүрістен шаршаған ол өң мен түстің аралығындағы халден толық арыла алмай сәл жатты да, ұйқы құшағына тағы ене беріп еді, созыла ұлыған әлгі сарын құлақ түбінен сол қалпында анық қайталанды. Бұл жолы ұйқысы шайдай ашылып кетті.

	«Апыр-ай, мынау сол арлан ғой. Неғылған жанкешті әрі жүрек жұтқан хайуан?! Жалғыздықтың зардабына налуы ма немесе қандас серіктерінен айырылудың қияметінен зарлануы ма бұл? Бұлайша ұлуының бір гәбі бар-ау тегінде…»

	Басына анталап келген осындай ойдан қапелімде арыла алмаған күйде отырған Тәушен тағы да терезе жаққа құлағын тікті. Бұл жолы осы үйдің есігін күзеткен төбетсымақтау көпек иттің қайта-қайта қыңсылап, жақыннан, дәл іргеден қасқыр арланының тынбай ұлығанынан қорқа қорғаншақтап, тынышсыздана мыңқылдап үргені естілді. Алғашқыдағыдай айбарланып, бар үнімен сес көрсете үруге тірсегі дірілдей бастаған иттің дәті жетпеген еді.

	Қасқырдың ұлығаны мен итінің қайта-қайта үргелектей үргенін Айдарғали да естісе керек, қосауызын ала салып, сырт киімін асыға-үсігіп жүре киінген қалпы сыртқа жедел атып шықты. Артынша түн тылсымын тітірентіп, құс мылтық екі мәрте гүрс-гүрс атылды да, ақсұр арлан түн еңсеріле бастаған осы бір мезетте түйе ауылдан алысырақ ұзап кетуге мәжбүр болды.

	Мазасыз түнге елегізіп, әрі-бері дөңбекшіп жатқан Тәушен сәлден соң тынышталды да, ұйқыға қайта бас қойды.

	* * *

	Тәушеннің бүгінге жасаған есебі аяқ астынан бұзылды. Ақсұр арланның түні бойы шиырлаған ізінің бағытын қуалап келе жатқан бұлар бір жоннан асып, еңіске қарай бағыт түзегенде таңнан бері ұшқындап қана тұрған қар екпіндей тұрған суық желмен араласып ұйтқып, нөпірлете жауа бастады. Қасқыр ізінің сорабы әп-сәтте жым-жылас болды. Ал енді біразырақта біртін-біртін үдеген теріскей желі қарлы, ызғырық ақтүтек боранға ұласып, көз көрім жер көрінбей қалды. Ауа-райының бұлайша күрт өзгеруін күтпеген ақсұр арланның қуғыншылары қалай қарай жүрерін білмей, дағдарысқа түсті. Ауыл қарасынан көп ұзамай тұрғанда тезірек кейін қайту керектігін айтқан Айдарғали әлденеге ойланып қалған Тәушенді асықтыра бастады.

	– Ал анау арлан қасқырды қайтеміз?!

	– Ойбай-ау, мына боранда қайдағы қасқыр саған алдыратын?..

	Мына ақ дүлейде адасып, біржола құримыз ғой...

	– Сендер қайта беріңдер, мен анау қараған-шатқалдың маңайын бір шолып қайтайын. Арлан соның қалың бықпылындағы апанының төңірегінде жүр, мен бірдеңе білсем...

	– Ойқыл-шойқылдың бірінен шыға алмай, қарға батып қалсаң қайтпексің?! Көзсіздікке салуға болмайды мынадайда!..

	Айдарғали олай айтып, бұлай айтып, қайткенде де Тәушенді алған бетінен қайтарғысы келіп еді, бірақ ол көнбеді.

	– Қорықпаңыз, бұл жердің әр қыртысын бес саусағымдай жатқа білемін десем, артық айтқаным болмас. Арланды қайтсек те, ертеңге қалдырмай бүгін алу керек, Айдеке!.. Әйтпесе, қасқыр-күйектің қарсаңында жападан- жалғыз қалған еркек қасқыр үйірлесер серігін іздеп, бұл маңайдан біржола ауып кетуі мүмкін...

	– Басқа жаққа ауып, қарасын көрсетпесе, тіпті жақсы емес пе, мазамызды алмайтын болды. Бірақ өзің біл енді, айтқанды тыңдамай тұрсың ғой, - деп, басын шайқап, екі ойлы, пәсейген кейіппен Айдарғали уазигіне қарай жүрді.

	* * *

	... Тәушен «джипін» сай табанына таман, қасқыр апаны бар-ау деген тұстың төңірегіне жақындай барып тежеді. Көз сүрінер бір қарасы жоқ ашық жазықтықта үдеп тұрған боран қараған-шатқал сайын айналып өтіп жатқандай, бұл ара - тып-тымық ықтасын екен.

	Жыртқыш аңды жақыннан атуға ыңғайлы ірі бытыралы қосауыз мылтығын ыңғайлай ұстап, сайдың көлбеулеу кемерінен әрі, еңіске қарай қалыңдай беретін қарағанның арасымен біразырақ жүріп барып аялдаған ол жан-жақты мұқият шолып алды. Қасқыр арланы қарағанның бір жықпылындағы апанды паналап жатса, төңірек кеш қараңғылығына әбден енгенше одан шықпайтыны белгілі, сондықтан Тәушен алақандарын қабыстыра жұптастырып, қаншықтың ұлу дыбысына салып арбау айласын жасап көргісі келді. Бірақ суыққа тоңазыған алақандары қапелімде жуыса қоймады, аязды ауада көмейінен қасқырша ұлудың дыбысы да ойдағыдай шықпады. Сонан соң ол сол иығына жіңішке бауынан асып алған дорбашадан дыбыссалғы-сыбызғысын алды да, демін баяулата тереңнен алып, көмейінен жалыныш пен қамығыс үнін созылта жөнелді.

	Дыбыссалғы түтігінен аз-аз мүдіріспен, үш мәрте қайталанған ұлуды толастатып, демін ішіне тартып тың тыңдаған Тәушен арланнан жауап күтті. Алайда қараған-шатқал іші сол қалпы тым-тырс, төбеден өршелене үрген жел ызыңынан өзге дыбыс құлаққа шалынбады...

	Жарты сағаттай уақыт өткесін шатқал бойынан қырық-елу қадамдай төменірек түсіп, қаншық ұлуын ол сол ретпен мұқият қайталады да, тағы да құлағын тосты. Айнала тағы да жым-жырт, бірақ жел ызыңы бұл арадан сәл бәсеңдеу естіліп, тіпті саябыр тапқандай сезілді.

	Үшінші реткі қайталаудан соң Тәушен арлан қасқырды кезіктіруден үмітін үзе бастап еді, әлсіз ғана әлде қыңсыл, әлде сәл ыңырсыған ырыл аралас үн-ұлу үзіліп-үзіліп естілгендей болды. Артынша сол біртүрлі жабығыңқы қысқа ғана ұлу бір қас-қағым сәт созыла түсіп, тынып қалды.

	... Түні бойы түйе ауылды жападан-жалғыз торуылдап, одан әрі мезгілде қарлы алаптың ой-қырын әрлі-берлі ұзақ кезген жортуылдан соң күші сарқылып, тірсектері дір-дір қаға титықтаған ақсұр арлан таң бозы білінер-білмес кезде қараған-шатқалдағы апанға жетті де, үңірейген кіреберіснің аузына сұлап жата кетті. Бұлдыр елес арасында есеңгірей мүлгіген қасқырдың құлағына ендігі бір мезетте еміс-еміс жеткен ұлу бұған соншама етене таныс үнді аңғартқандай болды. Мен мұндалағандай зарығысты ұлу қаншық қасқырдікі сияқтанды. Өзінен адасып қалған серігін іздеп қамыққан қайта-қайта естілген әлгі ұлуға басын көтере түсіп, бар үнін соза қинала ұлыған ақсұр арланның күші ұзаққа жетпеді де, дәрменсіз күйде ыңырси қыңсылап кілт тына қалды...

	Әлсіздеу ғана естілген қасқыр ұлуының құлаққа шалынған бағытын со бойда аңдап, аңғарып қалған ол төменге қарай қиялай жүріп, ілгері қарай сүріне-қабына, асыға ұмтылып, қараған-шатқалдың өрге ұласар тұсындағы тіктеу кемердің табанындағы жықпылды қалтарыстың төбесінен дік етіп бір- ақ түсті.

	Апан-іннің шыға берісінде кеспелтектей шом басын алдыңғы екі аяғының үстіне салып, серек құлағын бомашы жымырайтып тым-тырс тынған ақсұр арлан қарсы алдынан, бес-алты қадам жерден солаң ете түскен аңшының қанын ішіне тарта безеріп ежірейген сесінен селт ете үркіп, әнтек сескенудің табиғи түйсігінен біржола ажырап қалғандай, мүлдем қыбырсыз, сүлесоқ жатты.

	Тәушен шүрппені шалт басып қалуға дап-дайын сақтықпен, мылтығын кезей ұстап, аз-кем тосылып, қасқырдың мынадай сиық-сипатпен меңірейген кейпетіне әрі сақтана, әрі аңырай қарап тұрды.

	Ақсұр арлан тыпыр етпеді. Сол мәңгірген күйі, ұшқын-жарқылы біртін- біртін өлеусірей бастаған көздері мылытығын кезенген, небір сұмдық алдап- арбаудан тайынбас адам атты мынау қаскөй дұшпанына енжарлау қадалып, сұлқ жатты. Бір кездері тіршілік жылуы қоздап, өмірдің өшпестей өзгеше көрінісі өз кезегімен алаңсыз ауысып жататын, аялы ұя болған мекені енді соның бәрінен мінеки біржола ада болып, күйреп, азынап қалды. Жапан түздегі еркін өмірінің базары тоналған зарлы да қаяулы тағылық тағдырының осы соңғы сәттерінен, тіршілік әлемінен безінуге мойынсұнған көкжал арланның өн-бойында осы бір мезетте қарсы алдына келген қандықол аңшыға айбарлы да ызалы өршіл қарсылық танытар дәрмен мүлдем таусыла келіп еді. Боранды қыстың қысқа күні кемуге таяна бастаған мезгіл болатын бұл...

	Тәушен мылтығының ұңғысын төмен түсіріп, қос тізесін бүгіп отыра кетті. Ұзыннан сұлап қыбырсыз жатқан түз бөрісінің қасында, апанның аузында әбден қас қарайғанша отырған Тәушеннің әлем-жәлем болған көңілі аяныш толқынысына түсіп, бір сәт көз жанары лықсып келген жастан бұлдырап кетті.

	Бір әудем мезгілде солбырайып орнынан тұрған Тәушен шетелдік әлгі әдемі арбауыш дыбыссалғы-сыбызғысын дорбашасынан алып, ортасынан қақ бөліп сындырды да, ақсұр арлан қыбырсыз сұлап жатқан апанның шыға берісіне тастай салды...





ҚҰЛАН-ЕЛЕС




	Жер мен көктің ортасын тұтастырып, көзкөрім жерді тұмшалап аласұрған сортаң аралас ақшаңыт дүлей, үркер туған кезде барып саябыр тапты. Тораңғыл мен жыңғылы бейберекет, жым болып өскен жайдақ, кемерсіз сайдың өзегінде ықтаған саяқ кғрі құлан тым-тырс тына қалған тыныштық тылсымынан елегізіп, құлағын бірер қайшылап қойды. Бір-бірімен бытысып шырмалған бұтаның сидам басын әрдек-әрдекте бір шалып, болмашыны талғажу етіп, құрсағы қабысып ашыққан жануар енді кеңістікке шығар жол іздеді. Кеңістік дегені - құлазып жатқан құба даланың бедері сұрғылт, жері сортаң бір қиыры еді, ал бір заманда бұл ара жан-жағынан айнала жойқын су анталаған теңіз ортасындағы арал болған. Кенезесі кепкен теңіздің суы кейін қашып, солтүстік шығыс бөлігі шетсіз, шексіз меңіреу кеңістіктің ұзына-бойына ұласып, оның бір қиырдағы түкпіріне айналды да, кәрі құланның құлын кезінен бергі митың жалқы тіршілігі осы мекенде өтті. Жарық дүниеге жаңа көз ашып, балаң тұяғының астындағы жердің қатқылын әлі толық сезініп үлгермеген шағында төтеннен болған сол бір опалаң- топаланың жойқын көрінісі оның мақұлық-түйсігінде әлдеқашан көмескі тартқан еді. Көмескі тартқан көріністің елесі енді тым-тым алыста қалған болатын…

	…Қатары сирей бастаған құландарды жан-жақтан анталап қаумалаған адамдар үйір-үйірімен уақытша тұрғызылған қашаға қамап ұстап, құрсаулап жасалған ұзын-ұзын ағаш қоршама-қораптарға кіргізіп тікұшақтармен алып кеткен кезде аяқтарын апыл-тұпыл басқан құлын енесімен бірге аралдың шығыс бет жағалауындағы қамысты өзектің сайға ұласар тұсындағы жайпауыт тасада үйірден бөлініп қалды. Енесінің бауырын түрткілеп еміп, уыз сүтке тойған құлын тораңғылдың түбінде маужырап дамылдап жатқан уағында болған еді сол опалаң-топалаң. Құлыны дамылдаған кезде сайдың жиегінде жалғыз жайылып жүрген керсағал бесті құлан бір сұмдықтың төнгенін сезгендей, құлағын қайшылап, осқырынып, үргелектеп тұрды да, құлынын төңіректеп, тасада елеусіз қала берді. Үйірлестерін жан-жағынан анталап келіп қыспаққа алған құлан аулаушылардың қармауынан керсағал құлан құлынымен бірге сол жолы аман қалған еді.

	Құлыны қарақұлақтанып қалған керсағал құлан да өзінің үйірсіз, жалғыз қалған оқшау тіршілігіне елегізігендей күй кешті. Желе жортып иен жатқан аралдың қай түкпіріне барса да, жан-жағынан жабарқау да жүдеу жалғыздық анталап тұрды. Өзі тектестердің бұл жерде жуық арада ғана тіршілік етіп кеткенінен бимағұлым кішкентай құлын аяғы талғанша енесінің о жағынан бір, бұ жағынан бір шығып, ойқастап, құлдыраңдаумен болды. Бұл жер оны енесі жарық дүниеге келтірген, қанша шапқыласа да, тұяғының астында емін-еркін көсілуге жарайтындай кеңістігі бар, ешбір жұмаққа айырбасталмайтындай құтхана мекен еді.

	Қара суықтың соғатын мезетін тәулікке жетер-жетпес уақыт бұрын түйсіктеген керсағал құлан Диярбек жалғыз мекендеген иесіз жұрттың шығыс бетін айналып, жайылыстың бағдарын ықтасын маңдарға қарай бұрып, бағыт түзеді. Елсіз аралдың осы тұсындағы суы қашқан теңіздің бұрынғы тік жарлауыт жағасы болған кемерге келіп паналаған тасада құлын жон арқасын кемерге беріп тұрған енесінің ық жағына жанаса келіп, әуелі тізерлей бүк түсіп, содан соң төрт аяғын бауырына алып, тоңдана бастаған қиыршық тасты қатқылға тұмсығын тигізер-тигізбестей басын оқтын-оқтын бір төмен салып, бір көтеріп, мүлгіп-шұлғып жатқан күйі алаңсыз дамылдаудың құшағында тып-тыныш ұйқыға еніп кеткен еді. Ықтасын жерде, құлынының қасында басын төмен салып, біразырақ жусаған керсағал құлан кенет оқыс бір қауіпті сезгендей, селт етіп, құлағын қайшылап, жел жаққа тұмсығын бұрып, иіс аңдыды.

	Енесінің қасында жанаса жүріп, жайылысқа кәдімгідей-ақ отығып қалса да, оның жып-жылы желіннен таңдайына саулаған нәрлі де дәмді сүт- бұлаққа айырбасталар керемет бәрібір бұл дүниеде жоқ еді. Ауық-ауық енесінің бауырына бас қойып, тоғайып жүрген құлын қамсыз, алаңсыз күндерден қарашаның соңын, желтоқсанның басын ала келген сол бір қара суық шақта одан біржола көз жазып қалды.

	Қас-қағымның арасында енесінен ажырап қалғанын да, өзінің енді тірі қалуы, тірі қалмауының неғайбылдығын да түйсінбеген кішкентай құлан, қаңғалағы шыр айналып, ауаны құйындай үйіріп бірінен соң бірі әуеге көтерілген тікқұшақтардың алапат гүрілінен селт етіп, басын көтеріп алды. Алаңсыз жатқан жерінен ытып тұрған ол мойнын алға соза түсіп, тұмсығымен енесінің соншалықты мейірлі иісін ынтыға сезінгісі келді, шырын сүті шып-шып шығып, сорғалайтын жып-жылы бауырын іздеді. Бірақ таба алмады. Содан соң аядай төңіректе бағыт-бағдарсыз олай бір, бұлай бір бұлталаңдай шапқылаған құлын қалтаң-құлтаң етіп сайдың өріне шықты. Айналасы – демін ішіне тартып, тым-тырс тынған, құлазыған тыныштық. Дәрменсіз құлын ішін тартып, ышқына кісінегендей әлсіз ғана жалбарынысты дыбыспен енесін шақырғандай белгі беріп еді, бірақ тым- тырс тыныштық меңірейген күйінде қала берді.

	... Осыдан аз-ақ бұрын әлдеқайдан пайда болып, төңіректі шолып төмендей ұшқан тікұшақ сәлден соң кенет әуеде бір орнында қалт тұра қалды да, қапталдағы есігі сырғып ашыла берді. Дәл төбесінен шүйліге төнген қатерден құлан қашып үлгермеді. Нысана үлкейткіші бар карабиннен әлдекімнің төбеден көздеп атқан жалғыз оғы оқшау жүрген керсағал құланды біржола мерт қылды. Тікұшақ құлан жайраған жерге қонып, ішінен түсе-түсе қалған үш адам нысаналарына іліккен сирек олжаны апыл-ғұпыл тиеп алып, ұшып кете барды.

	Кішкентай құлан өзіне жетімдік қамытын кигізген сол қасіретті күні енесінен мәңгілікке ажырап қалған болатын…

	Содан бері қанша жаз өтті, қанша күз келіп, қанша қыс түсті, уақыт бір маусымнан бір маусымға ауысып өз кезегімен, өз ағынымен өтіп жатты. Құлын кезінен жетім қалған құлан құлазыған сұрғылт дүзде жалқы тіршілігін кешіп жатты. Мынау меңіреу, құлазыған мекендегі бұған о бастан еншіленіп қойылған жалқы көнбіс тіршілігіне саяқ құлан әбден етене болып кеткен еді. Таң саз бере шығыс беттен қызыл арайланып шығатын күн, аспан күмбезімен сырғып барып батыс көкжиекке қызыл шапақтанып батады. Осылайша айнымай келген бір күннен соңғы бір күн құла түздің жым-жырт, ұлан-ғайыр кеңістігіндегі марғау мезгілдің тылсымына сіңіп ғайып болады. Уақыт дүрмегі өңі жүдеу, шырайсыз мекеннің үстімен жылжып кезегімен келіп өтер айлар мен жылдар керуеніне қарай біртін-біртін ұласып бара жатады.

	Жалғыз құлан ауық-ауық құлағын қайшылап, сұрғылт алаптың әрқилы тұсынан жел сарынымен жеткен ызғы-ғызғы дыбыстарға болмашы елең еткені болмаса, жылжып ауып бара жатқан мезгіл-мезеттердің аясындағы тіршілігі сол бейғам қалпында қала берді.

	* * *

	…Әйтсе де бұл маңда, бұдан біразырақ жыл бұрын адамдары көтеріле көшіп кеткен, аты да, заты да бимәлім, көп жылдар бойы жабық сынақ өткізіп келген жасырын елді мекеннің жұртында тірі жан атаулыдан қалған, болмашы ғана тіршілігін маздатқан тағы да бір ғана бейкүнә пенде бар еді. Ол – қос шықшыты шығыңқы, жүдеулеу қарасұр жүзі суық, мінезі тұйық, жалқыбас жігіт ағасы жасындағы Диярбек болатын.

	Жұрт аяғы көп баспайтын елсіз аралдағы сынақшыларды аяқ астынан сарыала киім киген әскери адамдар, бір күннің ішінде тікұшақтармен тік көтеріп көшіріп әкеткен болатын. Зертхананың жабдықтарын түгел тасып әкеткенше аралда қала тұруға бұйрық алған Диярбек сол күні үдіре қоныс аударушыларға ілеспей қалып қойды.

	Ұзын-ұзын зертханаларды көп ұзамай өңшең қарасұр киім киген бір топ адам келіп жарылғышпен бір түнде астан-кестенін шығарып жарып кетті. Талай жылдар бойы құпия жүргізілген бактериологиялық сынаққа атымен де, затымен де қатысы болмаған, аумағы атшаптырым биік дуалды зертхана ауласының қақпасын ғана күзеткен Диярбек құпиялылық санатындағы адамдардың қатарына жатпайтын. Атқарған жұмысының салмағы солай болғасын ба, құпия елді мекеннің жұртында елеусіз қалып бара жатқан момын Диярбектің бар-жоғына олардың басы ауырған жоқ. Бір кездері зертхана ауласының кіріп-шығар босағысы - қақпаны күзеткен қарауылы болған құпия орынның күлі көкке ұшқасын, мұның кімге керегі бар еді.

	«Мені түбінде әйтеуір жалғыз қалдырмас» деген үмітпен ол сол жолы да үн- түнсіз қала берген еді. Бірақ Диярбек сол қалғаннан жапандағы аралда мол қалды.

	Сынып, жарылған дүмбісінің сағалығы мыс темірмен шандылған дара ауыз ескі мылтық, әбден тозығы жеткен екі қоян қақпан, көктемде бөлініп қалған таяз сулардағы ірілі-уақты балықты шаншып аулайтын үш ашалы шанышқы – Диярбектің мардымсыз марғау тіршілігін жалғауға сеп болар бар қаруы мен құрал-сайманы осы-ақ еді. Ал ілдалап ішетіні - сынақшылар бір кездері адам айтқысыз қабат-қабат тереңнен бұрғылап шығарып, түтік шүмектен ағызып қойған, қазір кермек татып, тұздана бастаған су. Әйтеуір қаталап өлуден аман сақтар, кенезесін кептірмес осы шүмекті Диярбек қысы- жазы қорғаштап, қарағыштап сақтаумен келеді. Зертхананың астан-кестені шыққан жұртынан ерінбей-жалықпай, түртінектеп жүріп іздеп тапқан ұзынды-қысқалы темір қадалармен шүмектің жан-жағын айналдыра қоршап, төбесін қиынды-жиынды қыш шатыршалармен жауып қойған.

	Сағалайтын ешкімі жоқ, тумысынан жалғыз, жетімханада, балалар үйінде өскен Диярбек мектептен соң жұрт қатарлы үлкен қалаларға қарай кетіп, оқу-тоқу іздеп, сабылмады. Шағын қалада, теміржол стансаның оны- мұны қара жұмыс істеп күнелтісін жасап жүрген ол кәмелетті жасқа жеткен кезде әскери борышын өтеуге үмітті еді, бірақ аяғының жалпақ табандығы мен бала кезінен жабысқан буын құздамасынан бұл санатқа ілікпей қалды. Содан отыздан асқанша бойдақ жүріп, теміржолшылардың ескі барағында жалғыз бөлмелі қуысты паналаған Диярбек станса басынан бір күні жалғызбасты жас келіншек Бибімен ұшырасқан еді...

	Қолында бүйірі тырсиған шамаданы мен жіппен шандып буған бір түйіншек заты бар, жүзі сынық әрі шаршаңқы жас әйел станса басына келген кезде қас қарайып қалып еді. Жаз ыстығы ортайған тамыз айының соңындағы мезгілде түн салқыны денені кәдімгідей-ақ тоңазытарлықтай болатын. Етегі балтырдан сәл-ақ төмен жұқа көйлегі мен жалаңдау кеудешісі оған оншалықты лыпа бола аларлықтай емес-тұғын. Қалаға баратын пойызы бұл стансанаға таң қараңғысы кезінде келіп аз ғана аялдайды екен.

	Барып паналар үйі жоқ жас әйел станса басындағы ескі вокзалдың алдындағы ұзынша орындыққа жайғасып отыра бергені сол еді, перроннан, анадай жерден өтіп бара жатқан сұңғақ бойлы, қара торы жігіт сәл аялдап бұған мойнын бұрғандай болды. Өзгедей ишарасы жоқ, жәй бір таңғалыс сияқты кейіппен өзіне үнсіз, бірақ жүзін жылыта қараған жігіт мұның сәл-пәл тоңазыңқырап отырғанын айна-қатесіз білгендей:

	– Тоңып қалмайсыз ба? – деп сұрады.

	Жас әйел басын шайқады, тоңбаймын дегені еді.

	– Қалаға баратын пойызға дейін осы жерде отыра бермексіз бе? – деп сұрағын тағы үстемелетті.

	Жас әйел басын изеді, отыра беремін дегені еді.

	Басын біресе шайқап, біресе изеп қана жауап қатып отырған бидай өңді, талдырмаштау келген сүйкімді жас әйелдің үнсіздігі Диярбекті еріксіз таңғалдырды. Мылқау дейін десе, мұның сөзін естіп отыр. Әлде тілінің кемістігі болғасын ыммен түсіндіріп отыр ма екен деген ойға қалған ол, мұның қасына тақап барып, тағы да бірдеңе деп тіл қатқысы келіп еді, жас әйел қабағын сәл шытыңқырап:

	– Өз жөніңмен кете бермеймісің, маған бола мазасызданатындай кімсің сондай-ақ? – деді төбеден түскендей етіп.

	– Мен бе?.. Мен – Диярбекпін...

	– Диярбек болсаң қайтейін?..

	– Жоғ-а, менің есімім Диярбек дегенім ғой...

	– Ондаше мен – Бибімін...

	- ...?

	– Жоға-а, есімім Бибі дегенім ғой...

	Жас әйелдің өзін кекесіндеп, мазақтағандай болып дөрекілеу әрі оқыс тіл қатқанына қапелімде жөндем жауап қайтара алмаған Диярбек абыржып, ыңғайсызданып қалды.

	Жасқаншақтаған, бір қызарып, бір бозарған жұқалтаңдау келген балаң жігіттің ұяңдау кейпіне Бибі еріксіз күлімсірей қараған еді...

	Тағдыр болар, осылайша ұшырасып, осылайша танысқан екеуінің жұбы содан бері ажырамады. Бибінің Диярбекке сол күні өз халінен баян еткені - некесі қиылғалы сегіз жыл өтсе де, пұшпағы қанамаған, құрсақ көтеру пешенесіне жазбаған ол өзінің әйелдік қу бас тағдырына күйреп жүрген жан екен.

	Колхоздың сиыршысы, өзінен бір мүшел жас үлкен күйеуі іштен тынатын момын, доғалдау адам болыпты. Күйеуі өзінің жан күзелісін бұған көрсеткісі келмесе де, екеуінің ерлі-зайыптық өмірлерінің базары тарқай бастағанын сезген Бибі оның көзіне күйік болғысы келмеген. Ит екеш ит те, жақсы болса өлімтігін көрсетпейді деген пиғылмен алыс құмдағы ауылдан станса басына жүдеп-жадап жеткені беті осы екен. Барар бағыты – бір қиырдағы төркін жұрты болғанымен, жаны құлазып, ілгері ілбіген аяғы кері тартып келе жатқанда оған Диярбек жолыққан еді.

	– Мендей іш-құста болған сорлыны неғыласың аяп?.. – Көзі жасаураған Бибі қасында үнсіз отырған Диярбекке мұңая қарады. – Жолыңнан қалма, екеуміздің жолымыз екі басқа ғой...

	– Солайы солай шығыр, - деді қобалжи сөйлеген Диярбек оның саусақтары салалы келген, нәзіктеу қолына сәл-пәл дірілдеген өзінің қолын батылсыздау жанастырды. - Пойыз келгенше әлі талай уақыт бар, түні бойы осы жерде құлазып отырғанша менің үйіме барайық, аз-мұз тынығып аларсың тым болмаса...

	Бибі оның бұл сөзіне басын изеді, Диярбектің айтқанын құп алғанына осылай ишара жасады.

	Екеуінің бұған дейінгі тағдырларының екі басқа жолы бірлесіп кешер өмірдің бір арнасына тоғысқан сәті Бибінің осы ишарасынан басталған еді.

	Ескі барақтағы жалғыз қуысты паналаған Диярбек екеуінің бұдан арғы ерлі-зайыпты біраз жыл өмірлері осы стансаның басында өтті. Қол қусырып қарап отырмай, Бибі де теміржолдың қара жұмысына жегіліп, белін жазбай, күнделікті нәпақаны айырған митың тіршіліктің соңында жүрді.

	Өз мұңын жүрегінің түкпіріне тұмшалап күн кешуден арыла алмаған Бибінің ғұмыры алайда ұзақ болмады, күздің қара суығы азынаған күндердің бірінде өкпесін қабындырып, салқын тигізіп қатты ауырған күйі төсектен тұрмады. Бибі көзі жұмылғанша өзінің дүниеден баз кешер сәтін құдды бір көптен ойлаған арманына ақыры қолы жеткізген адамдай, өлімді өкінішсіз сезіммен қабыл алған жанның кейпінде кетті.

	Жас ортасына жетер-жетпесте жападан-жалғыз қалған Диярбек бұдан соң томаға-тұйық халден арыла алмай күн кешті.

	Тағдыр жолы Бибі екеуін кездейсоқ ұшырастырып еді ғой. Аяныш пен жақсы көрудің арасындағы бір өзгеше күйді бастан өткерген ол сол алғашқы сәттерден бастап өзінің көңіл аясына жас әйелге деген бұйығылау болса да, жып-жылы бір сезімді ұялатқан болатын. Екеуінің бір-бірімен ұғысып, бір- біріне сүйеніш-таяныш болған, жарасымы бұзылмаған тіршіліктерінің арқауын Диярбектің көңіл тереңіндегі осы бір сезімі ұстап тұрды.

	Бибі де оның осындай үнсіз жақсы көруін жан-тәнімен, болмысымен іштей ғана түйсінді. Іштей түйсігінен оянған ұяңдау сезімді жатырқамай қабылдағаны ғана анық болатын.

	Елжірескен, ашық-жарқын аяласқан мезеттерді бастан өткермесе де, екеуі сол жарасымнан ажырамай ерлі-зайыптылықтың азды-көпті ғұмырының бұйырымды несібесін қанағат етумен күн кешіп еді.

	Бибіден көз жазып қалғаннан кейінгі бастан өткеріп жатқан күндерінің бұрынғыдай шырайлы еместігіне күрсіне налып жүрген күндердің бірінде Диярбек тағдырдың бұйрығы ма, осы теңіздің бір қиырындағы аралдағы құпия сынақшылардың қасынан бір-ақ шықты. Сірә, оларға жалғызбасты, мына өмірде ешкіммен де, ештеңемен де ісі жоқ өзі сияқты бұйығылау адам керек болған шығар, қуқыл тартқан кекселеу өңі суықтау, әр сөзін салмақтап сөйлейтін бейтаныс кісі станса бастығының бөлмесіне шақырып алып, мұны күзетшілік жұмысқа алу мәселесін төтесінен қойды. Жауапты, мемлекеттік тапсырма дегенге сайып ойлануы-ойланбауы немесе келісуі-келіспеуі жөніндегі сөзді бұған айтқызбады.

	Қарайлап, алаңдайтындай ешкімі де жоқ жалғызбасты Диярбектің содан бергі саяқ тіршілігі осы аралда таңның атысынан күннің батысына дейінгі бір сарынды марғау қалыппен өтіп келе жатқан еді...

	Жалқы, бұйығы тіршілікке бейім, тұйық мінезді Диярбек алғашқы кездері аралдың түп жағында бөлек отырған бір-екі үй қорықшылармен зәуеде бір жүздескені болмаса, етенелесіп, араласып-құраласып кете алмады. Кейін, құландарды басқа жерге жерсіндіруге алып кеткеннен кейін олар да бұ арадан іле-шала қоныс аударуға мәжбүр болған.

	Диярбек адамдары мен құландары басқа мекенге ауған елсіз, иесіз аралда сөйтіп жападан-жалғыз қала берді.

	Күннің көкжиектен құланиектеніп шығып, көкжиекке дөңгеленіп бататын аралықтағы уақыт-мезеттер өз бетінше сырғыған оның жалқы тірлігіне ешбір мән-мағына бермей, күн сайынғы қайталанатын бірөңкейлігімен, өзгеріссіз қалпымен өте берді.

	Құла дүздің бір түкпіріндегі елсіз ескі жұрттың шетінде бұйығып оқшау қалған, қабырғасы кетіліп, іргесі белуардан жерге шөккен бәкене үйдің күн шығар беттегі буалдыр, қырық құрау сығырайған жалғыз терезесі айналадағы жадау, меңіреу тіршілікке тұнжырай қарап тұрды…

	Аралдың батысында, теңіз жақ бетте, көгілдір айдынды, жалпақ, шалқар судың бір кездері ақшағыл құмы сусыған жағасы болған, бүгінде ойдым-ойдым сортаңға айналған алапқа қарай ұзыннан-ұзын көлбеген аласа адырдың бергі мүйісінде бұйығып тұрған, төбесі мыжырайған бәкене үйдің иесі, егделіктің нышаны суалған жағының тозыңқы бедеріне жолақтанып түскен әжімнің терең іздерінен анық білініп қалған, соқа басты, томаға- тұйық Диярбектің бұл меңіреу қиянда жалғыз еместігін ауық-ауықты осы жалғыз құлан ғана есіне салып жүргендей еді.

	Қарашаның ортасы ауа теріскейден апта бойы дамылсыз соққан ызғырық жел сиқы қашқан елсіз аралдың сұрқын одан бетер қашырды. Сортаңның табанынан суырылған сұрғылт шаңыт ауық-ауық құйын болып үйіріліп, меңірейген құла түздің үстімен ұйтқыды. Ұйтқыған сортаң дауылдың ала-құйын екпінімен жерге бір тиіп, бір тимей домалай ұшып қаңғалақ қаққан қаңбақтар Диярбектің бәкене үйінің жел өтіндегі аласа іргесінен бөгесін тауып, бірінің үстіне бірі үйме-жүймеленіп, қаңбақ-тауға айналып қалған болатын.

	Қашанғы дағдысынша бозала таңнан оянып, ескі темір кереуетті сықырлатып төсегінен тұрған Диярбек асықпай шұлғауланып өкшесі кетілген, қонышы бір қайырылған көне керзі етігін киіп, басынан тастамайтын малақайының құлағын түсіріп, тысының өңі қашқан ескі бушлатының ортаңғы жалғыз түймесін түймелеп, сыртқа беттеді.

	Оты түн ортасына жетпей сөнген жаппа пештің мұржасынан ызыңдаған жел неше алуан дыбыспен құбыла ұлып, жылуы қашқан үйдің берекесін кетіріп-ақ тұрған. Үй іргесіне шөмеле боп үйілген құрғақ қаңбақ - бір мезгіл ошаққа жағуға таптырмайтын отын екен деп ойлады ол.

	Диярбек айырмен шөмеледен іркіс-тіркіс ілінісіп қалған қаңбақты бір- бірлеп іліп алып, керзі етігімен таптап, сындырып, омырып бір шамасын әуелі кіреберістегі дәлізге жинап алды. Сай-саладағы жыңғылды шауып, бұрынғы жабық зертхананың жұртында қалған құрылыстың қалған-құтқан оны-мұны ағаштарын шырпылап, қысқа қамдап алған азын-аулақ отынға кішкене де болса үнем боларлық қаңбақты үйінің іргесіне әкеп жинап берген мына айналайын дауылдың құдіретіне Диярбектің мың алғыстан басқа айтары жоқ еді.

	«Ұшарын – жел, қонарын - сай білетін» мағынасыз тірліктеріңнен гөрі отынға айналып, пайдаға жарағандарың жақсы ғой, міне! Қазір ып-ыстық от- жалынға оранып, азынаған үйді жылытасыңдар. Отсыз өмір - өмір ме? От барда - өмір сүруге болады. Сендерді құдіреті күшті жаратушы сол үшін де маған әкеп жиып бергенін көрмеймісің! Тоңып, дірдең қағып, құла түзбен домалап ыға бергенше ып-ыстық от болып жанып, кәдеге асу әлдеқайда көңілдірек емес пе, қаңбақтарым-ау, қаңбақтарым жел ұшырған»!..

	Мең-зең үнсіздіктің, тымырсып-тынып қалудың шалығынан сақтанудың түйсігі ме, оның осылайша өз-өзінен ауа сөйлеп, айналасындағы жанды-жансыз дүниеге тіл қатып, әңгімелесіп жүруі сана-еркінен тыс әдетке айналғалы қашан. Осы аралды мекен етіп жүрген жалғыз құланмен де кейбір күндері Диярбектің әңгімесі таусылмайды. Мұның залалсыз адам екенін әбден білген болуы керек, құлан да оқтын-оқтын мұның үйінің маңын төңіректеп жүріп алатын. Кәрі құлан мен оның тіршілігі бір-бірімен осылайша үндестік тапқандай еді.

	«Бұл күндері, сірә, мына дауылдан бас сауғалап, сайдың ішінде немесе бұрынғы теңіз иініндегі әне бір кемердің ықтасын-тасасында жүрген болар» деп ойлады Диярбек құлан туралы.

	Құланның мұны төңіректеп жүретініне үйренгені соншалық, ол бұл күндері ауық-ауық сыртқа шығып, үйдің маңын, айналаны шолып қарағыштаумен болды. Бірақ құлан Диярбектің көзіне шалына қоймады. Қарашаның ызғырық дауылы сол күйі үдей соғып, бәсеңдемеді. Осы бір сұрқай жерге, адам баласына керегі болмай қалған қу мекиенге құдды бір табиғат ана да өгейсірей қарағандай, ызбарлы күз кірбиген суық қабағын бір ашпай қойды.

	Лапылдай жанған қаңбақтың жалынынан жүдеулеу бет-жүзінде қызғылт сәуле жылт-жылт ойнаған Диярбек желдің уіліне аралас еміс-еміс шалынған әлдеқандай бір дыбыстарға мезгіл-мезгіл елең етіп тың- тыңдағандай болады да, тағы да баяғы бір көмескі үмітті алданыш етер ойларға беріледі. Қыс өтіп, жер-аяғы кеңіген шақта мұның бұл жақта қалғаны әлдекімнің есіне түсіп, іздеп келетін шығар-ау деген үмітті әлі де көңіл түкпірінен өшірген жоқ еді. Сондықтан ба екен, қыстың тезірек шығуын, көктемнің басын Диярбек әсіресе асыға, дегбірсіздене күтумен болады.

	Бірақ құлан екеуі мекен еткен елсіз аралға қыстың өзі де әлі түсе қойған жоқ еді.

	Диярбек қалайы тозық күрешкеден шәй орнына ыстық суды асықпай, марғау сораптай отырып, көптен есіне алмаған Бибісін жадына оралтып, онымен ойша тілдесті.

	«Сен болғанда, бәлкім, осы жерде-ақ екеумізге алаңсыз тұра беруге болар да еді. Ешкімнің бізде ісі жоқ, біздің де ешкіммен ісіміз жоқ, тып- тыныш тіршілігімізді жасап жүре берер едік-ау. Мұны ғой күнібұрын білгенде, Бибі, сен өлмес те едің. Әттең, білмедің. Енді, міне, мен жападан- жалғызбын. Құлан да көрінбей кетті соңғы күндері.... Мына салқын күз өтісімен қыс та келер... Қыс шыққасын - көктемнің де күні алыс емес. Содан арғысында біреу-міреу бұл төңірекке ат ізін салса, мен де ел-жұрттың арасына бір жетермін-ау. Бір жетсем, осы жалғыздығымды тез-ақ ұмытармын-ау. Бірақ өкініштісі, сен менің осы бір елсіз-жұртсыз жерден оралғанымнан бейхабар күйіңде қала бересің ғой. Сен маған өкпелеме, сол жолы станса басынан маған еріп, үйге келмегеніңде, қазір тірі жүрер ме едің өзіңнің барған жерлеріңде. Мені аядың ба, әлде өзіңді аяғанымды жақсы көрдің бе екен, әйтеуір стансада қалып қойдың менімен бірге, қалып қойдың солай...»

	Шытыр-пұтыр етіп жанған қаңбақ қапелімде күлге айналып, ошақтың үңірейген түп-көмейіне үйріле жұтылып, жаппа-пештің бәкене үйдің төбесіндегі мыржық моржадан күлгін тозаң боп алай-дүлей желмен ұшып зым-зия жоғалып жатты. Жанып-жанып, ошақтың табанында қалған қаңбақтың түбіртігі ғана болар-болмас қызарып, болмашы ғана жылтыраған шоқты елестеткендей.

	Диярбек шымшуыр-көсеуге ұқсастырып жасап алған ұзынша темірдің ұшымен түбіртек-шоқты қозғап-қозғап қойды да, үстіне тағы қаңбақ тастады. Пытырлай жанып, жалыннан лезде ойнап шыға келген от сәулесі оның көз жанарында жылт-жылт етіп, ұшқын атты. Аядай жердегі қара-күңгірттеу көлеңкені бұрыш-бұрышқа қарай серпіп, оттан ұшқын атқан тіршілік сәулесі тағы да маздай жөнелді. Диярбек енді мынадай сұрқай күні жалаң түзде жүрген жалғыз құланды ойына алды.

	«Бүгін болмаса да, ертеңнен қалдырмай құланды аяқ жетер маңнан қарап қайтуым керек. Байғұстың не күйде екенінен хабарсыз отыруым болмас.Тілсіз хайуанның мына ызғырық дауылдан паналар жері сай-сала болса, оның да қайбір жетісіп тұрған жайы бар дейсің. Жыңғылдың ішінен тым болмаса тұқылынан жұлып жерлік бірдеңе тапса да, аштан бұрала қоймас. Құрсағына талғажау боларлық тұяқты хайуан қалмаған жерден бүгінде ит-құс та ауып кеткен, одан келер қауіп жоқ...»

	Тышқан, қоян секілді ұсақ-түйекті қанағат тұтатын түлкі-қарсақ болмаса, соңғы кездері қасқыр атаулысы расында да елсіз аралдың өн бойынан ауып кеткен еді. Жалқы құланның тіршілігін ұзартып жүрген де осы жәйт, түз бөрісінің аш-құрсақ тіршіліктен безіп, бұл төңіректен ғайып болуы еді.

	Қайткенде де ертеңнен қалдырмай құланды іздеуді ойына алған Диярбек ошақ аузында отырып өн-бойы жылынғасын бір сәт мүлгіп кетті. Басын иығына салып тып-тымық қалпында құс-ұйқының қас-қағымдық құшағына ене берген оның құлақ түбінен кенет бөрінің ұлығанына ұқсас сарын еміс-еміс талып естілгендей болды. Көзін бір ашып, бір жұмып, ұйқылы-ояу халде жатқан Диярбек мұны ошақтың көмейінен шығып жатқан желдің уілі болар дегенге сайып еді, жаңағы дыбыс енді ұлғайып бара жатты. Осы мезетте ол басын оқыс көтеріп алып, еріксіз елең етіп, тың тыңдады.

	«Ууу-у-уу-уу-уу-у-у!.. Ууу-у-уу-уу-уу-у-у!..»

	«Мына дыбыс, құдай біледі, пештің мұржасынан шығып тұрған желдің уілі емес! Қасқырдың, аш бөрінің ұлуы және, сұмдық-ай, тапа-тал түсте ұлуы!.. Сұмдық-ай! Әлгі құлан байғұсқа бір кәдік келіп жүрмесе игі еді!? Қандыауыз жыртқыштың тұқымы ғайып болмағаны ма бұл жерден? Ғайып болмағаны ғой...»

	Қасқырдың ұлығанына айнымай келетін мына үрейлі уілден шошынғаннан Диярбектің арқа еті кенет шымырлап кетті. Дегбірі қашып, абыржыған ол «Құланды құтқару керек!» дегеннен басқа ойға ден қойғысы келмеді. Дереу босаға жақта ілулі тұрған дара ауыз мылтығын ала салып, апыл-ғұпыл далаға атып шықты.

	Жел теріскей бағыттан ауып, енді арт жақтан, батыстан тұрыпты. Бірақ таңертеңгідей аласапыран айқайға басқан жел жоқ, сұрғылт ауыр бұлттар тым төмендей аунап-аунап,теріскей шығысқа қарай баяу-баяу көшіп бара жатты. Үрейлі уіл де осы бір мезеттің арасында тым-тырс тынып қалған сияқты.

	Диярбек жан-жағына асықпай көз тастап, енді не амал жасау керектігіне азырақ ойланып тұрды. Құлағына шалынғаны әлдеқалай бір үн шығар, желдің ызы-ғызғы боп үйірілген дыбысы неше алуан құбылып, бөрінің ұлығанын елестеткен болар деген оймен өз-өзін тыныштандырғысы келсе де, көңіліне енген алаңнан бәрібір арыла алмады.

	Үйдің о жағына бір, бұ жағына бір шығып, әлгі дыбыстың қайталануын сақтана аңдығандай, жан-жағына алаң-құлаң қарағыштап, желдің сыбысына құлақ салумен болды.

	Кенет, қайдан пайда бола қалғаны мәлімсіз, үйдің төбесін жанай, қанатын далбаңдай қағып үлкен сұр үкі ұшып өтті.

	Диярбек, неге екенін білмеді, өз-өзінен селк ете түсті. Іңірде, кеш қараңғылығын жамылып ұшатын құстың бұл кезде көзге шалынуынан секем алып, ішін тартып қалды. «Апыр-ай, бөрінің ұлығаны дегенім, осы пәлекеттің мұржаның түбінде отырып уілдегені емес пе екен?! - деп ойлады ол. – Қайткенде де үкінің үй төбесіне шығып шақырғаны тегін емес-ау осы? Айдың күні аманда жаманат шақырғандай болған мынаның қылғанын қарашы, қап?!»

	Диярбек болымсыздау өкінішін көкірегіне құмықтырып, сәл күрсініп қойды. Мылтығының бауын иығына іліп, үйге беттеген ол кенет қалт тұра қалды. Манағы ұлыған дыбыс тап осы мезетте тағы қайталанып, тіпті таяу маңнан шыққандай болды. Құлағына шалынған бұл дыбыс енді үкінің үні емес екеніне көзі анық жеткен Диярбек жалма-жан дара ауызын кезене ұстап, жан-жағына алақтай қарап ілгері жүрді. «Құланды құтқаруым керек!» деген жалғыз ой оны жаңағы ұлыған дыбыс естілген жаққа, жел тұрған қарсы бетке қарай еріксіз жетелей берді.

	«Ууу-у-уу-уу-уу-у-у!.. Ууу-у-уу-уу-уу-у-у!..»

	Қарсыдан соққан желден басы-көзін қорғаштамай турадан-тура тартқан ол жүрісін барған сайын үдетпесе, бәсеңдетпеді. Көзінен парлаған жас маңдай алдын бұлдыр мұнарға айналдырып жіберсе де, аялдауға мұршасы болмады. Айдалада маңыған бейшара құланды көкке қарап ұлыған ашкөз бөріден арашалап қалудың әрекетіне жан-дәрменін салған Диярбекті ештеңе тоқтата алмас еді. «Құланға қатер төнді!» деп басында зыңылдаған жалғыз ойдың жетегінде алас ұрған ол елсіз аралдың бұдырсыз сұрғылт кеңістігімен ұзай берді.

	Түз бөрісінің оқтын-оқтын ұлығаны сияқты үн мана алдыңғы жақтан ғана естілгендей еді, ендігі бір аралықта желге қырын салып - сол қапталдан шықты, тағы бір шамадан соң оң жақ беттен уілдей сарнап жатты.

	Алқынып, әбден деміккен Диярбек пысынап кетті, терге малшынған жейдесінің арқалығы иығына, жаурынына желімдей жабысты. Енді қайда, қай бағытқа барарын білмей дағдарған ол айналасына үрейлене, жалтақтай қарады.

	Бөрінің ұлыған үні дамыл таппай, оның жан-жағынан атой салып жиілей берген еді. Енді бір сәтте, о ғажап, тура алдынан кесе көлденеңдеп, желе жортып өтіп бара жатқан жалғыз құланды көзі шалды. Ап-анық сол – манадан бері сабылып іздеген жалғыз құланы!

	Мылтығын тастай салып, жалма-жан құланның соңынан далбаңдай тұра жүгірген Диярбек:

	– Тоқта-а-а! Ол жақта қасқыр жүр ұлып! Қасқыр жүр деймін-н-н! Арандап қаласың, мерт боласың! – деп, қос қолын көтерген күйі, бар даусымен айқай салды. Оның жан-дәрмен айқайын жел бұра тартып, үзіп- жұлып, сұрғылт кеңістіктің қойнауына құмықтырып, жым-жылас етті.

	– Тоқта-а-а!.. Мерт-т боласың-ң-ң!..

	Әншейінде өзінен үрікпейтін құлан қас-қағымдай сәтте көз алдынан бір елестеп өтті де, тағы да тез ғайып болды.

	«Өңім бе, япыр-ай, түсім бе бұл? Құлан ба маған көрінген, елес пе?» - деп дал болған Диярбек сорғылтым, қатқыл тоң жерге қос тізерлей отыра кетті.

	Көзі шүңірейіп, сілесі қата болдырған ол борша-борша аққан терді маңдайлығынан оң қолының сыртымен сылып тастап, жан-жағына тұнжырай қарады.

	Осы қас-қағымда, о құдірет, желе жортқан жалғыз құлан тағы да анадай жерден өте берген сияқты елес берді. Болдырып, сансыраған Диярбек көзіне шалынған құланның өзі емес, құлан-елес екенін осы бір мезетте анық пайымдарлық халде емес еді. Көз алды қарауытып, жер-дүние төңкеріліп, аударылып баратқандай болды...

	Кіші бесін ауған шамада, қарашаның ызғырығы қатая бастаған уақта денесі тоңазыған Диярбек есін жиды. Есін жидырған пыр-пыр етіп бетін жанай шарпыған әлдененің жып-жылы демінің лебі еді. Көз саңылауын болар-болмас жыртитқан ол өзін иіскелеп, пыр-пыр пысқырынып тұрған құланды көрді. Өзінің елес еместігін бұл жолы ап-айқын сездіріп, жуасып тұрған құланға қарай қолын соза берген Диярбек жанары жасаурап, кемсең- кемсең етті.

	«Аман екенсің ғой, құланым... Мерт болмаған екенсің ғой, жарықтығым!.. Өзіңе бола үрейімнің ұшқанын білген екенсің ғой, жануарым!..»

	Айдалада, адам ізі суып, талай уақыттан бері ел-жұртсыз қамыққан алыстағы аралдың үнсіздікке шомған сұрғылт кеңістігінің аядай пұшпағында жалғыздық шалығының ауыртпалығынан сансыраған Диярбек құлан- мұңлыққа бейуақта мұңын шаққандай, солқ-солқ етіп, өкси жылады.

	Диярбектің өксіп жылап жібергенінен әнтек үріккен кәрі құлан елең етіп, қос құлағын қайшылай берді...





