	Тұрысбек Сәукетаев

	ҚҰЗҒЫН ТОЙҒАН ҚЫС

	Хикаят

	...Они лежали, а трава росла,

	На тропах прямо, и к плетению приткнувшись,

	Усевшись на завалинке сырой.

	Как будто легче умирать снаружи,

	Не в хате сдверью, глухо запертой.

	«Заколоченный дом»

	А.Марков

	Кең дүние қауашақтай тарылды,

	Не амал бар: артым – тұйық, алдым – жар,

	Қазы-қарта жемейтұғын жарығым,

	Көн тулақтың пұшпағынан болдың зар.

	Ит кемiрген қу сүйектi қайнаттым.

	(Ол да болса ризық қой бұйырған.)

	Кеуiп қалған қу тезектi қарадым –

	Табам ба деп арасынан түйiр дән...

	«Шәрипаның зары»

	Ел аузынан





БIРIНШI ТАРАУ


	Қаңтардың қарға адым күнi қиялай барып қыбыладан үңiрейе төнген көксүңгi шыңның ұшында алтын жамбыдай iлiнiп тұр. Тиiп-қашып терiстiктен тiрiле бастаған «қызыл шұнақ» ызғырық, «түрт, шайтаны» ұстап, әлде бiр ойранды бастап жiбергiсi келiп тұр ма, ұлпа қардың үстiнде ақ құйрығын арлы-берлi бұлғап-бұлғап қояды. Кеңiрдектен қарға қылқынған түп-түп ши мен селдiрей өскен тобылғы, жыңғыл кебiн жамылып серейiп-серейiп жатқан дөң-жоталардың басында жоқтау айтып тұрғандай, уiлдей сыңсып, онсыз да жүдеу даланың сұрқын одан сайын қашыра түседi.

	Жатаған тау сiлемi қолтығын кең ашып, айқара құшақтаған күнгейi мол үлкен аңғар «Жылы сай» аталатын. Жылда Бисары ауылының үйiр-үйiр жылқысы шұрқырай жайылып, алты ай қыс тебiндеп шығушы едi, қазiр қыл-құйрықтың өзi түгiлi iзi де жоқ бұл маңда. Игiлiкке бұйырмай адыра қалған қалың қияқ құлақ қайшылап, сипай сырғыған желмен сыпсың-сыпсың сыбырласа жөнелген...

	Кенет қара тұмсықтан қылт етiп бiр сұр қоян көрiндi – ақша қардың бетiмен бiр уыс құйын боп бұрқырап домалап келедi. Соңында тiрсегiнен әне-мiне ала түсердей тұмсық созып ырсылдаған кер ауыз сары тазы. Оқ бойы жерде ұлпа қарды тiзеден омбылап етек-жеңi далаңдай жүгiрген еркектiң қарасы шалынды.

	– Иә, Алла, сәтiн сала гөр! Сәтiн сала гөр! – дұға оқығандай күбiр-күбiр еттi де, ышқына айғай салды. – Жiберме, Ұшар, жiберме! Бас, бас!

	Бар сүйегiн сыртынан санап алғандай ырсиған тазы иесiнiң айтағымен дәл тұмсығының түбiнде уыс-уыс қар шашып борандатып бара жатқан қос табанның бiрiн шап беруге мойын созған. Бiрақ, жәй мытуға ғана жарайтын тiссiз қызылиекте не қауқар болсын, серпiндi сирақтың тепкiсiнен тәлтiректеп барып әупiрiммен әзер түзелдi. Хайуандық ашумен қайта қайраттанып, апыр-топыр жеткен күйде бар екпiнiмен кеуделеп қағып кеп жiберген. Сұр қоян қарға бiр аунап түсiп, зымырай жөнелдi. Қолында тымағы ербеңдеген еркекте ес жоқ.

	– Ойбай, Ұшар, кеттi. Жiберме, қайыр, қайыр! Жiберме! – Жаны шыға айғайлап, бiр қырын қалып бара жатқан қырқаға қарай қолын үстi-үстiне сермейдi.

	Ұшар, айтты-айтпады, естi ит екен, иесiнiң сiлтеген бағытына қарай, қоянның алдын орағытып қақпайлап жүр. Сәлден кейiн көбесi сөгiлмеген аппақ қарды қиыр-шиыр шимайлап, үш қарайған үздiк-создық түйетайды беткейдi құлдилап бара жатты. Алдыңғы екеуi бiрiнен бiрi қалып та қоймай, не озып та кетпей, тiрсек тiстесiп, ұмар-жұмар жұп жазар емес. Соңғының аяғына тас байланғандай жүрiсi ауырлап, бiрте-бiрте ара қашықтық алыстай бердi. Жүрiсi шабандаған сайын айғайы күшейiп, «айырылдым-ау, құрыдым-ау» деген шарасыздықпен жан ұшырта қолын ербеңдетедi. Ескi күпiнiң арқасы терден түтiндеп кеткен. Бет-аузын жүн басып, суы тартылған құдықтай көзi шүңiрейген кiсiкиiк сияқты жабайы бiреу.

	Бұл – осы алқапқа аты әйгiлi аңшы Нұрбек қой. Серi көңiл серiк қылса, үкiлi домбыра, жүйрiк ат, құмай тазы емес пе ер жiгiттiң жұлдызын жарқырата түсетiн. «Ұшар» десе құлағы елең етпейтiн кiм бар едi. Таң айырып тырағайлаған талай көкжалды тiрсектен iлiп, тырапай асырған құмайдың ендiгi түрi мынау, жұдырықтай қоянға қауқары жетпей қансорпа.

	Ел қатарлы құлатөбел ғана тiрлiгi бар болатын. Мына «Аша тұяқ қалмасын!» деп, қамшы үйiрiп қара құйындай ұйтқыған ұраннан қазiрде шайқалмаған шаңырақ қалды ма? Салпаңдаған жылтыр қап тапаншасы санын сарт-сұрт соғып сабылған өкiл мен әкiмнен көп нәрсе жоқ. Жаппай колхозға бiрiгемiз деп ала өкпе. Қойша иiрiп қойып, түйiле сөйлеп, қызыл мата жабылған үстелдi жұдырықтарымен түйгiштеп-түйгiштеп кетедi. «Хош» деп өзiң ұмсынсаң да, осқырынып туласаң да – бәрi бiр қылша мойныңа түсер қыл шылбыр осы дегендi бiлдiрiп кетедi. «Кiру-кiрмеу әр кiмнiң өз еркiнде» деп, ұзын саясаттың сойылын соққансып мәймөңкелеткенмен, жеме-жемге келгенде тiрерге тұяқ тастамай, жарлының аузын аққа тигiзiп отырған жалғыз сиырына дейiн сыпырған. Көктем шығар-шықпаста басталған науқан болса бiр сәрi, жер тырмалап, қап түбiндегi қалған-құтқанды сепсе де, өлмес күннiң қаракетiне кiрiсер едi ғой. Жаздың қақ ортасында төбеден жәй түскендей тарпа бас салғаны қай сасқаны! Бауырын тартып күнелтiп отырған төрт түлiктен тышқақ лақ қалдырмай тартып алғанда, пiсiп тұрған егiнi, толықсып тұрған бау-бақшасы жоқ, киiз туырлықты қалың қазақ топырақ жалай ма?! Мұны ойлап қабырғасы қайысатын ешкiм жоқ. Аулыдың әкiмiнiң де, ауданның әкiмiнiң де аузынан көбiгiн шашып айтатыны бiр-ақ сөз: Колхоз! Колхоз! Сонда қалай, аштан қырылу үшiн колхоз құру керек пе! Әлде, әне бiр газеттерде дүрiлдетiп жазып жатқандай, «пәленше ауданның шаруашылығы жаппай коллективтендiрiлдi» деп, ақпар беру үшiн колхозға бiрiге ме?.. Әйтеуiр, қалай ойласа да түбi жеткiзбес тұңғиық.

	Алдындағы азын-аулақ ұсақ пен жалғыз сиыр маңырап-мөңiреп колхоздың қорасына қарай айдалғанда шыбын шаққан құрлы көрмеген. Кезек Ақтұйғынға келгенде қатты толқыды. Ақтұйғынсыз күнi не болатынын елестете алмай дел-сал. Құлынынан жал-құйрығына шаң жуытпай үкiлеп ұстаған жан серiгi ғой. Ел аузына iлiнiп, «Нұрбек» атанып жүргенi де соның арқасы. Қарада қасқыр соғып, талай-талай дүбiрлi жарыста бәйге алған. Бұл тiптi, тұяқты түгiлi, «шайтан арбаның» өзiне шалдырмаған сәйгүлiк емес пе! Баяғыда, машинаның бұл жаққа жаңа келе басталған кезi. Көрген де таң, көрмеген де таң. «Астағифиралла, ат сүйреткен арбаны көрiп ек, өзiнен өзi дар-дар етiп зырылдаған көк темiрдi кiм көрген!» деп жағаларын ұстайтын. Бiр күнi бiр топ жiгiт көкпардан қайтып келе жатқан. Анандайда айдау жолды шаңдатып «шайтан арба» өте шыққаны. Ерiккен жiгiттер қарап тұрсын ба. Қиқу сап әйда қуа жөнелсiн. «Әне қашты көк шайтан, мiне қашты көк шайтанмен» талай қырқаны артқа тастады. Iштерiнде не бiр дәмелi жүйрiк бар едi, бiрi де маңайлай алар емес. Биiк жалдан құлдилай бере шамын жылт еткiзiп жоқ болған машинаның соңынан қарап тұрып: «Әй, не дегенмен өзi де қатты састы-ау, бәлем. Құйрығы қызарып кеттi ғой!» деп, кеу-кеу даудырлап ат басын iрiккен. Тек бұл ғана сонау Шонабайдың көк жазығына дейiн қапталдаса шауып барып, алдын бiр орап керi қайтып едi. Кейiн Ақтұйғын туралы сөз бола қалған жерде: «әлгi Нұрбектiң «шайтан арбадан» озатын Ақтұйғыны ма?» – деп, жұрт таңдай қағып отыратын. Сөйткен Ақтұйғыннан айырылғаны – топшысынан қайрылғаны емес пе!

	Кiм ен жайлаған еркiн өмiрiн там сағалаған тақ-тұқ тiрлiкке оңайшылықпен айырбастай қойсын, «мал ашуы – жан ашуы» деп ширығып, тәуекелге бас тiгiп жатқандар да баршылық. Орманы сыңсыған таудың сай-саласына сiңiп кете ме, тесiк тауып шекара асып кете ме – әйтеуiр, кеште тұрған кейбiр ақбоз үйдiң таңертең орнын сипап қаласың. Әуелгiде бұл да құйысқаны қопаңдап барып, ақылға жеңдiрген. Таразыға тартып зерделеп көрсе, қанша жерден сәйгүлiк-тұлпар дегенмен, туған жердiң бiр түйiр топырағына татымайтын iшi – боқ, сырты – түк жаман тай екен. Жүйрiк деп елден безгенде, бес күндiк дәуренi озған соң қу басты қадаға iлiп қойып, қайран жұртым деп боздап отырмақ па!

	Iшi қан жыласа да қайтедi, амалсыз көнген. Ауыл шетiндегi шаңдақта үйездеген колхоздың қырық құрау табынына жетелеп алып келдi. Құлағын қайшылап, ауыздығын күрт-күрт шайнаған Ақтұйғынның езуiне қолын салып, сiлекейiн алақанына жақты да, жүгенiн сыпырды.

	– Қош, жануарым. Тiрiдей айырылам деп ойлап па едiм! – Көзiнiң алды неге ысып бара жатқанын сезген жоқ.

	Ертеңiнде ойнақтаған Ақтұйғынды басқарма Әубәкiрдiң астынан көргенде жүрегiне әлде кiм ине сұғып алғандай болды. Басында көнетоз милиция қалпағы қоқырайып, сәнiм ендi түзелдi деген кiсiше қаққан қазықтай қаздиып қалыпты. Ақтұйғын мұны анандайдан байқап, танауын делдите оқыранып тартыншақтай берiп едi, қақшиған немеге жан бiткендей, борбайға бiр тартып шаба жөнелдi.

	***

	Көлдi дауыл шайқаса, түбiндегi шөккен ылай-қоқсықтың бетiне қалқып шыға келетiн әдетi емес пе. Осы Әубәкiр бiр кезде тақымы тайға, аузы майға тиiп көрмеген тақыр кедейлiгi өз алдына, шаруаға қырсыз, қозы бағуға жарамайтын қор едi. Ұйықтап қалып баққан малынан айырылып, не ит-құсқа жегiзiп қожайынының қамшысынан көз ашпай жүретiн. Ана байға барып бiр жалданады, мына байға барып бiр жалданады. Жарғақ құлағы жастыққа тимей мал-мал деп зар қағып тұрмаған соң, табақ босатар масыл кiмге дәрi. Бүгiн мына ауылдан көрген Әубәкiрiң бiраздан соң шоқпытын арқалап басқа ауылға беттеп бара жатқаны. Алғаны – әке-шешесi обадан өлген жетiм қыз едi, етi тiрi, пысық болып жолықты. Бiреудiң сабасын пiсiп, бiреудiң киiзiн басып қараша үйдiң нан-шайын айырып отырған сол. Кешке жақын от басында итиiп, балалардың алдындағы кетiк аяқтың түбiне көз сатқаннан басқа бұдан сабақты жiп пайда жоқ. Жұмыс iстеп береке таппаған соң, ақыры бұл құлқын күйттейтiн арсыз кәсiпке көшкен. Жалпақ елде не көп – торқалы той, топырақты өлiм көп, ондайда қазақтың кең дастарқаны кiсi алалай ма, ит екеш итке дейiн сүйек тиiп қарық болып қалады. Жаман шапанын қағып-қағып киiп алады да, саусылдаған көп қыдырмаға iлесiп, ауыл-ауылды адақтап жүргенi. Iшкен ас түске жетпейдi, көрген қызық естен кетпейдi, не бiр жайсаң мен қасқа бас қосқан жер ғой, ақынның жырын, жақсының сырын тыңдайын деген ой-сезiм жоқ, бiр тойғанын олжа көрiп, ошақтың басы, босағаның қасы демей, кекiрген жерiнде қор етiп қылжия кететiн.

	Айналайын өкiмет ендi, мiне, тепкi көрген талай тесiк өкпенiң көзiн ашты ғой, есiктегi басын төрге сүйреп, хан ұлымен теңгерiп отыр. Асып-тасқанның кеудесiн басып, қылыш суырғанның қылша мойнын қырықты. Малдың буымен iсiп-кеуiп, жел жағынан жүргiзбейтiн сасық байларың бұл күнде бетегеден – биiк, жусаннан аласа, кешегi отымен кiрiп, күлiмен шыққан жалшыларына жетiм баладай жаутаң-жаутаң етедi. Құдай теңгермегендi адам теңгердi деген осы емес пе, бұдан артық қандай әдiлеттiлiк бар! Бiрақ, жақсы мен жаманның, ер мен ездiң арасындағы ала жiптi елемей бiр санатқа қосып жiбергенi қиын: адал iсiңе, алақаныңның күсiне қарамай, тағдырыңды шешер таразыға мал-мүлкiңдi салды. Малың көп болса – қан сорғыш қанаушы байсың, жоқ болса – қорлық көрген кедейсiң. Сонда шапаны жыртықтың бәрi бiрдей езiлген еңбекшi ме? «Алма пiс, аузыма түс» деп, шырпы басын сындырмай шалқадан сұлап жатып алатын кержалқау мен құнтсыз езге қашан шыр бiтiп көрген?

	Бiрақ, бақ шiркiн қонайын десе, кiсi таңдамайды екен ғой. Аласапыран заманның ала құйын желi жапа шеккен жарлы, кедей деген дақпыртпен алақанына салып, аспанға көтерiп алды да кеттi. Дуан басындағы қос қабатты қыш үйдiң маңдайшасында қызыл жалау желбiрегеннен-ақ Әубәрiкге желiк бiткен. «Күнiм туды, өкiмет – менiкi!» деп, кеудесiн ұрып шыға келдi.

	Елде бұрынғы күй жоқ. Бiр өзi бiр бұрышты толтырып күрп-күрп пiсiлетiн сабалардың бүйiрi түсiп шөмиген. Қырық қазанның құлағын тiстеген қыдырма түгiлi құдасы келсе де қыржимай қарсы алатын үй кем де кем. Құланның қасуына мылтықтың басуы дөп келiп, ауыл-ауылды аралап қызыл әскерге кiсi жинап жүрген былғары шекпендi, шалғы мұрт: «киiм беремiз, тамақ тегiн» деген соң, ойланбастан ере салған. Сол-ақ екен Әубәкiрдiң тасы өрге домалап сала бергенi. Әуелгiде «әскердiң ат қорасын тазалайды екен» дегендi естiгенде «е-е!» деп, жұрт мұрын шүйiрiп едi, iле-шала: «ойбай, аудан басындағы абақтыны күзететiн болыпты» деген хабар жеткенде «о-о!» деп, ауыздары аңқиып қалған. Ол таңырқаған таңырқаған ба, ауыз ашқанның көкесiн дөкей бiр өкiлмен ерiп ауылға келгенде көрдi. Аяғында сықырлаған қисық табан құрым етiк, иығында шошайған мылтық, мүлде танымайтын адамдай айналасына иегiн кекжитедi. «Е, өзiмiздiң бала ғой!» деп, қауқылдаған шалдар мен жаман шапаны жалпылдап талай бiрге қозы баққан құрбы-құрдастары еркiнсiп бiрдеңе дейiн десе, «кәнчәй!», «мәлчәйт!» деп, қысқа қайырып қырқып тастайды. Анталаған ел не күлерiн, не күлмесiн бiлмей дал. «Жаман атқа жал бiтсе, жанына торсық байлатпас» – талайдың тiлiнiң ұшында тұрса да айтуға қаймықты. Өзiне қарап тамағың жыбырлағанмен, мылтығын көргенде тiлi құрғыр күрмеле бередi екен.

	Араға жарты жыл салып, бiр топ комиссиямен қайта оралғанда, тiптi, қырып кете жаздады. Азық-түлiк салығының орындалмай жатқанын айтып қатты шүйлiктi. Ауыл белсендiлерiмен бiрге үй-үйдi аралап, қарындағы май, кебежедегi тары-талқанға дейiн хатқа түсiрдi. Бетiн тырнап бажылдаған қатын-қалашты желкеден түйiп, оған болмаса, басынан асыра мылтығын гүрс еткiзiп, аядай ауылды бықпырт тигендей қылған. Боранбайдың қатыны: «осы қайыршы ақырып, төбемнен мылтық атқанда шошып кетiп, iшiмдегi балам түсiп қалған!» – деп күнi кешеге дейiн қарғайтын. Ендi жұрт «Әубәкiрiң құрысын!» деп, азар да безер боп, қарасын көргенде қашатын болды.

	Сол күнi кешке қарай ауыл совет кеңесiнде жиналыс өттi. Қызыл мата жапқан ұзын үстелдiң шетiнде отырса да, Әубәкiрдiң қабағы аса қатулы, төрдегi үлкен өкiлiң оның жанында жәй ыржақай бала секiлдi – аракiдiк айналасындағыларға әлде ненi айтып, тiсi ақсия күлiп қояды. Кiсi қорыққанын сыйлағанмен, сыйлағанынан қорқа ма, үлкен өкiлден онша ығыспай, елдiң денi Әубәкiрдiң қас-қабағына жаутақтап отыр. Сыздаған сайын күш, түпкi билiк сонда жатқандай болып көрiнедi.

	Көпшiлiкке сөз берiлгенде түйешi Салық көмейiн сөз кернеп бара жатқандай, елден бұрын көститiп күс-күс қолын көтерген. Дiн, құдайға қарсы күрестiң қаны жерге тамбай тұрған кез емес пе, аузына қай сайтан салғанын кiм бiлсiн, сорың құрғыр салған жерден мақалдап: – Жылы-жылы сөйлесе, жылан iнiнен шығады, қатты-қатты сөйлесе... – дей бергенде, Әубәкiр жөткiрiнiп, үстелдың бетiн қарындашының түбiмен тақылдатып едi, есi шығып сасқалақтаған байқұс: – ...қатты-қатты сөйлесең, қайта iнiне кiрiп кетедi! – деп, жұртты қыран-топан қылған.

	Келе-келе Әубәкiрдiң әпербақан айқайына ет үйренiп: «Бүйтпесе Әубәкiр бола ма!» дегендей бiр ұғым қалыптасып кеткен. Мешелдi есер қылатын өзiнiң келеңсiздiгi мен лағып бара жатқанда бетiнен қақпай, «күл болмасаң, бүл бол!» дейтiн айналасының енжарлығы ғой. Сиынған дiнi, әдет-ғұрыпы пайдасыз ескi-құсқы нәрседей тарихтың отына тасталып, ненiң дұрыс, ненiң бұрыс екенiн бiлмей, сең қаққандай теңселген ессiз тобырда ондай тегеурiн қайдан болсын. Құлдық деп бас шұлғыған сайын Әубәкiр өршелене түстi. Iшiнде комсомолы бар, бiр топ жасты желiктiрiп тапа-тал түсте күмбезі күнге шағылысқан осы маңдағы жалғыз мешiттi қиратты да тастады. Көрiп тұрған дүйiм жұрттың бiрi араша түсiп ләм деуге жараған жоқ. Қайта екi жарылып, өз ара дауға кiрiскен. Таяғына сүйенiп қалт-құлт етiп жанына барған Омар хажыны шап берiп: «молда-қожамен, мiне, осылай күресемiз!» деп, өңiрiн жапқан аппақ сақалын шолтаң еткiзiп шорт кесiп алғанда, қалың Бисары: «Астағифиралла!» деп, жағасын ұстаса, аз ата Жәдiк: «Е, бiзден де бiреу шықты-ау. Есе-теңдiк бермеген Бисарының кеудесiне бiр мiндiк пе, бәлем!» – деп, ерлiк жасағандай иығын қомдап, көтерiлiп қалды.

	Үйiрiлген қамшының ысылы, әпербақан айғайдың жаңғырығы әлде кiмдердiң құлағына күрескерлiктiң аттан салған дабылындай болып естiлетiн болу керек, тегi. Жұртқа тiзесiн батырған сайын Әубәкiрдiң айдарынан жел есiп, ақыры мiне, бiр колхозға дырдай бастық болып шыға келдi. Колхоз басқаратындай шаруаның қыр-сырын бiлетiн көзi ашық бiреу болса екен-ау. Қолына шошайтып мылтық ұстады деп, бастық қып қоя салатындары қызық. Ауданнан ере келген екi өкiл сайлау жиналысын ашып: «Кедей десең – кедей, Таптық санасы жоғары. Бай-құлақтарға қарсы белсене күресiп, Кеңес үкiметiне шынайы берiлгендiгiн танытты. Аудандық комитет осы жiгiттi лайық көрiп отыр. Бұған қалай қарайсыздар?» – деп, колхозшылардың талқысына салған. Бисарының бiр ақсақалы:

	– Шырағым-ау, колхозыңды бұрын кiм көрген. Ортақтасқан iс озық деп жатырсыңдар ғой, ортақтасыңдар. Қойды серке бастайды, елдi көсем бастайды, бұл да бiр бiлетiн адамның ойлап тапқан ақылы шығар. Қарап отырсам, бiр колхозға бiр рулы елдiң мал-жаны бiрiгедi екен. Баяғы Темiрхан болысқа да мұндай мал бiтпеген. Жаңа ана, Әубәкiр баланы «таптық санасы жоғары» деп жатырсыңдар, жоғары болса, жоғары шығар. Азаматын ардақтаған – өсер елдiң мiнезi. Мақтағандарың дұрыс. Бiрақ, тобылғыдан садақ ие ме? Торқадан сауыт кие ме? Күнi кеше көз алдымызда өскен Әубәкiр ғой. Бiр көген қозыға ие бола алмаған адам бiр рулы елдi қалай басқармақ? Қолы көтермес шоқпарды белiне байлап тұрған жоқпыз ба, ағайын? Осы жағын да бiр ойланайықшы! – деп, күдiк бiлдiрiп едi, Әубәкiрдi ен тағып иемденiп, тайлы-таяғы қалмай түгел жиналған қалың Жәдiк ауыз аштырсын ба: «Артыңдағы айтағыңды бiлемiз. Атасы бөлек деп қия тартып, қисайып отырсың ғой. Өкiмет – кедейдiкi. Кедей деген – осы. Көзiңдi ашып қара!» деп, өре түрегелген. Оған, заман қалай боладымен әр түрлi айла жасап колхозға енiп алған жымысқылар қосылды. Олардiкi - iс бiлмейтiн осындай ұр да жықтар тiзгiн алып, былықтыра берсiн, тоздыра берсiн iштен; тұралаған колхоздан ертең жұрт екi қолын төбесiне қойып өзi-ақ тоз-тоз боп қашады деген жiңiшке есеп.

	Басқармалық қолға тиген соң бұрынғы шалқайған-шалқайған ба, Әубәкiрiңнiң танауынан ақсарбас құрт ыршыды. Жiлiк-жiлiгiне балқытып қорғасын құйғандай аяғын баса алмай бiр жолата талтаңдап қалды. Ұршықтай үйiрiлiп тұрған жiгiттiң бiр-ақ күнде бұлай өзгерiп шыға келгенiне жұрт ен таға алмай дал. Жамандыққа қиғысы келмеген көңiлмен кейбiреу далбасалап: «е, қайтсiн байқұс, шабына шиқан шыққан көрiнедi» деп, сәуегейсидi. Ол жерiне ондай пәле шықса, атқа қалай мiнiп жүр? Ақтұйғынды колхозға өткiзгеннен берi бiр күн тоқымы құрғаған емес. Құдды бiр баяғының мырзасы дерсiң. Алтындатқан ер-тұрманы жалт-жұлт етiп ойқастаған Ақтұйғынның үстiнде қалпағы қисайып қаздиып отырғаны. Алғашында қой соңында салпаңдар қойшының тақымына түсiп қор болғанша, серiнiң жүрiсiндей емес пе, Әубәкiрдiң мiнгенi дұрыс қой деп көңiлiн жұбатқан.

	Бiр күнi кеңсе алдында қаңтарулы тұрған ақбозды көргенде көзiнiң алды қарауытып жүре бердi. Қу қаңқаға тулақ жауып қойғандай, көзi былшықтанып, ырсиған сүйегi ғана қалған.

	– Айналайын, Әубәкiр-ай, – дедi кеңсеге кiрген бойда аман жоқ, сәлем жоқ. – Хайуан да болса обалы бар емес пе, Тұлпар едi, тулақ қылыпсың ғой. Белiн суытып бiраз күн басқа ат мiншi!

	– Ол ненiң ақысы? - дедi Әубәкiр туатын саулықша ыңыранып.

	– Ақтұйғынды өзiме бере тұршы, бағып берейiн.

	– Шаңыраққа қара! – Әубәкiр оң жақ шантағына жантая, қолындағы қызыл қарындашын төбеге шошайтты. – Қайда тұрғаныңды бiлесiң ба? «Өзiме берiң» не сөз?

	– Қайтейiн, өзiмнiң Ақтұйғыным ғой, жаным ашып кеттi.

	– Өзiңнiң Ақтұйғының да, Көктұйғының да жоқ – ұқтың ба, жолдас Жұманиязов? Бәрi – колхоздiкi! Сенiң жаның ашыған нәрсеге менiң жаным неге ашымайды? Сен мейiрбансың да, мен тас жүрекпiн бе? Жоқ, жарқыным! Сен жекеменшiктiк көзқарастың шырмауындағы адамсың. Өзiмдiкi деп өзегiң жыртылады. Мал-мүлкiңнен айрылғың келмейдi. Мұның артында колхозды жек көрушiлiк жатыр. Социализмдi жатырқау деген сөз бұл. Малыңды, құрал-сайманыңды колхозға бергенiңмен жүрегiңдi, ықылас-ниетiңдi берген жоқсың! Бай-құлақтарды тап жауы ретiнде түп-тамырымен аластадық. Бiрақ, әлi де болса колхоз жұмысы ойдағыдай өрге баспай отыр. Неге? Өйткенi кедей атын жамылғанмен кер заманды көксейтiн сен сияқты керi тартпалар, бай-құлақтың құйыршықтары кедергi жасауда. Мiне, Сталин жолдас соларды тез арада әшкерелеп, аяусыз күрес жүргiзуге үндеп отыр! – Әубәкiр бар денесiмен бұрылып, желке тұсындағы үлкен суретке иек қақты. Басқарманың жылтыр төбесiнен қылт-қылт қиып қараған қара мұрт «иә, солай» деп, жыбыр еткендей болды.

	Салы суға кетiп сыртқа шықты. Қорғалақтап өз атына өзi жақындай алар емес. Тағы бiрдеңе деп жүрер деген қорқыныш аяқ-қолын жiпсiз матап тастағандай. Анандайдан көз сата мүсiркеп, күбiр-күбiр айналып-толғанып бiраз тұрды да, кеңiрдегiне тiрелген ащы запыранға булыққан күйi теңселе басып алыстай бердi.

	Бiрақ Ақтұйғынның ғұмыры бәрi бiр ұзақ болған жоқ. Екi өкпеге тепкiлеп күнара аудан мен ауылдың арасына шапқылаған Әубәкiр түбiне жетiп тынды. Терiн баспай отқа қойса, карта ойнаған жерiнде таң асып қаңтарулы тұрса, тұраламай қайтсiн. Қыран ұшып келе жатып, тұлпар шауып келе жатып мерт болады деген, тегi, рас сөз шығар. Бiр күнi Әубәкiр екi етегi далақтап аудан жақтан құйғытып келе жатқанда, ауылға жете бере Ақтұйғын омақаса құлапты. Жатқан жерiнде зәр орнына қан сұлатып, тұяғын бiр-ақ серпiптi. Ымыртқа қарай бұл барғанда теңкиiп жол жиегiнде жатыр екен. Аяқ асты болмасын деп, басын кесiп әкелiп қадаға iлiп қойған. Көзi түскен сайын қу бастың қуысында уiлдеген жел оралмас күндердiң өкiнiшiн айтып өксiп тұрғандай жүрек тұсы шаншып-шаншып кетедi.

	***

	Ендi, мiне, жүген ұстап жаяу қалғаннан бергi тiрлiгi осы. Таң қылаң бере ырсиған кәрi тазыны ертiп күнде аңға шығады. «Өлмегенге – өлi балық» дәме ғой, әйтпесе аштан бұратылған кәрi тазы мен қара жаяуға қайбiр тырнақты мен қанатты шалдыра қойсын. Аң дейтiн аң да жоқ. Жылда осы уақытта Жылы сайдың жықпыл-жықпылы шiл, қоян, түлкi, қарсақтан жыртылып-айырылатын, биыл жер ауып кеткен бе, жым-жылас. Iз кесiп қай сайға барса да, қардың бетi қалам ұшы тимеген ақ қағаздай жып-жылтыр боп жатқаны. Жыбырлаған жәндiктiң қолға түскенi – олжа. Тышқан көрсе де бас салады. Жылтыңдаған ол құрғыр оңайлықпен ұстата қоя ма, жып берiп шидiң түбiне сүңгiп кетедi. Әйда кеп жалаңаш қолмен қарды бұрқыратып жанталассын. Бiрақ, көбiнекей ондайда тұмсығын қарға тығып қорс-қорс иiскелеген Ұшар бұрын тауып алып қылғытып жiбередi...

	Су iшкiлiгi бар шығар, әзiрге, әйтеуiр, құр қол қайтқан күнi жоқ. Әнеу күнi қасқыр жарған елiктiң үстiнен түскенi. Иттен жасқанды ма, әлде тойып алған ба, екi көкжал онша айбат шекпей, анда-санда бiр бұрылып қарап, қыр аса бердi. Сүйегiне дейiн қалдырмай шапанға орап, сүйреп әкелген сол өлексенi бiраз күн талғажау қылған. Бүгiн тағы да сәтiн салып, ор қоянның жолыққанын көрмейсiң бе. «Иә, сәт, иә, сәт! Жаратқан ием, шиеттей сәбиiмнiң көз жасын есiркей гөр!»

	Нұрбек омбы қарға бiр құлап – бiр тұрып жүгiре басқан күйi қия беткейдi құлдилап келедi. Шығандап барып қайта оралып, оңды-солды бұлталақтаған қоян мен тазының iзiн төтелей кесiп, тiк-құлама тұстан отыра қалып, сырғанай түсiп, әзiрге аралықты оқ бойынан асырған жоқ. Етектегi анау жарлауытта қарайған – Омар хажының ескi қыстауы. Баяғыда Әубәкiр шолтырайтып сақалын кесiп алғанда: «Көр де тұр, хажының киесi ұрады!» деп, жұрт шулап едi, Әубәкiрге түк те болған жоқ, қайта тасы өрге домалап құтырып келе жатқан жоқ па күннен күнге. Есесiне, есердiң қорлығына құсаланған Хажы аузы-мұрнынан қан кетiп, жұмаға жетпей қайтыс болған. Бала-шағасы кейiн кәмпескеге iлiнiп, жер ауып кеттi. Күмбезi ортасына түскен мешiт пен қабырғалары қаңқайған қора-қопсы жараның орнындай үңiрейiп-үңiрейiп тұр.

	Жаңа Ұшарға «қайыр, қайыр!» деп, осылай қарай қолын үстi-үстiне сiлтегендегi ойы – қораның бiрiне қуып әкелiп тықса, бұрышқа қамап жүрiп ұстаймын ба деген далбаса үмiт едi. Ақылыңнан айналайын, көкейiндегiсiн қағып алғандай, мiне, қақпайлап алып келе жатқанын көрмейсiң бе!

	Ұлпа қарды омбылаған оңай ма, екеуi де шаршап баяу бүлкекке көшкен. Алдыңғы екi аяғымен тiк шапшып, шоқақ-шоқақ қарғыған қоянды кәрi тазы жетiп барып тiрсектен ала түседi. Бiрақ, қауқарсыз қызылиектiң мытығанын қайтесiн, бiр-ақ серпiп сытылып кетедi. Ақыры тiстегеннен түк өнбесiн бiлдi ме, анандайдан айтақтаған иесiне жалтақ-жалтақ қарап қойып, қол шошайтқан жағына қарап қоянды қайырып әлек. Шiркiн, баяғы кезi болса бақыртып бiр-ақ баспай ма. «Жұт жетi айғайынды» деген рас. Аяқ артар қотыр тайы қалмай, дастарқанында түйiр дәнi болмай, аштық пен аяз аш қасқырдай азуын ақситып, алқымынан ала түскенде құтқарар деп үмiттенген жалғыз тазысының сиқы мынау. «Ұшарым аман болса, аштан өле қоймаспын» деп, арқасын кеңге салатын. Кәрiлiкке сыр бермей келiп-келiп, дәл биыл тiсi түсiп қаусап қалғанын қайтерсiң.

	Ит аузындағы тышқанға таласарын бейбақ басы бiлдi ме! Он үш жылдан берi серiк боп келе жатқан Ұшары тiрi тұрғанда басқа күшiк асырап баулимын деген ой қаперiне кiрмейтiн. Сөйтсе, тозбайтын темiр, озбайтын өмiр жоқ екен ғой. Қара басқанда, жығылған үстiне жұдырық боп, қиюы қашқан тiрлiкке кәрiлiктiң дөп келгенiн айтсайшы.

	Қыс басына дейiн, күйi кемiп, қызылы қайтпай тұрғанда, онша көп сыр бере қоймаушы едi. Қоян, суыр, түлкiнiң күшiгi, саңырау құр секiлдi ұсақ-түйек аң-құсты мытып, буындырып өлтiрмесе де, далақтап бұл жеткенше тырп еткiзбей желкесiнен басып жатып алатын. Тiршiлiктiң барлық мәнi бiр үзiм нанға тiрелiп, өзiң тышқан аулап, қоңыз терiп тентiреп жүргенде иттiң бабын ойлауға шама қайда! Тамақтан өтердi қимайсың. Қинала-қинала тастаған сүйек-саяғыңды қаужауға халi жоқ. Ши-шеңгелдiң түбiн тiмiскiлеп аузына iлiнгенiмен күнелткен байқұста қайдағы қауқар. Мiне, қабырғасы ырсиып қарасүмек болып қоянның соңынан сүлкiлдеп келе жатса, онысы қаныңда қиқу салған туа бiттi ескi құмарлық емес, «жесем, жесем!» деп өзегiнде ұлып аранын ашқан аштық қой. Тектi иттi бүйтiп қорламай, баяғы кез болса, аңшы жосынымен, бiр уыс май асатып, қақ маңдайдан атып салмас па едi!

	Үздiк-создық шұбатылып қыстаудың шетiне де iлiктi-ау. Қарманатын сәт осы. Қапы кетсең, саныңды соғып қала бергенiң. Үмiт пен күдiк тай-талас түсiп, шыбын жаны шырқыраған сайын Нұрбектiң бойына қайрат қосылғандай жүрiсi ширайын дедi. Емпеңдеп жүгiрген күйi айқай сап, аңғал-саңғал қора жақты нұсқай қолын үстi-үстiне сермеді: – Ұшар, былай қарай қайыр. Былай! – Бiрақ Ұшары құрғыр айғайын құлағына қыстырар емес. Ауланың ортасындағы әне бiр қалқайған дiңгектi айналқостап кеткенi несi? «Япыр-ай, еңбегi еш болып айырылып қалар ма екен?» – Ұшар деймiн, ойбай, былай қайыр, былай. Қора жаққа қайыр!

	Ұстап беремiн кел-кел деп құшағын үңiрейте ашып қора-қопсы тұрғанда жалғыз ағашты шыр айналып не қара басты бұл бейбақты! Байланып қалғандай шиырлап шықпайды ғой, тiптi! Дiңгек түбiнде әне бiр дөңгелене қарауытқан не нәрсе? Е, құдықтың аузы екен ғой. Ойқастай қашқан қоянның адымын аштырмай алдын орап, құдықты шыр айналдыра қуып жүр. Айналған сайын шеңбердiң ауқымы қусырылып барады. «Япыр-ау, не iстегелi жүр?» деп бұл жеткенше, қақпаймен ернеуге таяй берген қоянды Ұшар кеуделей бiр-ақ қағып, құдықтың iшiне топ еткiздi. «Бол, бол, тез!» дегендей қыңсылап аяғына оратылған Ұшарды мойнынан құшақтай алды: – Ақылыңнан айналайын, сырттаным сол! Айлаң адамнан артық қой сенiң!

	Апыл-ғұпыл шапанын шешiп қардың үстiне тастап едi, Ұшар ежелгi дағдысымен бауырын төсеп сұлап жата кеттi. Нұрбек белiне ораған ұзын қыл шылбырын шешiп, бiр ұшын дiңгекке байлады да, қармалып төменге түстi. Құдық онша терең емес екен. Құрық бойы жетер-жетпес қана. Түбiндегi көк шеге мұз сүймендесең ойыла қоймас. Өкшесi тиген бойда тыраң етiп бiр құлады да, дiр-дiр етiп бұрышта тығылып жатқан сұр қоянның үстiне қона түстi. Алқымынан шеңгелдей қысқан қолдарына әл берер болмаған соң бар салмағын сала тiзесiмен жаншып езгiлеуге көшкен. Шыңғырған баладай ышқына қырылдап, аяғымен жер тарпып тыпырлаған күйi бiраз жатты да, сұлық қалды.

	Олжасын белiне байлап, арқанды өрмелей сыртқа шықты. Жер-дүние көгiлдiр нұрға бөгiп, жайнап кеткендей. Мұртының ұшы жыбырлап, өз-өзiнен жымыңдай бередi. Қоянды құлағынан салақтата ұстап, баға жетпес байлықтың қожасындай айналаға ақсия қарап тұр.

	Ұшар бұл қылт етiп құдықтан көрiнгенде-ақ аяқ-қолын бауырына жиып, атып тұрған. Бұның кербезденген шабан қимылына шыдамсыздық бiлдiрiп, «ием-ау, бiз жаққа да көз қырыңды салсаңшы. Еңбегiмiз бар ғой« дегендей, тiлiн жалаңдатып, қыңсылап қояды. Нұрбек қонышынан жарқ еткiзiп кездiгiн суырып алды да, әлде не iздегендей айналасын қыдырта шолып ойланып қалды. Сонан соң тымағын шешiп қардың үстiне төңкердi. Шалажансар қоянды «бисмилла» деп алқымынан орып кеп жiбердi. Тамшы қалдырмай тамызып алған жылымшы қанды уыс толтыра бiр ұрттап едi, көзi шырадай жанып шыға келдi. «Тағы, тағы» деп өзегiнде ұлыған нысапсыздықты әзер тежеп, қолы қалт-құлт етiп тымақты Ұшардың алдына жылжытты.

	Батар күннiң сәулесi ара-тұра түртiп-қашқан желге бiр желп етiп мың құбыла ұшқын атқан ақша қардың үстiнде тиянақ таппай секеңдеп жүр. Найза шыңның көлеңкесi сонадайдан түксие төнiп еңбектеп келедi. Айнала жым-жырт. Ши басындағы сыбдырға дейiн өшiп, сықыр еткен дыбысқа селк ете түсетiндей. Үркек, үрейлi тыныштық. Бөрi тiстi бұзық түн қыр астынан мен мұндалап қара туын желпiп-желпiп қояды.

	Үңiрейген ымырттың ұзын сирақ көлеңкесiн алдына салып алып Нұрбек безiп келедi. Төтелей тартып қарсы беттегi ирек жотаның желкесiне шыққанда, етекте шашырап жатқан шағын ауыл көрiндi.

	Аудан көлемiндегi алғашқылардың бiрi болып желбiрей көтерiлген «Қызыл Ту» колхозың осы. Дүрмекке ергенi бар, зорлықпен енгенi бар, ежелден осы өңiрдiң отын оттап, суын iшкен Бисары менЖәдiктiң денi бас қосып отыр. Қиыр жайлап, шет қонған жалба тымақты бiреу көргенде: «Поу, мына «Қызыл Туың« тiптi қала болып кетiптi ғой!» деп таңдайын тақылдатар едi. Бiрақ «қала» дегенде, әзiрге суы мол, шұрайлы кең жазықтарға қоныс тепкен орыс селолары секiлдi емес. Тәртiппен қатар түзеген көшелерi жоқ. Тамы мен қамыс күрке, жеркепесi аралас, ағайын-ата қуалай, сиырдың бүйрегiндей боп шоғыр-шоғыр орналасқан. Күзге салым от түтеткен шаңырақтың ұзын саны жүз елуге жетiп жығылатын. Ендi, мiне, қисая ұшқан қара түтiн құлап бара жатқан тiреу ағаштай ауыл үстiнде қадау-қадау қыңырайып тұр. Жалпылдап топ-тобымен ұшып жүрген қарғадан көз шұбартқандай. Әне шеткi үйдiң тұсынан тояттаған кезқұйрық па, қарақұс па – қанатын самарқау қағып көтерiлiп барады.





ЕКIНШI ТАРАУ


	Нұрбектiң қашан тұрып кеткенiн бiлмейдi, ұйқылы-ояу, оң жағында жатқан баладан қолын асырып сипалақтап едi, орны бос, көрпенiң асты мұздай. Соған қарағанда, кеткенiне бiраз болған-ау. Таң сiбiрлеп жаңа атып келе жатқан кез бе, сәске ме – белгiсiз. Үйдiң iшi тас қараңғы. Ала көлеңкеде ағараңдаған қалайы ыдыстың бүйiрiндей терезенiң тұсынан көмескi жарық болар-болмас сыздықтайды. Жатарда жел терiсiнен шығып құлақтанып тұр едi, ұйытқыған қар тайпақ тамның төбесiн бiр-ақ сипап кеткен-ау шамасы. Зейнеп баласын бауырына тартып, көрпенiң астына тығыла түстi. Үйдiң iшi жылы, қабат-қабат көрпе жамылып жатса да аяқ-қолы мұп-мұздай. Әлде не сүлiкше жабысып сорып жатқандай асқазан тұсы солқылдай сыздап, iшi гүр-гүр етедi. Жатқысы келмесе де өзiн өзi зорлап жатыр. Тұрғанда сауатын сиыры, тазалайтын қора-қопсысы бар ма – қай шаруасы қалып барады? Одан да жатқаны артық. Қимылдап, жыбырлап жүре берсең әлiң кемiп, одан сайын қарның ашады. Ұйықтасаң - тiптi жақсы. Аз да болса аштықты ұмытасың. Бiрақ өзiн қанша қыстап көзiн жұмса да кiрпiгi iлiнер емес. Сүреңсiз тұрмыс суретi көлеңдеп көз алдында тұрып алды. Жағалай есiк қағып адақтап келе жатқан ажалдың тықыры шынымен бұл босағаға да таяп қалғаны ма? Көре-көре етi үйренiп, кiсiнiң өлгенi малдың өлгенiмен бiрдей болып бара жатқанымен, бүгiн-ертең осы хал өз басына түсетiнiн елестеткенде самарқау санасы оқыс бұлқынып, жаны ышқынды. Қол созған қорқынышқа «бермеймiн, жоғал!» дегендей, өз ойынан өзi шошынып, баласын тас қып бауырына қысып алды. Көптен берi су тимей шайырланған қалың шашқа тұмсығын көмдi. Тер аңқыған төбесiн құшырлана иiскеп жатып танауын қорс-қорс тартты. Өзi емес, осы жалғызы үшiн қорқады өлiмнен. Соқа басы болса қазiр алам десе де дайын, түк қарсылық, өкiнiш бiлдiрместен, қайта титықтатқан азап, бейнеттен құтыларына қуанғандай, фәни-жалғандағы осы кешкен азды-көптi тiрлiгiне шүкiршiлiк қылып, төбесiне төнген ажалдың құрығына өзi-ақ мойын ұсынар едi. Тiс-тырнағымен тырмыстырып, жарық дүниенiң өлеусiреген әлсiз сәулесiне қол создырып жүрген осы құлыны ғой. Құдай жалғызының артынан боздап қалғаннан сақтасын де: Мойнына бұршақ сап жүрiп он үш жылда әзер көрген жарығының торғайдай тамағын тауып бере алмай оқыс қып алса, өкiнiші екi дүниеде өзегiнен өшер ме...

	***

	Жұқа тақым болғанмен, Нұрбек те өсiп-өнген шаңырақтан. Өзi болса, төрт аға, үш апаның ортасында бұлаңдап өстi – бастан кемдiк көретiн жөнi жоқ-ақ сияқты. Япыр-ай, шикi өкпеден қысатындай Жаратқанға не жазды екен соншалық! Әлде ата-ананың қарғысы қата кетпейдi деген рас ра? Үркек көңiлi арқандаулы аттай шыр айналып сол күдiктiң айналасынан шықпайды.

	Құда түсiп, бұрын-соңды бет-жүзiн көрмеген күйеу жiгiт әне-мiне ұрын келедi деп жүргенде, сағағынан үзiлген ақбоз атпен сылаң етiп ауылға осы Нұрбектiң келе қалғаны. Соңында тiлi салаңдаған кiшкене сары күшiгi бар. Бисарыда әрi аңшы, әрi әншi Нұрбек деген жiгiт бар дегендi естiгенi болмаса, көрiп тұрғаны сол. Бұлақтан су әкеле жатқан бетi едi, ер адамның жолын кеспей иба сақтап, анандайдан бөгелген. Келiстi ақсұр жiгiт еркелей басқан атының басын сәл iрке тартып, көзiнiң қиығын қадағанда, өнебойын от шарпып өткендей болды. Сол-ақ екен iстеген iсiнiң берекесi болмай, көңiлi әлде неге алып ұшты да тұрды: күбi ыстаймын деп қолын күйдiрiп алды, пiсiрген сүтi тасып кеттi... Қараңғы түсе, шешесiнiң «ұзатылғалы отырып онысы несi, желпiлдей берме» деп зекiгенiне қарамай жеңгесiн ертiп, ауыл шетiнде думандатып жатқан «алтыбақан» басына барған.

	Бағанадан берi ойын-сауыққа онша ықыластанбай, әлде кiмдi күткендей жан-жағына елеңдей қарап тұрған жiгiт мұны көргенде оқыс жадырап, көзi ұшқындап қоя бердi. Бұның да көкiрегiн желiктi ыстық қуаныш желпiп өткен. Сол-ақ екен Нұрбек домбыра мен гармонды кезек құйқылжытып, майда қоңыр дауыспен мың құбылта әсем әндi үстi-үстiне ағытты дерсiң. Күйеуден қайтып кеп отырған, сыр аңдағыш сұңғыла Бижамал:

	– Пау, қонақ жiгiттiң дауысы ендi шықты ғой! – деп, бұған көзiнiң астымен қулана қарап қойды.

	«Хан», «көршi-көршi», «жүзiк тастамақ»... ойнағанда көздерi ауық-ауық түйсiп қалып отырды. Жiгiттiң желiктен гөрi ойға бейiм өткiр жанары мейiрiм төгiп мұңая қарайды. Бұл да елжiрей, елiте күлiмсiреп, iле лып қызарып, жүрегiнiң лүпiлiн жасыра алған жоқ. Анда-санда жарқ етiп шарпысқан жанармен-ақ бiр-бiрiне көп нәрсенi ұқтырғандай едi.

	Алтыбақан басталғанда Нұрбекпен қосылып ән салуға қыздар жағынан ешкiм табылмай, ақыры қолқалап ортаға бұны шығарған. Есiлген ерке әуенге елiткен қыз-жiгiттер әткеншектi әуелете ырғайды, созса қолы жетердей жыпырлаған жұлдызға төнiп барып қайтады. Жiгiт жанары жақыннан сәуле шашқан қос жұлдыздай бiр есе төменнен, бiресе төбеден жарқ-жұрқ етiп, сиқырдай арбап шыр айналып жүр. Әнге балқыған жұрт отқа үймелеген көбелектей ентелей қаумалап, екеуiн жуырманда алтыбақаннан түсiрер емес.

	Таң да таяу, тiл қатыса алмай кетем бе деп тықыршыған жiгiт сызылта созған әнiнiң мақамын бұзбастан өлеңмен жұмбақтап, шым-шым сыр тартуға көштi:

	– Солады желбiреген желегiмiз,

	Жаз өтсе – қабақ түйiп келедi күз.

	Таранған айдындағы аққу құсқа

	Алтыннан тұғыр сайлап дәмелiмiз!..

	Бұл да қара жаяу емес, ауылдың «алты ауызын» айтып ысылып қалған ақындығы бар, iлiп әкеттi:

	– Үмiтiн дәрмен қылса сарқылмаған,

	Тұғырға жете алар ма алтындаған?

	Ақудың балағына тұзақ түсiп,

	Босай алмай қанаты жалпылдаған! –

	деп, iштегi запыран ерiк бермей абайсыз аһ ұрып қалды. Нұрбек ұқтым дегендей қабағын түйiп, сәл үнсiз тұрды да, қайтадан, даусын әуелете созды:

	– Жәй мынау қысыл – таяң, сөзiм – келте,

	Табансыз үркек ойға сезiм – серке.

	Тәуекел қайығына мiнер болсаң,

	Бүрсүгүнi - кеш болар, бүгiн – ерте.

	Ақкөлдiң жағасында қамысы бар,

	Сол жерде құрбыжанның танысы бар.

	Қияқ ай қалтыраған жүрегiндей,

	Келе ме, келмей ме деп жаны шығар!..

	Шолпысы сылдырап таң бозында үйге қайтып келе жатып жiгiттiң жұмбақтап айтқан сөзiн қайта-қайта есiне алды. «Бүрсүгүнi кеш болар, бүгiн – ерте», демек, ертең дегенi ғой. Тәуекел етсең, ертең ай туа Ақкөлдiң жағасындағы қамыстан тосамын деген емеурiнiн ұғып, көңiлi алас ұрды.

	Бұрын-соңды мұндай халдi бастан кешiп көрмеген. Пәленшенiң баласы айттырғалы жатыр дегенде де тосын бiр өзгерiс болғандай жүрегi шоршып түспеген. Не қуанып, не қайғырып шәт-шәлекейi шықпады. «Төмен етектi боп жаратылған соң байға шығып, бала табу мiндет қой. Пешенеге жазғаны осы шығар», дегендей бойкүйез салғырт сезiммен еш қарсылықсыз тағдырына мойын ұсынған. Кейiн «күйеу жiгiт кеспiрсiз iркiлдеген семiз сары екен. Бiр көзi қитар», дегендi естiгенде оқыс түршiгiп, шешiсiне шағынып едi, марқұм кесiп айтатын өктем кiсi едi ғой, өмiрден көрген-түйгенiн көлденең тартып: «Еркектiң көркiне емес, бөркiне қызық. Болған-толған жерге бара жатырсың», – деп тыйып тастаған.

	Сол жайбарақат көңiлi, мiне, жел шайқаған көл бетiндей астан-кестен. Жарқ етiп ғайыптан жолыққан ғазиз бейне сәт сайын ыстық тартып, жан дүниесiн баурап барады. Мүлгiген түнектi қақ жара қол созған аппақ сәуле «адаспа, бол, бол!» деп асықтырып тұр. Ендi бұл үшiн жалпақ дүниеде ұрын келгелi жатқан «күйеуiнен» өткен жек көрiнiштi ешкiм жоқ сияқты. Мүлдем жат әлдекiмнiң жақыннан төнген қитар көзiн, тұрпайы озбырлығын елестетiп, аза бойы қаза болды. Iлкi сәт әйел жолының жiңiшкелiгiн есiне алып, ата-ана алдындағы парыз, туыс-туғанның абыройын ойлап, сап-сап сабыр шақырса да, ереуiлдеген сезiм ырық берер емес... Ертеңiнде, ел орынға отырған апақ-сапақта сүзеген тайыншаның мүйiзiндей қыр басында қылтиған имек айды маңдайға ала, ши-шеңгелдi сағалап көл жағасына қарай емпеңдей басып келе жатты...

	Әйелге есе-теңдiк тиiп, айттырған қалыңдық түгiлi, қойнындағы тоқалы тапа-тал түсте қойшы-қолаңмен қол ұстасып кетiп жатқан кез ғой. Ауыл үстiне құрық үңiлтiп, ат ойнатқан ешкiм жоқ. «Әттең сенi ме» деп, жең iшiнен жұдырық түйген де қойған. Бiрақ төркiн жұртымен ара жiктерi қайтып бiрiкпедi. Әкесi дiнi берiк кiсi едi, болары боп, бояуы сiңген соң алдына жығылғалы барғанда тастай қатып жiбiмей қойды. Шешесi: «ақ сүтiмдi көкке саудым, жүзiқара. Сен бiр шiрiген жұмыртқасың!» деп аспандап ол отырып алды. Көңiлдерiнiң суығаны сонша, кәмпескенiң дүрмегiмен үрке көшiп шет ел асып кетерлерiнде де сүт пiсiрiм жердегi бұған «iштен шыққан шұбар жылан ғой» деп, қайырылып қош айтқан жоқ болатын.

	Ата-анасының оң батасын алмай қарғысқа ұшырады ма, отасқан он үш жылдың iшiнде жалғыз-ақ құрсақ көтерiп тоқтап қалды. Ерлi-зайыпты екеуi жалғыз ұлдан басқа арттарынан қара ермегенiн уайымдап, iштей қатты мүжiлетiн. Ендi, мiне, соның өзiн құдайдың тар заманда жасаған кеңшiлiгiндей көрiп отыр. Әйтпесе шуылдаған көп баланы баяғыда-ақ аштан қырып алып, қан жылап отырар едi ғой. Әзiрге, әйтеуiр, жарты тарыны жарып берсе де, жалғыз ұлды қалт-құлт еткiзiп аман сақтап келедi...

	***

	Құшырлана иiскеген қалың шаш жасқа шыланып, мұрнының ұшын ашытып барады. Қай-қайдағыны ойлап жатып оғаш қылық жасап алғандай оқыс селк етiп, тез бойын жиып ала қойды. Баласы оянып кете ме деп қорықаннан көмейiне лықсып келген ащы өксiктi күшпен тежеп, алақанымен аузын тұмшалай ұзақ булықты. Ана көңiлi жоқтан өзгенi дәтке қуат қылып, сәбиiм ұйықтай түссiн, көз ашқанда көретiн азабын сәл де болса ұмытсын дейдi ғой, баяғы. Домаланған жып-жылы денеден бауырын айырып, шегiнiп жатты. Балалық ойын-қызықты ұмытып, есi-дертi бiр үзiм нан болған құртақандай сәби түсiнде де тамақ көрiп жатыр ма, ыңыранып, ерiнiн тамсана жалап қояды.

	Зейнеп сәлден кейiн «қой, аунақшып жатып оятып алармын» деген қауiппен көрпе шетiн еппен көтерiп орнынан созалаңдай тұрды. Қараңғыда сипалақтап жүрiп сылама пештiң иығындағы сiрiңкенi алды да, қазандыққа от тұтатты. Сыртта аяз-ау шамасы, кеудiрлеген қамыс пен талға жалын тiлiнiң тигенi сол, дүр еткiзiп пештiң көмейi тартып ала жөнелдi. Тұтасып тұрған қара көлеңке шыт-шыт қақырап, қалбалақтап барып бұрыш-бұрышқа сұлай кеттi.

	Күн сәскеге тармасқан екен. Пенде шiркiннiң ертеңiне, бұлыңғыр болса да, үмiтпен қарайтын әдетi ғой, тек қысылып-қиналған бүгiнгi күнi ғана қияметтiң қыл көпiрiндей көрiнiп, содан аман өтсе, бiр амалы болатындай көңiлi емексiп тұрмай ма. Зейнеп азапты бiр күннiң жартысы ұйқымен еленбей өтiп кеткенiне әжептәуiр қуанып қалды. Ажал екеш ажалдың өзiне де бiр айласын асырып жiбергендей көзiнен қуақы ұшқын жылт еттi. Алдындағы сырма қардың бетiнде сүйрете басқан саптама етiк пен қадау-қадау иттiң iзi жатыр. Қар көмiп сорабы өше бастаған көмескi iз жанарын терiскейдегi сiреу-сiреу мелшиген тау сiлемiне қарай жетелейдi. «Е, байқұс, тағы да далбасалап Жылысай жаққа кеткен екен ғой!» Қабағын алақанымен қалқалап, иек артпадағы биiк жалға қарай телмiрсе де қыбыр еткен қарайған шалынбады.

	Күн жалтаң. Бет шымшыған ызғырық қардың етегiн желпiп-желпiп қояды. Қораның ығындағы жал-жал қардың желкесiне жүгiрiп шыққан жынды құйын өз құйрығымен өзi ойнаған бала мысықтай шыр көбелек дөңгелеп жүр. Айнала жым-жырт. Қисық-қыңыр көшеден қыбырлаған тiрi нәрсенiң не өзiн, не iзiн көрмейсiң. Тек әйтеуiр, «әзiрге бармыз, тiрiмiз» деп әр жерден бiр өлеусiреген әлсiз түтiн қол бұлғайды.

	Зейнеп шығар ауызда сүйеулi тұрған ағаш күректi алып, терезенiң тұсын аршуға кiрiскен. Буыны қалтырап, қайта-қайта дем алып, алақандай жердi әзер тазартты. Етек-жеңiн жүре қағып үйге кiруге оқтала бердi де, әлде не есiне түскендей кiлт керi бұрылды. Құдайдың күнiнде сенiм бар ма, ертең алай-дүлей боран соғып кетсе, айналаны жым-жылас қар басып, отынсыз қалып жүрер. Ашықта дайын тұрған ағаштан әкелiп алғаны дұрыс. Бiреу өлмей бiреуге күн жоқ деген осы, Қаңырап бос қалған үйлерге бар да, шетiнен қиратып жаға бер. «Құдайдың мұнысына да шүкiр» деуге аузы бармайды, әрине. Әйтсе де әзiрге қалт-құлт етiп келе жатқандары – бiр жағы осы отынның арқасы. Күндiз-түнi маздап қазандықтан от үзiлген емес. Мына өзек талған аштыққа қыстың сартылдаған сары аязы қосылса күйлерi не болар едi.

	Зейнеп төбелерi ортасына түсiп, есiк-терезесi үңiрейген аңғал-саңғал екi-үш қораны айналып өтiп, әлi қол тие қоймаған бiр үйдiң жанына келдi. Қар басқан қамыс есiктi қисайта ашып, ауыздағы қораға ендi. Құрым киiзбен қапталған iштегi есiкке жақындауға жүрегi дауалаған жоқ. Күнде көрiп әбден запы болған суретке тағы жолығам ба деп сескенiп тұр. Қолындағы таяқпен қораның төбесiндегi жiңiшке сырғауылдың шетiн түртiп едi, жеп-жеңiл көтерiлдi. Сабан жауып үстiн көң-қоқырмен бастыра салған ғой. Зейнеп сыртпен айналып барып iргедегi үйме қардың үстiне шақты. Қатар-қатар салынған жiңiшке сырғауылды ұшынан тартып, оп-оңай суырып алып жатыр. Екi-үш сырғауылды қатарынан суырып үстiнен түртiп қалсаң, төбедегi көң-қоқыр бұрқ етiп өзi-ақ iшке құлайды.

	Зейнеп талдан тоқылған ұзын шарбақты сүйреп әкелiп iргеге сүйедi. Сырғауылды пешке сиятындай етiп бұтап, қораның бұрышына үйдi. Құшақ-құшақ отын қорының ғана емес, көңiлiнiң де үңiрейген бiр түкпiрiн толтырып тастағандай жан дүниесiн бiр түрлi бей-жай сезiм билеген. Бес-алты ағашты қолтығына қысып, жиегi қырау мұрттанған сырсыз есiктi сықыр еткiзiп ашып қалып едi, ауру адамның демiндей күңiрсiген ыстық леп бет шарпыды. Кiшкентай Нұржан оянған екен. Асқабақ құшақтағандай қарны шертиiп көрпе үстiнде талтайып тұр. Мұны көре сала қыңқылға басты:

	– Апа деймiн, тамақ бершi. Қарным ашты!

	– Құлыным-ай, қарның ашса қайтейiн. кiм жетiсiп тұр дейсiң. Сабыр етшi кiшкене. Қазiр, қазiр... – Зейнеп жүре сөйлеп, қазан астындағы өше бастаған отты көседi. – Тамақ дейтiн не тамақ бар. Әнеу күннен берi елiктiң жемтiгiн талғажау етiп келiп едiк, ол да таусылуға айналды. Алақандай терiсi мен екi тал қабырға қалды. Ол бiткен соң қайтемiз?!

	Шешесiнiң күрсiнгенiмен баланың шаруасы жоқ. Қыңқылын үдете түстi:

	– Қарным ашты! Қарным ашты!

	– Қарағым-ай, шыдай тұршы!..

	– Апа деймiн, тамақ бершi...

	Япыр-ай, мұндай дегбiрсiз болармысың, құлыным. Апаң сенен бар тамақты аяп отыр дейсiң бе? Қазiр, қазiр, тоқташы... – Зейнеп апыл-ғұпыл бұрыштағы абажайдай кебеженi ашып, iшiндегi қос тал қабырғаның қайсысын аларын бiлмей абдырып сәл тұрды да, кейiнiн ойлап, етi жұқалауына жармасты. Оған шала үйтiлген терiнiң пұшпағын қосып қайнап тұрған қазанға салған. Кебежеге жақындағанан қыңқылын қойып, шешесi қайда барса, сонда барып, аяғына оратылып жүрген бала аузыма бiрдеңе тиедi деп дәметiп қалды ма, көз сатқан қызылы құлдилап барып қазанға шолп еткенде бүйi шағып алғандай баж ете түстi:

	– Жеймiн, бер, бер! – деп қолын сала бергенде шешесi қағып жiбердi:

	– Ойбай-ау, қазанға түсiп күйiп өлесiң бе? Тұр былай! – Нұржан сүйрегенге болмай қазанға қарай тап-тап бередi.

	– Бер, жеймiн. Жеймiн.

	– Қазiр пiседi, құлыным, шыдай тұр. Шикi жесең кешегiдей құсасың. Өһе болады, iшiң ауырады. Жүр, кiшкене асық ойнайық. Өй, қандай әдемi! Мына қызыл сақаны қарашы! – Зейнеп сырмақтың үстiнде шашылып жатқан қызыл-жасыл асықтарды қаз-қатар тiгiп, кiндiгiне қорғасын құйған кертiк тұмсық сақаны үйiрiп-үйiрiп дәлдей бастады. – Оһе, менiң сақам қандай, ә? Тек алшысынан түседi. Тағы да атам. Қап, тимей кеткенiн қарашы! Ал, ендi сенiң кезегiң. Кәне, көздешi, тигiзе алар ма екенсiң көрейiк. Болды, жылама, күшiң кетiп қалып, тигiзе алмайсың. Тез, тез, мә, сақаңды ұсташы... Ой, қандай әдемi! Кәне, бол деймiн ендi... – Қалай әуреленсе де асыққа алданатын Нұржан жоқ. Маңқасы салбыраған күйi көкке қарап ұлып тұрып алды.

	Зейнептiң қаны қайнады. Ашуға булыққаннын үнi шықпай кемсеңдеп, тiсi-тiсiне тимей дiр-дiр еттi. «Бұл бiр жетiсiп тұрғандай жанын тырнап ырылдауын көрдiң бе?» Құйрықтан тартып-тартып жiбермек болып қолын көтере бердi де, сәбидiң балалық сезiмнен жұрдай өлеусiреген шүңiрек көзiн көрiп, қайтадан сылқ түсiрдi. Аяныштың өткiр қылышы көкiрегiн осып түскенде кебеженiң жанына қалай жетiп барғанын өзi де аңғарған жоқ. Қара суға бөктiрiп талғажау қылып жүрген қос уыстай тары бар едi. Қол басындай түйіншектен шымшып қана алып, бұзау тулақтың үстiне шашып жiберген. Нұржан жылағанын сап тиып, тулақтың үстiне етпеттей кеттi. Дән шоқыған тауықтай жүннiң арасындағы тарыны апыл-ғұпыл терiп жеуге кiрiстi. Қимылына көз iлеспейдi. Қыл-қыбырымен қоса қылғытып жатыр. Әбден қыр-сырын меңгерiп машықтанған адамның iсi. Тулақтың түгiн қуалай қарсы қайырып, түбiнде көрiнген дәндi қалт жiбермей саусақтары майысып сондай бiр ептiлiкпен шымшып алады.

	Зейнеп өз-өзiнен қиюы қашып дiрiлдеп бара жатқан ерінiн тiстелеп терiс айналды. Көз шарасына iркiлген ыстық жас кiрпiгiн қағып қалса мөлт етiп төгiлердей. «Мұншалық сорлайтындай не жазып едi жаратқанға? Әлпештеген жалғызының түрi мынау, қыл жұтып қылғынып отырған. Бес жасар бала деп кiм айтады мұны? Балпанақтай ботасы екi-ақ айдың iшiнде шөмиiп шөктi де қалды. Шиге шаншылған түйенiң құмалағындай қауқиған құр басы ғана, қушиған кеуде мен «әне сындым, мiне сындым» деп шiлбиген шырпы аяқ оны одан сайын үлкейтiп көрсететiндей. Көзiн тырнап ашқаннан сұрайтыны тамақ. Бала болып бiрдеңеге селт етiп серпiлiп, ойнап-күлу жоқ. Асыққа да, әкесi ағаштан жасап берген түрлi ойыншыққа да алданбайды. Жағы жабылмай «әкел, әкел» деп ұзақты күн құлағының түбiнде аш күшiктей қыңсылап отырғаны. Мардымсыз тиiп-қашты қаужалағаны кенеу болмай әбден араны ашылып алған. Көмiр болсын, тас болсын – қолына түскендi талғамай аузына апарады. Әнеу күнi дөңгелек қол айнаның шаңын сүртiп, ойнасын деп ұстатып едi, ессiз неме өзiнiң жылт-жылт еткен маңқасын көрiп айнаның бетiн жалап жатыр. Түртiншектеп күнi бойы қарнын қампитуға әрекеттенген кiшкентай мақұлық тәрiздi...

	Иә, маңырап-мөңiремедi демесең, мал болмағанда бұлардың несi қалды? Есiл-дертi өзек жалғар бiр түйiр дән. «Шiркiн-ай, тойып бiр тамақ iшер күн бар ма екен!» дейдi. Одан үлкен арман, одан үлкен уайым жоқ. Мына сәби бесiктен белi шықпай қартайып, әлден күллi қызық-қуанышын бiр жұтым қара көжеге айырбастаса, қашан бала боп күлiп-ойнайды? Ертең ержеткенде еске алар қызығы не? Қандай азамат болып шығады? Үркек, күдiкшiл, «ертеңгi күнiм не болады» деп көзiне түскендi қарпып жинай беретiн дүниеқоңыз бiр сорлы болмасына кiм кепiл? Әлде, қанат серпiр арман-қиялдан жұрдай, «бұдан да жаман күндi көргенбiз» деп, алдындағы барды ғана мiсе тұтып, жоққа уайымдамайтын, сiлкiнудi бiлмес салбөксе жабының өзi болар ма?!. Қой, тәңiр алжастырған бейбақ не шатасып отыр! Ат бiтiптi де жорғасы қалып па? Тiфә, тiфә! Кiсiнiң қоры болса да қалқайып тiрi жүрсе екен.

	«Елде бардың өзегi талмайды, жауда бардың тезегi тиедi» деушi едi. Елде де жоқ, жауда да жоқ. Жаудың өзi де жоқ. Найза ұшын кезеп алысқан әлдiлердiң қашқаны қашып, айдалғаны айдалып – тұқымы тұздай құрығаны қашан. Өңкей сiңiрi шыққан кедейлер қалды екшелiп. Жарлынiкi деп жар салған өкiметтiң жарылқағаны осы ма? Тышқақ лағын қалдырмай сыпырып алды. Табан ет, маңдай терiңмен жиған адал малыңның етiн жеме, сүтiн iшпе дейдi. Сонда немен күнелтпек? Аштан қырыл дегенi ғой. Қара жүрек қорқау байдың өзi көре тұра мұндай өлiмге қиған емес. Қоғадай қаусап жатқанда неге көмектеспейдi? Неге қол ұшын бермейдi? Көретiн көз, жанашыр жүрек қайда? Адам баласы қашан да бүгiннен ертеңiм сәулелi болсын деп жарыққа, жақсылыққа ұмтылмай ма? Талай данышпанның ақыл-ойын сарп етiп, мыңдардың, миллиондардың қанымен орнаған өкiметте әдiлетсiздiк болу мүмкiн бе? Әйтеуiр, қалай ойласа да мұның ақылы жетпейтiн бiр гәп бар. Әлде бар кiлтипан мына Әубәкiрде ме? Бөздi – жiбек, жездi алтын деп, көз көрмес, құлақ естiместегi игi ниеттегi шын жақсыларды шатастырып жүр ме екен? Мал бағуға жарамайтынға ел билеттiрген соң былықтырмай қайтсiн. Бiр Әубәкiрдiң өзi-ақ бiр ауылдың түбiне жетпей ме?..»

	Кенет қараңдаған көлеңке терезенi сипап өттi. Нұрбек екен деп орнынан лып тұрып, есiкке қарай ұмтылған. Сырттан:

	– Ау, кiм бар-ау? – деп, дiрiлдеген қарлығыңқы жат дауыс естiлгенде селк етiп, жалма- жан iлгектi сала қойды. Бейтаныс есiктi жұлқып қалды да, ашылмаған соң тоқ-тоқ ұрды: – Түтiн шығып жатқан соң әдейi бұрылдым. Аш, жау емеспiн!

	«Құдай-ау, бұл қайсысы тағы қаңғыған. Ауыздағы жалғыз түйiрге жармассаң жау емей кiмсiң? Жарылқағалы келдiм деймiсiң!.. Есiктi жарып кiрiп, жайпап кетер әлi!» Зейнеп жүгiрiп барып қазандағы қайнап жатқан қабырға мен құйқаны апыл-ғұпыл тегешке түсiрiп, бетiн орамалмен жапты да, елеусiз жер ғой деп, жүк аяқтың астына тыға салды.

	Қырылдақ дауыс құлағының түбiнен ызыңдап тұр:

	– Шырағым-ай, қайбiр жетiскеннен келiп тұр дейсiң. Ел адақтап, қайыр тiлеп жүрген мен бiр мүсәпiр жанмын. Жетпiс үште жасым бар. Рахым етiп, қайыр-садақа берiңдер!..

	– Зарламай аулақ жүр! – дедi Зейнеп есiктiң жықпылына аузын тақап. – Садақа беретiн кiсi болса, өзiм де қайыр тiлеп кетейiн деп отырмын. Қайыршы қайыршыдан садақа сұрағаны несi. Ел адақтап жүрген қайта сенiң күнiң бiзден тәуiр шығар. Бар, бар, жоғал аулақ!..

	Шал үнсiз қалды да, сәлден кейiн даусы жалынышпен қалтырай шықты:

	– Мұсылман баласысың ғой, қарағым. Ең болмаса, есiгiңдi ашшы, жылынып алайын. Аяз қарып өлiп барамын!..

	Мүсәпiрдiң қалш-қалш етiп жыламсырағанын естiгенде Зейнеп шыдай алған жоқ. «Бұл да бiз сияқты бейшара ғой, жылынсыншы» деп, iлгектi сарт еткiзiп көтерiп қалған. Басқан iзi сықырлап, бiр қора суық ерте үстi-басы ақ қырау қапсағай бойлы қария есiктен қорбаңдай енiп келе жатты. Мойнына күйектей қылып кенеп дорба асып алған. Қоңыр ши барқыт күпiнiң сыртынан қабат-қабат шиырып ораған қара сәтен белбеудiң бiр ұшы салбырап тiзесiне түсiп тұр – терлегенде бетiн, жуғанда қолын сүртетiн майлық-сулығы сол болса керек. Ала көлеңкеге көзi үйренбей қорғалақтап босаға түбiнде етiгiн бiр-бiрiне қаққыштап тыпырлап қалды. Ернiне мiнбелеген орақ тұмсықтың ұшы оңға қарай сәл қисайып, кiшкентай шегір көздер ұйпа-тұйпа сабалақ қабақтың астынан болар-болмас жылтырайды. Баса киген шошақ төбе түлкi тымақтың өңірі де аппақ, қауғиған сақал-мұрты да аппақ. Ағы қайсы, қырауы қайсы – айырып бiлгiсiз. Белбеуiнiң ұшын жазып, жiпси бастаған бет-аузын бiр сипап өтiп едi, талай көрген көне суреттi шаңын сүртiп көз алдына тоса қойғандай әлде бiр таныс жүздi шырамытты. Бiрақ кiмге ұқсатарын бiлмей дал. Тымағын шешiп алып таяққа қаға бергенде оң жақ шекесiндегi бармақ басындай қалды көрдi. Қара мең үрлеп басылған қара мөрдей шырамытқан кiсiсiн «сол, дәл өзi» деп күмән-күдiксiз әйгiлеп тұр:

	– Үбәй-ау! – Зейнеп даусы қалай шығып кеткенiн бiлген жоқ. Жаулығының ұшымен аузын басып, шошынған адамдай шегiншектей бердi. Қарияның құлағының мүкiсi бар ма, бұның ышқынып аһ ұрғанын елең қылар емес. Тымағын таяққа кигiзiп, бұрышқа сүйей салды да оттың алдына келiп, жеп-жеңiл әбжiл қимылмен жалп етiп жүрелей кеттi. Көстиген қолын қазандықтың аузына тығып жiберiп, жан шақырған рахат күймен ыңырсып қояды. Сақал-мұрттағы сүмбі мұз ерiп, шоқтың үстiне пыс-пыс тамып жатыр.

	«Шынымен сол ма, тәңiрiм-ау? Жел айдаған қаңбақтай қаңғалақтап бұл жақта қайдан жүр? Ауған елмен бiрге iлесiп кетпеп пе едi, қай сор түртiп әкелдi екен мұнда? Өлер шағында ала дорба асынған бейшарам-ай, сен де түстiң бе бұл күйге? Қор болған асылым- ай, арысым-ай!..» Зейнеп тұншыға сыбырлап таяп келдi де:

	– Нағашы-ау! – дедi даусы жарықшақтанып. Қария жалт бұрылды. Бақырая қадалған көздерiнде «мынау не деп тұр, әлде қағыс етсiдiм бе» деген, таңданыс пен күдiк шарпыса қалыпты. Отқа күйiп бара жатқан қолын селк етiп тартып алғанда ғана назарын тайдырып әкеттi.

	– Нағашы, танымадыңыз ба? - дедi Зейнеп ентелей түсiп. – Мен Зейнеппiн ғой... Кәрiмбайдың қызымын!..

	Қарт бiр сәт тiл-ауыздан айырылып аңтарылып қалды. Үйелеген қойдай тыпырлап орнынан тұра алар емес:

	– Не дейдi, құдай-ау. Зейнеппiсiң?.. Жарығым, құлыным!.. – Кемсеңдй ұмтыла бергенде, өкiрiп Зейнеп те бас салды.

	– Айналайын, асыл нағашым, сенi де көретiн күн бар екен ғой!

	– Күнiм сол, Ақ Зейнешiм! Ай мен күндей балапаным-ай, тозып бiтiпсiң ғой. Сорлатқан құдай-ай! Төрiнде отырып танымаған соң қайтерсiң. Мен бейбақта кiсi таныр ес қалды ма!..

	Қара көлеңке үйдiң қақ ортасында тас құшақтасып күңiренген қос мұңлық көпке дейiн өксiктерiн баса алған жоқ. Сағынышпен қоса шығуға жол таппай қыстыққан iштегi қайғы-құса ағыл-тегiл көз жасы болып ағып жатқандай.

	Арыздарын айтып жылап-жылап болған соң, екеуi екi жерге шоқиып отыра кеттi. Бiрi жаулығының шетiмен, бiрi белбеуiнiң ұшымен бетiн басып, үнсiз солқ-солқ өксiдi. Мұрнын қорс тартып алғаш тiлге келген қария:

	– Иә, шырағым, тiрiмiсiңдер, әйтеуiр?

	– Тiрiмiз деген атымыз ғана, нағашы! – Зейнеп даусы бұзылып арғы қарайғы сөзiн айта алған жоқ. Жүйкесi буға ұстаған қайыстай босап, өзiне өзi ие бола алар емес.

	– Сабыр ет, қалқам. Бiр сенiң ғана емес, жалпақ жұрттың басына төнген зауал ғой. Жазымыштан озмыш жоқ, бiр бұйыртқаны болар. Кеудеңдi сүйретiп тiрi жүргенiңе шүкiршiлiк ет. – Жұбатқан сайын егiле беретiнiн көрiп қария ат басын басқа жаққа бұрды: – Нұрбек қайда, көрiнбейдi ғой?

	– Аң қараймын деп құлқын сәрiден кетiп едi, әлi жоқ. Таң атса болды, Ұшарды ертiп, сай-саланы кезiп салпақтап жүргенi.

	– Ұшар әлi тiрi екен-ау! – Қарт таңдайын шықылықтатты. – Бәсе, не ғып түтiнi шығып отыр десем. Мына «Бiрлiк» пен «Октябрьге» жолай соғып ем, екi ауылда қарғадан басқа қыбыр еткен жан иесi жоқ... Тiфә, тiфә, бұ да болса құдайдың есiркегенi шығар. Ептеп-септеп көктемге iлiксеңдер, көк шөп терiп жесеңдер де бiр амалы болар.

	– Қайдан бiлейiн, нағашы, бұрынғы Ұшар емес, қартайды, хал жоқ. Шүкiр, әзiрге қалт-құлт етiп жүргенiмiз соның арқасы. Әйтпесе баяғыда-ақ басқалардың аяғын құшар едiк.

	Кәмәли қарт Зейнептiң шешесiнiң бiрге туған жалғыз бауыры болатын. Ешкiмге қиянат iстеп көрмеген, қоңырқай ғана тiрлiгi бар, шаруа баққан момоқан кiсi едi. Қақ-соқтан аулақ, айқай шыққан жерден ат шаптырым айналып өтетiн. Қой аузынан шөп алмас байқұсты қай шайтан түрткенi белгiсiз, қасиеттеп келген қариясының сақалын жұлып, жазықсыздың жағасын жыртып ойран салған көп арсыз бен нәрсiзден жаны түршiктi ме, болмаса, азғырындыға ердi ме, осыдан бес-алты жыл бұрын кәмпескенiң дүмпуiмен ел дүрлiге көшкенде бұл да iлесiп, шекарадан асып кеткен.

	Бағанадан берi өз қайғысының жетегiне ерiп ебiл-себiл боп отырған Зейнеп көзiн сүртiп, ендi жөн сұрауға көштi:

	– Нағашы-ау, қайдан жүрсiз? Шетке кетпеп пе едiңiздер?

	– Е, қарағым, қайдан дерiң бар ма, қаңғалақтап жүрмiз ғой. Бергi жаққа осы күзге қарай өткем. Ағайынның сөзi көп, сыртымнан саусақ шошайтар деп қорғалақтап бұл маңға келе алмадым. Мына танымайтын қалың Өтейдiң iшiнде бой тасалап жүргенмiн. Аштық шiркiн iнiне түтiн салған түлкiдей алас ұрып тығылған жерiмнен қуып шықты. Өздерiң колхоз құрып, қала боп кетiпсiңдер ғой. Мұнда отырғандарыңды бiлгем жоқ.

	– Нағашы апам аман ба?

	Қарт назарын төмен салып, тамағына әлде не түйiлгендей жұтынып алды:

	– Апаңды алдыңғы жылы оң сапарға жөнелткенбiз.

	– Иманды болсын! – Зейнеп аузын жыбарлатып, бетiн сипады.

	– Күзде жылын өткiзген соң ары ойлап, берi ойлап, қой, есiм барда елiмдi табайын дедiм.

	– Құдай-ау, ақсөңке боп қаусап жатқанда ел-жер түгiл еңiреп әкесi қалса да кiсi келе ме?!

	Не дейiн, балам? Солайы солай ғой... Ол жаққа барғандардың да ұжымақтың төрiне топ ете түскенi шамалы. Тонның жаңасын, аттың жорғасын өрiсiн қызғанып көз алартқан жуандарға берiп, қалғанын ұры-қарақшы тонап тоз-тозын шығарды... – Күрсiнiп алды да, ұялатын бiр нәрсе айтып отырғандай даусын бәсеңдетiп: – Құлазып жат жерде жүргенде кiсi тiптi орысты да сағынады екен! – дедi. Зейнеп мырс етiп күлiп жiбере жаздады:

	– Ол жақта орыс жоқ па?

	– Бiрен-саран қашып-пысқан ақ орыс бар. Бiрақ ол өзiмiздiң тамыр мұжықтарымыздай қайдан болсын. Ана Митрийлер туысыңнан артық емес пе!

	Зейнеп кiлт ете қалды. «Алдыртқан – албырт, анасының қойынын ашады» деп, ұрынарға қара таппай далбасалағанда осы қайғы-қасiреттiң бәрi басқа жұрттың жасап отырған қысастығындай көрiнетiн. «Өкiмет өздерiнiң қолында. Отырықшыландырамыз деген сылтаумен көшiп-қонған бiздiң бар малымызды сыпырып алып, егiн егiп, бақша салған мұжықтарға тиiскен жоқ» деп өзiнше бал ашып бұртиятын:

	– Артық болса бармадыңыз ба сол тамырларыңызға! – дедi Зейнеп зiлденiп. – Мұрттарын балта шаппай жылмиып отырған шығар!

	– Е, бардым ғой, – дедi қарт кекесiндi түсiнбей жайбарақат. – Жолай соқсам, Митрий сол бұрынғы үйiнде екен, жылап қарсы алды. Күй дейтiн күй жоқ. Аштықтан бала-шағасы түгел iсiп-кеуiп отыр. Кемпiрi мен бiр қызы iш ауруынан өлiптi. Қайтсiн байқұс, жылап-еңiреп жүрiп, жолыма деп бес-алты түйiр үсiген картоа салып бердi.

	– Қойыңызшы, олар да өстiп отыр ма екен? – Зейнеп өзi үшiн үлкен жаңалық ашқандай таңырқай қарады. – Бәрi бiрдей шиқылдап отырмаған болар?

	– Бәрi бiрдей ме, жоқ па, қайдан бiлейiн, әйтеуiр, мен көрген тамырлардың күнi сенен мүшкiл болмаса артық емес. Төрт жыл табандаған қуаңшылық өрттей жайпап, қатты тұралатып кеттi ғой. Шықпаған бидайды шаруа бейшара құлағынан тартып шығара ма? Оған қарап жатқан айқайшы жоқ. Жоспар, міндеттеме дей ме, бiрдеңемiз орындалмай жатыр, соны толтыруымыз керек деп қап түбiнде түйiр дән қалдырмай қағып алыпты. Қора-қопсының айналасына темiр iстiк жүгiртiп, ұра-жырадан өлместiң қамын ойлап жасырған бiрдеңеңдi тауып алса, басың пәлеге қалатын көрiнедi. Құдай-ау, бәрiн жиып-терiп алғанда бұл халық несiн жейдi? Айта берсең, бұдан да өткен сорақысы бар. «Қардың астында қалмасын, қалған-құтқан картоп болса қазып алайық» деп, қаңғалақтап мұжықтар атызға барса, «колхоздың жерiнен теруге болмайды» деп, белсендiлер бастарынан мылтық атып қуыпты. Жоғарыдағы дөкейлер дәл бұлай етiңдер демейтiн болар. Бұл адам не болып барады! – Қарт шоқша сақалын түбiнен уыстай ұстап, шарасыз күймен басын арлы-берлi шайқады.

	Алаламай жалпақ жұртқа тұтас төнген зауал екенiн естiгенде жеке-дара өлгеннен гөрi көппен бiрге шейт кеткен қорқынышты емес сияқты боп, бiр әзәзәл бұлыңғыр сезiм көңiлiн тыныштандырғандай болған. Iле «өзгеде болса, қол жайып барсаң өлтiрмес» деген дәтке-қуат үмiтiнiң жалп етiп сөнгенiн ойлап, одан бетер Зейнептiң жаны түршiктi. Басқанiкi басқа, ажалдың құрығына өзi келiп мойын сұққан мына сорлыны айтсайшы!

	Ала дорбасы алдына түсiп сұлқ отырған қарияға аянышпен қарады:

	– Нағашы-ай, не сор түрттi Сiздi! – дедi көзiнiң қиығынан қашқан қос тамшыны қолының сыртымен сүртiп, – Бiле тұрып бұл жаққа өлейiн деп келдiңiз бе?!

	– Не дейiн саған, құлыным, – қарт көңiлiндегiсiн жеткiзерлiк сөз таба алмай қиналғандай жанарын алысқа қадап, ойланып қалды. – Басыңнан өтпеген соң түсiнермiсiң. Ата-ана, аға-бауырдан айрылсаң, ойлай-ойлай көндiгесiң. Ал жер деген қиын екен. Қартайған сайын сағынышың дерттей асқынып, алды-артыңа қаратпайды екен. Ботасы қалған iнгендей көкiрегiм боздап, алып-ұшты да тұрды. Бәлкiм, өлер шағымда өз қойнымда жатсын деп топырақ шіркін тартып әкелген шығар...

	Зейнеп ыдыс-аяғын сылдырлатып ас қамына кiрiстi. Жүкаяқтың астына тыққанын алып, қайтадан қазанға салды. Жез шәугiмге су құйды да, пештiң аузын көсеп, шоққа қойды. Қара су болса да қайнатып бермесе қонағын құр ауыз қаңтарып қоюға дәтi шыдар емес.

	Қарт сырмақ үстiмен сырғи шегiнiп, iргедегi ағаш төсекке арқасын сүйей отырды. Белбеуiн шешiп, күпiсiнiң түймелерiн ағытты. Мойнындағы дорбасын алып, төсектiң астына қарай итерiп қойды. Жайланып, айналасына көз жүгiрте бастағанда ғана ала көлеңке бұрышта төрт аяқтап тоңқаң-тоңқаң еткен баланы аңғарды:

	– Өй, мынау кiм тығылып отырған? – дедi қуақыланып. – Кiшкентай торғай ғой деймiн өзi, не шоқып жатырсың, а?

	Бала үндеген жоқ. Қабағының астынан алая бiр қарады да, жұмысын ары қарай жалғастыра бердi. Тулақтың әр тал түгiн сығалай сипап, құстың тұмсығындай пiстите ұстаған қолын анда-санда бiр аузына апарады. Қарт күрсiндi.

	– Әлгi шаңырақ ұстар мықтыларың осы ғой? – дедi Зейнеп жаққа қарап.

	– Иә, Нұржан деген жиеншарыңыз болады.

	– Айналайын, құлыным, келе қойшы, маңдайыңнан иiскейiн. Осы жаман туғанда емес пе, бәрiмiздiң шала дүрлiккенiмiз. Кәрiмбай байқұс естiсiмен «ақсарыбас» айтып, тай сойып, той жасап едi! – Қария әдемi күннiң елесiне елiткендей, көзiнiң айналасында жұқалтаң нұр тiрiлдi. Зейнептiң сүртiп жатқан кесесi қолынан түсiп кеттi:

	– Көкем де қуанды ма?

	– Қуанбағанда. Үйлерiнен iңгә шықпады-ау деп қатты уайымдайтын. Ет қызуымен тулағаны болмаса, өз қолын өзi қайдан кессiн:

	– Садағаң кетейiн, көкем-ай!.. – Зейнеп тағы да тостағанын жаспен шайып алды.

	Қария екi қолын созып баланы өзiне шақырды:

	– Келе ғой, Нұржан. Атаға келiп сәлем бермейтiн бе едi үлкен жiгiт деген. Ой, шiрiк, неменеге бақыраясың? Қорқып отырсың ба, сақалы бар шал көрмеп пе едiң? Келе ғой ендi!! – Бала бұрылып та қарар емес. Тулақтың түгiн тiнткiлеп, көзi алақ-жұлақ етедi.

	– Қап, мына батырдың жұмысы қатты ғой, тiптi. Сәлем беруге мұршасы жоқ. – Қарт дорбаның түбiн тiнткiлеп, бармақ басындай малта құрт алып шықты да: – Мә, Нұржан, ала ғой! – дедi саусағының ұшында шошайтып. Бала жалт қарады. Рас па, өтiрiк пе дегендей аңтарылып тұр. Өлеусiреген жанарынан бiр алапат қуаныш лап етiп, түрегелуге де мұршасы келмей, төрт аяқтап еңбектеген күйi апыр-топыр берi салды. Жеткен бойда мысықтай қарғып құртты шап берген. Ауызға атып ұрды да, енді не iстесең оны iсте дегендей қарттың тiзесiне көлденең сұлап жата кеттi. Жәй жатқан жоқ, кiлкиген екi көзi қалтада, сұғына, сұрана қарайды. Тағы бiр құрт көрсетiп «жүр» десең әкесiне де, шешесiне де қарамай ере кететiн ойсыз, опасыз кейiп. Қарт еңкейiп, сүйек кемiрген сиыр секiлдi қытыр-қытыр қаужаңдаған сәбидiң шайыр сасыған шұп-шұңқыр желкесiнен құшырлана ұзақ иiскедi.





ҮШIНШI ТАРАУ


	Күйеуi сұр қоянды салаңдатып кiрiп келгенде, Зейнеп соғымға ту бие сойып алған кiсiдей қуанған. Нағашысы босағасына құт ала келгендей көңiлденiп, қоянның iшек-қарны, өкпе-бауыры мен бiр жiлiгiн қазанға бiр-ақ салып едi. Үстi-үстiне сыңғытып iшкен қара сорпадан қалжасы жаққандай үлкендердiң бой-бойы шықты. Ағаш табақтағы бiр уыс қарайғанды үшеуi шетiнен шымшып қана алып, сыпайыгершiлiкпен «сен же, сен же» деп бiр-бiрiнiң алдына итерiп тауысқан жоқ. Қолды қымсынбай салған кiшкентай Нұржан болатын. Арғы жағына ел қонған соң әкесiнiң тiзесiне басын сүйеген күйi қылжиып қалған. Тәмпiш танауының үстi тершiп, рахаттана құр-құр етедi. «Ой, балам, саным ұйып қалды ғой» деп, Нұрбек көтерiп апарып, төсектiң үстiне жатқызды.

	Өзекке аз да болса нәр барып, жүздерiне жылт жүгiрген. Сорпа иiсi мұрын қытықтаған жып-жылы үй өздерi үшiн қазiр пейiштiң төрiне айырбастағысыз. Осыдан артық нәпаха-ризық керегi жоқ деген көңiлдерiнде бiр шүкiршiлiк бар. Қазандық аузында маздай жанған оттың да бүгiн қызуы мол, жалыны жоғары сияқты. Жарықтан жасқанып қуыс-қалтарысқа тығылған қалқан құлақ көлеңкелер тыпырлап тұра алмай жатыр. Нұрбек жанары жарқ етiп төрдегi қол тоқыған кiлемнiң шетiндегi шанағын бiр елi ыс тұтқан қара домбыраға жұтына қарап қойды. Күнi бойғы сүркiлден қалжырап, сараң тiл қатып, оны-мұны жөн сұрағаны болмаса, бағанадан берi қонағына онша шешiлмей отыр едi. Сонысын жуып-шайғысы келдi ме, маужырап көзiне ұйқы тығылса да қарттың көңiлiн аулап, арғы-бергiнi қозғай ұзақ шүйiркелескен. Сөздiң бiр ретiнде:

	– Аға, қыстың көзi қырауда кәрi кiсiге қаңғып жүру оңай ма. Қайыр-садақа берiп жарылқайтындай жетiсiп отырған ел жоқ. Не көрсек те бiрге көрермiз. Қасымызда болыңыз – деген. Қарт күтпеген ұсынысқа абдырып қалды. Қанша жерден қан жаласып бiрге туысқан болса да мынандай қиын күнде аузындағы жалғыз түйiрдi жарып берер деп ойламаған.

	– Қарағым-ай, шықпа, жаным, шықпамен әрең отырғанда салмақ болмаймын ба? – дедi даусы дiрiлдеп. – Арық атқа қамшы ауыр ғой.

	– Бiр бұйырғаны болар, аға. Ұшар аман болса, ептеп-септеп жазға iлiгермiз.

	Қарт үндеген жоқ. Бүгежектеп белбеуiнiң ұшымен көзiн сүрттi.

	Нұрбек созылаңдай орнынан тұрды. Қалайы тегештегi шүпiлдей құйылған сорпаға саусағын малып көрiп едi, қанжылым болған екен. Табақтағы қара кесектен екi-үш түйiр алып салды да, тегештi тазының алдына жақындатты. Тулақтың үстiне ұзынынан сұлай кеткен Ұшарда қыбыр жоқ. Алға созған алдыңғы аяқтарының сайына басын салып сұлық жатыр. Көзi жұмулы. Лаулаған жалынмен шарпысқан қызғылт жүнi қос бүйiрiн қаға дем алған сайын үрлеген шоқтай ұшқындап, әне-мiне лап ете түсетiн тәрiздi. «Ұшар, Ұшар, iше ғой!» деген иесiнiң даусына кiртиген көзiн болар-болмас жылтитып, қайта жұмды. «Байқұс әбден болдырған ғой. Кiшкене тынықсын, сонан соң iшер». Нұрбек қараңғыда бiреу аяғымен қағып кетер деген қауiппен тегештi қазандықтың алдына қарай ысырып қойды.

	Сенек жақтан тысыр-тысыр дыбыс шықты. Әлде кiм есiк сыртын сипалақтап жүргендей. Нұрбек елеңдеп орнынан тұра берем дегенше есiк шалқасынан ашылып, әуелi көстең етiп келiдей етiк аттады да, сәлден кейiн барып құлағы тебiнгiдей-тебiнгiдей үлкен тымақтың төбесi көрiндi. Екi бүктетiлiп әзер енген кiсi аласа үйдiң төбесiне басым тиiп кетер дей ме, еңсесiн еркiн жазбай босағаның түбiнде өңкиiп тұра қалды.Алақанымен қабағын қалқалап, кесе-көлденең жатқан ештеңе жоқ па дегендей аяғының астын бiр шолып өтiп, төрге қарай иек қақты.

	– Ассалаумағалейкум,

	– Уағалейкумассалам. Қазимысың-ей? – дедi Нұрбек күлiмсiреп. – Сәлемшi болсаң төрлет.

	Қонақ қорбаңдай басып төрге озды. Отқа жақындаған сайын қабырғадағы теңселген көлеңке зорая-зорая қара бұлттай тұтасып жарты үйдi жайлап алды. Үй иесiнiң ығысып жанынан сайлаған орнына бармай, шөгетiн түйедей аударылып-төңкерiлiп қазандықтың алдына отыра кеттi. Тымақтың астында үйездеген көлеңкенi оттың алауы жалғыз-ақ жалап өшiрдi де, жалпақ беттiң бар ұңғыл-шұңғылын жарқыратып жайып салды. Әр жерде бiр үрпиген қыл-қыбыр бет-аузындағы көлкiген iсiктi жасыра алар емес. Қабағы салбырап, қиығы былшықтанған қысық көзiн әзер-әзер жыртып ашады. Ерiндерi бiр-бiрiмен жуыспай көгiс тартып дүрдиiп тұр. Тымақтан тамды ма, бетiнiң ұшындағы мөлдiрей қалған тамшыны сүртiп едi, саусақтың iзi бормен сызғандай ағарып шыға келдi.

	Жоғары шықсаңшы! – деген Нұрбектiң сөзiн Қази елең қылған жоқ, екi көзi оң жағындағы бетi тоңазып қабыршықтана бастаған темiр тегештi тесiп барады. Танауын үстi-үстiне тартып, жұтынып-жұтынып қойды:

	– Па, жарықтықтың иiсiн-ай! – Сонан соң iргедегi ыңғырсып жатқан Ұшар жаққа бар денесiмен бұрыла алая қарап: – Иттерiңе дейiн сорпа iшедi, ә? – деп кекесiнмен мырс еттi де, тегештi iлiп алып, ағызып-тамыза бiр-ақ сыңғытты.

	Үй iшiнде үн жоқ. Қази тегештi орнына қоя берiп ыңырси күрсiндi. Сол демiмен қоса көкiрегiндегi бар қайғы-қасiреттi де сыртқа үрлеп жiбергендей бiр түрлi бей-жай қалыппен аузы қисайып, маужырай күлiмсiреп отыр. Нұрбек жұдырығына жөтелiп, тамағын кенедi:

	– Иә, Қази, жәй жүрсiң бе?

	Қабағынан бiр қара құс қанатын серпiп қалғандай, қасының арасы жиырылып, Қази қайта сұстанып алды.

	– Жетi түнде кiсi жәй жүре ме екен! – деп дүңк еткiздi де, ағаш төсекке арқасын сүйей қалғып отырған қарияға қарап қасын қайшылады. – Мына кiсi кiм?

	– Қонақ қой, алыстан келiп отыр.

	– Алыстан iздеп келсе, бөтен болмас... Ақылдасатын шаруа бар.

	– Иә, айта бер.

	– Нұрбек-ау, бұл дүние не боп барады? – дедi жылайтын баладай даусы күрт дiрiлдеп. – Жаудай жусап жатқан жұртың мынау. Суық қойныңды аш, қара жер, деп отыра беремiз бе? Екi күн ашыққаннан ақыл сұрама дейдi, бiздiң бiр үзiм нана көрмей аштан бұрлыққанымызға төрт айдың жүзi, не ақыл-ес бар дейсiң. Қарап отырсам, өзiңнен басқа бас көтерер ешкiм қалмапты. Мына зауалдан құтқарар не амал, не қайран бар? Ақыл қосшы.

	Нұрбек маңдайын сипалап төмен қарады.

	– Буынсыз жерге пышақ ұрып қинадың ғой, бауырым. Осы күнде кiмге кiм ақыл айтқандай. Бұйырғанды көрермiз деген соқыр үмiт қана ғой бәрiмiздiкi. Қандай ақыл айтайын саған? Әлiң болса, жылыстап қала жаққа жетiп ал. Ресейдiң iшi бiзге қарағанда тәуiр шығар.

	– Оның да жетiсiп тұрғаны шамалы. Ресейiң Омбы мен Рубцов па? Шұбырған жұрттың жартысы жолда өлiп, жеткенi сонда аштан қырылып жатқан көрiнедi.

	– Қайда барсаң да «Қорқыттың көрi» десеңшi.

	– Иә. Бiрақ әрекет қылмай өстiп отырған жерiмiзде қылжия кетемiз бе? Мал екеш мал да алқымына пышақ тiрелгенде тұяғын бiр серпедi ғой. Сол құрлы жоқпыз ба?

	– Әрекет еткенде алысатын жау емес, айтысатын дау емес, аштыққа не iстейсiң? – Нұрбек иығын көтерiп, алақанын жайды. – Бiр ғана бiзде емес, бүкiл елде жоқ қой!

	– Бар! – дедi Қази шеге қаққандай даусын нықтап. Сонан соң «Ол қайда тұр» дегендей көзi жыпылықтаған Нұрбекке бiр дем тесiле қарап, сыңар танауынан мырс еттi: – Айласын тапсаң алатын нәрсе табылады. Iргеде бiр қора мал тұрған жоқ па?

	– Ойбай-ау, ол колхоздiкi ғой! – Колхоздың малы бардың есебiне жүрмейтiндей Нұрбек шар ете түстi. – Не айтып тұрсың өзi?

	– Немене, колхоздың малының етi iшiңе жақпай ма? Колхоздың әкесi еншiлеп алдына салып берген малы бар ма екен? Сенi мен менiң малым. Өз малымызды өзiмiз жесек, оның несi күнә? Сұрасаң бермейдi, өлiп жатқаныңды көрмейдi. Бар жазығың ұрлап жегенiң бе.

	«Бұл сұмдықты айтуға аузың қалай барып отыр» дегендей Нұрбектiң көзi бақырайып кеттi. – Ол мал бұрын сенiкi болғанмен, қазiр – өкiметтiкi!

	– Өкiмет – менiкi! – дедi, Қази одан сайын екiленiп. – Екеумiз сияқты кедейлердiң Өкiметi. Сонда өз кедейiн өзi аштан қырылтып қоя ма? Қорадағы малды сен екеумiз жемегенде кiм жейдi? – Қази жамбастай сырғып Нұрбекке тақала түстi. – Аузында нәрi, бойында әлi бар ғой деп саған әдейi келдiм. Бiр малды түнде әкелiп сойып алайық. Өз малымызды өзiмiз алғанда не тұр!

	– Бәрi бiр ұрлық қой! – Нұрбек таңдайын шық еткiзiп, басын шайқады.

	– Әй, балалар, сақ болыңдар, – дедi қалғып-шұлғып отырған шал көзiн ашпастан. Арғы жағына ел қонған соң аштығын ұмытқан бейғам, байсалды адамның даусы. – Мына Алексеевкадағы Митрий деген тамырым айтты: Осы күзде қырманнан жарты қап астық ұрлаған бiр маржаны бес жылға айдатып жiберiптi. Арандап қалмаңдар. Тек жүрген жақсы ғой.

	Үрейдiң отына пеш түбiнен үрпие түрегелген Зейнеп май құя түстi:

	– Бара салып алып жүре беретiндей дайын тұрған мал бар ма екен? Мылтығы шошайып әр бұрышта күзетшi тұрған жоқ па. Құрысын, колхоздiкiнен аулақ.

	– Колхоздiкi деп аштан өлемiз бе? – Қази сөз иесiне тесiле қарады. – Қорыққанмен бәрi бiр жан қалмайды. Тәуекел етiп көру керек.





– Қазiр тыраң етiп оққа ұшқанда мына менiң бала-шағамды кiм асырайды? Ертең-ақ қырылмай ма? – дедi Нұрбек тығырыққа тiрер дәлел айтқандай ентелеп. – Жо-оқ, бiр күн де болса қыбырлап жүре тұрайын!

	– Бүйтiп қарап отыра берсең, бүгiн өлмегенмен, ертең бәрi бiр өлесiң!

	– Қой, бауырым, – Нұрбек сылқ еткiзiп қолын сiлтедi. – Арымды былғап арам өлгiм келмейдi. Әйтеуiр, өледi екем, одан да аштан өлгенiм артық.

	– Сен тоқ екенсiң, Менiң көргенiмдi бiр күн басыңнан кешсең, бүйтiп ар-ұят деп оттамас едiң!

	Қази есiрiк буған адамдай қалшылдап көтерiлiп кеттi.

	– Сенде бар ар-ұят менде жоқ па? Қару кезенген күзетшiге қарсы барудың не екенiн сезбейтiн саңлаусыз мақұлақпын ба? Бiрақ шынашақтай сәбилерiм көздерi үңiрейiп жан-жақтан ыңырси қол жайып отырғанда қалай шыдап тұра аламын. Ар мен ұят – тұсау, қорқыныш тоқтау бола ала ма?! – қылғына жұтынып сәл үнсiз қалды да: – Бүгiн кiшi қызым өлдi! – дедi сыбырлап. Аузы дiрiлдеп бiр жағына қисайып барады. – Құртақандай құлыным-ай, жарығым...

	Үй iшiндегiлер қапелiмде не дерiн бiлмей үрпиiсiп қалған. Қази қайта серпiлiп, көзiне уыт жиып Нұрбекке шұқшиды:

	– Бүгiн менiң балам өлсе, ертең сенiң балаң өледi! Отыра бер өстiп обайып!

	– Жағың қарыссын! – деп Зейнеп шоқ бақандай шар ете түстi.

	– Мықты болсаң, бәрiмiздi бүйтiп зарлатып қойған құдай ма, кiсi ме – қай құдiрет, соның жағын қарыстыр! – Қази буыны сықырлап орнынан тұрды. Iргеде ыңырсып жатқан итке «мыналарды кекiрейттiрiп қойған сенсiң ғой» дегендей бiр түрлi жек көрiнiшпен көзiнiң шылбырын салып, есiкке қарай беттедi.

	Қонақ жiгiт үн бiткендi құлағынан тiзiп, салдыр-күлдiр сүйреп алып кеткендей, үйдiң iшi тым-тырыс. Баланың бiр қалыпты пысылдай дем алғаны мен тазының ыңырсығанынан басқа дыбыстың тiлi қырқылған. Созалаңдай жабылған есiктен сумаңдай кiрген құшақ-құшақ аяз тұла бойды өрлей келiп дәл жүректiң басына қадалып тұра қалды. Шаланың ұшында шалажансар тыпырлаған сарғыш жарық қазандықтың аузынан ұзай алмай қорғалақтап тұр. Қоңырайып әр жерде шошайып отырған үшеуде не үн, не қыбыр еткен қимыл жоқ, жылан құйрықтанып ирелеңдеген жетiм жарыққа телмiре қатып қалған. Қараңғылықты тескiлеп көздерi ғана жылт-жылт етедi. Үңiрейген тiлсiз тыныштық айналаға үрейдiң суық демiн үрлеп тұр.

	Кенет Зейнеп күрк-күрк жөтелдi. Сол-ақ екен серпiлiп, үй iшiне жан бiттi. Үнсiз сiлейген қария селк етiп оянғандай:

	– Қап, әлгi бала бiрдеңеге ұрынып жүрмесе жарар едi! – дедi, баяғыда iзi суыған Қазиға аяушылық бiлдiрiп. Зейнеп күрсiндi:

	– Қайтсiн бейшара. Бала деп алас ұрып жүр ғой.

	Нұрбек үндеген жоқ. Ту сыртынан қапсыра құшақтаған зiл қара көлеңкеден бұлқынып шыға алмай жатқандай қорбаңдай түрегелiп, пештiң жанына келдi. Шаланы қағыстырып, үстiне жуан ағаштан екi-үш тал қалаған. Өңешi қызарған обыр пеш гуiлдеп тарта жөнелдi. Көк түтiннiң арасынан жирен шашы желп етiп жалын ұшып түрегелiп едi, қауқиған көлеңке қиралаңдап жерге жантая кеттi.

	Сәлден кейiн ауыл сыртындағы дөң жақтан тас құлақ тыныштықты қақыратып, күмп-күмп мылтық атылды. Терезе зыңылдап, қараңғыда қалғыған тоқал там селк ете түстi. Үшеуi үдiрейiп бiр-бiрiне қараған. Оқтың адасқан жаңғырығы қабырғаға етпеттеген қара домбыраның шанағында дыңылдап тұр.

	Әлгiнде Қазиға ермей қалғаны бiр жағынан қорқақтықтай көрiнiп, шалдың алдында өзiнше ыңғайсызданып отырған Нұрбектiң жүзiнде ендi «мiне, қалай екен, айтқаным айдай келдi ме» деген мардымсу бар:

	Әй, байқұсты атып тастады-ау деймiн! – дедi. Сақалын саумалаған қария үздiк-создық шыққан мылтық даусына құлақ түрiп отырып басын шайқады:

	– Жоқ. Тигiзсе үстi-үстiне бүйтiп күмпiлдете ме? Құтылып кеттi-ау. Ұстай алмаған соң далбасалап атып жатқаны ғой.

	Мылтық үнi естiлгеннен-ақ Зейнеп құп-қу боп ұшып тұрып едi. Қарттың дәлелi көңiлiндегi күдiктi қуып шыққандай, жағасына тас жабысқан қолы дiрiлдеп барып сылқ құлады.

	Бiраздан соң сырттағы дүрмек басылып, қайта тыныштық орнады. Зейнеп төрге текемет жазып, төсек салуға кiрiскен.

	Ұшар мазасы кетiп аунақшып жатыр. Басын бiресе бауырына тыға дөңгеленiп, бiресе төрт аяғын төрт жаққа соза сұлап тыншу табар емес. Түс көре ме екен, аракiдiк әлде неге айбат шеге ырылдап үрiп қояды. Нұрбек алдына сорпа тосып: – Iше ғой, Ұшар! – деп арқасынан сипап едi, басын да көтерген жоқ. Езуi ырсия ашылып, алқына дем алады. Нұрбек секемденiп iш жиды: «Ауырып қалған жоқ па?» Артынша ол күдiктен ат-тонын ала қашып, «қой, кәрi неме бүгiнгi жүгірісті көтере алмай болдыртқан ғой» деп, өзiн-өзi алдарқатқан болды. Дереу құлақ түбiн, аяқтың бұлшық еттерiн ауыртпай басып уқалай бастаған. Қалың жүнге саусақты көмiп жiберiп, желкеден құймышаққа қарай майкөбемен тарақтай сипағанда сүйсiне ыңырсыды.

	Бiр уақытта Ұшар орнынан ұшып тұрды. Арқасы садақтай иiлiп кеткен. Қанталаған көздерiн бiр ашып, бiр жұмып айналасын самарқау шолып өттi. Сонан соң тәлтiректей басып босағаға барды да, есiктi тырналап қыңсылап тұрып алды. Итiнiң мiнезiне сыралғы Нұрбек «сыртқа шыққысы келiп тұр ғой» деп есiктi ашқан. Ұшар төр жаққа мөлие бiр қарап, табалдырықтан созалаңдап түсе берiп едi, аузын ашып үңiрейген қара түн сары майдай сылп еткiзiп жұтып қойды. Нұрбек желбегей күйi жалаңдаған аяздан тiтiркенiп ере шықпай iркiлiп қалған. Шапанын қайда қойғанын бiлмей қараңғыда сипалақтап бiраз айналды. Қария:

	– Әлгi бiрдеңенiң иiсiн сездi ме, ит-құс төңiректеп жүрмесiн! – деп қауiп бiлдiрген. Ауыз жиғанша болған жоқ, сырттан қаңқ еткен әлсiз дыбыс естiлдi.

	– Қап, әкеттi-ау! – Нұрбек ышқына айғайлап далаға атып шықты. Соңынан сүрiнiп-қабынып әйел мен шал жүгірді.

	– Ұшар! Ұшар! Ұшар! – Қалғыған түндi селк-селк еттiрiп үшеуi үш жақта айқайлап жүр. Айнала тас қараңғы, көз алдыңа қара перде тұтып қойғандай. Нұрбек апалақтап қораны бiр айналып шықты. Төңiректегi қарайғанның бәрiн тiнткiледi. Жым-жылас. Отыра қалып жан-жағын шолып едi, салбыраған түннiң етегi сәл түрiлiп, бозамық қар бетiнде бiраз жер көрiнедi екен. Көз бедерiн түртiп қыбыр еткен нәрсе жоқ. Тың тыңдап құлағын тiктi. Табан астындағы қардың сықыры мен өз жүрегiнiң дүрсiлiнен басқа ештеңе естiлмейдi.

	Сол екi арада Зейнеп үйден қайыңның тозын шиыршықтап тұтатып алып шыққан. Үшеуi серейген-серейген көлеңкелерi қар үстiнде қосақтаса теңселiп, маңайды түгел аралады. Қора-қопсының iшiне дейiн кiрiп сүзiп шықты. Далбаса көңiлмен ауылдың сыртын шыр айналып iз де кескен. Ит-құс түгiлi жорғалап өткен тышқанның iзi көрiнсе не дерсiң. Не iстерлерiн бiлмей дел-сал болып үйге қарай бұрылған. Дәл қораның бұрышын айнала бергенде шәугiмнiң түбiндей дөңгеленiп әлде не қарауытты. Үшеуi де ошарылып үңiле қалған. Кеуек қарға қабыршықтана ұйыған қан. Қанның қызыл жiбiн шұбата сүйретiп, кеше жауған ұлпаның бетiнде әлде кiмнiң ошақтай-ошақтай iзi қашып барады. Үшеуi үдiрейiп бiр-бiрiне қарады. Бармақ басындай толықсыған жарық бағанадан берi мойындаудан қорқып ат-тондарын ала қашқан күдiктiң дәл үстiнен түсiрiп, әйгiлеп тұр. Нұрбек көргiсi, сенгiсi келмегендей, қолындағы шырақты атып ұрып табанымен баса қойды. Түннiң жағасына жармасқан жалғыз жарық жан тапсыра алмай ирелеңдеп барып жалп еттi. Анталаған қараңғылық жалғыз-ақ желпiп айналаны етегiмен жаба салды.

	– Бағанағы неменiң қадалып қарауы жаман едi. Содан келдi, содан! – дедi қарт құмығып.

	Зейнеп кiсi өлгендей дауыс салып қардың үстiне шөкелей кеттi:

	– Құдай-ау, ендi қайттiк? Өлген деген осы ғой! – аш бүйiрiн таянып солқылдай жөнелдi. Басу айтып, қой деген ешкiм жоқ. Екi еркек – екеуi де үнсiз сiлейiп қалған. Мұңын шағарлық бiреу табылса, өздерi де өкiрiп қоя берер халде. Үшеуiнiң аузындағы сөздi, көкiрегiндегi зарды айтып бәрi үшiн жалғыз Зейнеп жылап жатқандай. Қара түндi қақырата ышқынған бейбақ әйелдiң ащы дауысы аспан астын күңiрентiп тұр.

	Қайтып ләм деп тiс жарған ешкiм болмады. Қараңғы үйге сыбдырсыз кiрiп, текеметтiң үстiне киiмшең домалай-домалай кеткен. Зейнеп ара-арасында тұншыға сыңсып, өксiгiн баса алар емес. Басына бақсы ойнағандай өз-өзiнен былдырлап қария ол жатыр. Кеудесi сырылдап бiр дұғасын мың қайталап күбiр-күбiр етедi. Нұрбек қана үнсiз. Екi қолын айқастыра желкесiне жастанып, төбеге тесiлген күйi сұлық қалған. Ой-сезiмi сарқылып, көкiрегi бiр кеуек затқа айналғандай. Өкiнiш те, күйiнiш те жоқ. Ажал қазiр келсе де мейлi, қыбыр етпестен көне салатын тәрiздi. Дел-сал, бойкүйез бiр хал билеп алған. Кенет баласы есiне түскенде шошып оянғандай оқыс серпiлдi. Әлде бiр қатыгез суық қол қолқасын суырып жатқандай жаны ышқынды.

	«Тақ-тұқ болса да талғажауға жарап, осы күнге дейiн аштықтың тырнағына iлiктiрмей асырап келген тазы едi. Одан айырылды. Ендiгi күндерi не болмақ? Аяғын әзер сүйретiп жүрiп қоян-қарсақты қалай жаяу қуады? Ол түгiл саңырау құр да ұстатпас. Атып алатын мылтығы да жоқ. Садақ жасап алса ма екен? Бiрақ оны тартуға әлi қайсы? Әлде тәуекел деп ұрлық қылуға көше ме? Жо-оқ. Күзетшiлер белең алып қалды. Бағанағы Қазидың дүрмегiнен кейiн қаруын сайлап сақ тұрады. Өлейiн деп бармасаң, бiрдеме алам деп дәметпе. Құдай-ау, сонда бiр әулеттiң шынымен дүниеден iз-түссiз жоғалғаны ма? Артыңда жалғыз да болса тұяқ қалатынына сенiп барып көз жұмсаң, соның өзi көңiлге медет екен ғой. Ендi, мiне, өлекседен күнiң төмен болса да, өлгiң келмей ит тiрлiктiң етегiне тiс-тырнағыңмен жармасып жүргенiң. Сәбиiмдi бiр қараға жеткiзiп кетсем екен деп жанталасасың. Ендi қайда барады? Ақ қар – көк мұзда қаңғығанда сүйектерi далада қалмай ма? Қап, әттеген-ай, мұны бiлгенде күн жылыда қалаға ма, ауған елмен бiрге шет жерге ме – бiр жағына жылыстап кетер едi. «Малын жиып алып мұнша халықты аштан қыруы мүмкiн емес. Мемлекет астық бередi екен. Қаладан керуен әне шықты, мiне шықты», деген қауесетке алданып отырып қалды емес пе».

	Қалай ойласа да алды – тұйық, арты – жар. Тұңғиықтан алып шығар жол жоқ. Терезенiң қырауы ақ перде тұтқандай бозара бастағанда талықсып барып кiрпiгi iлiнiп кеткен.

	Әлде қандай сыбдырдан селк етiп көзiн ашып алса, үй-iшi ала кеуiмденiп қалған екен. Қария бұлардың оянуын күткендей тыпыршып жүр. Күпiсiнiң сыртынан белбеуiн шарт буып, ала дорбасын мойнына асып алыпты. Ең болмаса бiреуi тұрсын дегендей жөткiрiнiп қояды. Нұрбек басын көтердi:

	– Ерте тұрып алыпсыз ғой?

	– Кетейiн деп тұрмын, балам.

	Ояу жатса керек, көлеңкедей ербиiп iрге жақтан Зейнеп түрегелдi созалаңдай.

	– Кеткенде қайда барасыз?

	– Қайда барарымды өзiм де бiлмеймiн. Күре жолды бетке алып жүре берсем, ел көп емес пе? Өлмегенге – өлi балық, бiр жөнi болар. Артық ауыз боп, болмашы ризықтарыңа жармасып қайтем. Өз өлмес күнiмдi көрейiн.

	Ерлi-зайыпты екеуi қалыңыз деп жата-жабысқан жоқ. Үнсiз бастары салбырап төмен қараған. Бұлардың үнсiздiгiн өзiнше түсiндi ме, қарт жұдырығын аузына тосып бiр жөтелiп алды да:

	– Сөге жамандамаңдар, – дедi кiнәлi адамдай күмiлжiп. – Мен бiр құтсыз қонақ болдым. «Келiннiң – аяғынан, қойшының – таяғынан» деп, бiр қонғанда жан сақтап отырған жалғыз иттерiң жоғалды. Шыр етiп жерге түскеннен жолы болмай, терi сор татыған бейбақ екенiм рас. Кесiрiм тиiп жүрер, кетейiн.

	– Қойыңызшы, иттiң жоғалғаны Сiзге қарап тұр дейсiз бе?

	Нұрбек көңiл үшiн айтуын айтқанмен, Ұшары есiне түскенде жарасының аузын тырнап алғандай, қиналып ерiнiн тiстеледi.

	– Жоқ, шырағым, құтты қонақ келсе, қой егiз табады деген. Жетпiстен асқанда қайыр тiлеп қаңғыған шалда не құт-береке бар дейсiң. Өз қырсығым өзiммен кетсiн. Ал, қайыр, қош болыңдар! – «Қош» дегенмен бiрақ қарт томпаңдап шыға жөнелген жоқ. Айтатын тағы бiр бұйымтайы бардай бүгежектеп бөгелiп тұр. Күпiсiнiң қойнына қолын салып, жұдырықтай ақ түйiншек алып шықты. Шүберектi жазып едi, қарттың қалтыраған алақаны лап ете қалғандай, үйдiң iшiн жап-жарық қылып жiбердi. Көкше мұздағы тайдың iзiндей дөңгелеген сәуле терезе тырналаған әлсiз жарыққа шағылыса бұрыш-бұрышты бiр-бiр сипап өттi де, төбеге барып дiрiлдеп тұра қалды.

	– Мә, – дедi қарт лапылдап жанған қолын Зейнапке созып. – Алтын бiлезiк қой. Нағашы апаңнан қалған жалғыз көз. Енемiз марқұм өтерiнде қызын шақырып алып: «Шешемнiң шешесi таққан бiлезiк, аманат», деп бiлегiне салып едi. Құдай бiр жапырақ шикi өкпеге зар қылып сұм жалғаннан қу бас өтiп бара жатқаным мынау. Сендерден басқа ендi кiмiм бар? Төрiмнен көрiм жақын, қаңғып жүргенде қылжиып қай жерде қаларымды құдай бiлсiн... Нағашы апаңның көзiндей көр, қарағым. Тарықсаңдар бiр керекке жаратарсыңдар. Заманның бетi түзу кезде бiр қора қой едi ғой, бұл... – Бiлезiктi бiр сипап, Зейнепке ұстатты да, ендi сөйлесе көмейiндегi өксiкке ие бола алмайтынын бiлгендей, жылдам басып сыртқа беттедi. Нұрбек пен Зейнеп те ере шықты.

	Терiстiктен жалаңдаған қызыл аяз бет қаратар емес. Бiрiнiң iзiнен бiрi бүрсеңдеп келедi. Қимастық па, әлде есiк алдынан қоштасқанды ерсi санағандық па, үйден көз көрiмдей жерге ұзап барған. Қарт соңындағы екеудi жаңа көргендей оқыс бұрылды:

	– Оу, әлi ерiп келесiңдер ма? Босқа тоңбай қайтыңдар. Алла риза болсын, шырақтарым.

	– Күн тым жалаңдап тұр екен, – дедi Зейнеп тiсi тiсiне тимей сақылдап. – Аяз сынғанша үйде отыра тұрмадыңыз ба?

	– Е, қарағым, көрмей жүрген аязымыз ғой деп пе едiң. Түндегi сорпаның қызуымен ерте жарықта Жайдақтың боранынан өтiп алайын. Үш-төрт күн қонағалап жүрiп отырсам, Көктөбеге жетiп бармаймын ба? Шойын жолға бiр iлiккен соң өлмеспiн. – Күлiмсiреп сәл тұрды да: – Алла жазса, әлi-ақ жолығамыз ғой, – дедi, бiр жетiмдi бiр жетiмнiң жұбатқаны сияқты дәтке қуат дауыспен. – Артық-ауыс жиған-тергенiмдi әкеп тұрамын. Ал, қош!

	– Қош болыңыз.

	Қалт-құлт еткен кәрi шал қашан қара нүктеге айналып, қарлы даланың қойнына сiңiп жоғалғанша екеуi дiрдек қағып, төмпешiктiң үстiнде қалшиып тұрды.

	Үйге келiп қайтадан орындарына қисайған. Бiрақ ұйықтай алған жоқ. Араздасқан адамша екеуi екi жаққа қарап, көздерi бақырайып жатты да қойды. Сөйлескенде не айтпақ? Кеудедегi зарды жаңғыртып бiр-бiрiне шағынғаннан не пайда. Тiл ұшына үйiрiлген өттей ащы сөздi дауыстап айтуға қорқатындай тым-тырыс. Қозғалмай жата-жата Нұрбектiң жамбасы ұйыды. Көрпесiн серпiп екiншi жағына аунап түскен. Қызарып шыққан күн жылаған баланың көзiндей терезеден сығалап тұр. Үйдiң iшi қаңырап кетiптi. Алған демi аузынан ақтүбiт боп ұшады. Қой, от жағайын деп орнынан тұрғаны сол, iрге тұс келi түйгендей дүңкiлдеп, терезенi қалбаңдаған қара көлеңке сүздi. Iле екi бүктелген қамшының ұшы әйнектi тықылдатты:

	– Ау, тiрi бiреу бар ма?

	Сыртқа жүгiре шықса ат ойнатып тұрған Әубәкiрдiң он үш – он төрт шамасындағы қитар көз баласы екен. Аман жоқ, сәлем жоқ:

	– Көкем кеңсеге келсiн деп жатыр. Жүр жылдам! – дедi де, ауыз ашып бiрдеңе деймiн дегенше атын борбайға бiр тартып шапқылай жөнелдi.

	Нұрбек аң-таң. «Неге шақырды екен? Аудан жақтан астық әкелiп, соны бөлiп бергелi жатыр ма? Әйтпесе бұларды таң атпай шақырып несi бар? Иә, ақсарыбас! Бiр жақсылық болғай». Жүзiне жылт жүгiрiп, көңiлi қуаныштан алып ұшты. Жүгiре басып үйге ендi де, қазандыққа от тұтатып, асығыс шапанын кие бастады.

	Алқынып жеткенмен, Әубәкiрдiң қойғаны суый қоймапты – сырлы есiктi тас тiстеп жуан қара құлып тұр. Сәлем мәзiретiмен ерiнiн жыбырлатып, ықтасында үйездеген оншақты еркектiң үйiрiне қосылды. Қимылдап жүр демесең, көздерi үңiрейiп, сақал-шашы үрпиiп арса-арсасы шыққан тiрi аурақ шетiнен. Айнаға үңiлмегенi қашан, мен де осындай шығармын деп шошып кетiп, шалт көтерiлген қолы бет-аузындағы қаулаған қылды сытырлата бiр сипап өттi. Iштерiнде кешегi Қази да бар екен. Әлде кiммен шүйiркелесiп шүйдесiн берiп тұр. Iштегi запыран лық көтерiлiп алқымына тiрелдi. Ашуға булығып, жанарында жалаңдаған кектiң қара қанжарымен ту сыртынан осып-осып өткен. Бiрақ анау берi бұрылып, күнәсiз кейiппен жайбарақат қарағанда ұялып қалды. Иненiң жасуындай қиянаты жоқ, бейкүнә адамның қарасы. Әлде iшiнде ит өлiп жатса да бетi бүлк етпейтiн зәндәмнiң өзi ме? Қалай дегенмен жағасына жармаса кететiндей көзiмен көрген жоқ. Көлденең тартар куәсi қайсы? Сенiмi күдiкке айналып, кешеден берi жүрегiнiң басына қадалып тұрып алған түйiн уыстағы жентек қардай жылжымшылап ерiп барады. Ашуланарын да, ашуланбасын да бiлмей дағдарып тұрып қалған.

	Қолдарын жеңдерiне айқастыра тығып бүрсең қаққан халық. Табан астындағы қырман болған қардың бiр сарынды сықыры құлақ шағады. Өзек жалғары әлi үзiлмегендiктен бе, әлде жылт еткен әлгi бiр үмiттiң әсерi ме, осы сәт мына бейшараларға қарағанда өз халiн мырзаның күнiндей сезiнген. Көмейiн сөз түртiп, шыдатпай бара жатқаны шамалы, әйтсе де тұнжыраған топты серпiлтпек оймен:

	– Басекең неге шақыртты екен? – деп ортаға сауал тастап едi, бұл бiр ай далаға сөйлегендей ешкiм үндей қойған жоқ. Сәлден кейiн барып Мәулiхан дейтiн тәпелтек жiгiт ожырая қарап күңк еттi:

	– Ит бiлiп пе!

	Нұрбек қара суға қармағын тағы лақтырды:

	– Тегiн шақырмаған болар. Аудан жақтан астық әкелдi-ау деймiн! – деп үмiттiң қызыл түлкiсiн алдарынан бұлаңдатқанда ғана сiрескен кеуделерге жан бiтiп қозғала бастады.

	– Оны қайдан бiлесiң? – дедi жан-жағынан анталай қарап. Нұрбек «бiлемiн» деген кiсiше маңғазданып қасын кердi. Тiптi бiр сәт өзiнiң қара дүрсiн долбарының күмәнсiз шындығына өзi де сенiп қалғандай едi. Иiрiлген топ жауап күтiп аузына телмiрген жоқ, өзара қуана құнжыңдасып дабырлап кеттi.

	– Аузыңа май! – дедi анандайда үш ұмтылып тұра алмай отырған жерiне қайтадан шоңқия кеткен Әбiл шал иегi кемсеңдеп. – Үйде асып жейтiн тулақ та қалған жоқ. Кешеден берi ескi етiктi сөгiп, ұлтанын сорып отыр едiк. Жаратқан иемнiң шапағатында шек бар ма. Жарылқағаны осы ғой!

	– Тек, «жаратқаны» несi, жағыңды қарыстыр! – дедi жалба тымақты бiреу ойын-шыны аралас. – Әубәкiр естiсе, жаратқан иеңнен ала бер, қайқай деп, дорбаңды бiр-ақ лақтырар.

	– Құрысын, қойдым, қойдым. Жарылқайтын Әубәкiр болса, оған да жалбарына берем. Маған бәрi бiр. Көктегi құдайдан қазiр қолыма бiр түйiр тары ұстататын пенде артық.

	– Е, әңгiмең ендi түзелдi.

	– Әубәкiр ерледi, – дедi әлде кiм екiленiп. – Қоймай жүрiп астықты алған екен ғой. Ой, қасқыр-ай!

	Қаулаған сақал-мұртын бет-аузы көрінбей тұрған Сыдық: – Кешелi берi аудан жақтан қатынаған көлiктiң қарасын көрмедiм ғой? – деп күдiк бiлдiрiп едi, басы пәлеге қалды.

	– Көрмесең көзiң шықсын. Сенiң андағы қисық көзiң түзу нәрсенi көрушi ме едi!

	– Жолға түнеп шығып па едiң, қайдан бiлесiң? Бәлкiм түнде әкелген шығар.

	– Осы-ақ керi шаптырып тұрады екен! – деп, бәрi сол жерде байқұсты жүндей түтсiн. Iштерiнен өздерi де онша сенiп қарық қып тұрмаса да, жақсы сөзді жарым ырыс санап, сенгiсi келетiн сияқты. Сол жоқтан бар жасап алдарқатқан көңiлiн қызғыштай қорып әлек. Нұрбек: «Оу. Босқа дүрлiкпеңдер. Анық ештеңе бiлмеймiн, жәй айтқаным ғой», дейiн деп оқтала бердi де, тiлiн тiстей алды. «Бейшаралар қас қағым сәт болса да қуана тұрсын, үмiтiнен айырмайын» деп, үндеген жоқ.

	Сол екi арада талтаңдай басып анандай жерден Әубәкiрдiң өзi де көрiндi. Жұрттың қарны қабысып қылдырықтай болса, оның қарны қампайып өсе түскен. Ел еңсесi басылып еңкейе түссе, ол төсi қайқайып шалқая түскен. Тiк жаға қоңыр френч киiп, белiн қос тiлдi жалпақ былғары белбеумен таңып алыпты. Иығына желбегей жамыла салған ұзын қара шапанның етегiн жел кеулеп, қар үстiнде жемсауы ауырлап ұша алмай қалған үлкен бiр құзғын шоқалақтап келе жатқан тәрiздi.

	Бағанадан берi пейiштiң күнiн басымызға орната салады деп дәметкен Әубәкiрде жарылқайын деген қабақ жоқ. Түтеп, борандатып алдарынан өтiп барады. Iзет көрсетiп қақ жарылған топ жамырай сәлем берiп, шыбындап қалды: – Ассалаумағалейкум!

	Әукең үндемедi, «Ассалаумағалейкүммен араз екенiн бiлетiн көңiл сақ бiреу дереу жөндеп жiбердi:

	Сәлеметсiз бе, Әуке. – Әукең бәрi бiр үндемедi. Сәлем беруден құр қалатындай қалт-құлт етiп жеткен Әбiл шал:

	Амансың ба, шырағым! – дедi алға ентелей. Сонда ғана Әукеңе тiл бiтiп дұңк еткiздi:

	– Аман емес, жаманбыз! – Ентелеген топтың әпiгi су сепкендей басылып, жаутаң-жаутаң бiр-бiрiне қарасты. Майы бiткен шамдай көздерi өлеусiреп сөнiп барады.

	Әубәкiр салдырлатып есiк ашты, салдырлатып iшке кiрдi. Кiрер-кiрмесiн бiлмей бүгежектеген жұртқа кең бөлменiң түкпiрiнен зiлдене зекiдi:

	– Аңқитып тұрасыңдар ма, болыңдар!

	Апыр-топыр енiп, iргедегi ұзын тақтай орындыққа қаз-қатар тiзе бүктi. Iшi әктелген жап-жарық бөлменiң бiр қапталына жалп-жалп етiп көлеңке қонақтағандай бiр сәт айнала қараңғы тартып кеттi. Әубәкiр үстiне көк мауыты жабылған ұзын бел үстелдi алдына өңгерiп қақ төрде қақшиып отыр. «Дұр-рес, жарайсың, Әубәкiрiм!» дейтiндей, көк желкесiнен қадалған сурет мұртынан жымиып тұр.

	Әлi де болса үмiтiн терең көмiп, тасқа бастырғысы келмей жаутаңдаған жұрттың екi көзi бастықта. Бiрақ ол қабағын ашар емес. Үстелдің үстiн саусағымен шерткiлеп ұзақ ойланды. Не ойласа да жақсылықтың ауылынан алыс. Жақ еттерi ойнақшып, жағалай сүзген қысық көзi қаңдауырдың ұшындай қылпып өткiрленiп барады. Бiр уақытта үстелді бір керіп ұшып тұрды. Сал бөксе құйма сия сауыт сүйем қарыс секiрiп барып тоңқалаң асты:

	– Шеттерiңнен тiзiп қойып атса обалдарың жоқ!

	Өлгелi отырса да жаны бәрiнен тәттi екен, Әбiл шал мына жақтан:

	– Ойбай, шырағым, не жаздық? – деп шар ете қалды.

	– Не жазғаныңды бiлмей қалғаның? Колхоздың малына ауыз салсаң қылмыс емес пе екен? Араларыңда ұры отыр. Түнде сиыр қораның есiгiн бұзып жатқанда күзетшiлер көрiп қалып, ұстатпай кетiптi!

	«Бұл қайсың» дегендей бiр-бiрiне қарасты. Нұрбек Қази жаққа көз тастап едi, анау да бұны қабақ астынан бағып отыр екен. «Үндеме, үндеме» деген жалынышпен жаутаңдап, жүзiн бұрып әкеттi. Кiнәлi адамдай бастары салбырап, күмiлжiген сайын Әубәкiр айдынданып шарықтай түстi:

	Кәне, неге үндемейсiңдер? Ұстап берiңдер ұрыны. Әлде бәрiңнiң ым-жымдарың бiр ме? – деп тебiте ақырған. Ешкiм үндей қоймаған соң, осы отырғанның iшiнде сақалдысы өзiм ғой деген сыңаймен Әбiл шал жан-жағына қарап алып, тағы да сөзге қыстырылды.

	– О, байқұс та қай жетiскенiнен ұрлық қылып жүр дейсiң, – дедi белгiсiз ұрыға жаны ашып. – Өлiп бара жатқан соң қайтедi ендi?

	– Әй, шал! – дедi Әубәкiр ежiрейiп. – Не көкiп отырсың? Жетiсiп тұрған кiм бар қазiр. Бәрi бiрдей ұрлық қылса, колхоздың малынан не қалады?

	– Колхоздың малы адамның жанынан артық па екен? – шалдың көзi шатынап, сөзi шатақтанып барады. – Жоқ болса бiр сәрi. Қора-қора мал тұрып қынадай қырылғанымыз не сұмдық!

	Ұстатпай кеткен ұрыны табам деу бос әурешiлiк екенiн Әубәкiр бiлдi, әрине. Бiрақ аурудың алдын алмасаң – қауiп, бұзық ойлы бiреулер болса, ол жаққа бұдан былай аяқ баспайтындай болсын деп ықтырып алу үшiн әдейi шүйлiккен. Ақырсам болды, алдыма түсiп бүгежектей бередi деген жуасы жалт бұрылып, бұлай азу ақситқанда сасқалақтап қалды.

	– Бұл – ұрлағаның сауап дейтiн байдың малы емес, халықтiкi! – дедi, түкiрiгiне шашалып.

	– Халықтiкi болса халыққа неге бермейсiңдер?

	– Ой, мынауың қызық екен ғой! – Әубәкiр алақанын жайып шын таңқалып тұр. «Осындай милауға не дерсiң» дегендей, жанындағыларға жүгiрте қарап шықты. – Аш-жалаңаштың бәрiнiң көмейiн толтырам деп таратып берсем, колхозда не қалмақ?

	– Кiсi қалады. Кiсi аман болса, мал да, жан да табылады.

	«Мал болатын кiсi сенбiсiңдi» Әубәкiр езуiн түрткен кекесiнмен айтып, қайтадан қабағын түйдi. – Сонда маған не қыл дейсiң? Малды сендерге түгел үлестiрiп берейiн бе?

	– Түгел үлестiрмей-ақ қой. Қалқайып жүргенiмiз қанша. Тiске талшық етерлiк берсең жетедi. Өлiп те жатқан жоқ па!

	– Қарай гөр! – Бағанадан берi қаша атысқан Әубәкiр табан тiрер тиянақ табылғандай қуанып кеттi. – Мен бұларға ұрыны тауып бер десем, қосыла ұрлық қылайық дейдi ғой! Көмейiң белгiлi болды. Тәлкек қылатын кiсiнi тапқан екенсiң! – Шалдың шеңгелiнен алқымын босатып алып, қайта шарықтап келе жатыр едi, ұзын орындықтың шетiнде ескi құлақшынын оң қолында тас қып ұстап түйiлiп отырған мұғалiм жiгiт – Бернияз ұшып түрегелдi. Қадалған екi көзi әне-мiне бұрқ етiп жалын бүркер қосауыздың ұңғысындай үрей шашып үңiрейiп тұр. Әубәкiр iркiлiп қалды.

	– Әй, Әубәкiр! – дедi жiгiт аузына ащы бiрдеңе түскендей бетiн тыржитып. – Сенiң ғой үйiңде итiң май жемейдi, Ал мына халқыңа қарашы.

	– Менiң итiм жоқ! – дедi, Әубәкiр «неге өтiрiк айтасың» дегендей ежiрейiп. – Осы отырған қайсың екенiн бiлмеймiн, бiреуiң ұрлап жеп қойғансың.

	– Бүйтiп ашыға берсе, итiң түгiлi өзiңдi де жеп қояр. Қарашы, қандай семiзсiң. Сен осы не жеп семiрiп жүрсiң?

	– Не жеушi ем, тамақ жеймiн!

	– Оны қайдан аласың?

	– Өкiмет бередi.

	– Бiзге неге бермейдi?

	– Оны Өкiметтiң өзiнен сұра.

	– Жоқ, сенен сұрау керек. Күн көрiп отырған малын жиып ап, осынша халықты ажалдың аузына итере салу мүмкiн емес. Сендердiң бiр былықтарың бар.

	Әубәкiрдiң iшi қылп ете түстi. Үстелдiң ернеуiн сығымдай қысқан саусақтарын бiр әлсiз дiрiл шертiп өттi. «Япыр-ау, шынымен бiлiп қойды ма, әлде тисе – терекке, тимесе – бұтаққамен нобайлап атып отыр ма?» деп екi ұдай күдiктiң қайсысына табан тiрерiн бiлмей абыржып қалған. Бiрақ сыртына сыр шашқан жоқ. Сол желке жүнiн күдiрейткен күйi:

	– Не мүңкiтiп тұрсың? – дедi, кетiк тiсiнiң арасынан ысылдап. – Қай қылығыма күмәнданып, қай былығыма куә болып едiң? – айт бықсытпай. Әйтпесе өйтiп арам сөзiңдi аңқау елдiң аузына салма!

	– Әр сөзден арам без iздеп безiрейгенше, мына қыруар халықты құтқарар жол неге iздемейсiң? – шап беретiн кiсiше Бернияз қанын iшiне жұтып таяна түстi. – Әлгi жаз ортасынан берi бередi деген астығы қайда? Күз өтiп, қыстың ортасы ауды.

	– Жоқты жерден қазасың ба?

	– Жоқ болса, жоспарды қайтып орындап жатыр?

	– Оны қайдан естiдiң? – Әубәкiр өз-өзiнен қуыстанып, көзi бақырайып кеттi.

	– Газеттер жазып жатқан жоқ па. Оқып отырсың, сүт дегенiң ағып жатқан бұлақ, қырманың тау-тау үйiлген қызыл дән. Соның бәрi қайда кетiп жатыр?

	«Е, құдай-ай» дегендей Әубәкiр нәумез кейiппен қолын сiлтедi:

	– Жаза бередi ғой! Колхоз дегенiң бiз емеспiз бе. Хал-жайын көрiп отырсың.

	– Бүйткен колхозың бар болсын. Мал баға алмасаң, егiн сала алмасаң – колхозға бiрiгiп керегi не?

	– Не, не дейсiң? – Әубәкiрдiң үреймен жалтақтаған жасық жанары лап етiп, шырадай жайнап шыға келдi. – Колхоздың керегi жоқ деймiсiң?

	– Елдi асырауға жарамаған колхоздың қажетi не? Мал бақпағанға мал баққзамын, соқа ұстап көрмегенге егiн салғызамын дейсiңдер. Жұтамағанда қайтемiз. Қолынан iс келетiндердi «құлақ-шұнақ» деп көзiнен тiзiп құрттыңдар.

	– А, сен партияның коллективтендiру саясатына да, бай-кулакты тап жауы ретiнде жою саясатына да қарсымын де. Iшегiңнiң қырындысы ендi белгiлi болды. Бәсе, өзiм де сезiп едiм-ау. Есен молланың жиенi қайдан кедей өкiметiне жүрегi жiбiсiн.

	– Әй, Әубәкiр! – дедi Бернияз шаршаңқы үнмен. – Шабыма қазiр темiр қыздырып бассаң да шоршитын шамам жоқ. Саясатыңды қалай езiп iшкiзсең де аш қарынға ас болмайды. Сен одан да бiзге бiр түйiр болса да астық тауып бер.

	– Жоқ астықты қайдан алам?

	Әр қайсысына кезек жалтақтап үнсiз отырған Нұрбектiң дәл осы тұста тамағы жыбырламасы бар ма. Бағана қитар баланың астында ойнақтаған торы қасқаның терезе алдына тоқ тастаған тезегiнен арпаның дәнiн көзi шалған. «Аудан жақтан астық әкелдi-ау деймiн» деп жұртты әлгiнде шала дүрлiктiргенде де сол дүдәмалды малданып едi. Тағы да сол қамшы болып:

	– Жоқ болса, атың арпаны қайдан жеп жүр? – дедi.

	– Оны кiм айтты саған? – Әубәкiр кежiр мойнын керги бұрып, қабақ астынан сүзе қарады.

	– Ешкiм айтқан жоқ. Тезегiнен көрдiм!

	– Өй, сөзiңе болайын. Аттың тезегiн тексерiп жүр деймiсiң. Ол түгiл өз тезегiме де қарамаймын! – деп, жауыр күлкiнi жайдақ мiнiп құтылып кетпекшi едi, айналадағы жұрт шулап ала жөнелсiн:

	– Өй дiнсiз!

	– Өкiмет, өкiмет деймiз, бар пәле осының өзiнде...

	Мыналар қайтедi-ей, жынды ма, жынды ма! – дегеннен басқа түк айта алмай Әубәкiр көзi жыпылықтап, бұрышқа қарай шегiншектей берген. Бернияз тықсыра төнiп келiп, сұп-суық демiн бетiне үрледi:

	– Тұнық суды лайлап отырған сендерсiңдер. Әйтпесе жұтап жатқан жұрт мынау, жоғарыдағыларда көрер көз, естiр құлақ жоқ деймiсiң? Оң iсiн терiс бұрмалап, бергенiн жол ортадан жұлмалап халықты Өкiметке қарсы қойып отырсыңдар. Саясат, саясат деп сарнайсың, саясаттың көкесi осы. Бұл бассыздықты аяқсыз қалдырмаймыз. Жоғары жаққа жазамын. Тұп-тура Сталин жолдастың өзiне жазамын!..

	Сталиннiң атын естiгенде шошып кеттi ме, шапшып, шығандап бара жатқан әңгiменiң шаужайына Әбiл шал жармасқан:

	– Қойыңдар, шырақтарым. Айналдырған қазақтың екi азаматы бiр-бiрiнiң жағаларыңнан алып жатқандарың ұят болады, – деп, араларына сыналай кiрiп, екеуiн екi жаққа итердi. – Сөз деген босағада жатқан арыстан, құйрығымен жер сабап айтақтағаныңа атылғанмен, қайта айналып өзiңе шабуы да кәдiк. Жалғыз ауыз сөзден ұшынып, алтын басы қор болған азаматтар аз ба? – Әбiл шал тұншыға жөтелiп, сақалын бiр сипап алды да: – Бернияз шырағым, ақылды жiгiт емессiң бе, арыз деген пәлеңдi айтпа. Арыз жазған қай қазақтың мүйiзi шығып едi. Құрысын Өз тентегiмiздi өзiмiз тиямыз! – деп, осыным қалай, дұрыс айттым ба дегендей Әубәкiрге жарамсақтана қарады. – Жақсының бетiне күйе жаққанда, шығар ұшпағымыз қайсы!

	Әбiл – Өкiмет орнағанға дейiн кiсi есiгiнде күнелткен жарлы едi. Оған бұрынғының байы да, қазiргiнiң әкiмi де – бәрi бiр болып көрiнетiн. Қанша жерден тереземiз теңелдi дегенмен, басшының аты басшы, жарылқаймын десе де, дүниенi тарылтып, тарының қауызына сыйғызып жiберемiн десе де соның еркiнде деп ойлайтын. Қазiр де көңiлiн таппаса, қолындағы барды бермей қоятындай Әубәкiрге жалпақтап әлек.

	– Шырағым, осы ауылдың ағасы да, жағасы да өзiңсiң. Арыз-арманымызды саған айтпағанда кiмге айтамыз. Аштан өлтiрiп қоясың ба, ана атыңа берген арпадан бiзге де бiр уыс бер, – дей берiп едi, Әубәкiр қайтадан осқырынды.

	– Төрт аяқты хайуанның қай қуысқа барып не жеп жүргенiн мен қайдан бiлейiн, аузын аңдып отыр дейсiңдер ме. Арпа ат түгiлi өзiме де жоқ. Не сандырақтап тұрсың өзi!

	– Япыр-ай, ендi қайттiк? – дедi шал жыламсырап. – Шынымен бiр көмегiң болмағаны ма?

	– Құдайдың қолындағыны алып бер демесең, не көмек iстеймiн?

	– Құдайдың қолындағысын қайтейiк, өз қолыңдағыны берсең де жарар едi.

	– Менiң қолымда не тұр екен?

	– Шырағым-ай, – дедi шал шырылдап. – Ең болмаса ана қырылып жатқан малдың өлексесiн қисаңшы. Шұңқырға апарасыңдар да өртеп жiбересiңдер. Бұл не қастық!

	– Бұл – қастық емес, достық. Арам өлген малды жеп, iндеттен қырылғың келе ме?

	– Аштан өлгенше бiр тойып өлейiк те! – Әбiлдiң сөзiн өзгелер де iлiп әкеттi.

	– Өлсек, өз обалымыз өзiмiзде. Рұқсат етшi.

	Садағаң кетейiк, Әубәкiр. Екi дүниеде жақсылығыңды ұмытпайық! – Аш адам да тәттi көрсетсең, жылағанын қоя салатын бала сияқты, жаңа ғана түтiп жердей ширығып, түйiлiп тұрған топ үмiт сәулесi жылт етiп едi, жадырап, ашу-ызасын тарс ұмытты. Iшi-бауырына кiрiп үйiрiп барады. Қорқытам деп шақыртып алған жұрты өзiн қорқытып, Әубәкiр ендi бұл пәледен қалай құтылам деп абдырып тұрған, iздегенге – сұраған дөп келiп, қуанып кеттi. Әйтсе де бiрден қолқ етпей, саудасын пұлдап өткiзгiсi келдi, сөйтсе әлгi бiр әзiрде кеткен ұпайы түгенделетiндей. «Жоқ» деп кесiп тастамай, шылбыр ұшынан бос ұстап, даусын жуасыта:

	– Жоғарының нұсқауын бұзуға бола ма, басым кетедi ғой, – деген, сүйей салды ғып. «Ғойдың» өзiнен буыны босап қалғанын аңғара қойған жұрт майлы iшектей айналдырсын.

	– Кiм көрер дейсiң?

	– Бiзге ендi өлексенi де қимайсың ба?

	– Тәңiрi жарылқасын, дәл осы үшiн басыңды алмас...

	Әубәкiр қатты қиналған адамша қабағын қыржитып сәл ойланып тұрды да: – Жарайды, – дедi. – Түнде бiр өгiзше өлген екен, әлi өртей қоймаған шығар. Соны алыңдар.

	Жер-көкте жоқ жақсылықты үйiп-төге салғандай естерi шыққан аш тобырдың ләм деуге шамасы келген жоқ, бiрiн-бiрi кимелеп, ұмар-жұмар ала толқындай есiкке қарай лап қойды.

	«Уһ, құтылдым ба пәледен» дегендей, Әубәкiр сылқ етiп орындыққа отыра кеттi. Iле жаңағы Бернияздың қосауыздың ұңғысындай үңiрейген сұсты жанары көз алдына елестегенде тұла бойы оқыс түршiгiп, қайтадан ұшып тұрды. «Бүйте берсе, итiң түгiлi өзiңдi де жеп қояр дедi-ау, ә?!!» Даусы қалай шығып кеткенiн аңғарған жоқ. Жалтақтап айналасына қарады. Қапыда бас салып шаужайдан ала түскен соқыр үрей сабырға тiзгiн берер емес, буын-буыны қалтырап, маңдайынан суық тер бұрқ еткен. Қос тiлдi қайыс белбеуге әзер сиып асқабақтай шертиген қарынын ерiксiз бiр сипап өттi де, соны жасырғысы келгендей иығына бос жамылған қара шапанын дереу киiп, түймеленiп алды. Күнде түк бiтiрмесе де қара кешке дейiн қонжиып үстел басынан тапжылмаушы едi, ендi байыз тауып отыруға шама қайда, оқыс оянған үрей алды-артына қаратпай тез-тез деп қолынан жетеледi. Апыл-ғұпыл есiктi құлыптап, үйiне қарай беттеген. Есiк алдында ақикөз ұлы аттан жаңа түсiп жатыр екен, таз өшiн тырнадан аладының керi ме, қолындағы қамшыны жұлып алып жон арқадан тартып-тартып жiбердi:

	– Иттiң ғана баласы, өзiңнiң жегенiң аз ба, атқа неге арпа бересiң? Құрт мына айналадағы тезектi.

	Кiшi бесiн ауа торқасқаны қара сүмек қылып Әубәкiр аудан басына жеткен. Қарағайдан қиып салған еңселi үйдiң алдындағы мама ағашта арбаласы бар, салты бар бес-алты көлiк қаңтарулы тұр екен. Атын бiр шетке байлай салды да, қамшысын екi бүктеп қонышына тығып, үстi-басын жүре қағып кеңсеге бет алды. Әдейi iздеп келген Кәкесi – ауатком төрағасы Қойшығұл Нағашыбаев бiр жаққа кетiп қалды ма деп қорқып едi, анандайдағы күншуақта қос сүмбіл көк бастарына iлген жемдорбаны ерiне сiлкидi.

	Әншейiнде қабылдау күтiп қаздай тiзiлiп отыратын кiре берiстегi жайдақ ұзын орындық бос. Төрде қаршығадай түйiлiп отырған үрпек бас сары жiгiтке өзiмсiне анадайдан иек қағып, талтаңдаған күйi сырлы есiкке тура тартқан – сары жiгiт ұшып тұрып алдын кес-кестедi:

	– Кәкең бос емес!

	Әубәкiр үрпек сарыға үдiрейе қарады.

	– Сейфiлмүлiк-ау, менi танымай тұрсың ба?

	– Таныймын ғой, аға. Бiрақ Кәкең ешкiмдi кiргiзбе деген!

	– Кiргiзбе десе, басқаны кiргiзбе деген шығар. Қауырт жұмысым бар.

	Сары жiгiт ерiксiз ығысып жол бердi. Есiктi жұлқа ашып iшке енсе, қақ төрдегi қара былғарымен қапталған күрпiлдек орындық қаңырайып бос тұр. Әуелгiде домаланған неме жерге түсiп кеткен бiрдеңенi алам деп үстелдің қалқасынан көрiнбей жатыр ма деп iркiлiп қалған. Құлағын қорыл қытықтады. Жалт қараса жұмысты ұрып iстеп, кiсi қабылдауға мұршасы келмей мұрнынан шаншылған Кәкесi iргедегi тақтаның үстiнде арам өлген малдай теңкиiп жатыр. Жайлап тамағын қырнап едi – селт етер емес. Жұдырығын аузына тақап, үстi-үстiне қатты жөткiрiнгенде барып көзiн уқалап ұшып тұрды:

	– Бұл қайсың-ей?

	– Мен ғой, Кәке. Амансыз ба?

	– А-а. Сенбiсiң! Жұмыстан әбден шаршап... көзiм кiшкене iлiнiп кеткен екен. Иә, тыныштық па? Жүрiсiң суыт қой. – Кәкең жүре жөн сұрап орнына кеп жайғасты.

	– Қайдан тыныштық болсын! – Әубәкiр үстелдың шетiне бiр қырын қойылған орындыққа бар салмағымен жалп ете түстi.

	– Не боп қалды?

	– Құрысын, Кәке... бүлiк шығып жатыр. Бернияз Темiрханов деген бiр мұғалiмсымақ бар едi, сол тып-тыныш жұртты ала тайдай бүлiктiрiп.

	Кәкең «бүлiк» деген сөзден селк етiп шошып кеттi. Үстелдың үстiнде жатқан жiңiшке жез сабақты көзiлдiрiгiн бiр тағып, бiр шештi:

	– Сонда не қылмайсың дейдi?

	Кәкесiнiң жамбасына су жүгiртiп қопаңдатып қойған соң бiр iс бiттiге санап, Әубәкiр алақанын ысқылады. Iштей әлденеден күдiктенген кiсiше жан-жағына алақ-жұлақ қарап алды да, үстелдың үстiнен мойнын созып жәдiгөйлене сыбырлады:

	– Анадағы астық жайын бiлiп қойған сыңайы бар!

	Көсе шал қақаған аязға тыр жалаңаш айдап шыққандай, иегiндегi бес тал қылы шошыңдап, қалш-қалш етiп қоя бердi. Көзiнен жас ытқып шықпаса да, жыларманның аз-ақ алдында:

	– Ой, Алла-ай, құлағы тас төбесiне бiткен неғылған пәле едi ол? Қайдан бiлiп жүр?

	– Көзi ашық зәндамдардың тiмiскiлеп сезбейтiнi бар ма. Тура Сталин жолдастың өзiне былықтарыңды айтып, хат жолдаймын дейдi.

	– Япыр-ай, ә! Жер астынан жiк шықты, екi құлағы тiк шықты десейшi.

	Осыдан бiр жарым ай шамасында ашыққандарға көмек ретiнде мемлекет тарапынан бiр шама астық бөлiнген. Жоғарыдағылардың да жұмысы қызық, қай жерiмен ойлайтынын бiлмейсiң. Бiр ыңғай мал бағатын ауданға да үйiп-төгiп астық жоспарын бередi. Жер-судың жағдайымен санасу жоқ. Күңкiлдеп бiрдеңе айтайын десең, осы күнде не көп – жала көп, қоңырау тағып жiбере ме деп қаймығасың. Жылқы етi мұнша, қой етi мұнша, сиыр етi мұнша... деген айырым жоспар өз алдына. Жылда айырбаспен бiр жөнiн келтiретiн. Биыл не өзiңде, не өзгеде жоқ болып, екi саусағыңды танауыңа тығып отырғанда, мына астық тегiн табылған батпан құйрық болды. Басқа колхоздардың қанша басшысымен кеңескенiн кiм бiлсiн, Кәкең әйтеуiр, өзiн тонның iшкi бауындай жақын санады ма, жеке шақырып алып, шаруаның шетiн шығарғанда-ақ «ләббай» деген. Сөйтiп мемлекеттiң көмекке бөлген астығын өзiне қайта тапсырып, Кәкеңдер жоғарыдағыларға жағып, бұлар Кәкеңдерге жағып едi. Бiрақ бiр саптаяқтан болса да, ауылыңдағыларға бөлiсерсiң деп берген оншақты қап арпа-бидайдың денiн, «қарпып қалатын күн туды» деп құлағының түбiне сыбырлаған Мұсабай саудагер арқылы базарға зыттырып, қалғанын заман қалай боладымен түнделетiп әкелiп үйiнiң астындағы ұраға салып тастаған. Арқасына айырдай батып, қияннан қуып әкелген күдiгi сол едi, әңгiмеден әңгiме шығып, ұрлығы ашылып қала ма деп қорыққан. Әйтпесе Өкiметтiң қамбасына төгiлген астық үшiн сассын ба, мойнына тас байлап тереңге лақтырар болса, шап берiп ала кетер кiсiсi бар – өзi үшiн-ақ тырбанып тiрлiк қылар.

	Иншалла, әзiрге қара шал басы қалтырап қақпайлаған жағына қарай құлдыраңдап жымып келедi. Бетiн берi қаратып алған соң көп үркiткен жоқ. Құрдымға әне кеттiм, мiне кеттiммен есеңгiрей бастағанда шолп еткiзiп алдына арқан ұшын тастаған.

	– Кәке-ау, – дедi Әубәкiр ентелей емiнiп. – Ол өзi – бiр саусағын iшiне бүккен түбi шикi адам. Нағашысы атақты бай, молла болған!

	– Е-е! – Кәкеңнiң өлеусiреген жанарына жылт жүгiрдi.

	– Өзiм де бұл қайдан советшiл бола қалды деп ойлаушы ем... Жұрттың арасына Өкiметке қарсы үгiт таратып жүр!

	– Иә!

	– Елдi колхоздастыруға қарсы. «Бүйткен колхозың бар болсын» дедi. Тура солай деп айтты.

	– Иә!

	– Ол ол ма, «қолынан iс келетiндердi «құлақ-шұнақ» деп құрттыңдар» дейдi.

	– Иә! – Көсе шал «иә-иәлап» қышыған жерiн дөп қасығандай жаны кiрiп сүйсiнiп барады.

	– Бұл дегенiң Өкiметтiң тап саясатын жоққа шығару емес пе?

	– Ойбай-ау, мынауың жау ғой, жау! – Кәкең қуанғаны, не қорыққаны белгiсiз, үстелді жұдырығымен бiр перiп, орнынан атып тұрды. – Бәсе, пәленiң бәрi қазiр оқығандардан шығып жатқан жоқ па! Шахты-рудниктердi жарып, өндiрiске әр түрлi зиянкестiк iстеп жатқандар да осылар, шпион болып жатқан да осылар... Жоқ, сақтық керек! Осы айтқандарыңды дұрыстап қағазға түсiршi, о неменi «Кепудiң» жiгiттерiне жетелетiп жiберейiн!

	– Кәке-ау, мен хат жағына шорқақпын ғой, – деп Әубәкiр екеуiн құтқарар жол тапқанын пұлдады ма, өзiне құда түстi. – Өзiңiз қиыстырып жазып берсеңiзшi.

	– Менiң де сенен қара үзiп кетерiм шамалы... Жарайды, хатшыма жаздырып ал. Әй, Сейпiш, берi кел...

	Арада екi күн өттi. Түске тармасқан шақ едi. Зейнептiң отын әкелуге сыртқа шыққаны сол, ит қуғандай апалақтап қайта кiрдi. Өңi боп-боз.

	– Әлгi... әлгi... – дедi кекештенiп, – мұғалiм баланы ұстап әкеттi!

	– Оны қайдан көрдiң?

	– Әне, сыртта әкетiп бара жатыр!

	Төсектiң үстiнде киiмшең сұлқ жатқан Нұрбек қапелiмде үйелеген малдай тыпырлап, орнынан әрең тұрды. Ентелеп кеп терезеге жабысқан, жиегi көк қырауланып тершiген әйнектен бұлыңғырланып жөндi ештеңе көрiнер емес. Апыл-ғұпыл сыртқа жүгiрдi. Бiрақ етегi далақтап далаға атып шыққан жоқ. Ұрлық қалғандай сенектiң iшiнде бұғып, шала жабылған есiктің қиығынан жасқана сығалаған. Шынында да пар ат жеккен қара кәшауа қашаны жанамалай өтiп баяу сырғып барады екен. Берниязды малақайын көзiне түсiре кигiзiп, қолын артына байлап, шанаға терiс қаратып отырғызып қойыпты. Жанында мылтығы шошайған екi жiгiт: бiрi мойындарын қаздай иiп желiккен аттарды қоян бүлкектен асырмай делбенi тежей тартып, екiншiсi саусағының арасында түтiндеген қамыс сирақ темекiнi үстi-үстiне будақтатып, айналаға маңғаздана қарайды. Тапа-тал түсте «қыбырлап тiрi жүргендерiң болса, мiне, көрiңдер» дегендей ұзын көшенi бойлай әдейi ақырын жүрiп бара жатқан тәрiздi.

	Нұрбектiң тiзесi дiрiлдеп, өз денесi өзiне әл беретiн емес. Қисаңдап барып, қамыс қабырғаны ұстатқан белдемше сырыққа шынтағын тiрей, әупiрiммен әзер бойын тiктедi. Жүрегi лобып, көмейiн ащы запыран қаба ма қалай? «Құдай-ау, аузы қышып сол күнi неғып дiлмәрси қалды десеңшi. Әубәкiр мұның да түбiне жететiн шығар. Шыққыр көзi қарғыс атқыр сол тезектi қайдан көре қойып едi!» «Оу, неменеге апшың қуырылады? – дедi екiншi бiр ойы сап-сап сабыр шақырып. – Көп болса атып тастар. Мына ит тiрлiктен сол жақсы емес пе! Азаптан құтыласың!» Жо-жоқ, қамаламын деп суқаны ұшып тұрған жоқ, көзiм құрыса, тiптi, әйелi де садаға, ана шырылдаған шиеттей жалғызымның күнi не болады деп қорқып тұр.





ТӨРТIНШI ТАРАУ


	– Қой, бүйтiп қол қусырып отыра берсек арам қатармыз. Бiр тiрлiк жасау керек.

	– Сонда не iсте демексiң? – Нұрбек жоқ жерден жорға шығып ақылгөйсiген әйелiне қабақ астынан жақтырмай көз тастады. «Бұдан артық не қыл дейсiң», деген даусында зiл бар.

	– Нағашым берген әнеукүнгi бiлезiктi сатайық!

	– Қу темiр қазiр кiмге дәрi?

	– Өзгеге болмаса да, алтынға ие табылар. Құмаштың «шайтан» базарына жер-көктiң алып-сатары жиналады емес пе? Солардың бiрiнен алушы шықпас деймiсiң?

	Нұрбек жауап қатқан жоқ, «мұның да ақыл екен» дегендей келiсiмiн үнсiз бiлдiрiп, аз-кем iркiлiп қалған. Лебi бет шарпып қылмың-қылмың көз қысқан қызыл шоққа телмiрiп ойланып отыр. Түтiндеген шаланы қазандықтың көмейiне қарай қағыстырды да, тамағын қайта кенедi.

	– Жарайды, бағымызды сынайық. Қылмағаным сауда едi, оны да iстеп көрейiн!

	– Жоқ, базар түгiл дүкенге барып, шақпақ қант алып көрмеген сен қай бiр ұқсатамын дейсiң! Сауданың атасы – пұл, анасы – тiл. Түйе сұраса, бие берем деп, қиялай салған қызыл түлкiнi тазы боп шалмасаң, саудагер шiркiнде иман бар ма. Сенi шоңқитып кетер, өзiм барам!

	Нұрбек жол қиындығын ойлап қарсыласуға бiр оқталды да, салпаңдап барғанмен сауданың шекесiн шылқитпайтындығын соқырға таяқ ұстатқандай ғып көлденең тартқан соң, амалсыз тосылған. Үн-түнсiз созалаңдай тұрып, сыртқа шықты. Неге шыққанын өзi де бiлмейдi. Қобалжыған көңiлдiң тұр-тұрлаған қуғыны ма, әлде ертең жол жүрсе күн райы қандай болар екен, байқайыншы дегенi ме, ара-жiгiн ажырата алар емес. Әсте, соның екеуi де бар шығар. Аспанға меңiрейе қарап, мелшиiр тұр. Жел сап. Аяз сынған. Шашырай туған жұлдыздар боз тiкенектенiп көмескi жылтырайды. Қол созымдағы көлденең сұлаған ұзын жотаның өркешiн салбыраған бұлыңғыр аспан кемiрiп жеп қойыпты. «О, құдайым, боран-шашын боп кетпесе екен!» дедi күбiрлеп. Сырттағы бар шаруасы осымен бiтiп, қайта үйге ендi. Төрдегi көк сандықтан киiм-кешегiн алып күйбеңдеп жатқан Зейнептi көргенде қарадай көңiлi қоңылтақсыды. Бiржола кетiп бара жатқандай бiр түрлi қимастықпен құлазып жандүниесi жүдей қалған. Iле сүреңсiз ойдың сүрлеуiне түскiсi келмей тыпырлап, жан-жағына жапақтағанда көзiне iлiккенi босағада қалқиып тұрған қара пима болды. «Жолға пима кигенi дұрыс па, әлде етiк жөн бе?» – тосыннан тап болған ойды қылт еткен бойда ұмар-жұмар бас салды. «Табандалған пима ауыр болар, өзiнен сұрап көрейiн».

	– Жолға пима киесiң бе, не киесiң?

	– Аяғымды әзер алып жүргенде пиманы қайтып сүйретедi екенмiн?

	Нұрбек алқымында кептелген қалың сақалын бiр сипап, жалма-жан пиманың қатарында қылжиған құрым етiкке жармасты. Аударып-төңкерiп ұзақ шұқшиды. Өкшесi сәл желiнгенi болмаса жап-жаңа. Қашып құтылдым ба деген көңiлсiз оймен қайта қауышам ба деп қауiптенгендiктен бе, мiн таба алмағанына бiр есептен өкпелеп те тұр. Iш пысарлық шабан қимылмен төрге төселген туырлықтың шетiнен ойып, жаңа ұлтарақ салды да, жарыққа жақындатып тағы айналдырды. Шын iздесе, бүтiн жерден тесiк табылады екен. Тiнткiлеп жүрiп жұлықтың тiгiсiнен пышақ ұшы сиярдай жыртыққа тап болғанда, көңiл алдарқатар ермек табылғандай қуанып кеттi. Тарамыс-бiзiн сайлап, қазандықтың алдына көсiлiп тастап, бар ынта-шынтысымен оймақтай жыртықты жамауға кiрiскен...

	Нұрбектiң ұйқысы ұйқы сияқты болған жоқ. Өң мен түстiң арасында бiр сандырақ күйде жатып таңды атырған. Қойдың құмалағы көрiнер-көрiнбес мезетте орнынан тұрып, от тамызды. Қазандықтың шетiндегi бүйiрлi қара шәугiм әлi суый қомаған екен, жылжытып ортаға қойды. Сыртқа шығуға құлқы болмай, сыралғы әдетiне басып, қайырма пештiң гуiлiне құлақ тосқан. Алқын-жұлқын ысқырып суыра тартпай, бiр қалыппен уiлдей маздағанына қарағанда, аяз бетi сынық болса керек.

	Қара шәугiмнiң ызыңы үдей бастағанда, Зейнеп те түрегелдi.

	– Түу, қара басып ұйықтап қалыппын ғой! – дедi көзiн уқалап.

	– Әлi ерте.

	– Күн қалай екен?

	– Жылы шығар – пештiң дүрiлi бәсең.

	– Ой, алла, жолымды оңғара гөр! –Күбiрлей сөйлеген Зейнеп iш көйлегi ағараңдап көрпе үстiнде аруақтай ербиiп тұр. Мықын қаққан бiлектей-бiлектей қос бұрымын тарқатып, басын әнтек сiлкiп қалып едi, бұрқ көтерiлген қара толқын жалғыз-ақ лықсып, нәп-нәзiк дененi құймышаққа дейiн көмдi де салды.

	Бiреудiң үкiдей тарап әлпештеген еркесi болғандықтан ба, Зейнеп оң-солын танығаннан бастап бой түзеп, сәндi кинiгендi ұнататын. Сол сырбаз, сылаң қалпынан әлi жаңылған жоқ. Тұрмыстан қанша теперiш көрiп жапа шегiп жүрсе де, үстi-басына қылау түсiрген емес. Жұпыны болғанмен киiмi таза, үрпi-түрпiсi шығып олпы-солпы жүргенiн көрмейсiң. Мiне, қазiр де тойға баратыннан жаман, қобыраған қолаң шашын асықпай майпоздап тарап, жалғыз бұрым ғып өрдi де, жол жүргенде ыңғайлы болсын деген есеппен дөңгелетiп, желкесiне түйдi. Қаттауын жазып, сандықтың үстiне жайып қойған қан күрең панбарқыт көйлегiн киiп едi, шешесiнiң көйлегiн киген бала қыздай етек-жеңi солбырап қолқылдап тұр. Жеңiн түрiп, белiн көтере, жiппен таңып алды. Кешегi шоңқима шегiрен етiкке балтыры батпайтын балпанақтай Зейнеп қой. Тоқ анары қызыл көйлектiң өңiрiн тепкiлеп, сылаң қаққан шырайлы ақсары келiншек көкiрек түбiнен ақсия күлiп, бiр жарқ еткенде, Нұрбек қалай күрсiнiп жiбергенiн бiлген жоқ. Осынау елес пен «мен солмын ғой, солмын» деп, көзге шұқып қарсы алдында тұрған тiрi аруақтың арасынан қанша шұқшиса да ұқсастық таба алар емес. Тереңнен лықсып кеп аһ ұрғызған ащы өксiк кеңсiрiгiн тiлгiлеп терiс айнала бердi.

	Қара шайды қанып iшкен соң, буынып-түйiнiп Зейнеп сыртқа шықты. Нұрбек те шапанын иығына iле сап соңынан iлескен. Үн-түнсiз ерiп келедi. «Бара бер ендi үйге» десе, «тағы кiшкене шығарып салайын» деп қалмайды. «Кiшкенемен» ауыл шетiндегi жотаға қалай жетiп қалғанын аңдаған жоқ.

	Саған не болды? – дедi Зейнеп таңырқап. Не болғанын өзi де бiлмейдi. Көңiлiнде беймезгiл оянған белгiсiз үрей бар: екi өкпеден тепкiлеп «қалма, қалма» деп, қуып келе жатқандай. Зейнеп тоқтап:

	– Жарайды, қайта бер ендi. Бала оянып кетсе, иен үйде шошып жүрер! – дегенде ғана есiн жиып, тiзгiн тартқан. Нұрбек меңiрейген күйi кiшкентай қара нүкте бұлдыраған ала кеуiм даланың қойнына сiңiп жоғалғанша мелшиiп тұрды.

	Жырақтаған сайын ботасы желiде қалған iнгендей Зейнептiң ауыл жаққа жалтақтауы көбейдi. Жаңа оянып кетеме деп жасқанып, кiшкентай Нұржанын кетерiнде сүймеп едi, қарадай сол есiне түсiп, аяғына тұсау болып келедi. Құлыншағын жолға шығарында неге маңдайынан иiскемедi екен? «Қойшы, қозы көш жерге барып-қайтқанға әлдеқандай боп... Марғау асып бара жатқамын жоқ қой. Бұйыртса, ертең түске қарай ораламын» деп, түймедейдi түйедей қылудан қанша қашқысы келсе де, нендей түйсiк екенiн кiм бiлсiн, осы бiр өкiнiш түйiн боп көкейiнде тұрып алғаны. Шақшасын ұмытқан насыбайшыдай елегiзiп, қалай бұра тартқанына көнбей көңiлi құрғыр қайта-қайта сол ойға оралып соға бередi.

	Ақпанның бел ортасы дейтiн емес. Соңғы екi жұма бойы түһ деген түкiрiгiң жерге түспейтiн буып тұрған қызыл шұнақ аяз, дәл бұның жолға шығуын күткендей, бiр-ақ күннiң iшiнде кiлт сынып майда қоңыр бола қалғанына таң. Аштан бұратылып аяғын әзер сүйретiп келе жатқанда сүйек сырқыратар ызғырық қойны-қонышынан сумаңдап дiрдек қаққызса, қайтер едi. Бұл да жаратқанның есiркегенi шығар. Игi ниетпен жолға шыққанда аяқ астынан күннiң жылып, оң қабақ танытқанын жақсылықтың нышашына жорып, әжептәуiр серпiлiп қалған. Әлгi бiр әзiрде етегiнен тартып, алаңдата берген жабысқақ ой да уысын жазып босата салғандай, жүрiсi ширай түстi.

	Жота-жотаның бөктерiн қуалай ирелеңдеген күре жолдың ұлы нобайы анық. Арлы-берлi өткен жолаушының iзi болмағанмен жел ырситып жалаңаштап тастаған сүрлеу сорабы адастырмай бұрылыс-қайқаңдарда мен мұндалап қол бұлғайды. Жыра-жылғаларда болмаса, былайғы жерде қар жұқа. Әзiрге қалыңын да, жұқасын да омбылап қиналған жоқ. Қыс бойы үскiрiк әбден нығарлаған сiрi қар тоқтыдай салмағы жоқ әйелдiң тыпырлағынына ойыла ма, сырғанақ тепкен баладай лыпи сырғыған жолаушы, адаспау үшiн көз ұшында қылт етiп көрiнген жол сорабын бағыт ғып ұстағаны болмаса, көбiнекей төтелей тартып, күн көтерiлгенше бiраз жердi еңсерiп тастады.

	Сар желiспен отырған аттылы кiсiге – Құмашың ет пiсiрiм ғана жер. Сәтiн салып, сәскеге дейiн Антоновкаға iлiксе, арғы жағы – таяқ тастам. Тақтақ жолмен сырғиды да отырады. Бiр ұшы аудан, бiр шетi облыс орталығымен жалғасып жатқан күре жолдың бойында жүргiншi жоқ деймiсiң. Жолыққан көлiк болса ала кетер деген дәмеден де құр алақан емес.

	Түске тармаса ойлағанындай, Антоновканың да қарасы көзге шалынды. Тiк құлама беткейдi қиялай түсiп, етектегi жiңiшке өзеннiң екi жағын жағалай созылған шағын деревняның дәл iргесiне тұмсық тiреген. Үрген ит, не шақырған тауықтың дыбысын естiмейсiң. Жым-жырт. Тек әр жерден бiр қыңырайып ұшқан қара қошқыл түтiн ғана тiршiлiк белгiсiн аңғартқандай. Деревняны жанай өткен күре жол шынында да даңғырап жатыр. Бiр бұрыс шалғайдағы «Қызыл Ту» болмаса, қыбарлап тiршiлiк қылған жүргiншi қыс бойы бұл жақтан үзiлмеген екен. Жол бiтелмесе – тiршiлiктiң тоқтамағаны. Үйден шығуын шықса да, екi ойлы болып келе жатқан Зейнаптiң сенiмi беки түстi. Бiр үмiттiң нышанын сезбесе, жұрт қыс көзi қырауда итарқасы қияннан айдаланы шиыр қылып сабыла ма. Талайды құтқарған «шайтан базар» бұны да тығырықтан алып шығатындай, үмiттiң әлсiз шырағы алдынан жылт-жылт жанады.

	Бiр дөң асып барып, жол жиегiндегi кiшкентай жұмыр тасқа тiзе бүгiп, аяқ суытты. Алып шыққан бар азығы – қоянның алақандай ғана шала пiсiрiлген құйқасы, Шетiнен оймақтай ғып үзiп алды, бiрден шайнап қылғыта салмай, таңдайына басын талмап, сөлiн ғана жұтып отыр. Келген жағына дәметiп қарап қояды. Көз көрiмде қарайған ешкiм жоқ. «Қой, ерте күндi кеш қылмай, бiр адым болса да, жылжи берейiн» деп, iле орнынан тұрған. Сәл отырғанға денесi ауырлап қалыпты, қара саны үзiлiп бастырар емес. Бекер дамылдаған екен, бой суытпай iлбiп жүре бергенде ет қызуымен болдырғаны бiлiнбес едi. Бiр жағынан көлiк-мөлiк жолыға ма деген дәме де қайратын қожыратып жiбергендей, алға басқан аяғы керi кетiп, жүрiсi өнбей келедi.

	Бiраздан соң қайта-қайта жалтақтаумен келе жатқан көзiне анандайдан бiр қарайған шалынды. Жаяудан қомақты. Шаналы аттан қораштау. Тайынша жеккен бiреу ме дейiн десе, жүрiсi ширақ. Бұл не деп аң-таң. Көзi құрғыр да шақырайған қарға шағылысып, ештеңенi көрер емес. Тақ-тұқ басқан тұяқ дыбысы құлақ қыршып жақындай бергенде ғана ажыратты, ақ танау сұр есек жеккен шана екен. Қайқы бас кiшкене шанаға бiр келкi ғып кесiп өңкей самырсын сырғауыл тиелiптi. Үстiнде шошайып, бет-аузын сақал басқан бiр орыс отыр. Ұрпиген жирен жүннiң арасынан жылтырап шегiр көзi әрең көрiнедi. Бұл қол көтерер-көтермесiн бiлмей сасқалақтап жол жиегiне шегiншектей берген. Есектiң басын тартып:





– Қайда барасың, барышня? – дедi қазақшалап.

	– Құмаш жаққа барушы ем.

	– Онда жолымыз бiр екен. Отыр.

	Зейнеп арқаннан ұстай мықшыңдап әзер шықты да, ағаштың бiр шетiне барып бүрiсiп отыра қалған, шана жұлқына қозғалғанда тыраң етiп құлап қала жаздады.

	– Берi отыр. Кiсi жемеймiн! – дедi, бейтаныс темекi ыстаған қиқы-жиқы тiстерiн көрсете ыржиып. Зейнеп селк ете қалды. Сөз ретiмен айтса да, осы бiр уәж санасын қара кездiк боп тiлiп түскендей. «Кiсi жемеймiн» дейдi! Көзiмен көрмесе де құлағы естiп жүрген сұмдығы аз ба? Сол ойдың әсерi ме, жүн басқан ауыз ашылғанда атылғалы тұрған әлде бiр жыртқыштай боп елестеп кеттi. Қорыққанынан жылжып жақындағандай болды. Әйтсе де, оқыс қимылдағандай болса, қапы қалмайын деп, оңтайланып сақ отыр.

	Бiрақ сары шалда ондай бөтен пиғыл байқалмайды. Қайта жол қысқартарлық серiк табылғанына қуанғандай сыңайы бар. Салған жерден салдырлап жөн сұрап, шүйiркелесе кеттi. Анда-санда ерінiн шөпiлдетiп, божыны қағып-қағып қалғаны болмаса, аузы сөзден босар емес. Жол бойындағы селолардың бiрiнде тұратын көрiнедi. Жалғыз кемпiрi ғана бар екен. Ержеткен екi ұлы қыс түсе тентiреп Ресей жаққа кетiптi. «Өлi-тiрiсiн бiлмеймiн» деп, көзiнiң жасын бiр сығып алды. Бұл өз жағындағы елдiң жай-күйiн айтқанда, сары шал сақал-мұртын будақ-будақ көк түтiнге орап үнсiз отырып қалды. Сәлден кейiн махоркасының тұқылын ағашқа басып сөндiрдi де:

	– Бiздiң де жетiсiп тұрғанымыз шамалы, – дедi күрсiнiп. – Тауығымызға дейiн сыпырып алған соң не айтасың?

	– Бiзге қарағанда жағдайларыңыз бәрi бiр тәуiр ғой!

	– Қайдағы тәуiр?

	– Тауықтарыңызды алғанмен, бау-бақшаларыңыз бар емес пе?

	– Құдай-ау, бау-бақшаның өнiмiн өзiмiзге бұйыртса, бүйтiп жер тiстеп қаламыз ба? Қыл аяғы аңыздағы қардың астына қалар масаққа дейiн тергiзбеген соң қайтерсiң. Ашыққан жұрт қайыңның тамырын сорып, шөп-шалаң жеп, iсiп-кеуiп жатыр.

	– Тауыққа шейiн жиып алғанда, есегiңiзге тимегенi қалай? – дедi Зейнеп таңданыс бiлдiрiп.

	– Ой-ей-ей, бұған да қиғылық салды ғой! – дедi шал басын шайқап. – Белсендiлер шақыртып ап талай рет нықыртты. Сонда да бой бергем жоқ. «Малыңды, шошқаңды, құсыңды тапсырдың, сонда содан аяулы ма?» дейдi. «Аяулы болсын-болмасын тапсырмаймын» деймiн. «Неге?» «Негесi сол, бұл – есек. Есектi ортаға қоссын деген заңды көрсет те, әкете бер!» дедiм. Мұрындары пысылдап қанша қағаз парақтағандарын кiм бiлсiн, дымдары құрып, ақыры қойды ғой.

	– Бiздiң есек түгiл итiмiз де жоқ! – Есiне Ұшар түскенде Зейнептiң көзiне жас үйiрiлдi.

	– Ит бiзде де жоқ. Мысыққа дейiн тұқымын тұздай құрттық. Осы өңiрдегi жалғыз «капиталист» мына менмiн! – Iле «тiфа» деп, үш рет иығынан асыра түкiрген ырымын жасады. – Бәрi де осы сұр мәшiнiң арқасы ғой. Бұл болмаса, күнiмiз не боларын құдай бiлсiн. Ашыққан жұртқа сенiм бар ма, түнде үйге байлап, кемпiрiмiз екеумiз екi жағында аңдып жатамыз. Әзiрге, әйтеуiр, өзек жалғар нәпхадан үзiлгенiмiз жоқ. Аптасына бiр-екi рет өстiп базарға ағаш апарып сатам. Сәтi түссе, бiр тостаған тары, кейде жарты аяқ сұлыға айырбастаймын. Бұл да болса құдайдың бергенi емес пе!..

	Ындыны ашылғанда түйелi көш жұмырына жұқ болмайтын нысапсыз пенде шiркiннiң кейде жалғыз түйiр дәндi жалғанның жарты байлығындай көрiп тоғайып қалатын қанағатшылдығы да бар ғой. Бұдан артықтың керегi жоқ кiсiше сары шал тағдырына дән риза қалыппен ауыз толтыра сөйлеп күпiнiп отыр.

	Сұлы, тарының атын естiгiнде Зейнеп те елеңдеп үмiт сәулесi алдынан жарқ ете түскендей болды. Есек шана отынға бiр тостаған тары келгенде, сом алтын бiлезiктiң бәсi қанша болатынын есептеп, «Қап, қол шана алып шықпағанымды қарашы», деп өкiндi. Бiр сәт екеуi де үнсiз қалды. Әр қайсысы өз ойымен әуре боп томсырайып отыр. Айнала жым-жырт. Тұнжыраған қысқы далада бебеу қағып зар төккен домбыраның iшегiндей көнетоз шананың қос табаны дамылсыз сыңсып жүрек тырнап келедi.

	Кiшi бесiн ауа Құмаштың да төбесi көрiндi. Не дегенмен алым-берiмi бар, базарды жағаттаған ел ғой, әзiрге түтiнi қою екен. Iркес-тiркес жыпырлаған қалың үй тау қолтығына тығыла, сұйқылтым көкшiл мұнар жамылып жусап жатыр. Шеткi көшеге iлiге бере сары шал делбенi iркiп:

	– Ал, барышня, мен былай кетем, – деп басқа жаққа қарай басын қисайтты. – Келiсiп қойған кiсiм бар, соған апарам. – Зейнеп рахметiн айтып жерге түстi. Дүниенiң түзу кезiнде әлем-жәлемге көз сатып талай шарлаған базары ғой. Ешкiмнен жөн сұрамастан, қиқы-жойқы қоян жым көшелердi қиып өтiп, лезде-ақ тауып алды. Баяғы дыр-ду, сол дыр-ду. Алушысы бар, сатушысы бар – құмырсқаның илеуiндей қым-қиғаш халық. Жадау тiрлiк, жоқшылық «шайтан» базарға салқынын тигiзбеген бе, қалай? Қайта бұрынғысынан да үдеп, қызылы бетiне шығып шырайланып алған тәрiздi. Айналасы ат шаптырым шымнан соғылған ескi дуалдың iшiнде ине шаншар орын жоқ. Қисық ауыз қақпадан өте бергенде-ақ жайма дегенiң көше-көше боп жан-жаққа тарам-тарам созылып жатыр. Өз затын мақтап «ал, ал» деп жарыса қақсаған дауыстан құлақ тұнғандай.

	Зейнеп қалай қарай бұрыларын бiлмей алақтап тұрып қалған. Тар жолмен сығылысып ары өткен де, берi өткен де бiр-бiр қағып өтедi. Ақыры, қай тұста не бар екенiн анық бағамдамаған соң, осылар да бiрдеңенi бiлiп бара жатқан шығар деген долбармен, лықсыған лекке iлесiп жүре бердi. Қуықтай жолда сапырылысқан халықтың бiрi оңға, бiрi солға тықсырып, ағынға түскен жаңқадай қаңғалақтап келедi. Iшке қарай сұғына енiп, жан-жағына көз сүзген сайын әлгiндегi әсерi солғындай түстi. «Пай-пай-ой» дегiзiп таңдай қыққызары қақпа сыртынан қарағанда ғана екен. Әйтпесе базарыңда баяғы дәурен жоқ. Рас, халық құртша қайнайды, бұрынғымен салыстырғанда әлде қайда көп. Бiрақ соның тең жартысы бiрдеңе түсе ме деген дәмемен сандалып, босқа жүргендер. Адам кейпiнен айырылып жүдеп-жадаған бейшара өңкей. Бетiне қарасаң, тұра қалып қолын жайып, қайыр сұрайды. Тұра алмай ыңырсып, жол жиегiнде талықсып жатқандар да баршылық.

	Бұрынғыдай тайқазанда буы бұрқырап басылып жататын палау, кез сызғыштың ұшы қылт-қылт етiп, өлшенiп жататын әлем-жәлем маталар, көз арбайтын қызыл-жасыл кiлемнiң бiрiн де көрмейсiң. «Шайтан» базар да шайтаны басылып, елмен бiрге жүдеп-жадаған. Бетiнен майы тамып, белi қайқайып жайманың арғы жағында тұратын баяғы ылпың-жылпың саудагер жоқ. Көбi – артық-ауысын әкелiп, бiр iлiкке жаратам ба деп дәмемен тұрған халық. Жайма сүреңсiз, көз тоқтатар зат табу қиын. Өңкей бiр ескi-құсқы. Аракiдiк қол тоқыған кеудеше, түбiт шәлi кездесiп қалады. Қол шанаға салып әкеп отын сатып отырғандар да бар. Әне бiр жалба тымақ киген, жасы белгiсiз жылтыр көсе қасына бес-алты бау шөптi бiр-бiрiне сүйеп қойып қақылдап тұр:

	Қара сайдың көдесi,

	Шөп бiткеннiң төресi,

	Сұлы жеген ат мұны жемейдi,

	Мұны жеген ат сұлы жемейдi...

	Алыңдар, халайық, алыңдар!

	«Ей, бейшара-ай! – дедi Зейнеп басын шайқап, – мұқтаждық не iстетпейдi. Үрерге итi, сығарға битi жоқ ел сенiң шөбiңдi қайтсiн!»

	Кiсi жанынан басқаның бәрi бар деп үмiттенiп келген базарынан шай қайнатым шарлағанда тiске басар бiрдеңе сатып тұрған тiрi пенденi жолықтыра алмай әбден састы. Жағалай сүзген сөрелерден iздегені таптырар емес. Бұрын жаймадағы жоқ зат саудагердiң қылмыңдаған көзiнде тұратын. Дәметiп алай да қарады, былай да қарады – ондай көз де қалмаған екен. Үмiтсiз шайтанбысың, әйтсе де ашық сатудан қорқатын шығар деп, шапаны дұрыстау бiр-екеуден сыр тартып, құлағына сыбырлап едi, «есiң дұрыс па өзi» дегендей, бетiне бағжия қарап, ернiн жыбыр еткiздi. «Тамақтан өтер түйiр дәнiмiз болса, бұл жерде отырып не жынымыз бар! Өзiмiз жемеймiз бе!»

	«Япыр-ау, ендi қайттiм», деп дағдарып тұрғанда, көктен түскенi, жерден шыққаны белгiсiз, ұры иттей жылмыңдаған бiр қараторы жiгiт шалғайына оратыла кеткенi. Жымырайған көнетоз пұшпақ бөркiн көзiне баса киiп, келте қара тонның жағасын тiк шаншып көтерiп алған. Бет-жүзi жұмбақ. Жағаның тiлшеленген қиығынан едiрейген ақ қырау мұрт пен қайқы танаудың ұшы ғана көрiнедi. Аңыс аңдып сыртынан бақылап жүрген бiреу болса керек. Жанына таяй бере елеусiз ғана жеңiнен тартып, сыбыр ете қалды:

	– Астық керек пе?

	– Иә, – сасқалақтап даусы қатты шығып кеткен.

	Ақырын! – дедi зекiп. – Ақша қажет емес, асыл бұйымың бар ма?

	Зейнеп тiксiнiп, айтар айтпасын бiлмей сәл iркiлiп барып жауап қатты:

	– Бар. Алтын бiлезiгiм бар!

	– Ендеше жүр. – Қара тонды томпаңдап алдына түстi. Жөңкiген елмен қақтығысып-соқтығысып соңынан ерiп келедi. Сытылып бiр шетке шықты. Мұндағы жаймалар тiптi жүдеу екен. Ылғи ескi-құсқы керексiз нәрселердi алдына үйiп қойып қалғып-шұлғып отырған бiреулер. Сондықтан да болар, басқа жердегiдей емес, жұрт аяғы саябыр, анандайдан қарап-ақ мұрнын шүйiрiп өтiп жатыр. Бiр ғажабы, жаймалары жұпыны болғанмен өздерi жемге ұстаған бордақыдай шетiнен реттi. Ана топ ортадағы заржақ сатушылардан шырайы бөлек. Азап-михнат шекпеген тоқ адамның кейпi тосын көзге бiрден байқалып тұр.

	Дедек қаққан қара тонды ең шеткi жаймаға жете бере қалт тоқтады. Үйелмендей жалпақ бет сарыға ишара бiлдiргенi-ау, шамасы, бұл желкесiнiң қозғалғанын ғана байқаған. Сонан соң бұған қарап «мына кiсiмен сөйлес» дегендей басын қисаң еткiздi де, жалт бұрылып келген iзiмен керi салды.

	Саудагер тiс шұқыған шырпысын самарқау шертiп жiберiп, орнынан жайлап түрегелдi. Шертиген қарнын сөренiң шетiне артып, есiнеген күйi кiлегейленген жанарымен мұның бас-аяғын бiр шолып шықты да, жерге шырт түкiрiп, ышқырын көтерiп қойды. Ол не ойлап тұрғанын кiм бiлсiн, бұл ал дегеннен таңырқап аузын ашып қалды: осы кезде мынандай дөңгеленген семiз адамның өзi құбыжықтай боп көрiнедi екен. Етегi тобық қағар, тiк жаға, кең, көк сырма шапанға iркiлдек денесi симай дөңкиiп тұр. Бiрақ өнбойында ұшып-қонған бiр жеңiлдiк бар, қилым-қозғалысы лып-лып. Көк шапанның етегiн жайып жiберсе, көк қанат боп қалықтай жөнелердей. Кенет, неге екенi белгiсiз, баржиып-баржиып өлексеге үймелейтiн көк шыбындар ойына оралғаны. Қалай қуса да көз алдынан кетер емес. Көк шапандыға қараған сайын бiр жүндi балақ, көк сауыр шабын миының iшiнде ызыңдап тұрып алды.

	Зейнеп екi-үш қадамдай жерде үдiрейiп тұрып қалған. Саудагер сұқ саусағын иiп, iлiп-тартқандай өзiне шақырды. Алдындағы көнетоз, құрым етiктi былай ысырып, сөренiң үстiне қос шынтағын тiрей иек қақты:

	– Иә, келiн, шаруаңды айт.

	Зейнеп қалтасынан шытқа ораған бiлезiктi алып үн-түнсiз ұсынған. Анау апыл-ғұпыл түйншектi шештi. Ақ шүберектi ашып қалғанда айнала жарқ етiп, лапастың төбесiне кесенiң аузындай дөңгеленген сәуле iлiндi. Тарбиған алақанның үстiнде кешкi шапақпен шарпысқан алтын бiлезiк қызара балқып, дiр-дiр етiп жанып тұр. Май көрген мысықтай саудагердiң қып-қызыл көзi лап ете қалды. Бірақ, беттің реңін де таразыға тартып үйренген әккi неме елпiлдеп нарқын асырып алмайын деген қауiппен, iле жүзiндегi алау-жалау қуанышты өшiрiп, қабағын суытып ала қойды. Алтын түгiл одан зорғы болса да көңiлiм баяғыдай дегендей, өзiнше жайбарақатсынып тамағын қырнады.

	– Иә, сонда неге айырбастамақ ойың бар?

	Астық керек.

	Саудагер кеңсiрiгi айырылардай осқырынсын:

	– Астық қазiр қымбат. Бағасы аспанға шығып кеттi!

	– Қымбат болған соң қимас мүлкiмдi салып тұрмын!

	Саудагер таңқы танауын сәңiрейтiп одан сайын көкке көтердi.

	– Тәйiрi, алтын-күмiстен қадыр кеткелi қашан! Сылдырлаған тас емес пе қазiр бұл...

	Құйрығын бұлаңдатып қиялай салған қызыл түлкiнiң алдын орап Зейнеп:

	Ендеше әкелiңiз. Тас болса да тастай алмаймын! – деп қолын созып едi, ананың беретiн түрi жоқ. Кербез қалпынан бiрден өзгерiп:

	– Тоқта, тоқта! – дедi көзi жыпылықтап. – Жә, мұсылман баласы екенсiң, жарты шелек арпа берейiн.

	Мұнысы иман-таразыға келе ме, жоқ па, қапелiмде не дерiн бiлмей Зейнеп дағдарып қалған. Бағанадан бергi әңгiменi үнсiз тыңдап, құлағы қалқайып отырған қатпа шал осы тұста оқыс күңк еттi:

	– Әй, Мұсабай, құдайдан қорық!

	Мұсабай көзiнiң итiн сала шалға жалт қарап, уысына қысқан бiлезiктi қойнына сүңгiтiп жiбердi де, бұған қарай бұғағын көтердi:

	– Жарайды, үстiне тағы да бiр кеседей қосайын. Ыдысың бар ма, әкел.

	Зейнеп шапанының iшiнен белiне орап алған қапшығын шешiп, қолына ұстатқан. Тоңқаңдап сөренiң астына кiрiп кеткен саудагер аз-кем айналып, темiр шелектiң ортан белiнен сәл жоғары арпа алып шықты. Қапшыққа шаңын бұрқ еткiзiп құйды да:

	Мә, құдай бұйыртып жегiзсiн. Ал, тез кетiп қал, – дедi айналасына жалтақтай қарап. Бiрақ Зейнеп асығар емес, шаң аралас арпаның кебiрсiк иiсi толқып-толқып танауын ұрғанда мас болғандай басы айналып тұрып қалды. «Құдай-ау, осы көрiп тұрғаным рас па, өтiрiк пе?» дегендей есi шығып кеткен. Саудагер құтылғанша асық боп тұр ма, болмаса, басқа бiр қауiп-қатердi меңзегенi ме:

	– Бар, тез кетсеңшi ендi! – дедi шыдамсыздана сыбырлап. Кенет ту сыртынан әлде кiмнiң сұғын сезiп, тұла бойы оқыс дiр ете түстi. Жалт қарап едi, оншақты қадам жерде лапастың тiреуiне сүйенiп еңгезердей бiреу тұр. Бұған қадалып қалыпты. Ескi тымағын баса киген қаба сақал. Қабақ астынан сүзе қараған қиық көздерi сұп-суық ұшқын шашып қанжардай жалаңдайды. Бұның назарын байқасымен, сыр бермегенсiп терiс айналып кеттi.

	Қарадай үрей билеп Зейнептiң берекесi қашты. Саусақтары дiрiлдеп қапшықтың аузын әрең буды да, бiресе арқасына салды, бiресе қолтығына қысты. Тiптi болмаған соң түймесiн ағытып, шапанының iшiне тығып алды. Сапырылысқан жұртты сыналай жарып дедектеп келедi. Еңсесiн көтермей бүкеңдеген күйi, кiсi-кiсiнi қалқалап ұзай бердi. Жалтақ-жалтақ артына қарап қояды. Қуып келе жатқан әзiрге ешкiм жоқ. Әйтсе де әлгi бiр өңменнен өткен суық көздiң сұғы көкейiнен кетер емес.

	Көлеңке көш-құлаш жерге созылып күн батып барады. Бағанағыдай емес желкемденiп, ауаға ызғар енген. Бұрыш-қалтарыстан арсалаңдап шыға келген сумақай жел қымтанғаныңа болмай сұп-суық қолын қойны-қонышыңа жүгiртiп-жүгiртiп жiбередi. Лезде қарақұрықтанып түйiле қалған аспанның сұры жаман. Мына жел – терiстiктен бауыры жыбыр-жыбыр жер сипап, ана қабарып келе жатқан бұлттың демi-ау, шамасы. Қиқар баланың орайындай көбiк қардың бетiнде үйiрiлген құйынға қарап Зейнеп екi ойлы болып тұр: «Боран соғып адасып кетiп жүрсе... Бiрақ танымайтын жерде қай үйдiң барып есiгiн тақылдатады? Құдайына қарап қондыра қойса жақсы... Осы күнi кiмге сенiм бар, астықты көрiп арам ойға баруы да мүмкiн ғой. Қой, ерте күндi кеш қылмай аяңдай бергенi дұрыс. Антоновканың бергi жағында бағана, шөп пе, сабан ба – екi мая көрген. Олай-бұлай болса, сонда түнеп шығар. Соған жеткенше боран соға қоймас...»

	Қырық бүкпе қиқы-жиқы көшелердi қуалай-қуалай қала сыртына шықты. Бағанадан берi күдiктенген адамы бұл жалт қарағанда, көшедегi көп қалтарыстың бiрiне тығыла қалатындай, өз көзiне өзi сенбей көңiлi күптi болып келе жатқан. Ендi алаң-ашық, жорғалаған тышқан болса да көрiнетiн бұдыр-бедерсiз жадағай дала. Әжептәуiр жер ұзап барып артына бұрылып едi, бейсауыт ешкiм көзiне шалынбады. Сонда ғана жүрегi орнына түскендей болған. Қорқыныш сейiлген соң қарнының шұрылын сезейiн дедi. Өт жұтқандай аракiдiк запыран лоқсып, көзiнiң алды шұбартып-шұбартып кетедi. Шыдай алмай қапшыққа қол салды. Уысын толтырып екi-үш мәрте шикi арпаны асап-асап жiберiп едi, жарықтықтың дәмiн-ай десеңшi. Тоқшылықта татқан не бiр жылы-жұмсақтың дәмi дәл мұндай болмас. Қауызына да қараған жоқ. Күрт-күрт шайнаған сайын таңдайына шырын ұйып, мас болғандай рахаттана теңселiп келедi.

	Сағызша созылған шикi арпаның сөлiн құныға жұтып қанша жүргенi белгiсiз. Көз ояу, көңiл қалғыған бiр хал. Жұтқан нәр аш өзекке түстi ме, таңертеңнен бергi сүргiн жүрiстен әбден титықтап қалжыраған тән құлай кетiп қор ете түсерлiк бiр сәттiк тыныс iздегендей бей-жай талмаурап барады. Әйтеуiр, табан жолдан таймай аяғын сырп-сырп басып келе жатқанын ғана бiледi.

	Әлгi бiр әзiрде қарсы беттегi қырдың қалқасынан күн таба нанның шетiндей қылтиып тұр едi, бiр қараса көкжиекке қара перде тұтылыпты, сонау биiктегi балықтың қабығандай қатпарланған ақша бұлттың бауырындағы соңғы шапақ та оңып, өшуге айналған екен. Қараңғылық айналаны қымтап, бiр басып-екi басып ақырын жылжып келедi. Оқ бойынан арғыға көз жетер емес. Жел қатая түскен. Бiр жақсысы әйтеуiр, арттан соғып тұр. «Бол, бол» деп, әлде неге асықтырып арқасынан итерiп келе жатқандай. Қос қапталындағы ұлпа қардың бетi – басы қақшаңдаған сансыз ақ «жылан», бiрiн-бiрi баса көктей, ысылдай жосып, ойнақ салады.

	Кенет өз-өзiнен секем алып, арт жағына бұрылып едi, анандайдан қалбаңдап әлдекiмнiң сұлбасы шалынды. «Қорыққанға қос көрiнедi» деген оймен, сенiңкiремей көзiн уқалап қайта қараған. Жоқ, қорбаң-қорбаң етiп ентелей ұмтылған бiреу. Аяғының сықырына дейiн арттан соққан жел iлiп алып жеткiзiп тұр. Жаңа ғана соңында ешкiм жоқ сияқты едi ғой, сайтандай қайдан сап ете түстi? Дөң астындағы төте жолды өрлеп келiп, бүйiрден қосылған жүргiншi ме екен? Әлде... бағанағы қызыл көз пәленiң өзi ме?! Зейнептiң буын-буыны дiрiлдеп қоя бердi. Аяқ-қолынан жан кетiп еркiне көнер емес. Тұтқиылдан кеп тарпа бас салған үрей есеңгiретiп, не iстерiн бiлмей бiр орында тыпырлап қалған. Iле әрекет қылып, айла жасамаса, қорыққанмен жан қалмасын сезiп, тез бойын билеп алды. Жүрегiн орнықтырып, жүрiсiн үдете түстi. Әлi де болса сенiңкiремей жәй бiр бейсауыт жолаушы шығар деген оймен жалтақ-жалтақ қарап қояды. Бiрақ анау, күдiгiне үкi тағып растағандай, ентелеп қалар емес. Қараңғыда байқатпай кеп қапыда бас салмақ ойы бар екен. Ендi бұның секем алып қашуға айналған түрiн көрген соң бастырмалатып тұра қууға көштi. Келесi бiр сәтте, жел iшiн тартып жұлқына ұйтқып өткенде, тiптi ап-анық боп, тапырлаған аяқ дыбысы мен жабайы ырсыл ұмар-жұмар құлағына сарт ұрды. Сол дыбыс бiр-бiр ине боп пiсiп алғандай, тұла бойы түршiгiп, онсыз да емпеңдеп келе жатқан Зейнеп қояндай ырғып ата жөнелдi. Аяғы аяғына жұғар емес. Арттан соққан жел алдынан шыққандай болды. Қанша жердi артқа тастап, қанша уақыт жүгiргенiн құдай бiлсiн. Құлағы шыңылдап, көзiне ащы тер құйылған. Арсы-күрсiсi шығып, әлi бiтiп барады. Қайқаңға қарай көтерiлерде аяғы тайғанап екi-үш рет құлап та қалды. Бас салып үстiне мiне түсе ме деп жан ұшыртып едi, әзiрге ырсылдаған дыбыс жақын маңнан естiлмедi. Соған қарағанда, оның да халi шамалы болса керек. Иә, сәт, бәлкiм әлi құрып жете алмай қалып қояр? Тұра алмай тыпырлап жатып есекдәмемен жол сорабына үңiлген. Албастыдай ербеңдеген неменiң қалатын түрi жоқ. Қайқаңның орта тұсында еңгезердей көлеңке қалбаң-қалбаң етедi. Шынымен өлген де көрген азғантай ризықты өзiне бұйыртпайын дегенi ме? Жоқ! Зейнеп орнынан қалай атып тұрғанын бiлген жоқ. Аяқ-қолы өз-өзiнен жеңiлейiп, тосын бiр тыныс ашылғандай, кiлт жүрiсi ширап сала бердi. Бiресе қоян бүлкекке салып, бiресе екпіндей жүгiрiп, әп дегенде қуғыншыдан недәуiр ұзап кеттi.

	«Тырнағына iлiкпей тезiрек Антоновкаға жетсе екен. Мың жерден жүрек жұтқан болса да ел қарасын көрген соң бата алмас!..» Бiрақ жуырмаңда Антоновканың төбесi көрiнер емес. Жолдан бұрыла қашса қайтедi? Жақын төңiректе арасына сiңiп адастырып кететiн қалың бытқыл, не сай-шатқал жоқ. Қырсыққанда, «мiне, мiне, ұста» дегендей әшкерелеп, сиыр мүйiз-бүкiш ай да оң қапталдағы жотаның қақ төбесiне қылтия қалыпты.

	Бiрте-бiрте жүрiсi шабандайын дедi. Әрi аш, әрi таң атқаннан тыным алмай титықтаған пақырда қай бiр қауқар болсын. Тәлтiректеп, алға басқан аяғы керi кете бастады. Қолтығындағы кiшкентай қапшық зiл боп еңсесiн баса түскендей, бiр жығылып, бiр тұрады. Қайта-қайта қарды көсiп алып, тер сорғалаған бетiн ысқылайды – оның да пайдасы шамалы. Тек кiшкентай сәбиiнiң қасiреттiң қос тамшысындай мөлдiреген көздерi елестегенде ғана селт етiп серпiлiп, аяқ-қолына жан бiткендей болады...

	Бiр уақытта тұмсығымен жер сүзе құлады. Қайтып еңсесiн тiктеген жоқ. Жүрек түкпірінен шырылдап кеп қол созған ұлының да, әне-мiне қарш етiп жүрегiне қадалар қарақшы қолындағы пышақтың да iлiп алып орнынан тұрғызуға құдiретi жетпедi. Сонда да бәрiн бiттiге санап, тапжылмай жата беретiн емес. Алас ұрып, ши-бұтаны қарманып, еңбектей жөнелдi. Бой жасырар оппа қар болса, үңгiп кiрiп кеткiсi келiп апыр-топыр борсаңдап бара жатқан төрт аяқты мақұлық дерсiң.

	Сәлден соң қуғыншы да жеттi. Арсы-гүрсi ентiгiп сөйлеп келедi:

	– Түу, иттiң қатыны-ай, мұндай жел аяқ болар ма! Уһ.. Тiрi қалғың келсе, таста андағы астығыңды!

	Зейнеп бiр қолымен қапшықты бауырына қыса түсiп, екiншi қолымен жалма-жан айналасын қарманған. Уысқа iлiнер не тас, не таяқ жоқ. Қап, таңертең үйiнен пышақ ала шықпағанын қарашы. Жашылықта, мал бауыздап жатқанда қарауға дәтi шыдамай сырт айналатын Зейнепке дәл қазiр кiсi өлтiру түк еместей көрiнiп кеттi. Қолында пышағы болса, атылатын жыртқыштай қорбаңдап төнiп келе жатқан мына қаба сақалды қиялай сiлтеп, кеңiрдектен орып кеп жiберер едi, әттең!

	Оқ жыландай ширатылып ұшып тұрған әйелдiң қайтпас қайсарлықпен тесiрейген көздерiнен қаймықты ма, әлде «жеттiм ғой, ендi тырп еткiзбеймiн» деп, арқасын кеңге салғаны ма, ырс-ырс ентiккен қаба сақал апыл-ғұпыл айқасқа түспей, екi қадамдай жерде iркiлiп қалды. Дөң айбат шегiп, тiсiн шықыр-шықыр еткiздi:

	– Жақсылықпен андағы қапшығыңды таста да жөнiңе зыт. Әйтпесе бiр-ақ бауыздаймын! – Қолын қалтасына салды, бiрақ жарқ еткiзiп пышақ суырып алуға асыққан жоқ.

	– Өлтiрсең де бермеймiн, аулақ!

	– Ендеше өз обалың өзiңе! – Ысылдай ұмтылған еркек, басы ма, iшi ме – әйтеуiр, мықтап тұрып бiр жанды жерiнен қонжитатын шығар деп Зейнеп аяқ-қолын бауырына алып, қорғана берген, қаба сақал бiрақ, ондай пиғыл танытпай бiрден қапшыққа жармасты. Тiрiдей одан айырылсын ба, қолынан тiстеп, сирақтан теуiп, тырмысып тістей қатып жатып алды. Өз басының қаупi қаперiне кiрiп-шығар емес. Ары тарт та берi тарт боп, додаға түскен қапшық жыртылып кетiп, iшiндегiсi шашылып қала ма деп жаны шығып барады. Қауқиған құр сырты болмаса өлексе бiрдеңе ме, әлде ашынған соң бұл ширығып күшейiп кеттi ме, еңгезердей еркекке оңайшылықпен бой берер түрi жоқ. Арсы-күрсiлерi шығып кенеп қапшықты екеуi екi жағынан ары да жұлқылады, берi де жұлқылады. Бiрiн-бiрi ала алмай теке-тiресiп тұр.

	Қаба сақал ендi сасайын дедi, жаңа «өлтiрем!» деп ақырса, қолындағысын тастай бере тұра қашар деген дәмесi жер соқтырғаннан-ақ iш жиып қалған. Жанды жерiнен ұрып, талдырып тастамаса, қапшықтан айырылмасын бiлiп, аяқ-қолды оңды-солды сiлтеуге көшкен. Сатыр-сұтыр соққы жауып кеттi. Iштен теуiп, тұмсықтан қойғылап жүр. Сiлтеген жұдырығы бiр тиiп, бiр тимейдi. Бұл да есесiн жiберер емес. Тепкiлеп, тырналап жанталасуда. Бiр-екi мәрте тiптi бұйдасынан басып шөктiрген түйе сияқты, өңкеңдеген неменi сақалынан шап берiп шөкелетiп отырғыза қойды да, тұмсықтан теуiп-теуiп жiберген... Бiрiн бiрi төпештеп ұзақ арпалысты. Қар бетiндегi үй орнындай жер астан-кестен. «Үрит соққа» iлiк болған кенеп қапшық қылжиып анандай жерде жайына қалды. Қайсымызға бұйырса да төгiп-шашпай бүтiн алайық дегендей, екеуi де оған ұмтылған жоқ. Бiреуi не өлiп, не тұра алмастай сiлейiп қалмайынша iс бiтпейтiнiн iштей сезiнген. Соны түйсiнген сайын ширап, өршелене айқасты. Түйгiштеп, тепкiлегеннен түк шықпаған соң, күресетiн адамша ендi белдесе кеткен. Әлi келгенi алып соғып қарға басын тықпақшы. Көз алдарында аспан мен жер алма-кезек дөңгелеп, бiрiн-бiрi домалатып жүр. Әйтсе де алпамсадай еркек қойсын ба. Салмағымен жаншып, құр жатып алса да оны аудару – бұған күш. Зейнеп әлi құрып, қарсыласудан қалайын дедi. Босаңси берген бiр сәтте, жыртқыштың тұяғындай сойдиған он саусақ шап берiп, қыл мойынға оратыла кеттi. Оттай қарып қылғындырып барады. Жер тепкiлеп қалай ышқынса да сығымдай қысқан темiр шеңгел босатар емес. Самсаған жұлдыз аршаның ұшқынындай бейберекет шашырап, қара көк аспан шыр-көбелек айнала жөнелдi...

	Қаба сақал бiр сәт не iстеп, не қойғанын өзi де бiлмей, мең-зең талықсып кетiп едi. Кенет әлде неден шошынғандай, кеңiрдекте тас қарысқан шеңгелiн әзер жазып ұшып тұрған. «Мен не iстедiм осы?» дегендей, жалма-жан әйелдi жұлқылады. Былқ-сылқ. Сонда да сенiңкiремей бетiне қар шашты. Ұясынан шыға алайған жансыз жанарға көзi түскенде аузы қара үңгiрдей үнсiз керiлiп шегiншектей бердi.

	Тас лақтырым жер ұзап барды да, қайта айналып қапшықты алды. Сандырақтап, өз-өзiнен күңiрене күбiрлейдi:

	– О, сұм дүние, iстетпеген нең қалды!!!

	Әлде өксiк, әлде зар – күңiренген дауыстың тарғыл-тарғыл жаңғырығын соңына ертiп, қараң-құраң теңселген көлеңкенi қара түн лезде қылғып қойды...

	Жел жер сабалап ұйытқи түстi. Аспан асты алай-дүлей. Белуардан қарға көмiлген қалың ши мен тобылғы дiрдек қағып, ышқына сыңсиды. Әлде бiр қара құс қанатын жалп-жалп қағып ұша алмай жатқандай, жас келiншектiң тарқатылған қолаң шашы аппақ қардың бетiнде жайыла толқып, желбiреп жатыр.

	Жотаның желкесiнен жаңа ғана табан үзген жасқаншақ ай мына сұмдықты көрмей-ақ қояйын дедi ме, жылтың етiп қара бұлттың тасасына енiп кеттi. Төңiректi бiр дем соқыр түнек тұмшалаған. Желдiң ығынан иiс алып, ұяластарын шақырғаны ма, дәл iргеден iшiн тартып, ұзақ-ұзақ қасқыр ұлыды...





БЕСIНШI ТАРАУ


	«Япыр-ай, бұл кiм, елес пе өзi? Қолындағы балтасы несi? Бiр қойып қатыра салар ма екен!.. Жоқ, мұнда шаруасы жоқ сияқты. Ойбай-ау, басқа ағаш құрып қалғандай тiреуде несi бар?..» Жалаңдаған қара балта төргi үйдiң қақ ортасындағы, айналдыра шеге қағып, өздерi киiм-кешек iлiп жүрген жуан дiңгектi шаба бастады. Шиыршықталып ақ жоңқа жан жаққа ұшып жатыр. «Әй, әй, қой деймiн. Қой!» Бұның даусы шықпай ма, әлде бет-жүзiн көрсетпей тұқырайған неме құлағы тас бiтеу дүлей ме, елең қылар емес. Қазықтың ұшындай үшкiрлене шабылған жуан дiңгек балта келесi бiр сiлтенгенде сықыр-сықыр қисайып, үйдiң төбесi жантая құлап келе жатты. «Өлдiм, а-а!» Нұрбек екi қолын төбесiне көтере айғай сап, атып тұрды. Үстi-басы қара сүмек. Не болып, не қойғанын айыра алмай мең-зең. Қолының ұшы тайпақ үйдiң төбесiне, әдеттегiдей, болар-болмас тигенде ғана түс екенiне сенiп, көңiлi орнына түскен. Қақ ортадағы жуан дiңгек те сол орнында: шегеге iлiнген Зейнептiң ескi шапаны қараяды.

	Нұрбек қолын түсiрiп, көрпенiң үстiне сылқ етiп малдастай кеттi. Тым-тырыс бөлмеде кеудесiне симай өрекпи соққан жүрегiнiң дыбысы дүрс-дүрс құлаққа ұрады.

	«Қызық, ойламаған қайдағы бiр қисынсыз нәрсе түске кiре бередi екен-ау! Үйдiң дiңгегi шабылып, төбесi ортасына түскенi қалай? Бұрынғылар: түсiңде қорықсаң – өңiңде қуанасың демей ме. Бiр жақсылық болғай! Бәкiм, Зейнеп байқұс олжамен оралар?!» Үмiт шiркiн, жақсылыққа жетелесе де елп еткiзбей, кежегесiнен керi тартып тұрған iштей бiр сезiк бар. Жүрегi құрғыр ойнақшып, байыз табар емес. Тiреуi сынып, сықырлай құлап келе жатқан төбе қайта-қайта елестеп, тұла бойы безгек буғандай қалшылдады.

	Таңға дейiн әлi қайда. Көп болса, түн ортасы жаңа ауған шығар. Қайдағы бiр сұғанақ ойларды бет бақтырмай қуып, көңiлiн қанша тыныштандырғанмен кiрпiгi қайтып айқасқан жоқ. Аяқ-қолы мұздап, түйе жүн, қалың, көк көрпеге иегiне дейiн көмiлсе де, жылынар емес. Қарауытқан бұрышқа қадалған күйi екi көзi бақырайып жатты да қойды. Күнде қызыл iңiрден қылжиғаннан түске шейiн тырп етпейтiн кiшкентай Нұржан да бүгiн мазасыз. «Апа, апа!» деп ұйқысырап, қайта-қайта жылап оянады. «Шешесiнiң бауырынан ұзап көрмеген жаман неменiң жәй iздеп жатқаны ғой!» деп қанша жаймашуақтандырғанымен, бiр-бiрiне үндескен осы бiр күдiк-түйсiк қуыс үрей көңiлiне одан сайын ызғар үрлей түскендей.

	Қазандық аузындағы өлеусiреген от қызыл тiлi жылт-жылт етiп қабырғадағы қара күйе көлеңкенi жалап кетiре алмай әлек. Ойдан қашқанда майысқан балық қарын төбенi түртiп ойнаған теңбiл-теңбiл әлсiз жарықтан өзге селт еткiзер үй iшiнде ештеңе жоқ. Далбасалап сыртқа құлақ тосты. Терезенiң су қараңғы көздерiн сырғи соққан боран сырт-сырт ұрып тұр. «Мына алай-дүлейде адасып кетпесе жарар едi? – дедi Нұрбек елегiзiп. Себеп тауып сұлай кеткен үрейдi бiрақ сол бойда қызыл табан ғып қуып тастады:

	– Қой, бiр күннiң арысы не, берiсi не. Түн iшiнде жолға шыға қоймас!»

	Таң ата боран басылды. Түнi бойғы ала-шапқын ойраннан әбден сiлесi қатып қалғып кеткендей дүние тым-тырыс. Апталап түтеп тұрып алатын әйгiлi «ақ құйрықтың» сыралғы мiнезiнен жаңылып, мұншалық тез тиылғанына таң. «Әй, ақ шайтан, қазiр-ақ ойнап шыға келерсiң-ау!» деп сенiмсiздiкпен иегiн көтерiп едi, етегiн күн шала бастаған көк шыны аспанда теңгедей бұлт жоқ. Iшiмдегiнi тап деп тымырайған тыныштық. Қараңғыда терезе тырналап қыңсылаған дауыл түсi сияқты. Тек қора-қопсының ығындағы сiреу-сiреу сиыр таңдай қар бетiнде ғана терiстiктен тынбай соққан үскiрiктiң iзi сайрап жатыр. Нұрбек есiктiң алдын күреп, терезенi аршыды. Сенекке кiрiп едi, iргеге текшелеп жиған отын азайып қалыпты. Ермек табылғанына әжептәуiр қуанып кеттi. Асықпай, әдейi шеттегi алыстау бiр қораға барып, сырғауыл сүйретiп әкелдi. Асықпай бұтады. Қыздың жүк жинағанындай баптап, талдап тасып бұрышқа қалады. Одан кейiн де оны-мұныны түртiншектеп, тыным тапқан жоқ. Ырқынан тыс әлде бiр күш жанын қуырып дедек қаққызып жүр. Сәл байыз тапса, қайдағы бiр сумаңдаған сұрқия ой алқымынан ала түсердей зәресi ұшады. Анда-санда әлдекiмнен ұрланғандай ауыл сыртындағы ұзын жотаға жалтақ-жалтақ қарап қояды. Қараған сайын өзiн жұбатып әуре: «Ит өлген жерден бiр күнде қалай келсiн? Түндегi боранда бiр жерде аялдаған шығар. Бесiнге қарай жетсе де тәуба...»

	Бесiн түгiлi iңiр түстi. Бiрақ қырқадан қылт етiп көрiнген қара жоқ.

	Арада екi күн өттi. Ертелi-кеш биiк дөңге қарай-қарай көзi талды. «Япыр-ай, шынымен...» ары қарай ойлауға жүрегi дауаламайды. Әйтсе де сәт өткен сайын күдiгi құрғыр, азу жарып ақсиып келедi. «Ендi сенсең де, сенбесең де ақиқат – осы», деп сансыз сайтан құлағына сыбырлап жатқандай.

	Үйде байыздап отыра алар емес. Баласының алдындағы тулаққа жарты уыстай тары шашты да, белiне қара балтасын қыстырды. Далаға шығып, есiктi сыртынан тiредi. Не сiтеп, не қоятынын бiлiп жатқан жоқ. Омбы қарға бiр құлап, бiр тұрып бетi ауған жаққа қаңғалақтап жүрiп келедi, әйтеуiр. Дөңге шықты. Ашық күнде алыс-жақын айнала алақанға салғандай айқындалып тұр. Етек-жеңi далдиып көлбей көсiлген кең жазық бедер-бұдырын бүкпей көз алдыңа тосады. Көзбен көрiп, қолмен ұстамаған соң, әлi де болса келiп қалар ма деген дәмемен ирелеңдей созылған жол сорабына ұзақ телмiрдi...

	«Осы маңның бiрiнде жатыр ма? Қар түгелдей баса қоймас, бiр белгi қалар». Қар бетiнде кiшкентай қылтиған көрсе, желбiреп жатқан шапанның етек-жеңi ме деп, ана қарайғанға бiр жүгіріп, мына қарайғанға бiр барып, аяқ жетер маңайды түгел сүзiп шықты. Ең болмаса үйiрiлiп ұшып жүрген қарға-құзғын көрiнбейдi.

	Сандалып келе жатып түлкiнiң iзiне жолықты. Жаңа бiр әзiрде жортып өткен тәрiздi – қасат қардың бетiнде тырнағы батқан жер шұқанақтанып қопсып жатыр. Жан дүниесiн аш мысықтай тырнаған азапты халден сәл де болса серпiлерлiк сылтау табылғанына қуанып кеткендей, жалма-жан бұрылып iзге түстi. Көп шиырлаған жоқ. Жықпыл-жықпылға бiр соғып бұралаңдаған iз сәлден кейiн қотан орнындай қопа шиге алып келдi. Бiр болса, апаны осында болар! Балтасын оңтайлай ұстап, қопаға енген. Iзден көз жазды да қалды. Жауған қар болмаса, боран қалың шидiң ортасын сiреу ғып бiтеп тастай алмайды екен, тұтасқан түп-түп қияқтардың арасы қара қошқылданып ерiп жатыр. Ұзын ши күркелеген жарлауытта бiр iннiң аузы қарауытады. Алдындағы тоқымдай ақ таңдақ қардың бетiндегi шимай-шату шиырдың қайсысы кiрген, қайсысы шыққан iз екенiн айыру қиын. Нұрбек түлкі осы апанға ендi деп ойлады. Дүдәмал болса да сол ойына өзi сондай сенгiсi келдi, ешқандай күмән-күдiк жолатар емес. Ары қарай барып iз кесейiн деген ниет те болған жоқ. Жалма-жан қалың шидi қырқай шауып, қаусата бастады. Аяғыңмен орай жапыра жығып, дәл тамырын ала балтаның жүзiмен шекiп қалсаң, оп-оңай қырқылып түседi екен. Әне-мiне дегенше, бiраз жердi отап тастаған. Сәл демiн басты да, iннiң аузына шидi нығарлап, шырпы тамызды. Iннен атып шыққан қызыл түлкiдей, бықсыған қошқыл түтiннiң арасынан жалын тiлi лап ете қалды. Шидi үстi-үстiне тастап өртеп жатыр. Ара-арасында бықсып түтiн болсын деп лаулаған отқа қар шашып әуре. Iлезде үй орнындай аумақ бу шегiп қара балшық болды. Балтасын сығымдай ұстап, түлкi атып шықса қақ маңдайдан қонжитуға ыңғайланып ары тұрды, берi тұрды. Бiрақ иiс тиiп уланып қалды ма, жуырмаңда шығатын түлкi жоқ. Ендi әй-шәйсiз iннiң аузын қаршылдатып қаза бастады. Шынына келсе, түлкi шықса да, шықпаса да көңiлi баяғыдай. Тек қазiр өстiп тыным көрмей өзiн өзi қинап қан сорпасын шығаруы керек. Сөйткенде ғана өзегiн жұлқылап ұлып жатқан қасiреттiң сәл де болса уыты қайтып, бойы жеңiлдейтiн сияқты.

	Тасқа тигендей балтаның жүзi жарқ-жұрқ. Қиыршықтанып ұшқан тоң бет-аузын былш-былш ұрады. Қара тер одан да кеттi, бұдан да кеттi. Оған қарауға мұрса жоқ. Өшi кеткендей шолақ балтаны шолтаңдатып өршелене сiлтейдi. Құлағы шыңылдап, көзi бұлдыраса да қимылынан жаңылар емес. Табанының асты дөңгелеп бара ма, қалай, аспан шыр айналып төңкерiлiп келе ме, қалай?.. Бiр қараса, балшықтың үстiнде ұзынынан сұлап жатыр екен. Оң жақ шекесiн кесек тоң мұздай қарып барады. Айнала ала көлеңке. Ши басы жарыса уiлдеп әлде бiр жетiм баланың жылағанындай зар төгiп тұр. Бала демекшi, Нұржан не болды екен? Жылай-жылай сiлесi қатты-ау! Соны ойлауы мұң, оқыс серпiлiп орнынан ұшып тұрды.

	Өң мен түстiң арасында сандырақтаған бiр хал. Күн бе, түн бе – оны да ажыратып жатқан жоқ. Әйтеуiр, сүйретiлiп жүрiп от жағады, сүйретiлiп жүрiп қыңқылдаған баласына қалған-құтқан бiрдеңенi берген болады. Одан қалды, бүктүсiп бұрышта терiс қарап жатқаны. Таңдайын жiбiтiп қара су татуға зауқы жоқ. Дел-сал. Аһ ұрғанда ащы өксiк аузынан жалын боп атылады. Қыстыққан iштегi запыран зар шығарға жол таппай жұлын-жүйкесiне жайылып бара жатқандай. Аяқ-қолы құрысып, бет-аузы жыбырлады. Жылайын десе, көзiнен жас шығар емес. Бүйтiп иелектенiп жата берсе, буын-буынын буған дүлей есiрiктiң топ қылып домалатып тастар түрi бар.

	Тәлтiректеп барып төрдегi iлулi тұрған қара домбыраны алды. Бетiндегi жарты елiге тяау ысты жеңiмен арлы-берлi үйкеп, үрлеп-үрлеп жiберiп едi, көз алдын қара тұман тұтты ұйылып. Қаңсып сақауланып қалған екен. Құлағын ұзақ бұрап, тиегiн түзедi. Баржиған добалдай-добалдай саусақтар пернеге жанасқаны сол, буындары былқылдап жорғалай жөнелдi.

	Қара домбыра қасiрет-наласын шанағына құйып алғандай екен, қыл сағақтан қылғындыра ұстап қос iшектi бебеулете қағып-қағып жiбергенде, аһ ұрған ащы өксiк аспанға шапшыды. Әр пернеден зар сауып жоғары-төмен жүйткiген саусақтарға көз iлесер емес. Безек қаққан саз бiресе талықси, бiресе долдана ышқынып, сай-сүйегiн үгiтiп барады. Талай күннен берi бедiрейген көк шыны көзiне шымыр-шымыр жас үйiрiлдi. Тұла бойы бор кемiк болып езiлiп бара жатқандай өзiне өзi ие бола алса кәне, сақалынан су ағып солқылдай жөнелсiн. Жүрегiнiң басында дызылдаған жараның уыт-заһарына шыланған қос iшек өзек суырып ышқына күңiренедi. Зейнебiнен бiржолата айырылғанын бүкiл болмысымен ендi сезiнгендей көкiрегi ұлып қоя бердi. Айта алмаған сөзiн, қыстыққан шерiн қара домбыра ағыл-тегiл ақтарып жатыр; жанына қылбұрау салып шыңғыртып жатыр. Сап-сап сабыр шақырып беркiнтудiң орнына, одан сайын қолқасын сөгiп, қақыратып барады. Құйқылжыған саусақтар сағаққа сылқ құлап, қос iшектi қабат баса қадалып тұрып алғанда, «жо-жоқ, жеттi, естiмеймiн!» деп ұшып тұрды, әр пернесiне өксiк пен зар ұялаған қара домбыраны қайқая сермеп қақ төрдегi дiңгекке бiр-ақ ұрған. Сонда да жоқтау айтып зарлаған үн өшер емес. Естiмеймiн деп екi құлағын алақанымен басты. Бәрi бiр құтылған жоқ. Миының қатпарында мың құбыла жаңғырығып ызыңдап тұр. Есiрiк буған адамша екi қолын оңды-солды сермеп, үй ортасында шыркөбелек айнала бердi, айнала бердi. Шатқы аяқтанып барып шалқасынан гүрс ете түскен. Тұруға шамасы жоқ, iшi-бауыры iрiп, кемсеңдей жөнелдi...

	Қанша жатқаны белгiсiз. Бiр уақытта есiн жиса, өне бойы дел-сал. Көкiрегi запыран-құсадан босап, сәл де болса жеңiлейiп қалғандай. Жан дүниесiн тiлгiлеген жаңағы ызың да сап. Тек мына бiр жылаған дауыс қайдан естiледi?! Маңдайына сырт-сырт тамған ыстық тамшы ма, немене? Көзiн ашып едi, үстiне төнiп, ботадай боздап тұрған өзiнiң Нұржаны екен. «Тамақ, тамақ!» дейдi ырылдап. От сөнып, үй iшi қаңырап кетiптi. Орнынан сүйретiле тұрды да, тiсi-тiсiне тимей сақылдаған баласын бауырына басып ұзақ өксiдi...

	Дос-жар, жақын-жұрағат өстiп бауыры езiлiп, басы қаңғығанда керек екен ғой. Жыл сөз, игi ниетпен қолтықтан демеп, жапырлап жанында жүрсе, соның өзi жыртысқа түскен матадай көңiлiндегi қасiреттi бөлiп-бөлiп әкеткенi емес пе. Қазiр кiмнiң кiмге қарайласып, қайғысына басу айтқандай жағдайы бар. Жаралы иттей өз жараңды өзiң жалап жазасың... Өлгеннiң артынан өлмек жоқ. Белдi буып беркiну керек. Бордай үгiтiлiп езiле берсең, уайым түбi – шыңырау, батасың да кетесiң. Онсыз да екi-үш күн қарамағанға көзi үңiрейiп қу жаны қалыпты, екi ортада жалғыз ұлдан айырылып қалып жүрер! Балаға деген әкелiк жүрек қасiреттiң қара жылымына шым-шым батып бара жатқан жерiнен жез қармақша жалт iлiп суырып алғандай. Қайта бұлқынып көк сiрi итжандылықпен қатыгез тiрлiктiң жағасына жармасты.

	Түн бойы шiлтер төгiп қылауытқан жұп-жұмсақ қоңыр аспан таң ата айыққан. Нағыз қансонардың өзi. Қасекеңнiң «көктемеде бiр тойдым, көбiк қарда бiр тойдым», деуi тегiн бе. Шiркiн, қардың бетi хаттай сайрап жатқан шығар. Омбылаған қоянды қайратты кiсi жаяу-ақ соғып алар күн ғой бүгiн. Бiрақ ондай қауқар қайда. Сонда да елегiзген ескi кеудесiн сүйреп сыртқа шықты. Қара су татпай зари қауып дөңбекшiткен үш күн бойындағы нәр-қуатты сарқып, әбден сiлкпесiн шығарған екен.

	Әлi құрып, iргедегi дөңге әлде неше дем алып әзер көтерiлдi. Қарға қылғынған түп-түп ши шашағы үлбiреп кәмшат бөрiктiң төбесiндегi үкiдей желбiрейдi. Ит жүгiртiп, құс салып талай жылдан бергi көңiлге түйгенi рас болса, осындай қара-құраңы мол, қолатты өзек қансонарда қиыр-шиыр iзге шырмалып жатуға тиiс едi. Аң-құс, тегi, ауып кеткен бе, сипай шолған жанарына айнала сызат түспеген аппақ жауырынын тосады. Бiр есептен, оған онша қынжылып та тұрған жоқ. Қоянның жымын, шiлдiң iзiн көргенде iстейтiн қайраны қайсы? Қуып жетiп соғып аларлық қауқары бар ма? Әйтеуiр бұйырмайтын нәрсенiң босқа қызықтырып, iшiн ит жыртқандай қылғанша көзiне бiр жолата көрiнбегенi ләзiм.

	Жотаны бойлап сәл жүргенде алдын қиғаштай кесiп қасқырдың iзi жолықты. Ауыл жақтан шығып, анау қара жалдың күнгейiндегi қалың бытқылға қарай өрлеген екен. Аяғын сүйрете басқан. Адымы қысқа. Ырсылдай тойып жотаға әзер шыққан-ау кәпiр. Көз алдынан қилы-қилы елес көшiп, тұла бойы тiтiркенiп кеттi.

	Сай қолтығында иен қалған ескi қыстау қарауытады. Қаңғалақтап солай қарай беттедi. Былтыр арлы-берлi өткенде талай жемтiктi көзi шалған. Ықтап келген елiк, бөкендi қасқыр бөксерсе керек. Әнеукүнгi сақылдаған сары аязда таудың тағысы пана iздеп келмедi деймісiң? Қазiр кiсiден қасқыр тоқ заман ғой, сүйек-саяқ болса да бiрдеңе қалған шығар.

	Ескi қыстаудың айналасын шиырлап ұзақ шарлады. Күресiндегi талай жылғы бiрен-саран ақ кемiк сүйек болмаса, iлiкке татыр ештеңе жоқ. Қабырғалары опырайған аңғал-саңғал үйдiң бiр бұрышынан бес қадамдай жердi әлде кiм белуардан қазып тастапты. Топырағы бұйраланып қарайып жатыр. Бетiн қар жауып үлгiрмегенiне қарағанда, әлгiректе ғана қазған. Iзiн жасыру үшiн боран-шашында әдейi түн жамылып келген бiреу болды ғой. Қазан шұңқарға түсiп етiгiнiң тұмсығымен бос топырақты арлы-берлi түрткiлеп көрдi. Бiр-екi құрым киiздiң қиқымынан басқа ештеңе байқалмады. Не iздедi екен? Кәмпескеге алынарда Жұмагелдi бай қулық қылып, алдын ала алтын-күмiсiн көмiп тастапты деушi едi, соны бiлетiн бiреу болды-ау шамасы.

	Текше тастан қаланған, бас-аяғы ат шаптырым ұзын мал қораға кiрдi. Төбесi әлi түсе қоймағанмен шұрқ-шұрқ тесiлген. Iшi жап-жарық. Көлеңкелеу түкпiрге әлде кiм от жағыпты. Шай қайнатып iшкен-ау, ошақ қып күрегейлеп қойған үш бұжыр тастың iш жағы күйелеш-күйелеш. Шаланың арасында ортан белiне дейiн жанған екi тал қабырғаны көргенде көзi алайып: «О, жауыз! Жауыз! Отын табылмағандай отқа сүйек жаққан не деген кепиет!» – деп шыңғырып жiбере жаздаған. Жантақ жалқындап лап еткен ашуы бiрақ тез басылды. Бейсауыт жүргiншi, бұл ойлағандай, мүлдем көр бiлте жауыз емес екен, өзiмнен қалған итке де бұйырмасын деп қолындағысын отқа тастай бермей, бұған да «сыбаға» қалдырыпты. Ошақтың айналасы бықыған сүйек: жамбас, тоқпан жiлiк, жауырын дейсiң бе... жүрегi дүрс-дүрс соғып, бiреу тартып алатындай апыл-ғұпыл қойнына салып жатыр. Шала мұжылған омыртқаны тiсi шықырлап қытыр-қытыр кемiре бастады да, iле баласы есiне түсiп қоя қойды. Аштықтың шұбар жыланы улы тiлiмен өзегiн жалап өртеп бара жатса да, сап-сап сабыр шақырып, азудың арасына кептелген сүйектi зордың күшiмен суырып, қара шапанның өңiрiне сүңгiттi. Тағы да бiрдеңе табыла ма деген дәмемен айналаны тiмiскiлеп жүр. Көзi кенет дiңгек түбiнде екi-үш жерде үйме-үйме тоқ жапалаған жылқының жас тезегiне түстi. Әр жерiнде бадандай-бадандай арпаның дәнi ағараңдайды. Тоңазып ендi қата бастаған тезектердi жалма-жан жарып, iшiндегi дәндi теруге кiрiстi. Түнi бойы басынан жемдорба түспеген бе, легендей жападан қос уысқа таяу арпа шықты...

	Бұл кiм болды екен? Атын баптап жем бергенiне қарағанда, алыстан келген бiреу. Әлде шекарадан бiресе ары өтiп, бiресе берi өтiп, қашып-пысып жүрген банды бар деушi едi, соның бiрi ме? Мейлi, кiм болса, ол болсын, бұл үшiн – ол қырықтың бiрi – Қыдыр боп жолыққан қайырымды құтқарушы.

	Қойнындағы қу сүйек пен тезектен терiп алған қос уыс дән көкiрегiн қыз-қыз қайнатып барады. Жарылқаушы тағдыр аяқ астынан жалғанның жарты байлығын қолына ұстата салғандай. «Мұныңа да шүкiр, тәуба, тәуба! Алдымды орап, сүйектi қасқыр қылғытып, тезектi қарға-сауысқан шоқып кетсе қайтер едiм?» Өлмегенге – өлi балық дегендей, бәрiнiң қисынын келтiрiп тұрған Жаратқанның құдiретiне мың да бiр алғысын жаудырып, жүрегi алып-ұшып келедi.

	Тезектiң арасынан дән шоқып дәнiгiп қалған тауықтай ендi кесе-көлденең жатқан құмалақ көрсе құр жiбермейтiн ғадет тапты. Әбден үгiтiп, арасын ашып көрмейiнше көңiлi көншiмейдi. Жақын маңдағы қора-қопсықты түгел адақтап шықты. Ештеңе табылмаған соң, анадағы торы аттың терезе алдына тастаған тезегi елестеп, Әубәкiрдiң үйiн жағаттады. Жақындайын десе жасқанады. «Құдай-ай, қай шайтан түртiп сөйлете қойып едi!» деп сол бiр күнi бастықты бетiнен алғанына өкiнiп тұр. Ақырды дәл үйдiң iргесiне таяп қояр ма? Атты терезеден байқап отыру үшiн iстегенi ғой. Қазiр торыға таяй бергенде-ақ үйден бiреу атып шығар... Әне, бiр топ торғай ұшып кеп, шетеннiң айналасына қона кеттi. Бекерден бекер торғай үйiрiле ме? Қап, дәннiң бәрiн шоқып жея қоятын болды-ау! А-ай, кiшiт! Маңайлауға қорқып тұрған, ақырға қалай жетiп барғанын бiлген жоқ. Есiктi салдыр-күлдiр теуiп ашып, үйден ақи көз бала шыға келдi. Ұшына жарты құлаш қайыс таққан сары ала қамшы құйрығын шаншып қайқая бердi де, шарт етiп ауаны осып түстi. Бұл қолындағы жас тезектi тастай сала басын қорғалап бұға қалған. Шәниген бала малайына ақырғандай гүж еттi:

	– Не ұрлағалы жүрсiң? Жоғал! Осылар-ақ сүмеңдеп маза бермейтiн болды ғой!

	– Ештеңе де ұрлағалы жүргем жоқ. Мына тезектi жинап алайыншы?

	– Алмайсың. Кет!

	– Айналайын-ай, ендi аттың қиын да қимайсың ба?

	– Жоқ. Көкем «бұлар боқтан да пәле iздейдi, жолатпа» деген. Кет, кәне. – Шiренiп тұрып шiлтиген неме теуiп кеп қалып едi, алпамсадай денесi қаңбақ боп кеткен бе, кеуек қарға басымен шаншыла ұшып түстi. Тұрам дегенше ту сыртынан орай қамшымен тағы бiр тартып жiберген. Қолының сырты тыз еттi. Iле көкпеңбек сызық таспадай бiлеуленiп бiр шетiнен күрең қан бұрқ ете қалды. Бiр тамшысын да жерге тамызбай жалма-жан ернiн жапсырған. Таңдайы жылымшы татып, енесiнiң бауырына жабысқан аш күшiктей өз қанын өзi сорған күйi бетi ауған жаққа теңселiп келе жатыр.Қу құлқын не iстеткiзбейдi. Ойлай берсең, не нәрсеге болса да ақыл табылады екен ғой. Аң-құс дәметiп, қарды омбылап дала кезуге дәрмен жоқ. Ауылдың қуыс-қалтарысын тiнткiлеп болып, «ендi не iстедiм» деп тығырыққа тiрелгенде есiне балалар торғай атып ойнайтын рогатқа түстi. Неге сондай жасап ап мына жыртылып-айырылған қарға-сауысқанды атпасқа?! Кiшкентай аша ағашқа тағылған резинаның арасына құмалақтай тас салып тартып қалып едi, арқан бойы жердегi иен үйдiң терезесi салдыр ете түстi. «Мынауың әжептәуiр қару ғой. Қақ маңдайдан тисе, кiшiгiрiм құс түгiл кiсiңдi тыраң еткiзер. Бұрын неғып ойына келмеген десеңшi? Тұзақ құрам деп басын қатырып жүрсе!..»

	Әуелi атқаны далаға кете бердi. Қысты күнi қиыршық тас табу да күш. Босқа шығындамайын деп, қаңыраған қораның қабырғасындағы ойдым-ойдым құлаған сылақтың орнын нысанаға алып атқылай бастады. Жастайынан мылтық ұстап дағдыланған кәнiгi қол қойсын ба, әрi-берiде-ақ үйренiп қалған... Көздеуiнде мiн жоқ. Май басқан денесiн көтере алмай жайқаңдаған талай қарғаға дөп тигiзуiн тигiздi-ақ, бiрақ қанатын бiр жалп еткiзiп ұшып кете бередi. Жақындап барып, жанды жерiнен құлашты кере серпи атпасаң өлмейдi екен. Әйтеуiр, кешке дейiн салпақтап жүрiп, бiр қарғаны әзер атып құлатты. Ендi қойны-қонышын тасқа толтырып алып, ертелi-кеш өлiктiң айналасына үйiрiлген қарға-құзғынды аңдып жүргенi.

	Қай құдай айдағаны белгiсiз, қаңғалақтап жүрiп ауылдың шетiне шығып кетiптi. Анандайда әлде қандай қарайған көрiнедi. Аспанда бес-алты қарға қарқ-қарқ етiп үйiрiлiп ұшып жүр. Қарайғанның үстiне кезқұйрық па, қомақтылау бiр құс қонжиып алып, терiс қараған күйi құнжың-құнжың етедi. Бұл демiн iшiне тарта жақындап келiп, ендi көздеймiн дегенше, қардың сықырынан белең алды ма, қара құс тонның етегiндей қанаттарын бiр-ақ сермеп, аспанға көтерiлдi. Шақырайған күнге көзi шағылысып анандайдан анық ажырата алмаса да, қарайғанның не екенiн iшi сезiп тұр. Қазiр екi үйдiң бiрiн ашып қалсаң, төрiнде сұлап жатқан өлiк, көре-көре әбден етi өлiп кеткендiктен бе, ешқандай шiмiркенген жоқ. Қармен болса да бетiн жабайын деп таяй берген. Түнде қиыршық ұшқындап алай-дүлей бұрқасын болып едi, адасып кетiп аязда үсiп өлдi ме, әлде аштан бұрлығып, әлсiреп келiп құлаған жерi осы ма? Кеңiрдегiне дейiн қарға көмiлiп қалыпты. Басы ғана кекжиiп шығып жатыр. Иегiндегi шошайған салалы аппақ сақал бiр түп селеудей ызғырық желге желп-желп етедi. Екi көзiн құзғын шоқып үңiрейтiп тастапты. Тура қарағысы келмей, бiр қырындаған күйi дұғасын iшiнен күбiрлеп бетiн сипай берген. Кенет оң жақ шекедегi қабаққа мiнбелей бiткен бармақ басындай қара меңге назары түскенi сол, екi көзi ұясынан шығып кете жаздады, «Тәңiрiм-ау, не көрiп тұрмын? Шынымен сол ма? Әнеу күнi ғана үйге келiп кеткен Кәмали ақсақал ғой. Зейнептiң нағашысы! Ой, бейшара-ай!..» Көмейiне өттей ащы бiрдеңе тiрелiп әзер жұтынды. Жалаңаш қолымен көсiп, өлiктiң үстiндегi қарды аршыды. Мойнына асқан кенеп дорбаны оң жақ бауырына қыса шалқалай құлаған екен. Дорбаның бүйiрi тоқ, қомақты. Iшiнен ақиретi ме, шиыршықтап ораған ақ мата, екi-үш аяқтай шикi тары, жарты таба қатқан нан мен төрт кәмпит шықты. «Жаны жапырақ боп қалбалақтаған байқұсым-ай. Бұлар не боп жатыр деп ұшқансың-ау берi. Қанатымен су сепкен қарлығашым! Қайыр тiлеп тапқаныңды аузыңнан жырып, бiзге әкеле жатыр ма ең?! Әлде ажалдың тықырын сезiп, қараңғы түн, қарлы боранға қарамастан, айдалада қарға-құзғынға жем болмай бiр уыс топырақ бұйырсын, қастарына барып көз жұмайын деп асықты ма екен? Жарты дүниенi шарлап келiп жығылған жерiң осы болды ма, жарықтығым! Жүз қадам жерге жете алмай құлағаның ба? Зейнеп те өстiп бiр қалтарыста жатқан шығар?!» Көз қиығынан қаша жөнелген ып-ыстық қос тамшыны жеңiмен сүртiп, танауын қорс еткiзiп бiр тартып қойды.

	Белiндегi қыл шылбырды шештi де, мәйiттi қолтық астынан орай iлiп ауылға қарай сүйрете жөнелдi. Кекжиген басы анда-санда ши бұтаға тiрелiп кедергi жасағаны болмаса, қауқиған денеде түк салмақ жоқ екен, қар бетiмен жеп-жеңiл сырғып келедi... «Қалай жерлесе екен? Жота басындағы зиратқа апарғанмен қайтып көмедi? Отын апарып күндiз-түнi өртесең де кiсi бойы тоң оңайшылықпен жiбiмес. Оның бәрiн iстеп жүруге бұның шамасы қайсы? Құдай-ау, жаз шығып, жер жiбiгенде өлген де бақыт екен ғой! Қайырымды адам жолықса, қиналмай бiр уыс топырақпен бетiңдi жауып кетпей ме!..»

	Есiк алдындағы иен қораның бұрышында үюлi көң жататын. Ары ойлап, берi ойлап мәйiттi сонда әкелдi. Тiрлiк болса, жер жiбiген соң дұрыстап көмер. Әзiрге қарға-құзғын шоқып қор қылмаса болды ғой. Жаз шыққанша бұзыла қоймас. Бiр қабат шөп-шалаң жауып, үстiн жұқалап қана көңмен бастырды. Сонан соң төмпешiктiң шетiне тiзрелей кеттi де зарлатып құран оқыды. Тiрлiкте ищай деспеген аяулы адамы алдындағы ең соңғы парызын жөндеп өтей алмаған дәрменсiздiгiне күйiнгендей даусы құмығып, көзi жасаурап барады. Қалтырай жайылған алақан жақындай-жақындай бетiне жабысып, бiр дем үнсiз отырып қалды.

	Ертеңiнде қараса, өлiк ашық жатыр, үстiн жапқан шөп пен көң жан-жаққа шашылып қалған. Қоң етiн әлде не ойып үңгiп тастапты. «Қасқыр ма екен? Жұлқылап шетiнен қарпымай, жылы-жұмсағына ғана тиiскенiне қарағанда, тоқ қой шамасы. Әлде ендi үңгiп кiрiсе бергенде тықыр-сықырдан секем алып, тұра бездi ме? Әй, жауыз-ай, аузың қанға бөгiп сен қарық болдың ғой биыл! Талай бағлан мен бекзаттың ең болмаса он екi мүшесi тұтастай қара жердiң қойнына бұйырмай, жұлма-жұлма сенiң аузыңда кеттi-ау!»

	Бетiн жабайын деп оқтала бердi де, көңiлiне оқыс бiр ой оралып, iркiлiп қалды. «Тоқта, көңмен көмгеннен не пайда, бәрi бiр ашып алмай ма? Дәнiккен неменiң тағы айналып соғары сөзсiз. Одан да айла жасап, қолға түсiрудiң жәйiн неге ойламасқа? Шiркiн, семiз тайынша сияқты iркiлдеп тұрған шығар. Оның сәтi түссе, жаз шыққанша мұртын балта шаппас...» Азуы ырсиып сiлейiп жатқан өлi арлан көз алдына елестегенде, қанды шеңгелі жалаңдап әне-мiне тарпа бас салғалы тұрған ажалдан қапысын тауып құтылып кеткендей, қуаныштың ып-ыстық толқыны көкiрегiн кернеп кеттi.

	Шошаланың iшiнде тот басқан қасқыр-қақпан жататын. Зыр жүгiрiп барып соны алып келдi. Ендi оны құру күш болды. Құлағын басуға әлi келер емес. Ары әуреленiп, берi әуреленiп әбден қан сорпасы шықты. Дағдарып тұрғанда ақыл келгенi: Жуантық бiр қаданы алды да, бiр ұшын iргеге тығып, екiншi жағын тiзеге салып басып қалып едi, серiппе оп-оңай төмен сырғыды. Қаданың ұшын жiбермей басып тұрып, екiншi серiппенi сығымдай қысып, өлдiм-талдым дегенде шаппаны жазған. Қақпанды мәйiттiң жанына жақындатып, бетiн жұқалап көңмен жасырды да, шынжырдың ұшын дiңгекке байлады.

	Неге екенi белгiсiз, қақпанға қасқыр түсетiнiне еш шүбәсi болған жоқ. Көрер таңды көзiмен атқызды. Шыдамсызданып түн iшiнде бiрер мәрте сыртқа шығып байқамақ болды да, маңайлап жүрген көкжал болса, аяқ дыбысынан секем алып, жуымай қояр деп қорқып, өзiн өзi әзер тежеген. Пыс-пыс еткен баласын бауырына тарта түсiп, не бiр әдемi қиялға шомды. «Жаратқанның кеңдiгiн қойсаңшы. Аштықтың тырнағынан аман қалам деп кiм ойлаған? Бұлқынарға қайран жоқ, не салса да көнiп, тағдырдың ноқтасына бас сұғып отырғанда, құдiретi күштi тәңiрдiң, мiне, несiбесiн алдына тосқанын көрмейсiң бе! Енді ажал – аузы алты қарыс арыстан болса да бiр құтылуын құтылды. Құтылғаны емей немене, қақпан аузы қанды боп қасқыр соқса, атан өгiз сойып алғанмен бiрдей емес пе. Тек соны игiлiгiне бұйыртқай. Тұздап, сүрлеп қойса бұзыла қоймас. Қарттың дорбасындағы тарымен араластырып үнемдеп жесе, екеуiне талайға жетер талшық қой. Жазға бiр iлiксе, арғы жағын көре жатар. Қазiр өлтiрмеген құдай, онда да бiр нәсiбiн бұйыртар».

	Жақсы үмiттiң әлдиiнде талықсып жатып, таң қылаң бере кiрпiгi iлiнiп кеткен. Бiр кезде селк етiп көзiн ашып алса, күн шығып қойыпты. Апыл-ғұпыл кездiгiн қонышына тығып, сыртқа ұмтылды. Жүрегi дүрс-дүрс соғып, иә, сәт, иә сәт деп Жаратқанға жалбарынып келедi.

	Ескi қораның табалдырығынан атай бердi де, екi көзi атыздай болып шалқасынан түсе жаздады. Өлiктiң жанында ұзынынан сұлап еңгзердей бiреу жатыр. Күнi бойғы тәттi үмiттен оп-оңай айырылып қалғанына көнгiсi келмей, бет-аузын жүн қаптаған ұйпа-тұйпа басты қасқырға қанша ұқсатқысы кеп емексiсе де ұқсар емес. Кiсi дегенде, бөтен бiреу болса екен-ау. Күнде көрiп жүрген Қазидың өзi. Ұйысқан қыл-қыбырдың арасынан сол жақ бетiнiң ұшындағы ай тыртық «ал қайтесiң, менмiн» деп бедiрейiп тұр. Екi қолы бiлезiктен қақпанға түскен екен, оң қолындағы қайқы жүз қара сапы уысында қатып қалыпты. Жан бермек оңай ма, ышқынып арпалысқан-ау, айналаның қорыс-қопасы шығып, етiктiң өкшесi сырған тонның бетi жолақ-жолақ боп ырсиып жатыр ағарыңдап. Кешегi әдiсiне салып таяқпен серiппенi басып өлдiм-талдым дегенде өлiктiң қолын әзер қақпаннан босатқан. Пышақты алмақ болып қанша әуреленгенмен тас боп қатқан уысты жаза алсайшы. Әбден дымы құрыған соң сүйретiп әкелiп қарттың қатарына жатқызды. «Құдай кешсiн» дедi iшiнен күбiрлеп. Қалың ғып отырып екi мәйiттi көңмен көмдi. Сөйтiп, қайтсем тiрi қалам деп жанталасқаны болмаса, жан адамға қиянаты жоқ Қази байқұс шеңгелiнен қан сорғалаған қарақшы сияқты қолына тас қып пышақ ұстаған күйi қара жердiң қойнына кеттi. Қазiр өлген де, өлгендi көрген де түк емес қой. Тек осы бiр ерсi жәй тағдырдың қиянатындай көпке дейiн дық болып, көңiлiнде тұрып алғаны.

	...Түс ауған шақ едi. Нұрбек анандайдағы өлiктi айналып ұшып жүрген қарғаның қонуын күтiп қораның қалқасында тығылып тұрған. Қай жағынан шыға келгенi белгiсiз, сықырлаған дыбысқа жалт қараса ат-шаналы бiреу ағызып өтiп барады екен. Қайқы бас кәшауаның биiк арқалығынан көк тымақтың төбесi ғана қылтияды. Жирен аттың сауырынан шыққан бу будақ-будақ. Қала жақтан келе жатыр-ау, шамасы. Өкiл ме екен? Ағызған күйi Әубәкiрдiң үйiне қарай бұрылғанда, осы жорамалы беки түскен. «Өкiмет адамы ғой, бiр жәрдемi болар, өз аузымнан арыз-арманымды айтайын. Шапанымды шешiп алмас». Нұрбек рогаткасын қалтасына салды да, асыға басып шананың соңынан емпеңдедi.

	Есiк алдында ақи көз бала жүр екен, мейманды көре сала: «Оһо, Мұсабай келе жатыр!» – деп сүйіншi сұрардай даңғырлап iшке енiп кеттi. Жирен ат көк қақпаға тұмсық тiрей тоқтаған. Кептелiп қалғандай шанадағы адам орнынан ырғалып-ырғалып әзер тұрды да, жерге түстi. Бойынан ені жалпақ па, қалай? Саба қарыны iрк-iрк етiп қайқаңдаған бiреу. Талтайып тұрған күйi әдемi қияқ мұртына қатқан сауыс-сауыс мұзды саусағымен жiбiтiп ала бастады. «Япыр-ау, осындай кезде мұндай да семiз адам болады екен ғой. Күйiне қарағанда, дөкей бастықтардың бiрi шығар. Үйге кiрiп кетпей тұрып тiлдесiп қалайын». Нұрбек таянып келiп, сол қолын кеудесiне апара басын идi:

	– Ассалаумағалейкүм!

	– А... Тiфу... Уағалей...

	– Рақым ете гөрiңiз, бастық жодас. Жоғарыдан келген уәкiлсiз ғой, арызымызды сiзге айтпаған да кiмге айтамыз...

	Жуан сары күржiк мойнын оқыс бұрып, «не тантып тұрсың» дегендей үдiрейе қарады. Оған мән берiп жатқан Нұрбек жоқ.

	– Қынадай қырылып бiттiк қой, ағатай-ау. Бiздiң жәй-күйiмiздi ойлайтын адам бар ма, жоқ па?..

	– Мен – бастық та, уәкiл де емеспiн, – дедi, жуан сары мұздан арылған мұртын жеңiмен сүртiп. – Әукеңнiң үйiне келген жәй бiр қонақпын.

	– А... Уәкiл деп қалсам.... – Нұрбек салы суға кетiп төмен қарады. Етiгiнiң тұмсығымен қасат қарды тепкiлеп, адам баласы ғой, аяушылық жасап қолыма бiрдеңе ұстатар, не ақыл қосар деп дәметкендей мұңын шағып мiңгiрлеп тұр: – Шынымен бұл зауалдан құтылу жоқ па? Өзiм өлсем өлейiн. Шиттей жалғыз жарығым тiрi қалса екен деймiн. Не iстесем екен?..

	– Не iстеушi ең, асырай алмасаң, балаңды үкiметтiң бағымына бер. Зеренде аш-жалаңаш жетiмдердi күтетiн үй ашқан көрiнедi. Осы маңайдағылар балаларын сонда апарып жатыр дейдi ғой. – Сонан соң жанына жақындап келiп, даусын құпиялай: – Аузыңды ашып отыра берсең, әрине арам қатасың! – дедi көзiн ойнақшытып.

	– Сонда не iстеймiн?

	– Тiрлiк iстеу керек. Алтын, гауһар сияқты асыл заттар болса, тары-талқан табылады. Құмаштың базарында танысым бар, көмектесейiн.

	– Ондай зат қайдан болсын...

	Осы кезде есiк әндете ашылып, iштен «О-о, Мұс-еке!» деп мата өлшеген саудагердей құлашын керiп Әубәкiр шыға берген. Мұсекесiн, бiрақ, құшқалы, қысқалы ұмтылған құшақ жол ортада шашылып кеттi. Мұны көрiсiмен қабағы кiлт түйiлiп:

	Әй, сен мұнда неғып жүрсiң? Қайқай, кәне! – дедi қолын сiлтеп. Нұрбек жалтақ-жалтақ жасқана қарап терiс айналды. Басы салбырап iлбiп келедi. Осы жуан қарынды шырамытқандай. Қай жерден көрiп едi? Бет әлпетi, киiм киiсi емес, тек осы жуан қарыны таныс сияқты. Тоқта, тоқта, Құмаштың базарында көрген екен-ау... Иә, дәл оның өзi!.. Мұрнағы жылы күзде Сұлтанғали марқұм екеуi оны-пұны алмақ боп базарға соққанда, осы қу ең шеткi жаймада жалаңдап өрiк-мейiз сатып тұрған. Қос уыс мейiздi табақшаға салар-салмаста таразының басы шошаң ете қалғанда Сұлтанғали:

	–Әй, андағы арам қарыныңды тарт. Iшiндегi боғын да қосып өлшейiн деп пе едiң? – деп қамшының сабымен түртiп қалмап па едi. Жанай өтiп бара жатқан бiреудiң: – Әй, Мұсабай, имансыз бәтшағарсың-ау! – деп бас шайқағаны да есiнде. Иә, бұл сол Мұсабай! Жарбитып ескi күпi киiп алғаны несi жәдiгөйдiң? Жол торыған ұры-қарақшы көп, «е, мұны қойшы, жыртық шапанды мүсәпiрден не шығады» деп ойласын деген қулығы ма екен?

	Күндiз қаңғалақ қағып жеп-жеңiл зырлап келген шана кешке қарай сықыр-сықыр ауыр қозғалып, түн қойнына сүңгiп бара жатты...

	Бiр жұма өтер-өтпесте аяғының басы жансызданып iсiк жүре бастады. Өз-өзiнен ұйып, икемге келер емес. Аштықтан басқа ауруы жоқ сияқты едi, бұл не сонда? Қайдағы-жайдағы есiне түсiп зәресi ұшты. Бойда әл жоқ, көп жүргеннiң әсерi ме деп, аяғын шоқтың табына қыздырып уқалап та көрдi. Тырнақ асты көгiс тартып, башпайлары баржиып кеткен. Қызыл асыққа дейiн тұтасқан iсiк. Саусақ ұшы батқан жер қан жүгiрмей көпке дейiн ақ шұқанақ боп бозарып тұрып алады. Жылы суға салып, ысқылап.. бiлген ем-домының бәрiн iстедi. Бiрақ қайтудың орнына көлкiген iсiк күн сайын өршiп өрлеп келе жатқандай.

	Сасқалақтаған кезде әнеукүнгi Мұсабай саудагердiң: «Зеренде жетiмдердi бағатын орын бар», дегенi есiне түстi. Мына айналасын тұмшалаған қара түнекте жылт етiп жанған әлсiз шырақ сол.

	«Иә! – дедi төбеге тесiрейген күйi күрсiнiп. – Жаман айтпай жақсы жоқ. Бойда әл-қуат барда ептеп қалаға жетiп алғаным жөн. Сәтi түссе баламды өкiметтiң бағымына берермiн. Ондай сенiмдi қолға тапсырып көз жұмсаң өкiнiш не? Егер өстiп әне-мiнемен жүргенде, бiр-ақ күнде сылқ етiп тұра алмай қалсаң...» Сумаңдаған сұп-суық ойды ары қарай қаузауға жаны түршiктi.

	Баласын жылы орап қол шанаға отырғызды да, елең-алаңнан жолға шыққан. Жалтақ-жалтақ артына қарап қояды. Ендi қайтып орала ма, жоқ па, құдай бiлсiн. Қызық-шыжығы аралас азды-көптi ғұмырына куә болған мекенi қоңырайып соңында қалып барады. Тоқал тамның төбесiндегi мұржа сорайып көзге ерекше шалынады. Күндегi будақтап ұшып жататын бұйра түтiн жоқ. Оты өшiп қараң қалған көп үйге тағы бiр шаңырақ қосылғаны ма? Жаңа үйден шығарда Ақтұйғынның басы iлiнген қадаға барып аз-кем аялдаған. Қу бастың қуысында ызыңдаған жел күңiренген зардай ұзаған сайын өршiп, көпке дейiн құлағынан кетпей тұрып алды.

	Бiр күн иен қалған үйлерге, бiр күн жол шетiндегi маяға, түнеп, iлiнiп-салынып бесiншi күнi таңартең Зереннiң шетiне де iлiктi-ау. Қала, қала дегенге бас-аяғына көз жетпейтiн бiрдеңе шығар деп ойлаған. Айналасын тау қоршаған қазан шұңқырдағы ұйлыққан үйлердiң аумағы орыс деревнясының екi-үшеуiндей-ақ қана. Бiрақ машина жүредi екен. Тiптi, әне, тұмсығы түтiндеген поезд да ақырып-бақырып көшенiң қақ ортасына енiп барады.

	Қыр басынан қарағанда, осы көрiнiс қайнаған тiрлiк нышанындай көңiлiне жылылық ұялатып едi, қала, бiрақ табалдырығын аттар-аттамастан сұрықсыз суық жүзбен қарсы алды. Үлкен бiр көшенi айнала бергенде, өз аулындағы таныс сурет қайта жолықты: ауыздарын тұмшалап ақ шүберекпен таңып алған екi еркек серейген өлiктi екi сирағынан дырылдатып сүйреп келедi. Жол шетiнде көлденеңiнен тақтай сап, қанаты кеңейтiлген ат-шана тұр. Үстi айқасқан өлiк. Додырған қара шаш, ұйпа-тұйпа қара сақалдар желдiң өтiнде желп-желп етедi...

	Сұрай-сұрай iздеген жерiне де жеттi. Қала шетiне салынған бiр қабатты ұзын ақ үй екен. Биiк сылама дуалдан қар басқан итарқа жал сияқты ұзыннан-ұзақ шұбалып шатыры ғана қылтияды. Сықырлауық көк қақпаны имене ашып iшке енген. Ат шаптырым аула жым-жырт. Самсаған терезелер мынау кiм деп жан-жағынан анталаған көздей әсер еттi. Кiбiртiктеп адымы ашылар емес. Табалдырыққа тақап келгенде жылап, шулаған балалардың ию-қию даусы құлағына шалынды. Әубәкiр: «Кеңсеге бас киiмiңдi шешiп, есiк қағып кiру керек» деп, баса көктеп жетiп барғанда талай ежiреңдеген. Бұл жатқың тәртібі қалай екен? Сырланбаған қарағай есiктi тоқылдатып қағарын не тұтқаға жармасарын бiлмей тыпыршып қалған. Сол арада есiк сықырсыз ашылып, босағадан егде тартқан арықша сары әйел сығалады. Кiсiкиiк сияқты түрiмдi көрiп шошып кете ме деген, тiптi селт еткен жоқ. Күнiне жүз ұшырататын танысына қарағандай, бас-аяғын жайбарақат бiр шолып шықты да:

	– Сiзге не керек? – дедi. Артынша не керегiн айтқызбай бiлiп, iшке қарай дауыстады: – Ирина Никифировна, тағы бiреу келiп тұр?

	Арғы жақтағы дауыс күйзеле шықты:

	– Ой, құдайым-ай!.. Кiрсiн деңiз.

	– Жүрiңiз.

	Нұрбек баласын жетелеп табалдырықтан аттады. Қуықтай ұзын дәлiздiң iшi ала көлеңке. Томпаңдап алдына түскен сары кемпiр түкпiрдегi ашық тұрған есiктi иегiмен нұсқап:

	– Осында тұра тұрыңдар, – дедi де, өзi басқа бiр есiкке кiрiп кеттi. Шағын ғана бөлме. Екi темiр төсектiң ортасына ұзын үстел қойылған. Үстi ыбырсыған қағаз. Төсектiң басына бiр-бiр ақ сүлгi iлiнiптi, басқа артық мүлiк жоқ. Жiлiншiгi сыздап, босаға жақтағы екi ескi орындықтың бiрiне отыра кеткiсi келсе де, батылы жетпей есiк аузында қаққан қазықша қалшиып тұр. Сол екi арада ақ желеңiн жүре түймелеп, жиырманың о жақ, бұ жағындағы бiр ақ сары бойжеткен кiрiп келдi. Жүзi шаршаңқы. Самайдағы бұйраланған аппақ қос уыс шаш жап-жас өңiне жараспай көзге бiр түрлi оғаш шалынады екен.

	Амандасқан соң орындықтың бiрiн үстелге қарай жақындатып:

	Отырыңыз, – дедi. Өзi үстелдiң төргi бетiндегi орындыққа жайғасты. Сөздi неден бастарын бiлмегендей, саусақтарының буынын сытырлатып үзіп бiр дем үнсiз қалды. Жақ еттерi шақпақтанып бүлк-бүлк етедi. «Басыма пәле болдыңдар ғой», деп ыза болып отыр ма? Көкшiл көзiн терезеге қадаған күйi жымдасқан жiңiшке ерiндерiнiң жiгiн жазды:

	– Қай жақтан келдiңiз?

	– Құмаш ауданына қарасты «Қызыл Ту» колхозынанбыз.

	– Түу сол жақтан келiп жүрсiздер ме?

	– Басқа шара болмаған соң қайтемiз, шырағым.

	– Куәландыруыңыз кәне? – дедi қыз оң қолын созып.

	– Ол немене?

	– Мына баланың жетiм екенiн растап ауыл советтерiңiздiң берген қағазы.

	– Жетiм емес, өз балам!

	Бойжеткен орындыққа шалқайып басын шайқады:

	– Жоқ, қабылдай алмаймыз.

	– Неге?

	– Негесi сол, бiз тек жергiлiктi Өкiметтiң қағазы бойынша ғана аламыз. Әйтпесе азық-түлiк бермейдi. Қайтып асыраймыз?

	– Шырағым-ай, бiр жәрдем етсеңшi!

	– Еш мүмкiндiк жоқ. Онсыз да жүз сексен орынға үш жүз бала алып отырмыз.

	– Үш жүз бала сыйған жерге, үш жүз бiрiншi де сияр?

	– Жоқ, болмайды, ағасы. Айттым ғой, тек жолдамамен келген жетiм балаларды аламыз!

	– Шырағым-ау, жетiмнен мұның несi артық? Қарашы, мiне, түрiне. Артымнан ерген жалғыз тұяқ едi, бұдан айырылсам не болғаным? Қайда апарам ендi, өлтiрiп алам ғой. Кеудесiнде шықпаған жаны ғана бар. Мiне, көршi өзiң! – Көзi шүңiрейiп, құр сүйегi саудыраған сәбидiң жүзiн көрсе, жүрегi жiбiр деген оймен Нұржанның құлақшынын шешiп, шапанының түймесiн ағыта бастап едi, сары қыз:

	– Жоқ! Жоқ! Жоқ! – деп шаян шағып алғандай шар етiп ұшып тұрды да, үстелдың үстiн жұдырығымен бiр қойып, қайта орнына отыра кеттi. – Жоқ, көргiм келмейдi, көргiм келмейдi! Кетiңдер! Кетiңдер! Кетiңдер! – Басын төмен сап тұқырайған күйi қалш-қалш етедi. Тас түйiлген қос жұдырығы көкпеңбек боп, тамырлары шодырайып кеткен, үстелдың бетiн үстi-үстiне төпештеп жатыр. – Құдайым-ай, бұл не жазаң. Осылардың қасiретiн көруден басқа жазғаның жоқ па маңдайыма!

	Жалынып, жалпайсам адам баласы ғой, рахымы түсер деген дәмесi жайына қалды. Талмасы бар адамдай қыздың көгерiп-сазарып өз-өзiнен қалшылдаған түрiн көрiп, шошынғанынан орнынан ұшып тұрды. Баласын жетелеп есiкке қарай бұрыла берген. Қыз:

	– Ильинична! – дедi әлде кiмге дабыстап. Томпаңдай басып әлгiндегi кемпiр келдi.

	– О не, Ирочка?

	– Менiң түстiк тамағымды мына екеуiне бер. Iшсiн де кетсiн!

	Жүрiңдер, – деп сары кемпiр тыпырлап алға түстi. Асханаға әкелiп, екеуiнiң алдына екi жапырақ қара нан. Екi стакан қара шай мен түбiне шөкiмдей ғана тары ботқа салынған екi темiр тегеш қойды. Өзегiн жыландай жалап жалаңдаған аштық бол-болдың астына алып асықтырса да Нұрбек ерекше бiр шыдамдылықпен сабыр сақтап, стакандағы шайды ғана сораптап отыр. Бiр неше айдан берi ыстық тамақ көрмеген бала бiрден бас салған. Нанды да, ботқаны да көздi ашып-жұмғанша қылғытып қойды. Тегештiң түбiн жалап өлiп барады. Жұмырына жұқ болмағандай «тағы да бер, әкел», деп бақырып-шақырып қиғылық салсын сол жерде. Босағадан ұстап тыртысып, жүр дегенге көнер емес. Сүйрегендей боп сыртқа әзер шығарған. Сары кемпiр сырп-сырп басып қақпаға дейiн ерiп келдi. Кiнәлi адамдай күбiр-күбiр етедi:

	– Қарағым-ай, қайтайiн. Қолымнан не келедi менiң. Бұл да бiр зауал болды ғой!.. – деді құмығып.

	«Қаңғығанда ендi қайда бармақ. Бiлмеген, көрмеген қаланың қай қуысын тiмiскелейдi? Тамақтан өтер талғажу табылса, бағанағы көше-көшеде жайрап жатқан өлiк не? Бекер-ақ қозғалған екен жылы орнынан. Өз ошағында, басқа болмаса да қара суын қайнатып iшер едi ғой. Қайтып барам дегенше сүйегi жолда қалар. Өзiн қойшы, неге де болса көндiккен бас. Балтырға шауып көлкiлдеген iсiк мынау, қаншаға барар дейсiң. Бәрiнен бұрын мына қу жалғыздың күнi не болар екен?!» Ойы – отыз, қиялы – қырық боп, қақпа алдында теңселiп жүрдi де қойды. Кiшкентай алаңқайдағы қардың бетi қиыр-шиыр. Ақ қағаздың бетiне түскен мағынасыз шимай сияқты. Сол сенделiспен түс ауған. Кенет көңiлiне бiр ой сап ете түскенi. Баласын қолынан ұстады да, дедектеген күйi қақпаның жанына алып келдi.

	Нұржан, көкешiм, құлыным! – дедi құлағына еңкейiп. – Жаңағы әйей апаны көрдiң ғой. Соған барсаң, нан бередi, көже бередi. Тоясың. Үйге кiр де, шықпай жатып ал. Ұқтың ба? Кәне, бара ғой... – Темiр есiктi ақырын ашып, енгiзiп жiбердi. Тамақтың атын естiсiмен-ақ жұлқына жөнелген бала бұны керек қылатын емес. Артына қараған да жоқ. Бiр жығылып, бiр тұрып әлсiз аяғын әзер қозғап, қалт-құлт етiп кетiп барады. Бұл саңлаудан сәл сығалап тұрды да, аулаққа қарай қаша жөнелдi. Тапырақтап барып анандайдағы бiр ескi үйдiң қалқасына тығылды. Жүгiргендiкi ме, әлде не болар екен деген қорқыныштан ба, жүрегi тыпырлап кеудесiне сияр емес. Тасадан баспалап қарап тұр. Iле-шала көк есiк шалқалай ашылды да, iштен екпiндей басып әлгiндегi қартаң әйел шықты. Нұржанды бiлегiнен ұстап алған. Әйел жұлқылап берi тартса, бала тырмысып ары тартады. Жан-жағына алақ-жұлақ қарап, қашып бара жатқан бiреуге дабыстағандай:

	– Әй, әй! – дедi айқайлап. – Қайдасың? Балаңды неге тастап кеттiң? Мә, мә, ал! Аш-жалаңаш жетiмнiң жылағаны мұнсыз да жетедi. Әй, әй, берi кел... Көрiнбейдi ғой, шынымен кетiп қалғаны ма? Қап, құдай-ай, жер соқтырып кеттi-ау, ендi қайттiк? Тiрiдей өз баласнан өзi безген бұл не заман, Жаратқан-ау!.. – Екi санын кезек сабалап, басын шайқап, бiр шама тұрды да, баланы жетелеп қайта iшке беттедi.

	Нұрбек мең-зең. Қайтер екен деп ұстараның жүзiндей қылпылдап тұрып қара терге түсiптi. Иығындағы таудай жүктi аударып тастағандай. «Уһ!» деп тұрған жерiнде сылқ етiп тiзерлей кеттi. Езуiнде болмашы күлкi жүгiрдi. Өне бойын сал-сал бiр бойкүйездiк меңдап барады. Қалғығандай бей-жай хал, бiрақ, ұзаққа созылған жоқ. Сумаңдаған суық ой көкiрек түкпiрiнен жылт еткенде, санына бiз сұғып алғандай қайта ұшып тұрды. «Аналар қазiр бәрi жабылып iздесе, бұл жерден ұстап алады ғой!» Үй-үй, ағаш-ағаштың арасын тасалап бүкеңдей жөнелдi. Көк қақпаның алдын көз шалатындай жерге барып бiр-ақ еңсе көтерген. Бедiрейген есiкке жалтақ-жалтақ қарайды. Әзiрге даңғыра қағып, сыртқа жүгiрiп шыққан ешкiм жоқ, не болса да iшiнде болып жатыр.

	Бiрте-бiрте күдiгi сейлейiн дедi. Iле-шала шулап шықпаған кiсi ендi шыға қоймас. Сонда да жiпсiз байланып, көк қақпаны алыстан шолып ұзақ жүрдi. Күн екiндiге ауды. Сонда ғана баласының барған жерiне балдай батып, судай сiңгенiне көзi жетiп, көңiлi орнына түскен.

	Бетi ауған жаққа қаңғалақтап жүрiп келедi. Бiр қараса, қаланың сыртына шағапты. Бет-алды – бұдырсыз кең жазық. Қапталында серең-серең еткен дiңгектей өзiнiң көлеңкесiнен өзге ақ қар тұмшалаған айналада қыбырлаған ештеңе жоқ. Азынаған жапан түз. Өзiнiң көкiрегi де дәл қазiр осындай ой-сезiм, үмiт-тiлектен ада, үңiрейген кеуек бiрдеңе сияқты. Сұп-суық жел кеулеген бос кеңiстiк. Япырм-ау, неге селт етпейдi, неге серпiлмейдi? Осы уақытқа дейін кеудесін өпге сүйреп, мұқалтпай, талай қанды қыспақтан алып шыққан қажыр-қайраты қайда? Соңғы тамшысына дейiн сарқылып бiткенi ме? Бұрандасы босаған ойыншықтай өне бойы былқ-сылқ. Аяқ-қолы еркiне көнер емес. Құйын ұйтқыған ақ қардың үстiне құлай кетуге пейiл. Жанын шүберекке түйiп, тiс-тырнағымен тырмысып арпалысып келсе – соның бәрi тек баласы үшiн ғана екен, дiрiлдеп-қалшылдап, артымдағы жалғыз тұяқтан айырылып қалмайын деп қана өмiр сүрiптi. Ендi, мiне, кiшкентай қарашығы өлмес күнiн өзі көредi-ау деген медет көңiлiне орнаған соң жан дүниесiн тастүйiн ұстап тұрған бiр сиқырлы серiппе сырт етiп үзiлiп кеткен тәрiздi. Бей-жай. Санадағы саңлау бiтелiп, меңiреу, топас бiр күй меңдеп алған. Мынау жалған дүниеде ендi оған ештеңенiң керегi жоқтай, бәрiнен жерiп, бәрiнен қажып бiткен. Бiр күн де болса жарық дүниенiң дәмiн татайын деген түйсiк-тiлек санасынан мүлде сызылып қалған. Үмiт қуалап ұмтылғысы, талпынғысы келмейдi. Атағының өзiмен-ақ алты қырдың астынан тiтiркенткен аждаһа ажалдың бұл үшiн шегiрткелiк сұсы қалмапты. Қайта, алатын құдай шыбын жанды қинамай алсыншы, мына ит тiрлiк-азаптан тезiрек құтылсам екен дейтiндей.

	Бiр басып, екi басып, төбе басына тамғалы тұрған қызыл тамшы – Күнге қарай тәлтіректеп келедi. «Әне бiр жол шетiнде қарайған не? Шөмеле екен ғой. Сонда барып жантая кетсе болды. Одан ары не болса, ол болсын...» Аяғынан жан кетiп қозғалтар емес. Таяқ тастам жерге шайқалақтап зорға жеткен. Кiсi сиярдай шөмеленiң шетiн үңгiп жаймалады да, сылқ етiп құлай кеттi. Жусан мен көк мияның бұрқыраған исiнен басы айналып, көзi бұлдырап барады. Сол иiстен iшiндегi жыланы өре түрегелгендей, айыр тiлiн өзегiне қадап солқылдата жөнелдi. Денесi бiр ысып, бiр суыды. Ернiн қырши тiстеп, домаланған күйi үнсiз жатыр.

	Кенет әлде не сыбдыр еткендей болды. Қайтып тұрмасқа, қозғалмасқа тас-түйiн бекiнсе де, еркiнен тыс бiр күш орнынан жұлып алды. Олай-бұлай қараймын дегенше, құлағы дөңгеленген, ұзын құйрық қара тышқан сып етiп шөптiң арасына сүңгiп кеткенi. Нұрбек атылып кеп сол тұсты қос қолымен бас салды. Шеңгелдеп қысып суырып алған шөптi ақырын жазып едi, ештеңе жоқ. Есi шығып апыр-топыр үңги бастады. Тiзерлеген күйi уыс-уыс шөптi жан-жағына бұрқыратып шашып жатыр, шашып жатыр. Қазiр ұстап алатындай жүрегi аузына тығылып, қолдары дiр-дiр етедi. Кiшкентай шөмеленiң лезде қорс-қопасын шығарды. Қуыс-қалтарысты тiнткiлеп алай да шиырлады, былай да шиырлады. Сонда да қояр емес. Еңбектеген қалпы ана жердi бiр, мына жердi бiр бас салып арпалысқа түсуде...

	Бiрте-бiрте айналасының бәрi бұлыңғыр елеске айналып, шатаса бастады. Көз алдынан мың-сан елес көшiп, не iстеп, не қойып жатқанын бiлмейтiндей. Жаңағы қара тышқан бiресе қоян, бiресе қой, ендi бiрде құлағы едiрейген бұзау боп елестеп кетедi. «Шiркiн, қазiр алып соғып бауыздап, ыстық қанын қорқыратып сорар ма едi!» Әне ұстаймын, мiне ұстаймын деп ұмтылғанда, зым-зия ғайып боп кетерiн қайтерсiң. Аспан астын есiрiк айқайға толтырып алас ұрып жүр.

	Айдалада ұлып қарлы құйын ұйтқиды. «Жо-жоқ, бұл жал-құйрығы желбiреп желдей жүйткiп жүрген өзiнiң Ақтұйғыны ғой. Жеттiң бе, жануарым! Сенен айырылғалы мен бейбақ не күн кешпедiм... Түу, жануарым, қандай семiргенсiң? Кәне, сауырыңнан сипайыншы... Жо-жоқ, дiр-дiр етiп төңкерiлген сенiң сауырың екен десем, мынау мұп-мұздай қардың бетi ғой! Ойбай-ау, қайда кеттiң? Жал-құйрығың жайылып аспанға ұшып барасың ғой? Қалықтаған ақша бұлт дерсiң тiптi. Тоқта, ең болмаса, мына шұбатылып ұйтқыған құйрығыңнан ұстайын, ала кетшi менi. Қор болдым ғой әбден, құтқаршы мына азаптан».

	Екi қолын көкке жайған күйi ұмтылып тұра бердi де, кекжең етiп шалқасынан түстi. Ақ боран – Ақтұйғынның желбiреген жал-құйрығы қисайып, көгiс тартып бара жатқан жүздi сипай бердi, сипай бердi...

	***

	Өлi даланы кебiн боп ораған аппақ қарды қақ айыра ұбап-шұбап, бiр топ қарайған келедi. Салт аттысы бар, шаналысы бар ұзын саны – он шақты адам. Бұл – үкiмет тарапынан жедел түрде құрылып, аштарды құтқару үшiн ауыл-ауылды аралауға шыққан «көмек комиссиясының» керуенi едлi. Көш басындағы ақ боз атты, ықшам киiнген жiгiт ағасы шашылып жатқан шөмеленiң тұсынан өте бере тiзгiн тежедi:

	– Әне бiр қарайған не? – дедi қабағын алақанымен қалқалап. – Айналасында қарғалар ұшып жүр ғой?

	Үлкен қара тонның жағасына мұрнын тығып көзi ғана жылтыраған ақсұр жiгiт күңк еттi:

	– Не болсын, өлiк шығар.

	Көш бастаушы тiл қатпастан аттың басын солай қарай бұрды. Азық-түлiк, дәрi-дiрмек тиелген үш шана жолдың үстiнде қалды да, салт аттылар iркес-тiркес соңынан ердi.

	Екi қолы көкке созылған күйi серейiп қатып қалған. Айдаладағы қураған қос түбiр сияқты. Екi көздi қып-қызыл ғып үңгiп құнжыңдап жатқан үлкен қарақұс аттылар жақындай бергенде қанатын самарқау қағып ұша жөнелдi. Атын оқыс тебiнiп қалып, бiраз жерге шоқытып барған жалба тымақты бiреу «қап, сенi ме!» деген кiсiше далақтап, аспанға жұдырығын бiледi.

	Өлiкке жете бере жерге түсiп, бәрi үн-түнсiз ошарыла қалған. Бастықтың iстегенiн қайталап бiрi құлақшынын, бiрi тымағын шешiп жатыр. Жұрттың артын ала тұрған еңкiш жаурын, ажарлы кiсi ғана биiк түлкi тымағын шешкен жоқ. Ернiн жыбырлатты да, шоқша сақалын саумалаған болып, оң қолымен бетiн сипады. Бастық құлақшынын қайтадан киiп жатып шеттеу тұрған дембелше жiгiтке иек қақты.

	– Әу, Ерғали. Мынау түнде қонған колхозымыздың жерi ме?

	– Иә, Николай Исакович.

	– Демек, бұл «Социализм» колхозының жерiндегi жүз жетпiс үшiншi өлiк де. Ұмытпай жазып қой.

	– Қазiр, Николай Исакович... Мына өлiктi не iстеймiз?

	– Бiр қабат топырақпен болса да бетiн жабайық. Обал болады! – дедi түлкi тымақты кiсi бастықтың алдын орап. Исакович сыңар езуiнен мырс еттi:

	– Ақ қар – көк мұзда жалғыз күрекпен қайтып көр қазбақсың. Өлер адам өлдi. Тiрiнiң қамын ойлайық. Аялдамай жүру керек.

	– Жоқ, бұлай тастап кетуге болмайды! – дедi көзiлдiрiктi дәрiгер басын үстi-үстiне шайқап. – Ертең күн жылынғанда шiрiп, ауру таратуы ықтимал. Аштан өлдi ме, сүзектен өлдi ме – қайдан бiлемiз?

	Аузына ақ шүберек тартып өлiктiң айналасындағы қарды аяғымен аршыды. Сонан соң тонының iшiнен бiр шөлмек спирт алып мәйiттiң үстiне қылқ-қылқ еткiзiп шашты да жұртқа әмiр бердi:

	– Кәне, мына шөптi әкеп үстiне үйiңдер.

	Топты адам ләм деген жоқ. Оңай жол табылғанына қуанып кеткендлей, бәрi құнжыңдап iске кiрiскен, Дәрiгер сiрiңке шағып, әуелi езуiндегi добалдай махоркасын тұтатты да, шарпыны үйiлген шөптiң шетiне тастай салды. Қара шашын жайып ұшып тұрған түтiн сәт сайын зорайып, биiктеп барады. Аспанда «несiбемiзден неге қағасыңдар» дегендей қарқ-қарқ етiп, бiр топ қарға қалықтап жүр.

	1987 ж.



	Оглавление

	БIРIНШI ТАРАУ

	ЕКIНШI ТАРАУ

	ҮШIНШI ТАРАУ

	ТӨРТIНШI ТАРАУ

	БЕСIНШI ТАРАУ





