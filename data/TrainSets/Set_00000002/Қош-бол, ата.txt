	Тынымбай Нұрмағанбетов

	Қош бол, ата!





	Повесть





	Почташы Мерекбай анадайдан айқайлап келеді.

	– Жөке, ау, Жөке-е! – дейді дауысы қырылдап. Бақшаға кіретін құлақ арықты тазалап жүрген Жөкең қария оның айқайын алыстан есітсе де, онша мән бере қойған жоқ.

	«Тәңір алғыр, мынаған не болған ауылды басына көтеріп?» – деп, қайта кейістік білдіргендей болды.

	– Уа, Жөке деймін! – деп, әлі де айқайлап келеді Мерекбай. Тыртысып жүрмей келе жатқан есегінен бетер ентелеп. Өзі ердің үстінде қопаң-қопаң етеді.

	– Е-е, сонша не болды? – деп Жөкең жақындап қалған Мерекбайға ажырая қарады.

	– Шүйінші, балаңнан хат келді.

	– Қайдағы бала? – Қарттың дауысы тіпті жайбарақат әрі зілді шықты.

	– Алматыдағы ше! Әлгі нәук балаң.

	– Ә-әй, сен Толасжанды айтып тұрмысың?.. Толасжан ба?.. – Қарттың даусы оқыс бұзылып, қолындағы кетпенін тастай беріп, әлі есегінен түсе алмай, тырбаңдап жатқан Мерекбайға қарай ұмтылды.

	– Айналайын-н, шүкірім-ай! – деді дауысы бұзыла Мерекбайдың қолындағы шылбырмен қоса ұстаған конвертті ала беріп. – Хат жазғысы келген ғой. Жаман әкесін есіне алған шығар. Ел-жұртын ұмытпағаны. – Кемсеңдеп сөйлеп жүріп конверттің аузын апыл-ғұпыл аша бастады. Ішінен шыққан бір бет қағазды, тап бір өзі судыратып оқып беретіндей, бетіне тақап тұрып, көзімен бір шолып өтті. Сосын Мерекбайға жалт қарады. – Әй, сен қырылдауық неме, мына хатты бірдеңе етсеңші.

	Мерекбай сасып қалды.

	– Жөке-ау, менің де сауатым шамалы ғой. Әлгі бала-шаға дегендей. – Мерекбай басындағы құлақшынын жұлып алып, бұлғаған күйі, үйге қарай айқай салды. – Уай, Толасбайдан хат келді. Хат...

	Жөкең соңғы жылдары бір шаңырақтан жалғыз қалғанымен, үйінің жанында немере інісі Шәден көрші тұратын. Екі үйдің түтіні бөлек шығады демесе, тіршілік жағдайында араласып кеткен.

	Алдымен жарыса жүгіріп Келес, Шолпан, Көктембай, Жорабайлар жетті. Жұмыстан енді келген бойда үстінің шаңын қаққыштап Шәден де келді. Оған ере «ойбай-ау, құлағыма сенейін бе, сенбейін бе» деп, жаулығын жүре түзеп, қорадан Салжан шықты. Жөкеңнің жүзі күлімдеп, бар қуанышын әжімді жүзі айғақтап тұр.

	– Оқыңдар мынаны, – деп ол жанына жапырлай кеп тұра қалған балаларға жадыраған кейіппен жағалай қарап өтті. Үнінен мақтаныш лебі де білінеді. Сонан соң, «аңырып, аузыңды ашқанша оқы мынаны» деп, дәл жанында тұрған Көктембайға қолындағы хатты ұстата салды. Көктембай әлі мектепке барған жоқ-ты. Ол мектепке өткен жылы баруға тиіс еді. «Жасың толықса – басың да толығады деген, әзірше шешеңе қолқабыс ете бер» деп, көкесі жібермеді. Ал Жөкең бұл жайды ұмытып та кеткен болуы тиіс.

	Жөкеңнің бұл ісіне таңырқаған Келес пен Шолпан, әуелі бір-біріне «бұ несі» дегендей жымия қарап алды да, екеуі қосыла күліп жіберді. Көктембайдың ызасы келді.

	Хаттың оқылуын асыға күтіп, ентелеп тұрған Жөкең «Әй, сен көзің бадырайып неғып тұрсың, – дей беріп, – алда құдай-ай, сен әлі шкөлге де бармаған екенсің ғой», – деп, хатты қолына қайта алып, Шәденге берді. Балалар оның бұрын газет, әлде кітап оқып отырғанын көрген емес. Бірақ ол сөз арасында «ілгеріректе оқыған едік, біз оқығанда мынадай еді, анадай еді» дей беретін. Сондықтан Шәденнің хат оқуына балалары ерекше ықыласпен назар аударды.

	Жұрттың қаумалағанынан да қысылды ма, Шәденнің де оқуы онша мандымады. «Басқадан артық көруші» деген үш сөзді. «Ба-а, баа-а» деп бірауық тұрып зорға оқыды. Дегбірі қашып тұрған Жөкең: «Ей, қамауда қалған текедей бақылдай бергенше, жөндеп оқысаңшы», – деп кейістік білдірді. Салжан да ұрсып ала жөнелді.

	– Ойбай-ау, сен қашаннан бері саңқылдап хат оқығыш болып ең... Бер мына балаларға!

	Шәденнің де берекесі кетті. «Құ-у, құұ, – дей беріп, – Әй, оқуы түспегір бастан кетіп қалған екен. Оқымыш кісілердің де хат жазғаны қызық қой. Жазуының бәрі подпыс сияқты», – деп, хатты Келеске ұстатты. Келес бірден саңқылдатып оқи жөнелді. Сөздері түсінікті әрі анық. Жөкең жұмсақ селдір сақалын саусақтарымен тарамдап, көзін хаттан аудармай ұйып қалды. Шәден болса аз-кем ыңғайсыздана, басынан бөркін алып желкесін қасыған болды.

	Хат соншалықты ұзақ жазылмапты. Толасбай өздерінің амандығын, докторлық қорғайын деп жүргенін айтыпты. Әйелі екеуі курортқа бара жатып соғатынын және баланы аз күн шалдың жанына тастап кететінін ескертіпті. Хат оқылып болған соң, бәрі де үнсіз қалды. Бар жазғаны осы ғана ма дегендей, Жөкең Келестің қолындағы хатқа әлі де жұтына қарап тұр. Үнсіздікті Мерекбай бұзды.

	– Бәрекелде, – деді ол басындағы күн жеген айыр қалпағын алақанына сарт-сұрт ұрып қойып. – Бәрекелде, әкесін ұмытпаған ерді айт. Осы күні кейбіреулер маңғыт-саңғыт деп, алды-артына қарамай кетіп жүр емес пе?

	– Гурортке барамын дегені ақыл-ақ қой. Оқу дегенің де кісіні ауру ететін нәрсе. Доктір боламын дегені әлі оқыңқыраймын дегені ғой, сірә, – деп, Шәден де әзінше жорамал жасаған болды.

	– Ойбай-ау, қайнымыздың үйленгеніне жеті жыл бопты. Келініміз бен әлгі біздің Жорабаймен жасты баласын көрсек екен. Қайда бара жатып соқса да, соғып кеткенін айтсайшы. – Салжан сөйлеген күйі үйге қарай кетті. Жөкең үнсіз қалды. Бар болғаны хатты бір бүктеп, бір жазған күйі, тіс жармастан тұра берді.

	Толасбай – Жөкеңнің жалғыз ұлы. Алматыда оқу бітіріп, қызметте қалып қойған. Осыдан екі жыл бұрын шешесі Әлима қайтыс болғанда, «екі-үш күнге ғана сұранып ем» деп, Толасбайдың тек өзі асығыс келіп кеткені барды. Сонан соңғы хабар – осы хат.

	Балалар Жөкеңнен көз алар емес. Әсіресе Көктембай қарттың әрбір қимылын қалт жібермей бағып тұрды. Егер атасы жылап жіберсе, өзі де қосыла кетуге әзір еді. Бір кезде Жөкең иегі кемсеңдеп, «Айналайын-ай, – дей беріп, хатты бүктеп жанқалтасына салды да, – жаман шалды ұмытпағаны да шырағымның», – деп, дауысы қалтырай түсіп, шапанының қалтасынан үлкен орамалын шығарып, ұшымен көзін сүртті. Бәрі де тарай бастады. Үстінің қалған шаңын қаққыштап, қайта-қайта түкірініп Шәден де кетті.

	– Хош-ш, Жөке, ал енді мен кеттім! – деп, Мерекбай да қозғалып, беліне байлап алған есегінің бас жібінің ұшын шеше бастады. Ерінің үзеңгісі болмаған соң, есегін қақпайлап әкеп, теңкиіп жатқан жиде томардың жанына тұрғызды. Сөйтті де қарғып мініп, екі аяғы жерге тиердей боп салбыраған күйі, біраз жүріп барып, қайта бұрылып:

	– Жөке, хош енді. Жас та кеп қалды. Осы істің өзін қойсам да болар еді. Әлгі пенсиесі түспегірге екі жылым кем болып тұрғаны. Тыртыса түскен есегін аяқтарымен тепсініп қойып, – бәтшағар, мына жаман есек те қартайды, – деп жөтеліп қойды.

	– Есегі малаяқ екен, – деді Жорабай мұрнын шұқып тұрып. Көктембай желпініп кетті.

	– Ох, шіркін, біздің ақ есекті айтсай!

	Екі аяғы салбырап, қайта-қайта тепсініп бара жатқан Мерекбайға балалар қызыға қарап тұрып, ұзатып салды. Жөкең екі қолын беліне салып, жайлап үйге қарай аяңдады. Жүзі нұрланып, қуаныштан еріндері де дірілдеп кетті. Ол хатты әкеп берген Мерекбай почташыға, оны оқыған мына балаларына да риза еді. Сондықтан үйге келе жатып, алды-артын қаумалаған немерелерінің бастарынан кезек-кезек сипап, олармен қосыла күлісіп, өзінше шүкіршілік етіп, күбірлеумен болды.

	Сол күннен бастап шал ерекше қуаныш сезіміне бөленді. Әлденеге асығып алаңдайтын секілді. Үй ішінде де әлде бір себептермен жиі күліп, көңілді сергек жүрді. Бұрын Толасбайды жиі ұрсып, сөгіп жүретін. «Қаңғыбас неме, жалғыз әкесіне зер салмаған... Ол енді жұрт болмайды. Оны оқу бұзды. Әйелі мен баласы да жат болды. Болмаса айында-жылында бір келіп, жаман шалды қуантып кетсе етті» деп мұңаятын. Кейде тіпті, «Келмесе келмесін, тентіреген неме. Көмусіз қалар деймісің. Мына Шәденнің жаман мұрынбоқтары аман болсын» дегенді айтып, кәдімгідей Толасбайдан күдер үзетін.

	Енді олай демейді. Үйге сырттан біреу келсе, «Біздің Толасжаннан хат келген екен», – деп сөзін бастайды.

	Сонан соң олардың жуық арада келетіндігін айтады...

	«Доктір деген бірдеңесі бар екен, енді соны оқимын депті», – дейді. «Бұл Толасбайдың оқуы бітпеді ғой!» дегендер болса, «Е, е, бұл білім дегеніңнің өзі таусылмайтын кен секілді ғой. Біздің Толасжан соның қызығына түсіп кетті-ау деймін», – деп өзінше ризашылық рай танытады.

	Күн өткен сайын Жөкең баласын асыға күтті. Хатта айтылуына қарағанда, олар поездан жексенбі күні түспекші болатын. Кейде шал отыра қап саусағын санайды. «Сәрсенбі, бейсенбі, жұма, ісен-н... – саусақтарын бүгіп отырып, – Мұндайда енді құдайдың күні таусылмайды» деп, кейіп те қояды.

	Тіпті үйге сыймайтын болып кетті. Темір-терсекті шұқылап, көбіне үйдің жанындағы бақшаны айналдырған болып, сыртта жүреді. Болмаса Көктембайды ертіп жыңғыл қиюға кетеді. Атасымен еріп жүру Көктембайға да көңілді. «Мен де барамын» деп қыңқылдаған соң, Жорабайды – алдына, Көктембайды артына мінгізіп үйден шықты. Ауылдың айналасы түгел жыңғыл. Бірақ Жөкең есектің басын станция жаққа бұрды. Себебін айтпаса да, Көктембайдың іші сезеді. Сондықтан ақырын ғана:

	– Ата, Толасбай көкемдер қашан келеді? – деп, атасының белінен құшақтаған күйі алға қарай сәл итініп қойды.

	Жөкең есектің үстінде отырып, тағы да саусақтарын бүгіп әлек болды.

	– Бейсенбі, жүма ісен-н... Пәлі... үш күн бар әлі, – дейді көңілді дауыспен.

	Жыңғыл қиып жүріп те шал әлсін-әлсін демалып, балтасын иығына салған күйі тұрып, станция жаққа қарап қояды. Шып-шып терлеген маңдайын көйлегімен сүртіп тұрып Көктембай да қарайды.

	– Ата, Толасбай көкемнің баласының аты кім еді?

	– Әй, шынында сол жаманның аты кім еді өзі? – Жөкең қапелімде сасып қалды. – Шәрен-н, Шәріп... Жо-оқ, Шәріп пе еді, – деп басындағы бөркін кейін қарай бір қозғап қойып, бірауық ойланып қалды. Сосын барып кенет жүзі жадырап. – Е, не, ойбай, Шәден екен ғой, ұмытып жүрсем, – деп кеңкілдеп күліп қойды. Шалдың бұл қылығына екі бала шектері қата күліп алды. Атасының жанына жүрелей отырған Жорабай:

	– Иә, саған, ол көкемнің аты ғой, – дегенде, Жөкең тағы да сасқалақтап қалды.

	– Әй, солай ма еді? Солай екен-ау. – Шал әлсін-әлсін күбірлеп отырды да, – Әй, кім білген сол итіңнің атын, – деп шырт еткізіп түкіріп салды.

	Ақыры Толасбайлар да келді. Олар Қилыбайдың үш аяқты мотоциклімен келіп, қораның сыртына тұра қалғанда, Жөкең үйдің жанында кетпен сап жонып, ал Көктембай мен Жорабай қораның ішінде жасырынбақ ойнап жүрген. Толасбайларды алдымен Жорабай көрді.

	– Ойбай, біреулер келді, – деді ол, шляпасын баса киіп, қарны қабақтай боп мотоциклден түсіп жатқан Толасбайды көре сала.

	Айналасын ағаштың үгіндісіне толтырып, бейхабар отырған Жөкең келіні далбақтай жүгіріп жанынан өте шыққанда барып, селт етіп жоғары қарады. Әуелі қоранын сырт жағынан әлдекімдердің қараңдаған бастарын көрді. Мотоциклдің әлі де өше қоймаған дүрілін естіді. Сонан соң барып жыңғыл қораның саңылауынан сығырая қарап отырып, үстін қағып жатқан Толасбайдың тұлғасын көрді.

	– О-оһоу! – деп көтеріле беріп, тұра алмай орнына қайта отырып қалды. – То-о... То-оласжан, – деп соза дауыстай беріп, алдында үйіліп жатқан ағаштың үгінділерін ысыра беріп, қалт-құлт ете түрегелді. Сонан соң әлгінде өзі жонып отырған кетпен сабына сүйенген күйі, әуелі белін жаза алмай, біраз жерге дейін еңкеңдеп жүріп келіп, – айналайын, Толасжан-н! – деді.

	Бірақ шалдың сөзін ешкім естіген жоқ. Жөкеңнен өзгесі үйме-жүйме болып жиналып қалыпты. Шал қалбақтап, қораның есігінен шыға бергенде барып, басына май-май шәпкесін бастыра киіп алған Қилыбай:

	– Шал келе жатыр, атам келе жатыр, – деп өзгелердің дабырын басты. Әуелі Толасбай келіп, Жөкеңнің мойнынан құшақтады. Шал баласын жібермей кеудесіне ұзақ қысты. Көзінен жас парлап, иегі кемсеңдеп тұрып, «айналайын, айналайын» деп әлсін-әлсін күбірлеп қояды. Сонан соң келінін құшақтап, маңдайынан сүйді. Ал бойы Жорабайдан сәл ғана ұзындау, маңдайына кішкене кекіл қойған, мұрыны Толасбайдың мұрыны сияқты қоңқақтау, бірінші рет көріп тұрған немересін құшақтай алып, Жөкең еңкілдеп жылап жіберді. Баланың бетінен, мойнынан, кішкене қолдарынан сүйіп-сүйіп, иіскеп, ағыл-тегіл жылады кеп... «Қайтсін-ай енді» деп Салжан да жаулығының ұшымен көзін сүртіп жатты.

	Қонақтар үйге қарай жүрді. Орталарында Жөкең. Шал кішкене немересінің қолынан ұстаған күйі, әлі де солығын баса алмай, әрқайсысының сөзіне тек басын шұлғып, ортада келеді. Жөкеңнін өз үйі Шәденнің үйімен іргелес салынған. Бірақ «жалғыз өзім шошайғанша» деп, ол көбіне Шәденнің үйінде болатын. Толасбайдан хат келісімен-ақ, өз үйінің іші-сыртын Салжанмен бірге ретке келтірген еді. Енді көпшілікті өз үйіне қарай бастады.

	Балалар да дабырласып, қызықтап жүр. Өзгелер сияқты, Толасбайлардың келуі Көктембайға да ерекше әсер етті. Ол бұрын да апасы мен көкесінің сөздерінен «Алматыда Толасбай деген оқымыш көкең бар» дегенді көп еститін. Сол Алматыда тұратын дөкей оқымыш көкесін көруге ол да құштар еді. Әжесі өлгенде «Толасбай да келіпті» дегенді естіген. Бірақ көп адамның ішінен есінде сақталмапты. Енді, міне, өзін де көрді.

	Басында қалпақ, қарыны кебежедей. Көктембайдың есіне колхоз председателі түсті. Оның су жаңа жеңіл машинамен ауылға әлденеше келгенін көрген. Толасбайдың қарыны да сол председательдің қарыны сияқты екен. Әсіресе Толасбайдың әйелін көру балаларға қызық көрінді. Алғаш көргенде-ақ Көктембай «ерніне қараңдар» деп, Келес пен Жорабайды түрткілеген болатын. Жорабай бірден «қан ғой» деп жорамалдады.

	– Иә, саған қан. Сондай да қан болушы ма еді. Ол бояу. Бізде сондай апай бар. Үнемі осылай еріні қып-қызыл боп жүреді.

	Әйелдің бұйраланған шашы да Көктембайға таңғажайып боп көрінді. «Қилыбайдың шашы сияқты екен» деп қойды іштей. Сонан соң маңдайына кекіл қойған кішкене бала туралы да ойлады.

	Жөкең Көктембайды өз балам дейтін. Екеуі бірге жатады. Кейде қыдырса да, Жорабай мен Келесті «айда, боқмұрын немелер, өз балам тұрғанда» деп жолатпай, Көктембайды ертеді. Көктембай да атасын жақсы көретін. Ол: «Толасбай екеуміз ғана атамыздың баласымыз, тіпті атам мені Толасбайдан да жақсы көреді» деп ойлаушы еді.

	Атасы: «Толасбай деген ит қой ол. Қаңғыбас қой.

	Рақатты осы Көктемімнен көрермін» деп жиі айтатын.

	Енді, міне, сол атасы Толасбай үшін, тағы да әне бір ернін бояған әйел мен кекілді бала үшін еңкілдеп жылап жүр. Және сол баланы қалай құшақтап сүйді десейші. Мұны дәл солай етіп құшақтап сүйді ме екен... Көктембайдың мұрны пысылдап кетті. Тіпті олар келгенде мұны адам екен деп ойлап, іздеген де жоқ-ау! Кекілді баланы сүйіп жатқанда дәл жанында тұрды.

	Сонда атасы бұған қараған да жоқ. Көктембайдың жылағысы келді. Атасына ол бірінші рет қатты өкпеледі. Жұрттың бәрі дабырласып үйге кіріп кеткенде, ол далада қалды. Үйге кіргісі келмеді. Тамды айналып бақша жаққа кетті.

	Баласы келген күннен бастап-ақ, Жөкеңде ес қалған жоқ. Далбырап-ақ жүр. Баласы мен немересін, келінін, кезек-кезек айналып-толғанады. «Шәден, Шәріп, Шәден» деп адасып жүрген немересінің аты Шеген екен. Қазақша анық сөйлей білмейтін келінін Файруза деуге тілі келмеген соң, Жөкең «Парыз келінім» деп атап кетті. Ал Салжан болса, оның атын келген бойда-ақ «Орыс келін» қойып алған.

	Жөкең баласы мен немересіне бақшаны аралатты. Жылда не егіп, не қоятынын, қандай өнім алатынын түсіндірді. Өткен жылы қарбыздарының ірі болғанын, екі-үшеуін Толасбай кеп қалар деп, қыстың ортасына дейін сақтап, ақыры шіріп кеткенін қинала әңгімеледі. Қора-қопсысын көрсетті. Әлима сауып жүретін ала сиырдың әлі тірі екенін айтып, соны енесінің көзіндей көріп, келін алып кетіп сауып жүрсе дегенді айтты. Онысына Толасбай мырс етіп күлді де қойды. Шәден болса: «Шәрлі жерде сиыр ұстай алушы ма еді. Жүре берсін кең жерде» деп, Жөкеңнің бұл ойын жаратпаған рай білдірді.

	Бәрі де қораның жанындағы ұзын белдеу ағашқа жағалай отырып біраз әңгімелесті. Шал жорғасын сөз етті. «Бұл маңда ондай жорға жоқ. Денім сауда біраз шайқалтып едім. Қазір жорға түгілі, есекке зорға шыдаймын» деп мұңайды.

	– Алып кетпек түгілі, ауылға келгеніңде де мінбейсің соны, ал сәті түсіп, алып кетіп, мініп жүрсең, кәніки. Пәлі... Баяғының жігіттері-ай!.. – Жөкең күрсініп қойды.

	– Е, оқымыш адамдар жорғаңды қайтсін? Болгәға мінеді де. Әніки, осы заманның болгәсі. – Шәден тағы да Жөкеңнің сөзін жаратпай, бетін сырт бұрып отырды.

	Толасбай көп сөйлемейді. Жүзі де салқындау. Қандай әңгіме болса да, сызданып үнсіз тыңдайды. Шал кеп сырын ақтарды. Жасының келіп қалғанын, жыл санап денсаулығының төмендеп келе жатқанын айтты. Жиденің бұтағымен тақыр жерді олай-бұлай сызғылап отырған баласынан көз алмай отырып: мОсылай Алматыда жүре бересің бе, елге келсең етті» дегенді айтты.

	Толасбай үндеген жоқ.

	– Өлсем көмусіз қалам демеймін. Қартайған соң жалғыздық болмайды екен... – Жөкең тағы бір ұзын сонарлау әңгімеге түсе бергенде, сызданып үнсіз отырған Толасбай басын көтере бір қырын қарап отырып, қатқылдау дауыспен:

	– Мұнда да ел-жұрт бар ғой, – деп әкесімен әңгімені шарт үзді.

	Жөкең де үндемей қалды.

	Аз күн болса да Жөкең қарияның үй іші у-дуға бөленіп, жарастығын енді тапқандай болды. Үйге ауылдың кемпір-шалдары келіп, шалға «көзайым болдың ба?» айтысты. Әншейінде үйіне қамаса кірмейтін балалар жылтыңдасып, бірі кіріп, бірі шығып жүрді. Үйіне күніне әлденеше рет шай кіріп, тамақ істелді. Шал осының бәріне іштей қуанышты еді. Марқұм Әлима кемпірінің тірісінде бұл үйдің іші осындай думанды-тын, қызықты-тын...

	Толасбайлар көп кідірген жоқ. Екі күннен соң-ақ «уақытымыз болып қалды» деп асығыстық ыңғай білдірді.

	Толасбайдың өзінің әлі де бірер күндей болсақ деген ыңғайы бар еді. Әйелі оң қабақ білдірмеді. Тіпті осы ауылды ұнатпағандығын сездіріп, «Шегенді де курортқа бірге ала кеткеніміз жөн» деп тапты. Дегенмен ерлі-зайыпты екеуі оңаша ақылдаса келіп, курортқа баламен барғанның жөні келмес әрі баланы осында біраз уақытқа қалдырып кетеміз деп алдын ала айтып қойған соң, шалға да аздап аяугершілік жасаған болды. Сонымен үшінші күні жолға шығуға әзірлік жасалды. Баланы тастап кетуге біржола келіссе де, кетер сәтте Файруза: «Мұнда баланың жай-күйі қандай болар екен? Ауырып қалмаса етті. Көрші балалар да Шегенмен бірге ойнауға жайсыздау білем» деп, күйеуіне әлсін-әлсін өз дүдәмалын ескерте берді. Толасбай пәлен деп өз пікірін айта алған жоқ. Ақыры олар Шеген балалармен ойнап кеткен сәтте тағы да Қилыбайдың үш аяқты мотоциклімен станцияға кетті. Шығарып салуға Шәден баратын болды.

	Баласы мен келіні тым асығыс аттанып, құмарынан шыға алмай әрі олардың бұл ісін көңіліне алып қалғандықтан, Жөкең олармен үйдің жанында жабырқаулау қоштасты.

	Шалдың шығарып салуға баруын баласы мен келіні де қажет деп тапқан жоқ.

	Ауыл балаларымен үйренісіп кету Шегенге оңай болмады. Әсіресе қазақша жөнді тіл білмейтіндігі оны оқшаулай берді. Бұрын әке-шешесінен ажырап кермегендіктен де, әлсін-әлсін жылап, алғашқы кезде Жөкеңнің де, Шәденнің үй-ішінің де мазасын алды.

	Баласы мен келінінің асығыс кеткеніне іштей мұңайып қалса да, шал немересінің аз күн де болса жанында қалғанын медеу етті. Немересінің тіліне өзі жөнді түсінбейді. Әйткенмен соның шүлдірей сөйлеп жанында жүргенін қызық көреді.

	Шегеннің кей-кейде әке-шешесін іздеп, жылайтын да әдеті болды. Ондайда баланың өзіне елікпегеніне әрі тілін ұқпағанына шал да ызаланып кетеді. Мұндай жағдай баланың түнде жатар кезінде, сонан соң ұйқыдан тұрған сәттерінде жиі ұшырасты.

	– Мына жабайы неменің маңдайыма сор болуын-ай! – деп күңкілдейді. Сонан соң: «Әкеңнен көрмеген ұшпақты сенен көремін бе? Әйда, қайқай Алматыңа ма, гурортыңа ма» деп ұрсады. Бірақ шалдың ашуы тез қайтады. Артынша айналып-толғанып, ашумен айтылған сөздерін жуып-шайып жатады.

	Әр жазда Жөкең аралға барып шөп орады. Бұл талай жылдан бергі әдеті. Арал ауылдан бес-алты шақырымдай жерде. Бір замандарда сол арал дарияның ортасы екен деседі жұрт. Кейіннен дария ауып кетіпті-міс. Қазір ол жер дариядан едәуір шығандап қалған. Табиғатында еңбеққор Жөкеңнің шөп ору сүйікті кәсібі. Сондықтан да ол шөп ору науқанын бастарда өзінше едәуір дайындықтар жасайды.

	Шалғы-орағын қайрап, жаңадан саптайды. Есек арбасын жөндейді. Шөп оруға киетін киімдерін әзірлейді.

	Осы дағдысын ол осы жазда да ұмытқан жоқ. Жөкеңе жақсы көмекші әрі жолсерік бар. Ол – Көктембай. Көктембай атасымен еріп биыл екінші рет шөп оруға бармақшы. Қағылез әрі іске икем болғандықтан, Жөкең қай жұмыс болса да, Көктембайды жанынан тастамайды.

	Баласы мен келіні кеткен соң, үш-төрт күннен кейін шөп оруға жиналды. Күн тынық та жылы еді. Шал аяғына су өтпес үшін резинка етігін киіп, Шәденнің ескі костюмін иығына жамылды.

	Көктембай тым көңілді еді. «Мен де барам, мен де барам» деп Жорабай мен Келестер шуласқанда, солардың ішінен атасының тек өзін таңдап алғанын іштей мақтаныш етеді. Кеше кешкісін шай үстінде атасы:

	«Шөпке Көктембайды ала кетемін. Өзгелеріңнен пайда жоқ» дегенде, жанында отырған Келес, Жорабайларға қарап, «естідіңдер ме» дегендей, бір-екі жөтеліп қойғаны бар.

	Есекке арба жегілді. Көктембай шөп жиятын айырын иығына салған күйі есек арбаның үстіне тырмыса шығып кеп, атасының жанына отырды.

	Жорабай жалаң аяқ күйі біраз жерге дейін арбаның соңынан жүгіріп отырды да, бұлар жолсыз тартқасын барып қалып қойды. Арбаның дөңгелектерін тықырлата ақ есек жайлап жүріп келеді. Жөкеңе оның осы жүрісі де жеткілікті. Қолындағы жіңішке жыңғыл таяқты бұлғақтатып отырып, ыңылдай бастады. Қай әннің жұрнағы екенін өзі де білмейді. Әйтеуір жас күнінде тыңдаған бір әннің әуені болса керек. Не де болса көкірегінен берік орын алып қалған екен.

	Атасы ыңылдап ән айтқан кезде Көктембай да басына киген көкесінің көне айыр қалпағын олай-бұлай ырғап қойып, үнсіз отырды. Ол атасының ыңылдап айтатын осы бір әуенін әлденеше тыңдап жүр. Бір жолы: «Ата, осыдан басқа өлең айтшы», – дегенде, Жөкең кеңкілдеп ұзақ күліп: «Білгенімнің өзі осы-ақ, шырағым», – дегені бар. Басы жоқ, аяғы да жоқ, атасының таусылмайтын осы әуені Келес пен Шолпанның, тіпті ауылдағы ересек қыздар мен жігіттердің әндеріне мүлдем ұқсамайды. Сондықтан да Көктембай бұл атамның өз әні шығар деп ойлайды.

	Сол әнін атасы, міне, тағы да бастады. Көктембай үнсіз тыңдап отыр. Ақ есектің де жүрісі бір күйінен танар емес. Қатты да емес, жай да емес, бір қалыпты күй.

	Ақ есектің қартайғанын Көктембай да жақсы біледі. Оның бұрын жүргіштігін айтып атасы сөз арасында: «Бұл маңда мұндай есек жоқ» деп мақтап отыратын.

	Өткен жылы көктемде есек қодық туған. Қодық енесінен аумай қалған аппақ болды. Балалар оны қызық көріп, жаңа туған кезінде жанына көп барғыштап жүрді. Қодық пысқырынып, секіріп енесінің жанына тығылады. Енесі де қызғанып балаларға құлақтарын қайшылай қарап қояды. Ақ қодық өскен сайын сүйкімді, әдемі болды. Енесінің жанында жүріп, олай-бұлай дүсірлете шапқылап, «О-оһа» – деп ақырғаны да жарасымды-ақ.

	Жөкең ақ қодықты Көктембайға атады. Есейген соң оны Көктембай мінетін болды. Сол үшін Көктембай қандай қуанды. Тіпті ол ақ қодықты ауылдағы балалардың бәрінен де қызғанатын болды. Оған қодықтың қалай шапқаны, ақырғаны, жан-жағына үрке қарап тұрып астаудан су ішкені – бәрі де ғажап әсем көрінді. Сол қодықтың тек қана өзіне меншікті екеніне Көктембай масаттанып жүрді.

	Тіпті оны бір жолы ұстап алып мінгісі де келді. Келес, Жорабай – үшеуі қодықты тар, ашық қораға қамағаны әлі есінде. Құлағын қайшылап, тар қораның ана түкпіріне бір, мына түкпіріне бір шапты. Балалар оны ұстаймыз деп көп әуреленді. Келес енді құлағынан шап беремін деп тақай бергенде, ұзын кірпіктерін қаққыштап еліріп тұрған қодық Келестің жанынан секіріп өтіп, Жорабай тұрған жақтағы қораның аласалау жерінен зып етіп қарғып кетті.

	Балалар аң-таң боп, жер сипап қалды.

	Арада жаз өтті. Күз өтті. Жерге қар түсті. Ақ қодық едәуір үлкейіп қалды. Суықтан тоңбасын деп, Жөкең оның үстіне ескі шапанның бір шалғайын жауып, бекемдеп таңып тастады. Көктембайға қодықтың алдағы көктемде тайқар болатынын айтып қуантты.

	Көктем де шықты. Шынында да қодық кәдімгідей есейіп қалды. Тіпті кейде енесінен бөлек те жайылатын болды. Көктембайдың қодығына деп атасы ноқта есіп берді.

	Көктем ерте шыққандықтан да, ауыл маңындағы шабындық тез жетілді. Шодыр қарауыл шабындықты жиі аралайтын болды. Үйі басқа фермада тұратын, оны ауыл адамдары түгел біледі. Талай рет ауылдың шабындыққа түскен сиырларын қамап қойып, жұртты шұбатқаны бар. Көктембай да оны талай рет көрген. Мұрты едірейген қарабұжыр кісі шабындыққа барған балаларды боқтап, атпен қуатын.

	Шабындық жиегінде жайылып жүретін ақ тайқар бір күндері көрінбейтін болды. Оның жоғалғанын әуелі Көктембай байқады. Сонан соң Жөкең іздестіре бастады. Есекке мініп екі-үш күн тоғай аралап қайтты. Ақ тайқар табылмады. Көктембай тайқарының шын жоғалып кеткеніне қатты мұңайды. Үнемі атасынан қай жерлерден іздегенін, енді қайдан іздейтінін сұрап, кейде өзі де қосыла іздеп жүрді.

	Арада он бес-жиырма күндей өтті. Ақ тайқардан із-түз болмады. Бір күні көрші фермаға батаға кеткен Жөкең үйге тым ашулы оралды. Шәденге әлденелерді қолын оңды-солды сілтеген күйі, қызулана айтып, ара-арасында тілдеп те жіберді. Көктембай атасының әңгімесін түгел тыңдап алған жоқ. Әңгіменің соңғы жағын ғана тыңдап, аңғарғаны: атасы ақ тайқарды Шодырдың қорасынан көріпті. «Мынау менің тайқарым», – деген Жөкеңді, Шодыр: «Сенің тайқарыңнан өзгені жер жұтып па? Әйде жөніңе... Бұл тайқарды өзімнің жиенім әкеп берген», – деп жолатпады. Шалды балағаттап қайдағы жоқты айтқан сияқты. Тіпті екеуі аздап жұлқысып та қалыпты. Шалдың шекпенінің жағасы жыртылыпты. Осыны естіген Көктембай Шодырға қатты ызаланды. Егер оған әлі келсе, тап қазір барып, өзін сілелете соққыға жығып, ақ тайқарды мініп келер еді... Әттең...

	Одан кейін де арада екі ай өтті. Көктембай ақ тайқарды да, Шодырды да қайтып көре алған жоқ. Бір күні ойда жоқта сырттан Жорабай еліріп кірді.

	– Ақ тайқар келді, ақ тайқар... Қора жақта жүр, – деді ол табалдырықтан аттай бере ентігіп тұрып. Үйде Жөкеңнен өзгелер түп-түгел шай ішіп отырған. Алдымен Көктембай үйден атып шықты. Одан кейін Келес пен Жорабай... Ең соңынан бір қолына құлақшынын, бір қолына костюмін ұстап: «Әй, осылар не деп тұр өзі. Қайдағы тайқар? Әлгі шал қайда кетті?» – деп жайбарақат сөйлеп, Шәден де қораға қарай жүрді.

	Көктембайдың көзіне ақ тайқар оттай басылды. Нағыз өзі. Ақ тайқар жанына жүгіріп келіп, үйме-жүйме боп тұра қалған бұларға ақ тайқар едірейе қарады. Өзі тіпті өсіп кеткен. Мойнында салбырап жүрген тұтамдай бас жібі оның қашып келгендігін білдіріп тұр. Ақ тайқар бұларға ұзақ қарады. Қарап тұрды да, айналып кетті.

	Бір кезде қораның саңылауына тұмсығын тығып тұрып «О-оһа» деп, ақырып қойды. Тайқардың дауысы да өзгеріпті.

	– Енесін іздеп тұр, – деді Көктембай өзгелерге. Келес пен Жорабай да қостап бастарын изеді. Костюмінің жеңін сұғынып жатып Шәден де: «Алда, жануар-ай, мал дегенмен де біледі-ау», – деп, аяугершілік жасаған болды. Сонан соң тайқарды қораға кіргізбек боп, бәрі жан-жақтан қамауға алды. Тайқар бұрынғыдай атылып тұрған жоқ. Моп-момақан күйде өзі келіп қораға кірді.

	Кешқұрым көрші ауылға қыдырып кеткен Жөкең үйге қайтып оралды. Ақ тайқардың енесімен табысқаны да балалар үшін қызықты болды. Бірін-бірі көре сала, екеуі қосыла ақырып ауылды азан-қазан етті. Сонан соң ұзақ иіскесті. Жөкең де қуанып жүр. «Алда жануарым-ай» деп, тайқардың мойнынан, құлағынан сипады.

	Бірақ осы бір қуаныш ұзаққа бармады. Күн бата қарагер атын екпіндетіп Шодыр келді. Ол қорада тұрған тайқарды көре сала, атының басын солай бұрды.

	«Шодыр келді» деген сөз үй ішіне «әзірейілі келді» дегендей, тым салқын естілді. Сыртқа алдымен Жөкең, оған ілесе Келес, Көктембай, Жорабайлар шұбыра шықты. Кешкі шай денесіне енді дарып, тершіп отырған Шәден:

	«Осы тайқар да қыздың қалың малынан жаман болды-ау», – деп күңкілдеп еді. Шай құйып отырған Салжан: «Е-е, шығайық та, шалымызды әлгі ожар қарауыл ұрып кетіп жүрер», – деген соң барып, сипақтап киіне бастады.

	Жөкең қораға тақай бергенше Шодыр, тап бір жеке малына иемденгендей, байлаулы тайқарды шешіп алып, жібінен жетектеген күйі қорадан шығып келе жатқан.

	– Таста деймін тайқарды! – Белбеуін жол-жөнекей буынып, жүзі түтігіп келе жатқан шалдың даусы да қатқыл шықты.

	– Тастамаймын. – Шалдың сөзіне Шодыр ыққан да жоқ.

	– Тастамасаң, тастатамын, есірік неме. – Тайқардың бас жібіне жармаса берген шалды Шодыр өңменінен итеріп қалды. Шал жерге домалап түсті. Бұл кезде шалдың алды-артын орап балалар да келіп қалған. Шодырдың мына тірлігіне шыдай алмай Жорабай «әкеңді!» деп қалды. Келес Шодырға ұмтыла беріп, оның «тәйт» деген даусынан қаймығып, кейін қайтып кетті. Көктембай жерге шалқалай құлаған атасын жалма-жан тұрғызып алды.

	Жөкең Шодырға қайтып ұмтылған жоқ. Денесі қалшылдап ашуға булыққан күйі бір орнында тұрып қалды. Атына міне бере Шодыр шалқая қарап тұрып: «Сен шал менен әлі көрмегеніңді көрерсің», – деді. Ашуға әбден булығып тұрғандықтан, шалдың бір ауыз сөз де айтар мұршасы болған жоқ. Келес Шодырдың атын үркіткен болды. Алдына тайқарды салып, ол атпен тасырлатып шауып бара жатқанда Жорабай тағы бір боқтап қалды. Көктембай атасының жанында тұр. Ол Шодырға не істеу керек екенін ойлап та үлгерген жоқ. Бірақ оны барынша жек көріп кетті. Атасын қатты аяды.

	Шодыр кетіп қалған соң барып: «Немене, әлгі бізге қарамағаны ма», – деп аяғын самарқау басып Шәден келді. Үй жақтан: «Әй, аяғыңды бассаңшы енді», – деп Салжанның жекіре айқайлағаны естіліп тұр. Шәденге ешкім тіл қатқан жоқ.

	Сонан кейін ақ тайқар қайтып оралмады.

	...Кедір-бұдыр жермен дөңгелектері тоқылдап, арба ырғала жылжып келеді. Күн ысып кетті. Көктембай басы терлеген соң қалпағын алдына алып отырды. Жөкең әрдайым бір шырт түкіріп қойып, үнсіз отыр. «Әні» аяқталған.

	Көне костюмнің төс қалтасына, жан қалтасына қолын жүгіртіп, насыбай шишасын әзер тауып алды. Шишасының аузын бармағымен басқан күйі, танауына тақап тұрып ұзақ иіскеді. Иіскеп отырып «әп-птіш-ш-у-у» деп оқыс түшкіріп қалғанда, асықпай жүріп келе жатқан есек бірден атып ала жөнелді. Көктембай да селк етіп бұрыла берем деп, арбадан құлап қала жаздады. Арбаның салдырына қосыла Жөкең кеңк-кеңк күліп алды.

	Күйік аралға келген соң Жөкең есегін арбадан шығарып, арқандады. Күн қатты ысып кеткендіктен өзі көйлек, ыстан, етігінен өзгесін тегіс шешіп тастап, қолына шалғы-орағын алды. Бұл араның мия аралас қамысы жылда бітік өсетін. Биылдыққа арнайы кеп соқпаса да, ауа райына қарап, Жөкең «шөп жаман болмаса керек» деп бажайлап жүретін. Шалдың жорамалы теріс болмапты. Шөп биыл да ығып қалыпты. Талтайып тұра қалып, шалғы-орағын биіктігі ышқырлыққа ілігетін бітік шөпке сар-р, сар-р еткізіп салып жібергенде, шал өз қарқынына өзі риза боп қалды.

	«Әлі де қайратым бар екен ғой, шүкір», – деп іштей, лезде ойдым-ойдым болып ашылып қалып жатқан жерге бір-екі рет күлімсірей қарап қойды.

	Жөкең жасында қарулы еді. Ол шөп те орған. Егіс те еккен.

	Шал соғыстан бұрынғы жаздарды есіне алды. Мына шойын жолдың аржағында созылып жатқан кең жазыққа егіс егетін. Жаңа отау құрған кездері. Онда Әлима да жас еді. Уыздай келіншек. Сонда түс-кеш деген жоқ еді-ау. Күн ұзақ кетпен шауып, үйлеріне жатар орынға әзер келуші еді.

	– Ой-хой, шіркін-ай! – Жөкең тершіп келе жатқан маңдайын ақ көйлегінің жеңімен сүрте бере күрсініп салды.

	Енді, міне, қартайды. Әншейін үй орнындай жердің шөбін жусатқанға қиратып бара жатқандай қуанады. Шүкіршілік етеді. Қазір бір шай ішім уақыт қимылдаған соң-ақ қалжырап қалатынын ұмытқандай. «Иә, ондағы қажыр-қайрат қайдан болсын? Бәрі де жоқ. Адыра қалды. Ондағы Әлимасы да жоқ қазір. Қаңқиып жалғыз өзі қалды. Бала да кетті. Осы қауқарсыз күш-жігері сарқылған қалі ғана». Осы бір ойлар шалды қапаландырып жібергендей де болды. Өз-өзіне ызаланып кеткендей, шалғы-орағын бұрынғыдан да қызу қарқынмен оңды-солды өршелене сермей берді.

	Түс кезінде жиденің көлеңкесінде отырып шай ішті. Термоспен әкелген шайды Жөкең кәдімгі төр алдында отырғандай молдасоқынып, терлеп-тепшіп ішті. Ақ көйлегі терменен денесіне жабысып қалыпты. Бірақ жүзінде шаршау белгісі жоқ. Қайта өз-өзіне риза боп жазылып отыр. Күнге күйген жүзі алабұртып, анда-санда мұрнын бір тартып қойып, етпеттеп жатқан күйі нан жеп жатқан Көктембайға жымиып қарап қояды.

	– Шаршап қалдың ба, балам?

	Көктембай аударылып түсіп, атасына таяу жатты.

	– Шаршаған жоқпын. Өзің ше? – Бала атасының тарамыс қолын сипады. Нан шайнағанда шошаң-шошаң ететін сақалына қызықтай қарап біраз жатты. Шайға қанайын деген соң, Жөкең тіпті көңілденіп кетті. Баласының күнмен қарайып кеткен мойнынан, арқасынан сипап: «Бәрекелде, міні, азамат деген. Атасымен бірге шөп орып жүр. Ал әлгі Шеген мен Жорабай деген мұрынбоқтар ауылда топыраққа аунап жатыр», – деп кеңк-кеңк күліп алды. Жөкең әкелген ыдыстарын жиыстырып, дорбасына салып жатқанда, Көктембай шыдамсыздана: «Ата, кейін де келеміз бе?» – деп сұрап қойды.

	– Келеміз, келеміз.

	Шайдан кейін де біраз демалып, Жөкең кешке дейін тағы да орақ орды. Орған шөптерін баулады да, есек арбасына толтыра шөп артып, есекке Көктембайды отырғызды.

	Ауыл мен екі араның жолы жайсыз. Жөкең дөңгелегі тоқылдап, шиқылдап баяу жылжып келе жатқан арбаның соңынан шалғы-орағын иығына асынған күйі бір қолына умаждай ұстаған костюмімен бетін, мойнын сүртіп алды.

	Ақ есек жай жүріп келеді. Осы қалпына қарап шал «арбаға шөпті көптеу тиеп жібердім бе» деп ойлады.

	Ол талай жылдан бері шөп тасиды. Бәрін де осы ақ есекпен тасиды. Енесіне тартып ақ есек те қарулы болды. Жөкең арбаға қанша бау тиесе де, сыр берген кезі болған емес. Бірақ соңғы жылдары шал оны көп жұмсамайтын болды. Зәуіде бірдеңе таситын боп қалса да аз тиейді. Шал ақ есектің қартайғанын ол сыр бермесе де сезеді. Жанымен сезеді. Себебі өзі де қартайды ғой. Таяқ тастам жердегі ырғаңдап бара жатқан қос дөңгелектің арасынан біріне-бірі ілесе көтерілген есектің батпақ-батпақ тұяқтары көрінеді.

	Шал күрсініп салды... Мұның да қартайғаны. Алда, жануар-ай...

	Арбаның дөңгелегі шиқ-шиқ етіп барып тоқтап қалды. Біраз жер қалып қойған Жөкең қаттырақ жүре бастады. Көктембайдың ықылаған дауысы естіледі. Екі аяғын тепсініп, қолындағы жыңғыл таяқпен жон арқасын ұрғыштап қояды. Болар емес. Ескі арықтың орны екен... Есек ышқына тартып, арбаны орнынан бір-екі қозғады да, қайтып тұрып қалды.

	– Ата-ау, жүрмейді, – деді Көктембай ызаланған дауыспен. Шал қолындағы костюмі мен шалғысын жерге тастады. Есегінің тарта алмай тұрғанын сезіп тұр. Өзі әбден терге малшынып, құлағы салбырап кетіпті. Шал алақанымен ақырын ғана жалынан, құлағының астынан сипады. «Шаршадың ба, жануарым, шаршадың ба? Қартайдың ғой. Солай... Қартайғаның да...»

	Ақ есек өзін кінәлі сезінгендей салбырап тұр. «Өзім де көп артыппын, – деп шал өзін-өзі кінәлап қойды. – Бүгіннен кейін күн құрып қалғандай. О, тәңірі, дүниешілік, итшілік деген-ай... Адам баласы мынауың көп қой деп айтар еді. Бұл не десін енді. Есек қой». Жөкең Көктембайға: «Ал қане, айда», – дей сала, өзі арбаның қауынан итере бастады. Бар күшін сала итерді. Ақ есек барын салды-ау, сірә... Арбаның дөңгелегі сықыр-сықыр етіп бір орнында аз уақыт тұрды да, ақырындап жылжып кетті. Тершіген маңдайын көйлегінің етегімен сүрте Жөкең шалғысын, костюмін алып, тағы да арбаның соңынан ерді. Топырағы жал-жал боп шөгіп қалған ескі арықтың орнына қарады. Бір кезде осы арықпен күріш суарушы еді. Осы арықты Жөкең де иығына кетпенін салып талай жағалаған. Шығырмен тартылған дарияның суы деген бұрқырап ағып жататын. Шал: «Е-е-ей, тіршілік-ай», – деп күбірлеп қойды. Сол каналдың енді өткен-кеткен есек арбаны аз-кем ұстауға ғана құдіреті жеткен де...

	Шалдың ойына соғыс кездеріндегі жаздар түсті...

	Осы өңірге алғаш күріш еккен кез. Күріш дегенің ну болып бітіп қалды. Онда қазіргідей заман қайда? Егетін де өздері, оратын да өздері. Таситын да өздері. Осы ақ есектің енесі кереметтей қарулы еді. Осы арадан бес шақырым жердегі Төменарықтың Заготзерносына най екі қап күрішті теңдеп апарғанда былқ етпейтін. Әне, сол кездері есек дегенің қандай қажет еді. Қаруы бар есектер қолдан-қолға тимейтін. Екі адам алты есекпен күріш тасиды. Біреуі – өзі. Екіншісі – Мерекбайдың баласы Жасақ. Онда кіп-кішкентай, құлағынан күн көрінетін сары бала еді. Енді о да үйлі-баранды болып, бір мәгәзінді ұстап отыр. Онда үш есек. Жөкеңде үш есек. Күніне екі қатынайды. Түннің бір уағында өздерінің де, есектердің де сілелері қатып келетін. Жол бойы жатып қалатын әккіс есектерді тұрғызумен, ауып қалған астықты қайта тиеумен-ақ шаршайды. Жасақтың бір көтерем есегі болушы еді. Өзінің көтеретіні бір қоржын сұлы.

	Үстіндегі астығымен борпылдаған жолдың топырағына жатып алып, баланың ызасын келтіретін. Жәкеңнің әлі есінде. Бір жолы күн қапырық ыссы болды. Екеуі алты есекті қатар айдап келе жатқан. Әлгі есегі топырақты борпылдата кешіп келе жатып, бір кезде жатты да қалды. Ал тұрғызып ал. Жасақ қолындағы ұзын шыбықпен бастан, жонынан ысылдатып ұрып жатыр. Әке-шешесін, жеті ата-бабасын тергеп боқтап жатыр. Есек тұрар емес. Өзінің есектері де бөгелектеп, жайсыз келе жатқандықтан, Жөкең оған қарайлай алмады. Жасақ тіпті болмаған соң, «ойбай-ай, ойбай» деп жылаған күйі ақ есектің басын құшақтай беріп, құлағынан тістелесін бір.

	Кейіннен осы оқиғаны айтып Жөкеңнің талайды күлдіргені бар. Бірақ дәл сол сәтте күле алған жоқ. Жасақты айналып, толғанып жұбатып, есегін тепкілеп жүріп тұрғызып берген. Әне сол кезде есек дегенің кәдімгідей тұлға еді. Жұрт бір-біріне дос болып, тамыр болып қиыла өтініп сұрап алатын. Ал енді ше? Түкке керек емес. О да бір жартылай егесіз зат. Қаласа өрісте жүрген жерінен мініп жүре береді. Солай-й...

	Шал шаршағандықтан жай жүрді. «Ақ есек те әбден титықтаған білем, – деп ойлады ол, – ақырын ғана жылжып келе жатқан арбаға қарап қойып, – үйге шейін жете алса етті».

	Ойлағанындай-ақ арбаның дөңгелегі шиқ-шиқ етіп барып, бір жыңғылдың ескі түбіріне тіреліп тұрып қалды.

	Көктембайдың: «Ата-ау, ата-а», – деп асып-сасқан үні естілді. Жөкең қолындағы шалғысын арбаның қауына қыстырды. Костюмін Көктембайға ұстатты. Есектің тұла бойы шылқыған тер болыпты. Жөкең айқастыра тартқан арқанды ағытып жіберіп, баулықтарды жерге тастай бастады.

	Он бес-он алты бауды тастап болған соң, арқанды қайта тартты. Өзі арбаның қауынан итере беріп, тағы да Көктембайға «айда» деп қойды. Есек бұл жолы арбаны жеңіл тартып кетті.

	«Әбден қартайған екен», – деп ойлады шал әлі де арбаның қауынан қолын алмаған күйі.

	Ауылға жақындаған сайын жер кедір-бұдыр болғандықтан әрі есегін тым аяп кеткендіктен, Жөкең әлінше арбаны итерісіп келе жатты. Өзі де шаршап, ентігіп қалды. Қатты шөліркеді. «Осы маған не азап, алжығанда, – деп өзіне-өзі кейіп те қойды. – Ит тіршілік те әйтеуір... Болмаса өзімді қинап, есекті қинап нем бар... Мал... Шөп... Не үшін қажет?.. Кімге керек? Құдай жалғыз баланы да қаңғыртып жіберді». Шалдың бойын ыза кернеп кетті. Баласын есіне алды. Қандай етіп оқытып еді оны. Кемпірімен екеуі ауыздарынан жырып беріп жүріп... Институт бітірген соң тағы бір үш жылдық оқуға түстім деген хаты келді. Кемпірімен екеуі сарғайып тағы да үш жылдың бітуін күтті.

	Үш жыл да бітті. Несін айтасың, «осында жұмысқа қалдым» деген хабар тағы жетті. Кемпірімен екеуі ренжіген болды. Ренжігеннен не пайда? Арада тағы да уақыт өте берді. Енді, тіпті амандығын білдіріп жазған хатқа да зәру болды.

	Сөйтіп жүргенде «үйлендім, ақша керек» деген хат келді. Кемпірімен екеуі асып-сасып қалды. Жиған-тергенін түгел сатып, керек дегенін салып жіберді. Жөкең:

	«Тойына барамыз ба, қайтеміз?» – деп еді, кемпірі:

	«Екеуміз жетектесіп жүріп адасып кетерміз. Ол жақтың ырду-дырдуын бітірген соң өздері де келер», – деді.

	Арада тағы бір жыл өтті. Олар келер болмады. Ақырында кемпір мен шал екі-үш ауыз сөз жазылған хатқа зар болды.

	Сонан соң Жөкеңнің өзі Алматыға барды. Келінін көрді. Немерелі болған екен. Иіскеді. Бірақ шал барған кезде баласының да, келінінің де қабағы қатулы болды. Баласы бірдеңесін қорғай алмай құлапты. Сонан соң ашылып сөйлесе де алған жоқ. Үш-төрт күн өтті. Олар тұратын бесінші қатарға шығып-түсу де Жөкеңе оңай болмады. Жол-жөнекей екі-үш дем алады. Балконнан төмен қараса, басы айналады. Айналасының бәрі есік-терезе. Әр жерден басы қылтиып жүрген біреу. Жөкең қарайды да қайран қалады. «Құдая тоба, жер жетпей қалғандай бәрінің аядай жерге тығылғаны, ә», – дейді... Қайсысының орыс, қайсысының қазақ екенін ажырату қиын. Өз келінінің де таза қазақ екеніне шүбә келтіріп жүрді.

	Баласы мен келіні жұмысқа кетеді. Немересін яслиге береді. Жөкең азаннан кешке дейін тізесін құшақтайды да отырады. Іші пысты. «Үш-төрт күннен кейін қайтамын», – деді. Ешқайсысы қайтпа деген жоқ. Келіні телефон соғып, поездың түнде болатынын анықтады. Толасбай поезға шығарып салды. Жөкең күткендей: «Елге барамын немесе сендер келіңдер» дегенді айтқан жоқ. Екеуі де бір-біріне онша жарыла қоймайды. Толасбай да құлап қалып, салы суға кетіп жүрген кезі. Ал Жөкең оған өкпелеген болды.

	Сыпайы қоштасып жүріп кетті.

	Зымырап тағы бір жыл өтті. Толасбайдың «қорғадым деген хаты келді. «Енді кеп қалар» деп үміттенді. Бірақ келмеді. «Сен шал бәрін бүлдіріп келгенсің. Болмаса неге келмейді. Бездіріп жібердің», – деп марқұм кемпірі құлағының құрт етін жейтін.

	Сөйтіп жүргенде ауырып қалды. Ұзақ та жатқан жоқ. Бір айға жетер-жетпес төсек тартып жатты да, мәңгілікке көзін жұмды.

	Баласының сол жолы бір келіп кеткені бар. Онда да кемпірінен айрылып, қамкөңіл болып отырған әкесінің мауқын басардай болған жоқ. 2–3 күн болды да, «Мәскеуге ұшатын едім», – деп кетіп қалды. Сонан соңғы төбе көрсеткені осы жолғы келуі.

	Шал табан жолынан көз алмаған күйі есек арбаның соңынан ілбіп еріп келеді. Есек арбаның бұрынғы тоқылы, шиқылы. Үйге де жақындап қалыпты. Шал қаттырақ жүріп есегімен қабаттаса жүрді. Көктембайдың шәпкесі қисайып кетіпті. Түрінен шаршау белгісі білінеді.

	Ақ есек те басы салбыраған күйі, баяу аяңмен келеді. О да ой үстінде келе жатқан сияқты. Бәлкім, тайқарын ойлап келе жатқан шығар, кім білсін... Шал дауыстап:

	«Шу, жануарым, шу», – деп қойды. Бірақ дауысы әмірлі емес, аянышты шыққандай. «Қайтсін, бұ да қамкөңіл ғой. Тайқарынан айрылды». Шал күрсінді.

	Есегінің жалынан сипаған күйі: «Шу-у, жануарым, міне, үйге да жеттік», – деп қойды. Тап бір өзінің мұңдасымен сөйлесіп жатқандай.

	Ақ есек басы салбыраған күйі арбаны шірене тартып келеді...

	Олар үйге жеткенде қас қарайып, қараңғылық үйіріле бастаған. Есек арбаның тықырлап келіп, мал қораның жанына тоқтағанын үй ішіндегілер түгел сезді. Шәден шұбар орамалмен маңдайының терін сүртіп, ірге жақта жатқан терсіңді құлақшынын қолына ұстады.

	«Құдай-ай, терлеп отыр ем. Мыналар да бір жайсыз келді-ау» деп күңкілдей жүріп, костюмін иығына іле, галошын тырпылдатып сыртқа шықты. Бұл кезде Көктембай ақ есектің басынан ұстап, Жөкең арбадағы баулаулы шөпті қораның төбесіне лақтырып жатқан.

	– Немене жай келгендерің? – деп, Шәден арбаға таяп бере ыңырсып сөз бастап еді, бірақ оған тіл қатқан ешкім болған жоқ. Әбден қалжыраған шал сөйлеуге де ерініп тұрған. Көктембай болса қолына өзінің, атасының киімдерін, шалғы-орақты құшақтап, әрі есектің бас жібінен ұстаған күйі, көкесіне көзінің астымен қарап қойды.

	Шәден арбаны айналып, олай-бұлай біраз жүрді. Әкелінген шөпке көңілі тола қоймады. Жөкеңмен қабаттаса, бір бау шөпті ала беріп: «Азаннан бері орған шөптерің осы-ақ па?» – деп күңкілдеп қойды.

	Шал тіл қатқан жоқ. Көктембай арбадан ағыта бергенде, терге малшынған күйі ақ есек денесін сілкініп-сілкініп қойып қораға қарай кетті.

	Сол күннен кейін Жөкең сырқаттанып қалды. Асқа да тәбеті болмады. Сыртқа шыға беруге де зауқы жоқ. Шөпке де қайтып бара алмады. Шәден: «Бұл шал үйкүшік болайын деген екен» деп ойлады.

	Түс қайтқан кез болатын. Бір топ балалар Сәулебайдың үйінің жанында ойнап отырған. Іштерінде Көктембай мен Жорабай бар. «Ауылға әртістер келіпті» деген хабар балаларға көктен жұлдыз түсіпті дегендей естілді.

	– Шөпшілерге келіпті. Өзгелерге ақшамен қояды екен, – деді ересектеу, шашы құлағына түсіп кеткен қара бала.

	– Кинодан қымбат, – деп оған қосарлана кетті хабарды ала келген саржалақ. Бәрі де үйді-үйлеріне жүгірісті. Көктембай мен Жорабай да үйге қарай қабаттаса жүгіріп келеді.

	Ауылға артистердің бірінші рет келуі. Бұрын жылына бір рет кино әзер келетін.

	Маңдайының терін шаң басқан алақанымен айғыздап жіберіп, Жорабай ентіге сөйледі:

	– Көкем ақша берсе болғаны ғой.

	– Қайдам... Бәрі бір маған атам береді. Жорабай Көктембайға бұртия қарап қойды.

	– Бәрібір көрем.

	Олар шөпшілер жататын үйдің жанынан өтіп бара жатып, үсті жабық машинаны қоршап тұрған көп адамдарды көрді.

	Бұл кезде колхоз председателімен ойын көрсетуге келген артистердің жетекшісі келісе алмай айқайласып жатқан. Плащының шаңын да қақпаған мұртты кісі:

	«Адамың аз. Біз қайтамыз», – дейді. Председатель ырсылдап әзер сөйлеп тұр.

	– Жо-жоқ. Қарағым... Қарақтарым, мұнда мал азығының берік қорын жасау үшін, яғни бір жарым жылдық қорын жасау үшін айқасып жатқан, күн-түн демей еңбек етіп жатқан майталман жандар – механизаторлар, шөпшілер, тырмашылар... ие-е... Қалай еді... Солар бар. Біз ауданға доложить етеміз. Қалайынша бұлайынша... Сіздер пьеса қоймай... Жо-жоқ. Қарағым, қарақтарым...

	Басына газет қалпақ киген шөпшілердің бригадирі де председательді қостап қойды.

	– Иә, бұл өзі қалай. Біз Сәкеңді қостаймыз. Доложить етеміз. – Бригадирді қостап шөпшілер де шуласты. Олар тағы бір ауық айқайласып барып, ақыры келісті. Артистер ойын көрсететін болды.

	Екі бала ыстық топырақты борпылдата кешіп, үйге қарай жүгірді. Жорабай есіктің алдында жүрген Келес пен Шолпанды көре сала: «Әртіс-стер-рр», – деп анадайдан ентіге айқай салды.

	– Әртістер келіп шөпшілерге ойын қояйын деп жатыр.

	– Сә-Сәулебайдың үйінің жанында, – деп Жорабай қосымшалап қойды. Шолпан аузын ашып, аңырып қалды. Келес нан көміп жүрген апасына жүгірді.

	– Әртістер кепті дейді, апа...

	– Не дейді, әй, қандай әртістер ол біздің ауылға адасып келіп жүрген? Көкелеріңе айтыңдар.

	Бұл кезде Шәден иығына кетпенін салып бақшада жүрген. Балалар бірін-бірі қуа шулап, солай қарай жүгірді. Келестің «әртіс кепті, көке», – дегеніне Шәден онша мән бере қойған жоқ. Құлақ арықты бітеген балшықты кетпенімен ысырып сыртқа шығарып жатқан күйі: «Е-е, қаңғырған неғылған әртістер түге», – деді де қойды. Балалар шуылдап, кезек-кезек естігендерін айтып жатыр.

	Шәден бәрін де жүре тыңдады. Тек Көктембай «елу тиыннан билет береді екен» дегенде барып, «не дейт» деп шошып кетті.

	– Иттің удайын қара. Оны көргенше үйде отырсам қайтеді. Бас-басыңа елу тиын тауып беретін мені міністір деп пе едіңдер? Әйда, шулаған немелер.

	Балалар үнсіз қалды.

	Сәулебайдың үйінің сыртына тау-тастың суреті бар үлкен мата тұтылды. Оның бетіне шымылдық құрылды. Күндіз председательмен ұрсатын мұртты кісі заттарын түгелдеп, әркіммен қызу-қызу сөйлесіп, асып-сасып жүр.

	«Еңлік – Кебекті» қояды екен деген хабар тарап кетті. Балалар «Еңлік – Кебектің» не екенін түсінген жоқ. Тағы да үйге қарай жүгірісті. «Қаңғырған немелер» деп Шәден әртістерді кінәлап жүр.

	– Солар не пәтуәлі нәрсе көрсетер дейсің, жұртты алдап, ақша алу. – Балалары қаумалап қоймаған соң, қалталарын қаққыштап жүріп, бір сомдық қағаз ақша мен сылдыратып қара бақырларды шығарды.

	– Әй, Келестің көкесі-ау, өзіміз бармаймыз ба? Айында-жылында келетін бір әртіске, – деп, Салжан да барғысы келген ыңғай танытып еді, Шәден кейіп тастады.

	– Саған не жоқ сиырдай боп. Ақша жоқта, балалардан зорға құтылып тұрсам. Бұныкі не екен желігіп.

	– Құдай-ау, жетпей қал. Сен байғұс дүниеден ақыры жетпей өтерсің.

	– Тарт деймін тіліңді! – Шәденнің көздері шатынап кетті.

	– Әртіс деген сайтан. Саған ол неге керек. Шалдың жүрісі анау, қисаңдап. Шайы бар, суы бар дегендей.

	Бұл кезде Жөкең есіктің алдында отырған. Шәден «Шалдың жүрісі анау, қисаңдап» дегенді ерекше екпінмен айтып, онысын тауып айттым-ау дегендей масаттанып қалған.

	Осылай улап-шулап жүргенде, несін айтасың, ауылға түгел тегін қоятын болыпты. Ақшаны колхоз төлейді-міс деген хабар жетті. Балалар қуанып қалды. Асыға-үсіге киініп, бірін-бірі жетелей Сәулебайдың үйіне қарай тартты. Шәден бұл жолы үндеген жоқ.

	– Әлгі теңгеңді қалтаңнан түсіріп аларсың, – деп берген ақшасын Келестен қайтып алды. Балалар ойын басталардан бір сағат бұрын жиналды. Бір-біріне әртістер дегеннің кімдер екенін түсіндірген болды. Құрулы тұрған тау-тастың суретін қызықтады.

	– Үйдің маңын шаңдаттыңдар, жүгермектер, – деген Сәулебайдың айқайын да тыңдаған жоқ. Спектакль басталғанша шуласты да жатты.

	Ымырт үйірілді. Шөпшілер келіп қостан тамақ ішті. Сонан соң олар да екеу-үшеуден Сәулебайдың үйінің жанына келе бастады. Ауылдың адамдары да жиналды. Жанында Салжанды ертіп, жаңа жүріп жүрген Қазтайды көтеріп Шәден де келді. Бұл кезде Көктембай, Жорабай, Шеген, Келес, Шолпандар үйден әкелген көне текеметтің бір бөлігін төсеп, көп балалардың ортасында ұйлығысып отырған.

	Шәденнің келгенін алдымен көрген Жорабай Көктембайдың иығынан түрткіледі.

	– Қарашы, көкем де келіпті.

	Көктембай бұрылып қарады. Ол көкесін келеді деп ойлаған жоқ-ты. Шәденнің жүзі әлгіндегідей емес, жарқын. Тіпті «отырсыңдар ма, шырақтарым», – деп жылы ұшырап қарап қойды.

	Ойын басталмас бұрын ортаға председательмен ұрысып қалған мұртты кісі шықты. Ол біраз сөйледі. Жұрт қол соқты. Сонан соң председатель шықты. Ол әуелі шөпшілерге біраз ұрсып алып, «алдағы уақытта шөп ору қыза түссін» деп сөзін аяқтады. Жұрт оған да қол соқты.

	Ақыры шымылдық та ашылды. Тау-тастың арасынан «шек-шек, кебенек» деп басына ескі бөрік киген біреу шыға келді. Балалар ду күлді. Үлкендер де күлді. «Көріп отырсың ба?» дегендей, Жорабай Көктембайға көңілдене қарап, иегімен сахнаны нұсқап қойды.

	Алғашқыда Көктембай көзін жыпылықтатып, аң-таң күйде таңырқай қарап отырды. Оған әлгі адам шынымен тау-тастың арасынан шыққандай сезілді. Тау дегенді естігені болмаса, көрген емес. Өткен жылы атасы тау жақта қой бағатын туысқандарына ертіп барамын деп жүргенде, өзі ауырып қалды. Көктембай суреттегі биік шыңға таңырқай қарады. Өзін таудың түбінде отырғандай сезінді. Бір кезде шыңның басына қараймын деп, Сәулебайдың үйінің төбесінде жататын шаңырақты көргенде барып, қарсы алдында ілулі тұрған сурет екенін есіне алды. Еңлік пен Кебектің кездесуі қызықтырды. Екеуінің де киімдері жарасымды. Өздері де қандай сұлу.

	– Уа, шіркін, міні қыз бен жігіт, тәйірі, қазіргілерде не пәтуа бар. – Көктембайдың арт жағында отырған шанамен шөп таситын қарт тракторист даурыға айқайлап, қолымен құлақшынының төбесін бір басып қойды.

	«Қилыбайлар неге өстіп жүрмейді екен?» деп ойлады Көктембай. «Несін айтасың, Сәулебайдың баласы пәлен жерден келіншек әкелейін деп жатыр екен» дейді. Соңынан дым да жоқ. Сосын жүріп тағы да «Ойбай, алайын деп жүрген қызы біреуге қашып кетіпті», болмаса «Қыз айнып қалыпты» дейді.

	Ауылдағылардың құлағы да үйреніп қалды. Алғашқы кезде балалар да «келіншек келеді, той болады» деп дуылдасып қалушы еді. Енді олар да селт етпейді.

	Өткен жылы сол Қилыбайдың қарындасы Сәлима ұзатылды. Көктембай әлі ұмытқан жоқ. Әуелгіде қызға құда болып еретіндігіне Шәден де қуанып жүрді. «Біздің Сәукең береке дарыған. Біздің Сәукең теңдесі жоқ кісі ғой», – деп күнде мақтайды. Салжан екеуі отырып құдалардың әкелетін тоғыздарын айтып, таңдай қағады. Күйеу баланы мақтайды. «Өзі реңді, текті жерден шыққан екен. Біздің Сәлимажан да, несін айтасың, сылқым ғой», – дейді. Ақыры той болды. Күйеулер келді. Тойға апаратын малды таңдау кезінде Салжан мен Шәден ұрысып қалды. Шәден бір аяғынан ақсап жүрген шыбышты апара салмақ болды.

	«Ойбай-ау, өзің сабаудай құда болып қыздың соңынан ерейін деп отырсың. Қара жетелеп баратын жөнің бар ғой», – деп Салжан шықты. Ақыры қой апаратын болып келісті. Қойды Шәден жетеледі. Көктембай мен Жорабай айдады. Онда Келес пен Шолпан оқуда болатын. Салжан су жаңа ақ жаулығын дағарадай етіп тартып алып, алға түсті. Бәрі тойға келді. Балалар да көп жиналды. Қызық, көңілді болды. Асық ойнады. Шашу теріп жеді. Тіпті Көктембайдың үйге қайтқысы да келмеді.

	Бірақ ойламаған жерден, алғашқыда жарқылдап қызмет етіп жүрген Шәден кешкісін тас-талқан болып ашуланбасы бар ма. Балаларын шақырып ап: «Киініңдер, кетеміз. Әтесіне нәлет мұндай тойдың», – деді. Қыздың соңынан еретіндер көбейіп кеткендіктен, Шәден бармайтын болыпты. Салжанның да қабағы түсіп кетіпті. Бәрі үйіне қайтты. Көктембай мен Жорабай қызықты қимаса да, амалсыз апасы мен көкесінің соңынан ерді. Жол-жөнекей Шәден бұрқылдап ашуланумен болды.

	– Әтесінәлет, бүйтіп қыз ұзатып, той қылғандарының... Осы сен «қой жетелеп бармасаң, сәніміз болмайды» деп құлағымның құрт етін жеген.

	Салжанда бұрынғыдай екпін жоқ.

	– Есіз қалғыр, кім біліпті бүйтіп тірліктерінің берекесіз болатынын, – дейді күңкілдеп. Үйге келген соң да екеуі Сәулебайдың тойын сөз етумен болды. Шәден Сәулебайды «Ақымақ, алжыған шал» деді. Салжан да қостады, күйеу баласының да, құдасының да пошымдары келмеген біреу екенін айтты.

	Көктембай олардың сөзін үнсіз тыңдап, пештің жанында отырды. Ол кімдікінің дұрыс, кімдікінің бұрыс екенін білген жоқ. Әйтеуір тойға қайтып барғысы келді. Балалармен қайта ойнауды ойлады. Апасы мен көкесінің енді ол тойға қайтып бармайтындарын сезгендіктен, олар сыртқа шығып кеткенде, Жорабайдан да жасырынып, Сәулебайдың үйіне қарай тартты.

	Сол күні бұлтсыз айлы түн болды. Балалар түннің бір уағына дейін Сәулебайдың үйінің жанында тығылыспақ ойнады. «Қыз аттанатын болды» дегенді естігенде барып, бұлар көппен бірге есіктің алдында топырласты. Екі қолтығынан екі әйел ұстаған Сәлима үйден сыңсып жылап шықты. Шешесі мен Сәулебай да қосыла жылады. Үйдің сырт жағында Қилыбай да қорқылдап тұрды. Кемпірлер түгел жылады. Сонан соң тележке тіркеген «Белорусь» тракторы күркілдеп кеп, есіктің алдына тұра қалды. Почташы Мерекбай қолын көтеріп: «Қойыңдар енді! Уа, Сәуке, болды енді», – деп жұртқа басу айтқан болды. Сонан соң Сәлиманы екі әйел сүйеген күйі апарып «Белорустың» кабинасына отырғызды. Құдағилар мен құдалар тележкаға отырды.

	Бір етігінің қонышын қайырып, бір етігінің қонышын қайырмаған мыртиған қара жігіт, кабинаға секіріп мініп, жұрттың айқай-шуына қарамай, тракторды жылжыта бастады. Түн сүттей жарық еді. Сондықтан да бәрі анық көрінді, – кімнің қалай жылағаны, не істегені... Бір әйел Сәлиманың шешесінің қолтығынан сүйеп, өзі де жылап жүріп, көйлегінің етегіне сүрініп бір аунап тұрды. Трактор күркілдеген күйі алысқа ұзап кетті.

	Көктембай үйге балалармен бірге түн ортасында қайтты. «Сен болмасаң Сәулебайдың тойы тарамас, сірә», – деп көкесі біраз ұрсып алды. Бірақ оның ұрысын елеген Көктембай жоқ.

	Сәлиманың күйеуге кетуі балаға ұмытылмас әсер қалдырды. Сәлима да Еңлік сияқты сұлу еді. Бірақ күйеуінің қандай екенін көре алған жоқ. Есенді Көктембай ұнатпады. Оны өзінше Шодырға ұқсатты. Ал Абыз шал Көктембайға бірден ұнады. Оның түрі де, сөзі де атасына ұқсайтын секілді. Өзінің атасы сияқты ақылды, мейірімді көрінді. Атасының шалдардың ортасында отырып, кей-кейдегі мақалдап сөйлеп кеткендегі екпіні, тіпті сөйлегенде сақалының шошаңдап кететіні – бәрі-бәрі Абызға ұқсас. Көктембай отырған жерінен ысырылыңқырап, сахнаға таяп отырды. Абызды анығырақ көргісі келді.

	Алақанын жайып Кебекке бата беріп тұрған кезде «ата» деп ақырын дауыстағысы да келді. Бірақ үндеген жоқ. Атасының үйде қалғанын есіне алды. Ауырып қалмағанда келетін еді. «Шақырып келсем бе екен?» деп те ойлады. Мазасызданған күйде жанындағыларға қарады.

	Шеген ұйықтап қалыпты. Жорабай арқасын Келеске сүйеген күйі бақырайып қарап отыр.

	Еңлік пен Кебектің өліміне отырғандардың бәрі де күйзелді. «Алда, боздақтар-ай» деп, әлгіндегі қарт тракторист тағы да дауыстап қойды. Көктембай бұрылып қарап еді. Орамалымен көзін сүртіп отыр екен. Салжан да жаулығының ұшын қолына ұстап тұр. Көктембай тағы да Сәлиманы есіне алды. «Тележкамен кетсе де, олардікі жақсы екен» деп ойлады. Еңлік пен Кебектің не үшін өлгеніне ол онша түсіне алған жоқ. Тек жұрттың айтуымен ғана біліп отырды. Сонан соң Көктембайдың көзіне де ұйқы тығыла бастады. Одан әрі қандай оқиғалар болғанын анық білмейді. Көзін бір ашып, бір жұмып қалғып кетіп, қайта оянып отырды.

	Ойын аяқталды. Бірін-бірі қағып-соғып, жұрт орындарынан түрегелді. Бір-екі бала топыраққа аунаған күйі ұйықтап қалыпты. Біреулер көздерін уқалап тұр. Аһылап-үһілеп, күрсініп жүргендер бар. Шәден: «Алда иттер-ай, ұйықтап қалғансыңдар ма?» – деп Шолпанды жұлқып оятып, Шеген ұйқысын аша алмаған соң, былқ-сылқ еткізіп арқасына салып алды. Бәрі тізіліп үйлеріне қайтты. Шәден күңкілдеп сөйлеп келеді.

	– Бұл иттердің әртіс көрген несін алған.

	– Әй, тегін көрді, сенің нең шығын болды.

	– Ой, шіркін-ай, қарық қылды. Шетінен қалғып-мүлгіп...

	– Алда боздақтар-ай, әлгілерді айтсайшы! Өлтіріп тастады ғой! – Салжан кәдімгідей мұңая сөйледі.

	– Кімді айтасың? – Алда келе жатқан Шәден Салжанға бұрылып қарады.

	– Әлгі қыз бен жігітті айтам.

	– Ей, әртіс деген не істемейді. Мен шынымен өліп қалған шығар десем. Артынан екеуі де ыржиып жұртқа сәлем беріп тұр ғой.

	Жөкең әлі ұйықтаған жоқ екен. Үнемі Көктембайды ғана жанына алып жататын шал соңғы кезде Шегенді көбірек икемдеп жүр.

	Сол әдетімен тағы да: «Әлгі Шеген ұйықтамай келді ме?» – деп көйлек-дамбалшаң орнынан түрегелді. Шегеннің былқ-сылқ еткен денесін көтеріп алды.

	Бәрі де төсек салып жата бастады. Көктембай да атасының жанына жатты. Бірақ бірден ұйықтай алмады. Тағы да Абызды есіне алды. Ол туралы атасына қызық-қызық етіп айтып бергісі келді. Ақыры шыдай алмай, кішкене алақанымен атасының сақалынан, бетінен сипап жатып:

	– Ата, сенен айнымайтын шал бар екен, – деді.

	– Қайда?

	– Әртісте.

	– Тап мына мен сияқты ма?

	– Сендей, ата деймін...

	– Құдай тоба... – Жөкең күліп алды.

	– Мына мен сияқты болса, әртісің де қиын болмады ғой. – Көктембай тағы да бірдеңелер айтып, атасына бәрін де түсіндіргісі келді. Ақыры не айтарын ойлап жатып, мұрны пысылдаған күйі ұйықтап кетті. Сәлден кейін «ақымақ неме» деп, Жөкең орнынан түрегеліп, оның ашық қалған денесін көрпемен қымтады. «Сен сияқты әртіс шал көрдім» дейді. Мен сияқты болса – әртіс бола ма, ақымағым...

	Өз-өзінен Жөкең қараңғы үйде кеңк-кеңк күліп алып, екі немересінің ортасында маужырап ұйықтап кетті.

	Таңертең Көктембай Сәулебайдың үйінің маңынан бұзау қарап жүріп председательмен ұрысатын мұрттыны және тағы бір ұзын бойлы жігітті көрді. Екеуі де сөйлескен күйі Көктембайдың жанынан өтіп бара жатты. Ұзын жігіттің түр-тұлғасы, әсіресе сөйлеген сөзі таныс сияқты. Көктембай қолындағы жыңғыл таяғын сүйреткен күйі, ілесе жүріп, әлгі жігіттің бас-аяғын шолып шықты. Қайда көріп еді... Көзін жыпылықтатып аз-кем ойланған болды. Есіне түсті. Түндегі шал болып ойнаған жігіт. Сол-л...

	Көктембай бұрынғыдан да көрі жүгіре басып, жігітке ілесе жүрді. Баланың басында атасының ескі көк тақиясы бар-ды. Шалбарының ұзындығы тізесінен сәл ғана төмен түседі. Әлденеге күле сөйлеп келе жатқан жігіт соңынан ілесіп келе жатқан баланы көріп, сәл күлімсіреген қалпы бұрыла беріп, баланың басынан сипады. Қалың қабағының астындағы үлкен қара көздері де күлімдеп тұр.

	– Дәл өзі. Кешегі шал... Қилыбайлардан сәл-ақ үлкен екен ғой.

	Көктембай да оған аузын аша, ыржия қарады.

	– Атың кім?

	– Көктембай...

	– Кімнің баласысың? – Жігіт жалпақ алақанымен арқасынан сипағанда, Көктембайда ес қалмады. Бір шекесіне қисая берген тақиясын түзеп:

	– Ш-шәден-н... Жо-о-жо-қ... Атам-м, – деп асып-сасып қалды.

	– Шәденің кім?

	– Көкем ғой.

	Жігіт Көктембайдың кішкене мұрнын қысып қойды.

	– Нешінші оқисың?

	– Оқуға барғаным жоқ. Көкем жібермейді. – Көктембай оған өзінің мұңын шаққандай, жабырқай қарап қойды. Мұртты кісі бұл екеуінің әңгімесіне араласпай, екі-үш қадам алда кетіп бара жатты.

	– Оқасы жоқ, балақан... Оқисың... Оқисың... – Баланың көзі жайнап кетті.

	– Қашан, осы жазда ма?

	– Әрине, осы жазда.

	– Ал сосын кім боласың?

	– Мен бе, мен-н... – Көктембай тақиясын шекесіне қарай ысырып қойып, жігітке күлімдей қарады.

	– Мен әр-тіс болам...

	– Молодец! – Жігіт баланың тақиясын төбесінен көтеріп ап, қайта кигізді.

	– Атым кім дедің?

	– Атым Көктембай...

	– Көктембай-й... Тамаша ат. Шамасы көктемде туғансың ғой.

	– Иә, «көктемде мал төлдегенде тудың, сосын атыңды Көктембай қойдық» дейді апам. – Көктембай мұрнын бір тартып қойып, жігіттің өзіне созған қолынан ұстады. Енді, тіпті екеуі қол ұстасып келеді.

	– Ал сен түнде спектакль көрдің бе?

	– Көрдім, сіз шал болдыңыз ғой. Мен со шалды жақсы көрем. – Жігіт қап-қара көздерін төндіріп кеп, баланың бетіне бір сәт үнсіз қарап келе жатты да, маңдайынан сүйіп алды. Көктембай қып-қызыл боп қызарып кетті. Жігіттің сүйген жерін алақанымен сүрте беріп:

	– Аға, енді қашан келесіңдер? – деп сұрады.

	– Келеміз... Сөзсіз келеміз.

	– Осы ауылға ма? Қашан? Келер жазда ма?

	– Иә, айналайын, осы ауылға келер жазда тағы да келеміз.

	Көктембай ойланып қалды. Келер жаз дегені ұзақтау көрінді.

	– Қыста келмейсіздер ме?

	Жігіт Көктембайдың маңдайынан сипады.

	– Біз асығыспыз. Жүргелі жатырмыз. Хош-ш!

	Жігіт жүгіре басып, әлгі мұртты кісінің соңынан кетті. Көктембай оның мұртты кісіге қалай жеткенін, сонан соң оған бірдеңелерді айтып келгенін көріп тұрды. Тіпті қолымен мұртты кісіге Көктембайды нұсқап көрсетіп те қойды.

	Олар Сәулебайдың үйіне кіріп кеткен соң да, Көктембай біраз күтті. «Тез арада шығар» деп ойлап еді. Бірақ олар шыға қоймаған соң, жыңғыл шыбығын иығына салып, бұзауын іздеп кетті. Түске таяған кезде барып ол артистер мінген машинаның үйдің жанынан өткенін көрді. Бірақ көп адамның ортасынан өзі білетін сары жігітті көре алмады. Сонда да көп баламен бірге машина жандарынан өткенде айқайлап қолын көтерді, мүмкін, ол жігіт өзін көрген шығар...

	Сол күннен бастап балалар үй ішінде әртіс боп ойнауды қолға алды. Бұрында да бірі – апа, бірі – әке, бала боп, үйшік-үйшік ойнайтындары бар-ды. Олар енді «шын» әртіс боп ойнамақ болды. Әуелі «Еңлік – Кебекті» қолға алды.

	Келес пен Шолпан «Еңлік – Кебек», Көктембай Абыз болды. Жорабай Жапал болуға қарсылық етпеді. Шегенді әртіс болуға «жарамсыз» деп ұйғарысты. Бірақ бұл ойынның сәті болмады. Өйткені ойынға тағы біраз әртістер керек болды. Сонан соң Жорабайдың «шек-әй, шек» дегенінен басқа бір-бірлеріне не деуді де білмеді.

	– Енді Толасбай көкем боп, ойнайықшы, – деді Көктембай. Бұл «Еңлік – Кебектен» көрі оңайлау соқты. Келес көйлегінің ішіне бесіктің жастығын тығып алып, сыртынан Шәденнің жуан белдігін тақты. Бұл оның Толасбай болғаны. Көктембай атасы болуды қалады. Бар болғаны басына тымақ киді. Беліне белбеу тағып, сәл-пәл еңкейіп жүретін болды. Шолпан Файруза боламын деп – қызыл қаламмен ернін шиедей қызартты. «Мені ойынға қоспайсыңдар» деп өкпелеген соң, Жорабайға Шәден болу тапсырылды. О да Шәденге ұқсап бақты. Шеген өз ролін өзі ойнап, Келес пен Шолпанның жанына ерді.

	Келес пен Шолпан – Толасбай мен Файруза болып Шегенді ертіп сыртқы есіктен кіреді. Оларды Көктембай қарсы алады. Айналып-толғанып бәрінің беттерінен сүйеді. Жорабай сүйіспейді.

	Ол Шәденге ұсап жай: «Аман-есен жүрсіздер ме, шырақтарым?» – дейді. Толасбайдың ғана қолын алады. Саусағымен Шегенді нұсқап: «Мына неме де адам боп қапты ғой», – дейді.

	Бұл ойын өздеріне ұнағандықтан, әлденеше қайталанды. Екі-үш күнге дейін жалғасты. Сонан соң қызыл қалам жөнінде ептеген дау болып қалды. «Ұшын құрттың» деп Келес қарындашын Шолпанның ерін бояуына бермей қойды.

	Оның есебіне ойынға тағы бір «жаңа спектакль» қабылданды. Қилыбайдың өткен жаздағы Алматыға барып, оқуға түсе алмай қайтып келгенін ойнамақшы болды.

	Келес – Сәулебай, Шолпан – Қилыбайдың шешесі, Жорабай – Қилыбай, Көктембай – Қилыбайды құлатып жіберген мұғалім болды.

	Ауызғы бөлмеде: «Алла-ай, Қилыбайжан оқуға түсіп келсе болғаны ғой» деп «Сәулебай» мен «кемпірі» отырады. Ішкі бөлмеде Көктембай көзіне Шәденнің шаң-желге киетін үлкен көз әйнегін киіп отырады. Ол – «прәпесер».

	Қолына екі-үш кітап ұстап, ішкі бөлмеге «Қилыбай» кіреді. Кітабын ашып күбір-күбір оқыған болады. Көктембай үндемей отыра береді. Оқиды, оқиды да, өзінен-өзі Қилыбай гүрс етіп текеметтің үстіне құлай кетеді. Бұл оның оқуға түсе алмай «құлағаны». Сонан соң орнынан атып тұрып, ауызғы бөлмеге шығады. Жай кетпейді. Қисаңдап мас болып кетеді. Өткен жазда Қилыбайдың құлап қайтқанда ауылға мас болып келгенін бәрі де біледі. Алдынан ауызғы бөлмеден айналып-толғанып әкесі мен шешесі шығады.

	«Ордина, модрина, шодрина», – дейді «Қилыбай». Бұл орысшалағаны. Сосын «Сәулебай»: «Ойбай, кемпір, мынау не деп тұр?» – деп сасқалақтап қалады.

	– Қайдан білейін, шал-ау, менен көрі қайта өзіңнің нан сұрап жейтіндей бірдеңең бар еді ғой, – дейді шешесі.

	«Қилыбай» қисалаңдап тұрып, ашуланып: «Кадрина», – дейді. Бұл «құлап қалдым» дегені. «Шешесі» бай-байға басады.

	– Ойбай, шүкірім, оңбай құлапты ғой. Құдая, Алматысы құрысын. Сүзектен тұрғандай боп өзі азып кетіпті.

	«Әкесі» де бай-байға басады.

	– Құдай-ау шейін... Оқымасаң оқымай кет. Жаман әкең арба айдап-ақ адам болған. Әлгі Жөкеңнің прәпесер баласының пайдасы тимеді ме. Тимесе тимесін. Көз алдымда қараңдап жүрсең болғаны. Қайта арақ ішкізіп, әтәңәлет Алматың бұзып жіберіпті ғой баламды.

	«Әкесі» қолынан ұстайды. «Шешесі» шешіндіреді. Шешіндіріп жүріп «шешесі»: «Құлаған деген оңай ма, күйікпен ішкен ғой», – дейді. «Әкесі» де қостайды. «Е-е, енді мұндайда ішпегенде, қайда ішеді?» – дейді. Сонан соң екеуі жабылып жүріп «құлап келген баласын» ұйықтатады.

	Ұйықтап тұра сап Жорабай ойынды қайта бастап кетеді. Осындай ойын үстінде, оқудан құлаған болып, текеметтің үстіне шаншылып құлаған кезде, текеметтің астына жасырып қойған атасының тасқайрағы шекесіне дәл тиіп, ойын сәтсіздікке ұшырады.

	Ауызғы үйге Жорабай мас болып шығудың орнына өкіріп жылап шықты. Бұрынғыдай орысшалаудың орнына ойбайлай берді. «Әкесі» мен «шешесі» не істерін білмей сасып қалды.

	Ойын осы оқиғадан кейін уақытша доғарылды.

	Арада бір айға жуық уақыт өткенде Толасбай мен Файруза да келді. Бұл жолы көліктің реті болмаған соң, чемодандарын станция кезекшісіне тапсырып, Файруза қолына тек Шегенге алынған киімдер мен алма салынған торды алыпты.

	Құдықтың жанындағы үюлі құмға ойнап жатқан балалар оларды көре сала, бірінің соңынан бірі тұра жүгірісті. Төрт шақырым жерге жаяу жүру оңайға түспеді. Толасбай көйлегі мен костюмін шешіп алып, мәйкешең күйінде ырсылдап, Файрузадан біраз кейінде келеді екен. Файруза да терге малшынған. Бірақ оның халі Толасбайдікіндей тым аянышты емес.

	Тек қана трусиімен, үсті-басы құм күйінде жеткен Шегенді әуелі Файруза аймалап, құшақтады. Толасбай да құшақтаған болды. Өзі қатты ырсылдап тұрғандықтан, ол Шегенді құшақтаған күйі жолдың жиегіне отыра кетті. Жанына келген Көктембайға костюмін, Жорабайға көйлегін ұстатты.

	Файруза да белін таянған күйі түрегеп тұрды, аз-кем тыныстаған болды. Күнге күйген жып-жылтыр мойнында тер тамшылары жылтырайды. Шашын бұрынғыдан көрі күзеп, қысқартыпты. Ол Шегенді көп айналып-толғанды. Денесінің, шашының арасының құмын қақты. Күнге күйген денесін сипап тұрып Толасбайға орысшалап әлденелерді айтып жатты.

	Көктембай оның түтіккен жүзінен-ақ әйтеуір баласы жөнінде бірдеңелерді айтып жатқанын жақсы ұқты. Толасбай ырсылдаған күйі бет орамалмен быртиған білектерін, мойнының терін сүрткіштеп, әлі желпінумен отыр еді. Ол Файрузаның сөзіне тек бас изеумен жауап берді.

	Есік алдында қарсы алған Жөкең, Салжандармен олар салқындау сәлемдесті. Тіпті Жөкеңнің:

	– Иә, шырақтарым, аман-сау келдіңдер ме? Біз де қашан келер екен деп, күтумен отыр едік, – деп, қауқалақтай сөйлегеніне, Толасбай жүрдім-бардым ғана жауап берді. Файруза болса үйге кірмей жатып-ақ Салжанға баланы қалай болса солай күткендігін ескертті. Салжан да құрауыз қалған жоқ.

	– Қарағым-ау, – деп сөзін сәнмен бастады. – Біз бала күту дегеніңізді білмейміз. Топыраққа, күлге аунап жүріп өзі адам болады. Мына өзіңнің байың да тулақ төсеніп, тымақ жастанып жүріп-ақ өкімет болды ғой.

	Файруза үндеген жоқ, балаларға әкелген алмасын таратты. Ең үлкенін әрі қып-қызылын Шегенге ұстатты. Толасбай құдықтың мұздай суына жуынған соң барып едәуір тынығып қалды.

	Түскі шай оншалықты көңілді бола қойған жоқ. Толасбай мен Файруза балаларын ортаға алған күйі, өздерінше орысша сөйлесіп отырды. Шегеннің де тіпті Жорабай, Көктембайлармен шаруасы болмай кетті. Мамасының, біресе папасының мойнына асылады. Әншейінде қолға түскен қоянның көжегіндей, көзі баттиып тып-тыныш отыратын бала құтырды да кетті.

	Жөкең қайта-қайта жөтеліп отырып, баласына өзінің соңғы кезде сырқаттанып жүргенін айтты. Толасбай денесін сүлгімен желпіп шынтақтап жатқан күйі: «Емделу керек», – деді. Сонан соң пәтуәлі әңгіме болған жоқ. Шәден жұмыста болатын. Оны сұраған да, жоқтаған да ешкім болған жоқ.

	Бұрын Жөкең Шеген мен Көктембайды екі жағына алып жатушы еді. Бұл түні Жөкең мен Көктембай екеуі ғана бірге жатты. Төргі үйден Шегеннің шықылықтап күлгені, орысшалап әлденелерді айтқаны естіледі. Көктембай атасының белінен құшақтап алған күйі ішкі тамнан шыққан Файруза мен Шегеннің дабыр-дүбір сөзіне құлақ түріп жатты. Толасбай жастыққа басы тиісімен-ақ қорылға басқан. Көктембай атасының әлі де ұйықтамай жатқанын білді. Тіпті оның Шегенге өкпелі екенін де байқады. Төсекке жатар кезде күндегі әдетімен Жөкең «Шегентай-ау, Шегентай» деп икемдемек болып еді, Шеген шалдың сөзін құлағына да ілген жоқ. Папасы мен мамасы жата бастаған ішкі бөлмеге жүгірген бойда кіріп кетті. Сонан соң шал: «Алда ит-ай», – деп шапанын бір, шекпенін бір ұстап жүріп, шала шешінген күйі төсегіне қисая кеткен. Көпке дейін ол теріс қарап жатты. Көктембай шалдың бір-екі ауыр күрсінгенін де естіді. Сонан бір аударылып түсіп, өзіне қарап жатқанда бала атасының сақалының су екенін байқады. Ойына ештеңе алмастан: «Ата, сенің сақалың неге су?» – деп сұрап еді, атасы жауап орнына Көктембайды өзіне қарай тартып қыса құшақтап алды. Сақалын баланың бетіне басқан күйі кемсеңдеп жылады. Бала әуелі атасының жылап жатқандығына сенерін де, сенбесін де білмеді. Бетіне атасының көз жастары тамып, оның бүкіл денесі селкілдеп жатқанын сезгенде барып шын жылап жатқандығына сенгендей болды. Ол енді атам жылап жатыр екен деп ойлады. Осы ойы оның тұла бойын шымырлатып та жіберді.

	– Ата, неге жылап жатырсың?

	Атасы үндеместен саусақтарымен Көктембайдың маңдайына түсіп тұратын кекілін сипай бастады.

	Көктембайдың да иегі кемсеңдеп кетті.

	– Ата, деймін-н... ендеше мен де жылаймын-н. Ол атасын өкпелеткен Шегенді, Толасбай мен Файрузаны – бәрін де жек көріп кетті. Көпке дейін солығын баса алмады. Ақыры өксіп-өксіп жылап ықылық атқан күйі атасының суланған сақалына бетін басып, кішкене қолдарымен белінен құшақтап жатып ұйықтап кетті.

	Ертеңіне Толасбайлар қайтуға жиналды. Өздері станцияға дейін Қилыбайдың мотоциклімен кететін болды да, шығарып салуға Жөкең есекпен баратын болды. Үй ішіндегілермен қоштасу да көңілдегідей болған жоқ.

	«Баламды жөнді күтпедіңдер» деген соң-ақ Салжан да қылтиып қалған.

	– Келін шырақ, ауылды көріп алдың, енді келіп тұрасың ғой, – деді де, отын әкелуге қора жаққа қарай кетіп қалды. Жөкең есегін суарып жүрген. Кетушілердің жанында тек қана күйбеңдеп Шәден қалды. Қайта-қайта қайыр-қош айтысып жүріп, Толасбайға «шалдың науқасы дендеп бара жатқан сияқты, зер сап тұру керек, олай-бұлай бола қалса қаржы да керек» дегенді ескертті. Толасбай үнсіз тыңдады. Пәлен деп тіл қатқан жоқ. Осылай тұрғанда арылдап кеп Қилыбайдың мотоциклі тоқтады. Қонақтар мотоциклге жайғасты. Олар ауылдан шығысымен-ақ Жөкең де есегіне ер салды. Ақ есегі көптен бері қора маңынан шыққан жоқ-ты. Өзі де арып, әбден қу сүйегі қалған. Тіпті қатты итерсең де құлап кетердей. «Алда жануар-ай, – деп күбірледі шал есегінің ноқтасын кигізіп жатып. – Баяғыда жүгендеп мінетін едім, жүгендемесе – көнбеуші едің, бәрі де өтті-ау...» Сонан соң үзеңгіге аяғын сала беріп «ап-па» деп артыла бере, аяғын ердің үстіне жеткізе алмай, жерге қайта түсті. «Айтпақшы ол кезде мен де қарғып мінуші едім-ау...»

	Ердің басынан қайта ұстап, қайта жармасып, әзер дегенде ердің үстіне жайғаса бергенде шалдың көзінен жас парлап кетті. Кәрі есек аяғын теңселе басып станцияға қарай жүрді.

	Үстінде көзінің жасын сәлденің ұшымен сүртіп, қалт-құлт етіп кәрі шал отыр...

	Қайтарда шал есегін жетелеп келді. «Ауырып тұр екен, бекер мініппін», – деп ол іштей өкінумен болды. Есегінің ер-тоқымын сыпырып, ашық қораға кіргізді. Алдына жем-су әкелді. Ештеңені татпастан есек екі күн тұрды. Қарап тұрып денесі дірілдейді. Шал есегінің жанына қайта-қайта келгіштеп жүрді. Онысын Шәден жақтырған жоқ. «О несі екен, тұлпары өлетіндей қиналғаны, – деп қойды бір жолы.

	– Одан да тоғайға апарып тастау керек, енді өлмегенде қайтеді?» Шал Шәденге салқын жүзбен қарады да қойды. Үшінші күні ақ есек өлді. Қалай өлгенін шалмен бірге қораға ере келген Көктембай да көрді. Жатқан жерінен серең етіп есектің төрт аяғы бірдей аспанға көтерілді де, көзі аударылып, төңкеріліп аз-кем жатып, төрт аяғы қайтадан жерге түсіп, қимылсыз қалды. Қайтып тіршілік белгісі білінген жоқ.

	Жөкең екі қолын беліне ұстаған күйі, қимылсыз тек әлсін-әлсін денесі дірілдеп жатқан есегіне қарап ұзақ тұрды. Тұрды-тұрды да, қораның сыртына шығып, есек арбасын қолмен итеріп әкеп ішке кіргізді. Көктембай да шалдың ойын түсіне қойды. Екеулеп есекті арбаның үстіне салды. Шал шұбатылып кеткен белбеуін қайта байлады. Бастырманың төбесінде жатқан кетпенін алды. Көктембай екеуі арбаны итеріп, ауылдың сырт жағындағы бір топ шеңгелге дейін әкелді. Шал белбеуі мен бөркін алып бір түп шеңгелдің басына ілді, сонан соң алақанына бір түкіріп алып жер қазуға кірісті. Көктембай атасының белбеуі мен бөркі ілінген шеңгелдің түбіне келіп отырды. Ақ есектің өлгені атасына едәуір батқанын бала жақсы сезді. Сондықтан да ол шалдың түйілген қабағына, оның кетпен сілтесіне қарап моп-момақан күйде отырды. Ауырып жүргендігіне қарамастан, атасының мынадай қызу қарқынмен жұмыс істеп жатқандығына қайран қалды. Бала ернін қайта-қайта жалап қойып:

	– Ата, енді тайқары іздемей ме? – деді.

	Шал баласының жүзіне жалт қарады. Қарады да кетпенінің шүйдесін жерге тіреді.

	– Іздейтіні бар, іздемейтіні бар. Кім білсін... – Шалдың дауысы шаршау күйде шықты. Кетпеніне сүйеніп тұрып күрсінді. Шалдың ойына Толасбай түсті.

	Кеше есегімен митыңдап станцияға барса, поезд да келіп қалған екен. Қызыл шәпке киген тәпелтек жігіт: «Ата, балаңыз мына вагонға мінді», – деп, бір-бірінен айнымай қалған вагондардың біреуін нұсқады. Жөкең әлгі вагонның алдына барып әрі тұрды, бері тұрды. «Ау, шал келетін еді» деп есіктен бір рет басын қылтитса қайтер еді, өзі кірейін десе, балтыры бесіктей бір семіз әйел шүлдіреп маңына жолатар емес. Сөйтіп тұрғанда поезд да жылжып кетті.

	Шалдың баласымен қоштасқысы келіп еді, оның енді көпке дейін келмесін де сезген. Науқасы күн санап әлсіретіп барады. Көре де алмауы мүмкін. Сондықтан оған біраз сыр ақтарғысы келіп еді. Тіпті ақтық сөзін... Кетіп қалды. Келді... кетті...

	Шалдың ол туралы ештеңе ойлағысы келмеді. Кетпенін ақырын ғана сілтеп, жас топырақты түйдек-түйдегімен сыртқа атып жатты. Ол шұңқырды тізесінен келгенше қазды да, тағы да шұңқырдың тереңдігін, ені мен ұзындығын көзбен шолып шықты. Серейіп жатқан есектің жансыз денесін аунатып әкеп әлгі шұқырға итеріп тастап, ең соңғы рет бірауық үнсіз қарап тұрды. Есегі тұмсығын сәл көтеріп, алдыңғы екі аяғын бүге түскен күйі сұлық жатыр. «Бұ жануармен де біраз уақыт бірге жасастық.

	Алда, дүние-ай! – деп шал кетпенін ырғап қойды. – Бұл есектің тайқар кезінде Толасбай бала еді... Қанша жыл, қанша уақыт өткені-ей. Мен де қартайдым, аһа, мен де бірге қартайдым-ау, сосын не кінә... Тәйірі, қара жерге түскен соң есегі не, адамы не?»

	Шал енді топырақты кетпенменен ақырын ғана ысырып шұқырға тастай бастады. «Ата, өткен жылы ана ақсақ қойшының есегі өлгенде көмбей-ақ, тоғайға апарып тастады ғой», – деген Көктембайдың сөзі шалдың ойын бөліп жіберді. Ол біразға дейін тіл қатқан жоқ. Ернін жымыра тістеген күйі топырақты шұқырға қарай ата берді. «Есек түгілі, адамды да көмусіз қалдырайын деп жүргендер аз ба?..» Бірақ бұл ойын баласына айтқан жоқ. Оған:

	– Әй, ақсақ қойшың ақымақ екен, – дей салды. Сонан соң өзіне: «Аз ба екен сондайлар, жүр емес пе жер басып, – деп ызбарлана күбірлеп қойды. – Не істерсің, қайтерсің иттерді...» Бірақ кімге кейіп, кімге ызаланып тұрғанын өзі де білмеді. Басын сыртқа бұра беріп былш еткізіп бір-ақ түкірді. Жүзінен мына өзін қоршаған дүниеге, тіршілікке – бәріне-бәріне түкіргендей ызғар сезіледі. Ол кетпенін құлаштай сермеп, есегі көмілген шұқырға топырақ атып жатты...

	Қайтарда тағы да есек арбаны өзі итеріп келді. Кезінде Күдебай деген ұста құрдасы істеп беріп еді, бұ-дағы тозып, шабақтары сына бастапты. Иә, есек арба да енді егесіз қалды.

	* * *

	Күз де жақындады. Келес пен Шолпанның оқуға кететін күні таяп қалды. Ауылда мектеп жоқ. Бұрын болған төрт жылдық мектепті оқушылардың саны жетпейді деп жауып тастаған. Сонан соң ауылдың балалары әр жерге тарап кетті. Келес пен Шолпан аудан орталығындағы интернатқа орналасты. Көктембайдың жасы қазір сегіз-тоғызға кетіп барады. Оқуға өткен жылы бару керек еді, «бір жылша қоя тұрайық, бала-шаға жұбатуға да, қолқабыс етуге де керек қой» деп Шәден жібермей қойды. Енді жаңа оқу жылы жақындаған сайын: «Көке, мен де барамын», – деп Көктембай әлсін-әлсін ескертіп қояды. Онысына Шәден тағы да мән бермей жүр.

	– Қысқа қарай мына шешең босанғалы жүр, емізулі баласы тағы бар, соларды кім жұбатады? – дейді. Көктембай үй іші тірлігіне икем. Сондықтан Салжанның да айрылғысы келмейді. «Келесі жазда оқысаң да кенже қалмассың», – деп жұбатып қояды. Келер жазда Жорабайдың да оқуы керек.

	Көктембай оқуға баруға асығулы-ақ. Демалыс сайын Келес пен Шолпан поездан түсіп үйге келгенде оларға қызыға қарайды. Биыл ол қалай да оқимын деп жүруші еді. Әсіресе оқуға алты-жеті күн қалды дегенде келіп, осы ауылдағы интернатта оқитындардың тізімін алып кеткен шашы бұйра қара жігіттен едәуір үміткер болып қалғанды. Ол Көктембайдың да аты-жөнін жазып алып: «Биыл қалай да оқисың», – деп кеткен. Одан бері де үш-төрт күн өтіп кетті. Келес пен Шолпан кететіндерін әлсін-әлсін мәлімдеп, жиналумен жүр.

	– Осы оқу дегенді де бір болмайтын уақытта бастайды, екен, – дейді Шәден кейіп. – Күзде абыр-сабыр кезең ғой, әркімнің өз тірлігі бар дегендей, бала-шағаны пайдалана қояйын десең, армияға жиғандай сыпырады да кетеді. Қыста бастаса да, жазға дейін дүниенің оқуы бітпей ме?

	Онысына: «Сенің мұғалім болмай сорлап қалғаның-ай», – деп Салжан рақаттана күліп алады. Келес Шәденмен бірге шөп тасиды, жаздай егін суарысты, оның үйдегі күйбеңіне де жақсы көмекші.

	Сондықтан болар, Келестің енді кетіп қалатындығын Шәден кәдімгідей уайымдап жүр.

	Балалар оқуға жүретін күні таңертең бәрі шұрқырасып дастарқан басына жиналды. Шолпан шай құйып беріп отыр. Салжан мал саууға кеткен. Жөкең соңғы күндері тек өзімен-өзі. Сыртқа да көп шықпайды, тамақты да көбіне алдырып ішіп, ішкі бөлмеде жатады. Дастарқанға ең соңынан келген Шәденге оқуға кететіндер мұң-мүддесін айтып жатты. Келес бәтеңкесінің ескілігін, кітап алуға ақша керек екендігін айтты.

	– Салақсыңдар, шеттеріңнен салақсыңдар... – Құлақшынын желкесіне қарай ысырып қойып, Шәден балаларына жағалай ежірейе қарап шықты. – Әкелерің баздың бастығы деп жүрсіңдер ме? Абайлап кимейсіңдер ме, түге. Ақша-ақша дейді, шеттерінен аузын ашып. Аспаннан ақша жауып жатыр деп есіттіңдер ме? Тағы не керек? – деп қолына ұстай берген бір жапырақ нанның шетін сындыра, шай құйып отырған Шолпанға қарады. Шолпанның дауысы жыламсырап:

	– Менің бантигім жоқ, – деді.

	– О, иттің балдары, түге. Айттым ғой әне, бұлардікі өмірі түгелденсе, кәнікей. Тағы да бәнтек деген бәлесі шықты. Былтырғың қайда?

	– Былтыр менде бантик болған жоқ. Лент тағып жүрдім. Басқа қыздардың бәрі де бантик таққанда, мен-н... – Сөзін аяқтап болмастан Шолпанның көзінің жасы мөлтілдеп кетті.

	– Әнекей, бұлардың көз жасы дайын. Ит-ау, олар бантик тақса – әкелері сенің әкеңдей сушы дейсің бе, күнге күйіп қаңғып жүрген. Шеттерінен бай-патша, қызметкер өңшең. Сол лентіңді биыл да таға бер. Бантикті кейін бойжеткен соң алып беремін.

	– Иә, саған, – Шолпан теріс қарап отырды.

	Көктембай бір қапысын тауып, «мен де оқуға барамын» дегенді айтқалы отырған, енді көкесінің күйіп-пісіп отырған күйін таныған соң, бәрібір жібермесін сезді... Жорабай жастыққа жантайған күйі әрқайсысына бір қарап, нанды күйсеп жатыр.

	– Тағы нелерің жоқ? – деді Шәден шайын ұрттап қойып.

	Енді Келес мұңын шаға бастады.

	– Менің оқуға киетін формам жоқ, былтырғым тозып қалған.

	– Менің де. Маған көйлек тіктіру керек, – деді Шолпан жыламсыраған күйі қайта бұрылып. Шәден тіпті шатынап кетті.

	– Ал ендеше жыртыңдар, қақыратыңдар бәрің де, мен жүрейін шарадай басым шақшадай боп, борма деген бәлесі тағы шықты. Ит немелер, ақыры өздеріңе киім шақ келмесе, үшкілдеріңе жалаң аяқ, жалаң бас қуайын ба осы кеп... – Келес пен Шолпанға кезек-кезек ежірейе қарап біраз отырды. Басындағы бауы байланбаған құлақшынының екі құлағы ол сөйлеген сайын селтең-селтең етеді. Бір кезде барып сабасына түскендей болды.

	– Шешелерің ере барады, – деді салмақтылау дауысымен.

	– Сол бірдеңе етер. Ал енді әркіммен жағаласып, жармаспай, жөндеп жүріңдер, киім деген сондайдан құриды. Осыдан лаждап екеуің де жетінші бітірсеңдер... Сол болады маған. Сені тракторшының оқуына беремін. – Сұқ саусағын Келеске қарай шошайтты. Сонан соң саусағын Шолпанға қарай бұрды. – Сен не болсаң о бол, ерніңді бояп, шашыңды қырқып сандалып кетпесең болғаны. – Шәден шалбарының қалтасына қолын салып, әлденеше бүктелген бір бес сомдық пен бір үш сомдықты шығарып Келеске ұстатты.

	– Мә, мынаған кітап, титарад аларсыңдар. – Тағы бір қалтасына қол салып, шет-шеті қырқыла бастаған бір сомдықты алып Шолпанға ұсынды. – Мә, бантик ал. – Көзінің жасын алақанымен сүртіп отырған Шолпан бір сомдықты ысырып тастады.

	– Иә, бұл жетпейді.

	– Қарай көр-әй, әтеңенәлеттің. Ойпырмай, осы күні арзан нәрсе көрсем көзім шықсын. Немене, енді оған да он сом керек пе?

	Шолпан жауап берген жоқ, қайтадан теріс қарап отырды.

	– Ендеше бантигіңді де шешең алып береді. Бұ да бір керекке жарар, – деп бір сомдығын қайта алып, қалтасына салып қойды. Сонан соң жанында жатқан қамшысын қолына ұстаған күйі үйден шығып кетті. Шайдан кейін Келес пен Шолпан жүруге дайындала бастады. Салжан да өткен жылы төркінінен киіп келген су жаңа қара костюмін киіп, басына тартылмаған ақ жаулығын салды. «Қайтарда ол-пұл ала келермін» деп екі бірдей сумка алды.

	Көктембай көңілсіз, тағы да оны оқуға жіберер емес, тіпті Келес пен Шолпанның киініп сыртқа шыққанын терезеден көріп тұрып, жылап жіберуге де сәл-ақ қалды.

	Әлгінде Шолпан: «Апа, Көктембай қашан оқиды?» – деп еді: «Е, құдай-ау, енді соның оқығаны қалды ма. Шеттеріңнен босып кетсеңдер... Армандарың сол ғой. Сен екеуің әкім-ұлық болсаңдар да – жетер», – деп қойды.

	– Көктем-м, Келестер кетейін деп жатыр, – деп танауы делдиіп сырттан аяғын апыр-тапыр басып Жорабай кірді. Қысқа көйлегінен қарны жарқырап көрініп тұр. Көктембай оған бұрылып қараған да жоқ. Көзінен дөңгеленген жасты жеңімен сүртіп тұрып:

	– Мейлі, – деді. – Кете берсін... Жорабай пысылдап кеп жанына тұрды.

	– Көктем, сен өзің-ақ кетіп қалсай, сүйтсең қайтеді?

	Бәрібір сені жібермейді.

	Көктембай үндеген жоқ. Сұқ саусағымен терезенің әйнегін үйкелеген күйі тұра берді. Жорабай мұның бетіне жалтақ-жалтақ қарады да, бұрынғыдан да көрі тығылып кеп тұрды.

	– Ендігі жылы екеуміз де барамыз. Кетіп қаламыз, жарай ма?

	Көктембай басын изеді.

	Есікті жартылай ашып тұрып Салжан Көктембайға тапсырмалар берді.

	– Әй, сен екеуің қаңғып кетпей, ана баланы жұбатыңдар, төлдерге зер салыңдар, ана шалға, әкеңе шай құйып бер. Мен амандық болса ертең кештетіп келермін.

	Көктембай теріс қараған күйі тыңдады. Салжан есікті нықтап жаба, жаулығын жүре жөндеп, шығып кетті. Биылғы оқудан Көктембай тағы қалды. Түнеукүні жазып әкеткен мұғалімнен хабар жоқ.

	Мұнымен түйедей құрдас магазинші Жасақтың баласы биыл екінші оқуға кетті.

	Көктембай көңілсіз күйде қалды.

	Сол күні кешке қарай Жөкеңнің ауруы қатты асқынды. Қызып-тершіп, тұла бойы зілдей боп, қозғалуы да мұң болды. Қарадай жатып аһылап-уһілеп, ентіге береді.

	Әуелгіде екі бала не істерін білмей қатты қорықты. Бар болғаны шалдың: «Су әкел, үстіме көрпе таста, аяғымды бас», – деген қысқа әмірлерін орындаумен жүрді. Кешке қарай жұмыстан Шәден келді. Ол келген кезде шал аздап қана дамылдап, көзі жұмулы күйде ояу жатқан.

	Бірақ шалдың ауруы үдей түсті. Тіпті әлденелерді айтып, сандырақтап кетті. Шәден де сасайын деді.

	– Осы шал ойда жоқта жүріп кетпесе етті деп, өзінше күңкілдеп те қойды. Ақыры болмаған соң Сәулебайды ертіп келуге кетті. Сәулебайдың ауыл-аймаққа жарайтын молдалығы да бар. «Мағзұмның өзі рұқсат етті» – деп, соңғы жылдары ауылдағы алым-салықтарды да өзі жинап жүр. Балаларды да сүндеттей береді.

	«Биыл күзге қарай сүндетке отырғызамыз», – деп Шәден Көктембай мен Жорабайдың да құлағына құйып қойған, сондықтан да болар Сәулебайдың аты аталған кезде Жорабайдың көзі баттиып, үрейі ұшып кетті. «Мен Сәулебайды ертіп келейін», – деп Шәден үйден шыға бергенде-ақ көзі жыпылықтап, Көктембайға қарай тығыла түсіп отырды.

	Сәлдесінің бір ұшы иығына түсіп, бір кезде Сәулебай келді. Кәлошін асыға шешіп, бірден Жөкеңнің жанына шөкелей отыра:

	– Ау, жағдай қалай, Жөке, бұл мен ғой, Сәулебаймын, – деп көрпенің астына қол жүгіртіп, шалдың денесін сипады. Жөкең сөйлеген жоқ. Таныдым дегендей басын изеп қана ишарат жасап қоя салды.

	– Япырмай, денесі алаулап жатыр ғой, алда пақыр-ай... Кеселдің беті жаман екен. – Сонан соң қолына тәсбісін алып отырып, бірқалыпты қоңыр дауыспен ыңырсып, әлденелерді айта бастады. Екі бала оның айтып-айтып келіп, «үш-шт» деп қалған кездерінде селк-селк етіп бір-біріне қарап қояды. Ақыры екеуі бір-біріне сүйенген күйі отырып қалғып кетті.

	– Иттің балалары-ай, бұларға не жоқ екен, жатпай ма екен жайына, – деп, Шәден екеуін кезек-кезек шешіндіріп төсектеріне апарып жатқызды.

	Ертеңіне үйге тағы да екі шал келді. Сәлделері дағарадай болып, бәрі Жөкеңнің жанында күбірлесіп, әлденелерді сөз етісті. Шәден жұмысқа шыққан жоқ. Шалдар отырған соң Көктембай мен Жорабай да ішкі үйге кірмеді. Тек кешке қарай, шалдар бір-бір құманды көтеріп сыртқа шығып кеткенде, Көктембай жалғыз өзі атасының жанына келді.

	Шал көрпені кеудесіне дейін жамылған күйі, сәлдемен басын әлденеше орап алып, шалқасынан жатыр екен. Ол Көктембайды бірден таныды. Қолымен ымдап, жанына шақырып алып, басынан сипады. Әлденелерді айтып күбірледі. Бірақ дауысы анық естілген жоқ. Көктембай онысы айналғаны шығар деп ойлады. Баласының бетін кеудесіне басып, жұп-жұмсақ шашынан иіскеді. Сонан соң көзінен бырт-бырт жас домалап жылады кеп. Тіпті бүкіл денесі селкілдеп кетті.

	– Ата, жыламаңызшы, ата... – Сөйтті де бала өзі де қосыла ағыл-тегіл жылады.

	Сырттан құмандары салдырап, шалдардың үйге келген дыбысы естілді. Көктембай бетін алақанымен көлегейлеп сыртқа шығып кетті.

	Кешке Салжан келді. Келес пен Шолпанды интернатқа орналастырыпты. «Есіз қалғыр, көшедегілердің жаны сірі екен. Олай-бұлай бір күн сандалғанға өлесі болдым», – деп, аһалап-упілеп сөйлей кірді.

	Шәден шалдың жағдайын айтқан соң барып, әңгімесін доғарып, өзін-өзі ретке келтіре бастады.

	Түнге қарай шалдың жағдайы тағы да ауырлады.

	Аласұрып, тіпті ара-арасында сандырақтап та қояды.

	Көктембай ауызғы бөлмеден оның Толасбайдың атын әлденеше қайталап жатқанын да естіді.

	– Алда, пақыр-ай, қайтсін, перзент қой, – деп шалдар өзара күбірлесіп, күрсініп жатты.

	Жорабай бөпесін құшақтаған күйі ұйықтап қалған. Көктембайдың ұйқысы келмеді. Оның тағы да атасының жанына барғысы келіп еді. Бірақ кіріп баруға батылы жетпеді. Атасының аянышты әлсіз дауысын қалт жібермей тыңдап жатты. «Атам Толасбайды неге іздеді? Қайта-қайта айтты ғой. Мен болсам іздеме оны, айтпа дер едім».

	Баланың көзіне мөлтілдеп жас үйірілді. Сөйтіп жатып, қалғып та кетті.

	Таңертең тұрғанда атасының ішкі үйде емес, сыртқа жаңадан тігілген қараүйдің ішінде жатқанын білді. Үйдің іші-сыртын қаптап, у-шу боп жылап-сықтап жүрген көп адамдарды көрді. Салжан екі бүйірін таянып босағада отыр. Шәден де еңкілдеп жылап тұр.

	Бала әуелгіде ештеңеге де түсінген жоқ. Ол күні жұрт толастамай, бірінен соң бірі келумен болды.

	Ертеңіне барып атасының жансыз денесін машинаға салды. Машинаға Көктембайды да мінгізді.

	Көктембай қазылған шұңқырға атасының ораулы денесін қалай салғанын, сонан соң қалай көмгенін көрді.

	Баланың есіне атасының есекті көмгені түсті. Екеуінің де көмілуі оған бір түрлі ұқсас көрінді. Енді атасы да жоқ. Ақ есек те жоқ... Атасын көміп, ауылға қайтып келе жатқан адамдардың арасында бұл да келе жатты. Өзгелер енді мұның атасын ойлап та келе жатқан жоқ сияқты. Екі-үш шал қайдағы бір жастықтағы істерін айтып күліседі. Шәден ақсақ қойшыға жазда қосқан малының жағдайын сұрап келеді.

	Бәрі де Жөкеңді ұмытып кеткен секілді. «Қалайша тез ұмытады олар. Неге ұмытады? Тіпті атамның өлгеніне көп уақыт болған жоқ қой».

	Бала әркімге жалтақ-жалтақ қарап қояды.

	Шәден Толасбайға телеграмма берген. Бірақ одан хабар болмай кетті.

	Ауылдағы балалардың бәрі де оқуға кеткен. Көктембай жалғызсырап жүрді. Өзі қатарлы ешкім жоқ. Ол үй ішінің енді жібермесіне әбден көзі жетті. Бала көтеру, мал жайғау, алып келу, барып келу – бәрі де Көктембайдың мойнында. Ол өзін жазып алып кеткен мұғалім жігіттен үміт күтіп еді. Бірақ ол қайтып я келмеді. Ойнайтын да ешкім жоқ. Бір рет Жорабай екеуінің үйде ешкім жоқта әртіс боп ойнағаны бар. Көктембай Жөкең болып ауырып жатты. Жорабай Шодыр алып кеткен ақ тайқар болды.

	– О-оһо! О-оһо! – деп сырттан ақырып ойнақтап кіреді.

	«Жөкең» орнынан тұрып: «Жануарым-ай, пә-пә», – деп тайқардың денесінен сипайды. Бірақ бұл ойын екеуін онша қызықтырмады. Тіпті Жорабайдың өзі де: «Иә, атам ауырып жатқанда тайқар келген жоқ қой», – деп жаратпағандығын білдірді.

	Сонан соң екеуі атасының өлгенін ойнамақшы болды. Шолпанның ескі орамалымен бетін бүркеп, Көктембай серейіп жатты. Жорабай Шәден болып басына құлақшын киді. Ерніне қағаз жапсырды. Ерні тілім-тілім боп жарылып кеткен соң, Шәден сол кезде ерніне қағаз жапсырып жүрген. Сонан соң, бүйірін таянып тұрып, ойбайға басты. Бір-екі ойбайлап: «Көктем, көзімнен жас шықпайды, қайтем», – деп еді, Көктембай:

	– Жастың керегі жоқ, – деді. – Көкем де құр ойбайлағаны болмаса, көзіне жас алмаған. – Сонан Жорабай тағы ойбайға басып, осылай ойын қызып жатқанда үйге Шәден кіріп келді.

	– О, ырымдарыңның, әтесінәлет... Сендер тағы біреуді жалмағалы жүр екенсіңдер, – деп есікке қарай жылыстай берген Жорабайды бір түйіп қалды.

	Ол енді шынымен ойбайлады. Жас деген тарам-тарам боп бетін жуып кетті.

	Көктембай ұйықтап жатқан боп, сол қалпы жата берді. Бұл олардың соңғы ойыны болды.

	* * *

	Арада жиырма күндей өткенде барып Толасбай келді. Жалғыз өзі. Ол келгенде де үйде Шодыр және бата қыла келген екі-үш шал отырған. Толасбай жылаған жоқ, Шәден мен Салжаннан бастап отырғандармен жағалай көрісті де, төрге барып отырды. Сақалы аппақ, басына бөрік киген бір шал құран оқыды. Сонан соң барып бірі-бірінен жай-жағдай сұрасты. Құран оқып болған соң да Салжан:



	– Тарыққанда арқа сүйер,

	Асқар тауым еді аташым,

	Адасқанда жол сілтер,

	Ақылшым еді аташым...

	Ой-бай-и,



	– деп жоқтаумен болды.

	Шалдар жағы «қой енді шырақ» деп басу айтқан соң барып тиылды.

	– Е, е, балам, әкеңнің иманын берсін, құдай өздеріңе денсаулық-қуат берсін, – деп әлгі құран оқыған ақсақалды шал Толасбайға қарай бұрылып отырды. – Өзіңді де көрмегенімізге көп болды, аман-сау жүрсің бе? Жазғытұры бір көргенімде «Балам келді» деп Жөкең мәз-майрам боп жүр екен. Онда тіпті қуатты-тын. Алда, бейопа, жалған-ай, осы да... Кім бар, кім жоқ деп болмайды. Кеше ғана құба жонның төсінде талай көкпар тартысқан, талай ырду-дырду, қызықты-қызықсыз тіршілікті бірге өткізген Жөкең еді... Ол да кетті. Өтіп бара жатқан бір күн. – Ақсақалды кісі костюмінің қалтасынан орамалын алып, көзін сүртті. Жанында отырған шалдардың да иектері кемсеңдеп қалды.

	– Шіркін, тамаша адам еді ғой, – деді Шодыр төмен қарап отырған күйі. Бірақ қара сұр жүзі өзгерген жоқ. Дауысы да қатқыл, өкініп емес, әлдекімге кейіп отырғандай естілді. Толасбай үндеген жоқ. Тек шалдар түгел көздеріне жас алып жатқанда о да, көзіне жас алмастан, орамалымен бетін сүрткен болды.

	– Ия, шалды жіберіп алдық. Бәрімізге ақылшы еді, өзіңді де марқұм өлерінде көп сұрады, – деп Шәден де құлаштай орамалын бетіне басып, еңкілдеген болды. Көктембай мен Жорабайды құран оқылып болысымен-ақ: «Барыңдар», – деп Шәден сыртқа шығарып жіберген. Шыққан бойда Жорабай ойнап жүрген топ балаға қосылып кетті. Көктембай қораның жанында байлаулы тұрған ақ тайқарды көрді. Ақ есектің тайқары. Бала жүгіріп жанына келді. Ол бұрынғыдан көп есейіп, өзгеріп кетіпті. Үстіне ешкінің терісімен қапталған ер салыпты. Ақ тайқар байлап қойған шылбырын сылдырата сүйретіп, қораға қарай мойнын созып, ақырып қояды. Дауысы да бұрынғыдан жуандап кеткен. Көктембай жанына таяп кеп ноқтасынан ұстап тұрып, сауырынан сипады. «Қалай өсіп кеткен өзі» деп іштей оған таңырқай қарап тұрып, мойнынан, тамағынан сипай берген кезде тайқар пыр-р ете қалды. Құлақтарын қағып-қағып қойып, басын шұлғыды. «Сенің өзіміздің үйге келгің келе ме? Мен сені алып қаламын». Тайқар балаға қарап, кірпіктерін қаққан күйі тұра берді.

	«Білемін, келгің келеді. Мен сені жібермеймін, Шодырды сенің маңыңа да жолатпаймын».

	Тайқар шылбырын сылдырата қораның аузына таяу барып, тағы ақырды. Бұл жолы дауысы тіпті қатты естілді. Көктембай шылбырынан ұстап оны өзіне қарай тартты.

	«Мүмкін, сен енеңді іздеп жүрген шығарсың. Солай ма? Пә... пә». Бала қос алақанын жайып, оны өзіне қарай шақыра бастады.

	Тайқар шалбырын сылдыратып тағы да кері бұрылды.

	«Сен оны іздеп жүрсің ғой. Ол өліп қалған. Сен жоқта атам да өлді. Сен оларды білмейсің. – Бала тайқардың жанына келіп, моп-момақан тұра қалған оның мойнынан құшақтады. – Сен енді кетпе, жарай ма? Осында біржола қал». Баланың сөздерін тайқар қимылсыз тұрып тыңдады. Қодық кезіндегідей жер тарпып тулаған жоқ. Тіпті баланы жатырқамады да, құшағында қимылсыз сұлқ тұрды.

	Үйдегілер абыр-дабыр сөйлескен күйлері сыртқа шықты. Шалдар жағы ауылдарына қайтатын болды да, Толасбай, Шодыр, Шәден үшеуі Жөкеңнің зиратының басына барып құран оқып қайтуды ұйғарды. Шодыр қамшысын қолына ұстап, қораның жанына келгенде Көктембай шылбырынан ұстап тайқардың жанында тұр еді.

	– Былай тұр, бала, – деп Шодыр емін-еркін шылбырдың ұшын шеше бастады.

	– Тұрмаймын, бұл сенің тайқарың емес.

	– Не дейді-ай, мына неме, сартылдап тұр ғой өзі. – Ол қалың қабағының астынан шүңірек көздерімен Көктембайға төне қарады.

	– Бермеймін, бұл атамның тайқары, үлкейгенде мінесің деп маған берген.

	– Не деп тұр мынау, әрі тұр сандалмай. – Өңмендеп жанына келіп қалған баланың көкірегінен жұдырығымен итеріп жіберді. Көктембай құлай жаздай барып, қайта түрегеліп кетті. Жылаған жоқ, бойын ыза көрнеген бала үзеңгіден тарта ұстап, тұрып алды.

	– Қап, мынадан бәлеге қалғанымды-ай, – деп Шодыр не істерін білмей, Көктембайға, тайқарға кезек-кезек қараумен болды. Бұл кезде жандарына Шәден келіп қалған.

	– Көке, мынау біздің тайқарды... – Көктембайдың сөзін ол тыңдаған да жоқ, келген бойда шапалақпен тартып жіберді.

	– Жүгірмектің танығышын қарай көр, құныкер болар деймін өзі. – Бала ұшып түсті. Етпеттеп жатқан күйі ол ұзақ жылады. Бойын ыза кернеп кетті. Қуып жетіп Шодырға тағы да жармасқысы келіп еді, бірақ көкесінен қорықты.

	– Мен әлі үлкейгенде саған көрсетермін, – деп Шәден мен Толасбайдың ортасында тайқардың үстінде қонжиып бара жатқан Шодырға жұдырығын түйді.

	Олар бір топ шеңгелден әрі асып, көрінбей кеткен соң барып орнынан тұрды. Үсті-басын қақты, оның жылағанын көріп жұбату айтар да ешкім болған жоқ. Өксіп-өксіп жылап түрып, көйлегінің етегімен бетін сүртті. «Қайтсем де тайқарды алып қаламын, ол менің тайқарым. Маған атам берген». Қолына қораның үстіне салған шыбықтың біреуін суырып алып жолға түсті.

	Көктембай келгенде әлгі үшеуі Жөкеңнің зиратының басында шөкелеген күйі қатарласа отыр екен Шәденнің ауызы жыбырлайды. Құранды сол оқып отырған сияқты. Тайқарды өздерінен он шақты қадамдай қашыққа, шеңгелге байлапты. Тайқар баланы көрген бойда танауын пыр-р еткізіп қойып, бұған қарай бір-екі қадам жүріп келіп тоқтады. Көктембай оның жанына келіп тұрды. «Қарай көр өздерін. Атамның қимас адамдары секілді, ата, сен олардың құрандарын қабылдама, керегі жоқ». Бала жайдан жай тұрып, ентігіп, жүзі ашудан түтігіп кетті.

	Отырғандар құрандарын болысымен орындарынан тұрды. Тұрған бойда Шәден «садағаң кетейін, көкем-ай» деп жылаған боп, еңкеңдеп барып зираттың бір түйір кесегінен сүйді.

	– Марқұм, жақсы адам еді, – деді Шодыр белдігін ағытып, қайта буып жатып. Толасбай сызданған күйі зиратты айналып, олай-бұлай жүрді де:

	– Күмбездеп үй орнату керек болар, – деді. Шәден:

	– Ол жағын өзің білесің, қалқам, бізде қаржы қайдан болсын, жартымсыз айлық аламыз, басы артық мал да жоқ. Балалар ер жеткенше көрген күніміз осы да.

	– Көрерміз енді... – Толасбай екі қолын қалтасына салған күйі ауылға қарай жүрді.

	Шодыр келіп тайқардың жібін шешті. Шәден Көктембайды көре сап: «Әй, сен жүгермекті кім шақырды?» – деп тұра ұмтылды. Бала міз баққан жоқ.

	– Тайқарыма келдім.

	– Әй, сен ит, қай жылғы дауыңды даулап жүрсің, кет деген соң кет енді! – Баланы жағасынан ұстап тұрып, тағы да шапалақтап тартып жіберді. Бала тағы да ұшып түсті. Бұл жолы Шәденнің шапалағы тіпті қатты тиді. Бірақ ол әлгіндегідей жылаған жоқ Кішкене қара көздері от шаша, жүзі түтігіп, орнынан қайта тұрды. Шәден мен Шодыр өздерінше әңгімелесіп ұзап барады екен. Бала атасының зиратына қарай жүрді. Келген бойда өксіп-өксіп жылап, зиратты құшақтай етпетінен жата кетті. Әлі де ескіре қоймаған жас, бос кесектер баланың денесіне бір түрлі жұп-жұмсақ тиді. «Тыңдашы мені, ата... бұл мен ғой. Көктембаймын. Саған бүгін кімдердің келгенін білдің бе? Толасбай, Шодыр, көкем... Қабылдама олардың құранын, ата, қабылдама! Тыңда-ма... Көкемнің бүгін мені қалай ұрғанын көрсең.

	Ата, мен оларды жек көремін. Бәрін де. Шодыр өз тайқарымды өзіме бермейді, зорлықшыл. Мен әлі үлкейгенде оған көрсетемін.

	Ата, Толасбайдың күмбездеп үй соғу керек дегенін естідің бе? Мен естідім. Керегі жоқ. Керегі жоқ күмбездеген үйінің... Мына өзіңнің жұп-жұмсақ, таза топырағың-ақ жетеді. Ауырып жатқанда оның атын неге атадың?

	Мен Толасбайды бәрінен де жек көремін. Оны ұмытшы. Біржола ұмытшы, ата...

	Мен сені жақсы көрем, ата. Түсімде көріп жүрмін. Сағындым сені. Мен сенің қалай өлгеніңді көре алғаным жоқ. Ұйықтап қалыппын. Сен мені іздеген шығарсың, ата? Жылаған шығарсың... Сен неге өлдің? «О дүние деген жақсы болады, адамдардың бәрі де рақатты өлгеннен кейін көреді» деуші едің ғой көкем, апамдарға. Мүмкін, онда саған жақсы, жайлы болған шығар. Солай ма? Шодыр, Толасбай сияқтылар онда жоқ па? Шодыр сені жақсы адам еді деп әншейін мақтады. Бос сөз. Көкем өтірік жылады. Мен көріп тұрдым. Көзіне бір түйір де жас алған жоқ. Ата, олар сені алдайды».

	Бала аударылып түсіп, шалқасынан жатты. Жылағанын қойды. Топырақ-топырақ болған көйлегінің жеңімен бетін сүртті. Жаздағы «әртісте» Абыз шал боп ойнаған ұзын сары жігітті есіне алды. «Қайда жүрсің сен, Абыз аға... «Біздің ауылға қашан келесің? Тағы да жаз шыққан соң ба? Шөпшілер келген кезде ме? Келші, Абыз аға. Менің де сен сияқты әртіс болғым келеді. Атамның ролін ойнар едім. Толасбай, Шодыр боп та ойнай алам. Мен олардың қандай адамдар екенін жұртқа танытар едім». Бала сол қалпында жатып қалғып кетті.

	* * *

	Ол әлдекімнің түрткілеуімен көзін ашып алды. Жанында Жорабай тұр.

	– Неғып жатырсың Көктем-м, мен сені іздедім, – дейді.

	Бәтеңкесінің жыртығынан башпайлары жылт-жылт етіп, көрініп тұр. Өзі ыстық күнде боржып, әбден терлепті. Кішкене қолдарымен Көктембайдың үстінің топырағын қақты.

	– Көкем сені ұрды ма? Ұрдым, – деді ғой апама. – Көктембай басын изеді. Онан әрі тіл қатпастан орындарынан тұрып, бірін-бірі жетелескен күйі үйге жүрді.

	Сол күні Шәден түннің бір уағына дейін ұйықтаған жоқ.

	Салжан екеуі шаруа жайын әңгімелесті.

	– Бастық қой бақ деп жүр. Соның реті қалай болар екен, мал басы да көбейіп барады. Теріс те болмас еді, – деді Шәден. Бірақ Салжан: «Қысы-жазы көшіп-қонып», – деп жаратпаған шырай танытты. Сәлден соң барып, бір аунап түсіп, Шәден Салжанның бүйірінен түртті.

	– Әй, сен қара басып әлден ұйықтайын деп жатырсың ба? Толасбай шалдан қалған малды әңгіме еткен жоқ па?

	– Жоқ. Айтқан жоқ.

	Шәденнің көңілі енді орныққандай. Ауыр бір күрсініп қойды.

	– Жарықтық шал да мезгілімен дүниеден кетті. Көп жатып мезі ете ме деп едім, абыройы бар екен.

	Шәден одан әрі де біраз жайды әңгімелегісі келіп еді, тыңдайтын ешкім болған жоқ. Салжан да ұйықтап қалды. Сосын «Ұйқышыл неме» деп, Салжанға кейіген болды да, іргеге бетін берген күйі о да қалғып кетті.

	Ертеңіне ойда жоқта ақ тайқар ауылға келді. Оның қашып келгенін Көктембай бірден білді. Ақ тайқар қораны айналып, тағы да әлсін-әлсін ақырып жүрді. Көктембай оны қораға кіргіземін деп жүргенде атпен Шодыр қуып келді. Ай-шайға қаратқан жоқ, қайтадан алдына сап қуа жөнелді. Онымен тағы да қарсыласуға Көктембай Шәденнен қорықты.

	Толасбай Алматыға қайтатын болды. Бұл жолы оны Шәден асты-үстіне түсіп жүріп шығарып салды.

	Арада екі-үш күн өткенде ауылға машинамен жазда Көктембайды «оқуға барасың» деп жазып әкеткен бұйра шашты қара жігіт келді. Шәденнің үйіне кірді. Көктембай оны бірден таныды:

	– Ағай, мені оқуға әкетіңізші! Оқығым келеді, – деді үйге қабаттаса кіре беріп. Жігіт жымиып күліп қойды.

	– Әкетемін, әкетемін, балақан...

	Үйге кірген соң көп бөгелместен Көктембайды оқуға алып кетуге келгендігін айтты. Уақтылы оқуға жібермегендігі үшін Шәденге реніш білдірді. Әуелгіде Көктембайды жіберуге Шәденнің көнгісі келмеді. «Бала менікі, оқытсам да, оқытпасам да еркім» деп тырысып отырып алып еді. Мұғалім жігіт Көктембайды облыс орталығында жаңадан ашылатын интернатқа жіберетінін, онда киім, тамақ – бәрі де тегін болатынын айтты. «Бәрі де тегін болады» деген сөз Шәденге ұнап қалды. Әуелгіде «облысыңа барамын деп адасып кетіп жүрмесін» – деп қауіпсінсе де, келісім берді. Тіпті:

	– Әлгі біздің Келестер оқып жүрген интернат әншейін нашары білем, киім, кітабын өзіміз сатып алып беріп жүрміз ғой, – деп қойды.

	Сол күні Көктембай оқуға жүретін болды. Оның қуанышында шек болған жоқ. Әне-міне дегенше киініп те алды. Жорабай ағасының кететіндігіне қуанып та, мұңайып та жүр.

	– Көктем, сен енді қашан келесің?

	– Анау-у-у, қыстың ортасында, – Көктембай қолын алысқа сілтеді.

	– Туу-у, Келестер келгенде ме?

	– Иә...

	– Көктем-м, қыста кел, біз саған дарбыз сақтап қоямыз, – деп Жорабай қолын көтерді. Салжан да баласын көтерген күйі келген екен.

	– Айналайын, сау бол, жақсы оқы, – деді.

	Шәден де көңілді секілді. Қораның аузында тұрып:

	– Әй, күшік неме, өзі де оқуға құмар еді, – деп күңкілдеп қойды.

	Машина гүрілдеп біраз тұрды да, жүріп кетті. Машинаның гүрілімен қосыла Жорабай әлдене деп айқайлап еді. Көктембай анық ести алмады. Бұрылуға құлап кетемін бе деп қорықты.

	Машина дәл Жөкеңнің зиратының жанынан өтті. Таныс төмпешік Көктембайдың көзіне оттай басылды. «Мен оқуға бара жатырмын, ата, мен әртіс боламын. Ата, сені ұмытпаймын, жиі-жиі келем ғой. Келемін... Мен сені алдамаймын. Қош бол, ата!»

	Баланың көзінен шыққан жас тамшыларын жел іліп әкетіп жатты. «Мен кетіп барам. Ата, қош бол... Айтпақ0шы, осыдан екі күн бұрын үйге ақ тайқар қашып келді. Ол қораны айналып қайта-қайта ақырумен болды. Енесін іздеген шығар. Бәлкім, сізді де ата...

	Ата, ол әлі талай қашып келеді. Біржола келуі де мүмкін. Ал Толасбай көкем...

	Оны білмеймін...»

	Иегінен келген кузовтан екі қолымен мықтап ұстаған күйі бала көз ұшында бұлдырап қалып бара жатқан төмпешіктен көпке дейін көз алған жоқ.

	Машина алыстап барады.





