ӨЛЕҢДЕР МЕН БАЛЛАДАЛАР

Аударған Қалижан Бекхожин

Немістің ұлы ақыны Иоганн Вольфганг Гете Германияның Майнадағы Франкфурт атты қаласында 1749 жылы 28 августта туған. Гетенің әкесі қаланың белгілі бай қызметкері болған. Гете жастайынан оқуға, білімге өте ықласты, зейінді болыпты. Ғылымға талапты Гете он алты жасында Лейпциг қаласындағы университетке түсіп, заң білімін оқумен шұғылданады. Студенттік және кейінгі есейген шақтарында да Гете заң, философия ғылымдарымен қоса табиғат тану білімін зер сала зерттейді. Бірақ дарыны күшті жас ақындық өнерге ден қоя беріледі.

Гете тірлік еткен заманда, яки XVIII ғасырда Германия бірнеше уақ мемлекеттерге (герцог) бөлінетін. Сол бөліктің бірі Веймарда Гете бір кезде бірнеше басты қызмет атқарып, министрлік дәрежесіне ие болады.

Бірақ Гетенің даңқын дүниеге шығарған — оның ақындық өнері. Гете өзінің даналыққа толы тамаша шығармалары арқылы неміс халқының XVIII ғасырдың ақыры мен XIX ғасырдың басындағы жаңа әдебиетінің бастаушысы, ұлы классигі бүкіл әлем әдебиетіне зор ұстаздық көрсеткен адам.

Гете өзінің сексен жылдан астам өмірінде бірнеше кітап боларлық табиғат, махаббат сырларын толғайтын назды жырлар, философиялық тебіреністі өлеңдер, өнегелі балладалар мен қатар «Герман мен Доротея», «Рейнекее Лис» сияқты бірнеше ғажап поэмалар, «Торк-вато Тассо», «Эгмонт», «Мұқамбет» сынды терең мағналы тарихи драмалар, «Жас Вертердің қасіреті» атты прозалық шығармалар жазып, дүниеге өшпес әдеби мұралар жасап кеткен дана ақын.

Гете шығармаларының ең шыңы «Фауст» атты философиялық драма, «Фауст» — адам баласының тағдыры туралы трагедия. «Фауст» — әлем әдебиетінің асыл қазнасы болып есептеледі.

Гетенің көптеген шығармаларында, әсіресе, лирикалық, философиялық өлеңдерінде адамзатқа әділетті аңсау, зұлыматқа қарсылық сарыны басым.

Гете — халыққа, адам баласына сойқансыз, сұмдықсыз өмірді, әділ, еркін заманды аңсаған аса кемеңгер жан.

Маркс пен Энгельс Гетені: «Ересен зор ақын, дана ақын», деп аса жоғары бағалаған.

Гетенің «Қараңғы түнде тау қалғып» атты өлеңін қазақшаға бірінші аударған — ұлы Абай болатын. Ал, бұл кітапшаға кірген өлең-балладалар қазақ тіліне бірінші рет аударылып отыр. Кітапша негізінен, мектеп балаларына арналғандықтан бұған Гетенің табиғат лирикасынан біраз үлгілер, философиялық толғаныстарынан бір-екі өлең және бірнеше балладалар енгізілді.

Гете өлең өнерінің дамуына кереметтей ықпал еткен дана ақын. Сол Гетенің өзі ақындық өнеріне бой ұрған шағында шығыс ақындарынан тәлім алған. Гете ұстаз тұтқан шығыс ақындарының бірі Хафиз. Хафизға ден қоя жазған шығармаларынан да бұл жинаққа бір топ өлеңдер аударылып енгізілді.

Гетенің бұл кітапқа енген өлеңдері ұлы ақын шығармаларымен қазақ оқушыларын таныстыруымыздың алғашқы баспалдағы болмақ.

Аударушы.





МАЙ ЖЫРЫ

Айналам масайрап,

Әндетті, гулетті.

Гүл жайнап, құс сайрап,

Лаулатты күн көкті.

Сылдырап жапырақ,

Бұталар ырғалып,

Сұңқылдап жамырап,

Шоқ талдар ым қағып.

Осынау мәз күнді,

Кеудеме тұндырсам! —

Естіп шат наз үнді,

Жаңғырсам, құлпырсам!

Махаббат — дүние,

Мәз-мейрам келбетің.

Жасадың сүюге,

Жайнатып жер бетін.

Бердің сен мейріммен,—

Бағың гүл ұсынды.

Бердің дән егіннен,

Шырындай сусынды.

Кел, досым, тезірек,

Еркеле кеудемде!

Өзіңдей елжіреп,

Ғашықпын сәулеңе!

Табады ландыштар,

Орманнан саяны.

Аспанға зар құстар,

Қанатын жаяды.

Ал маған бір ғана,

Махаббат сыйын бер.

Сонымен нұрлана,

Жүрегім сүйінер.

Сүйе біл, досым сен.

Алдыңда бағың бар.—

Махаббат хошымен,

Бақытың табылар.





ҚЫРДАҒЫ ГҮЛ

Айдалада қызыл гүл,—

Көрді соны жас бала.

Аймалады, қызықты,

Иіскеді бассала.

Жұтты еркін жұпарын,—

Айдалада қызыл гүл,

Аймаласаң өзің біл!

«Майыстырам сені мен,

Қызыл гүлім, наз гүлім,» —

«Қадаламын қолыңа,

Жоқ қой менің жазығым!»

Айдалада қызыл гүл,—

Аямасаң өзің біл!

Жұлды бала жасқанбай,

Гүл тұр еді бұлғаңдап,

Қызыл қаны аққандай,

Дір етті гүл қызғалдақ

Зәбірлі қол батқандай.

Айдалада қызыл гүл,—

Аймаласаң өзің біл!





ИІЛМЕЙТІН ҚЫЗ

Таң сәріде орманға,

Түскенде арай жарқырап,

Бақташы қыз сол маңда,

Масайрады ән шырқап: —

Әләу — ләлә, ләләлә!

Бір сүюге сал жігіт,

Қос қозымды ал депті.—

Сырлы көзін сәл бұрып,

Қыз бетінше әндетті:

Әләу-ләлә, ләләлә!

Бірі иіп жүрегін,

Бірі шашпау силамақ.

Алмады қыз біреуін,

Қайтсын ондай си қалап?

Қыз сүйгенге бір ғана;

Әләу ләлә, ләләлә.





ТАПТЫМ

Ну орманды кездім де,

Алқына бір аттадым.

Алданышқа өзіме,

Еш қызықты таппадым.

Қарасам бір қызыл гүл,

Саяда тұр жарқырап.

Жүзі жанған жұлдыз бір,

Шық көздері — шамшырақ.

Қолымды мен созып ем,

Дір етіп ол тіл қатты:

«Өшкенім бе тезінен,

Түскені ме зіл қатты?

Аядым шық түлегін,

Балбыраған шағында.

Түбірімен жұлдым да,

Әкеттім өз бағыма.

Орынға бір оңаша,

Орнаттым сол гүлімді,

Өсті гүлім тамаша,

Жайнап нұры бұрынғы.





МАРТ

Жауып тұр қар, жауып тұр,

Жайраңдайтын жаз қайда?

Жұпарын қырға жайып гүл,

Жұпарын қырға жайып гүл,

Шашағын бізге жазбай ма?

Шілде жақын, жайна дер,

Арбап көктем нұрлана.

Қарлығаш та айлакер.

Қарлығаш бір айлакер,

Қыпыңдап қарап айнала.

Жалғыз өзім жабырқап,

Жүдеу тартты айналам.

Келер жазым жарқырап,

Келер жазым жарқырап,

Екеумізге жайнаған.





КҮТПЕГЕН КӨКТЕМ

Туды ма, расымен,

Жарқырап шуақ күн?

Жайнады жасыл кең

Аясы гүл бақтың.

Мынау не, ну айдын —

Егін бе, тоғай ма?

Бұлақтар тулайды,

Асыр сап маңайда.

Көгім де, көлім де,

Күмістей жайнайды.

Қанаты алтындай,

Балықтар ойнайды.

Бұлттармен жарысып,

Құстар да масайрап,

Мәз болып бәрі, ұшып

Ән шырқап жүр сайрап.

Жағада, ну белде,

Мәз болып еркелеп,

Сүңгіді гүлдерге,

Әуесқой көбелек.

Елтисің жұтқанда,

Хош ауа бал исін;

Маужырап ұйықтауға

Рахатпен қалғисың.

Жел шіркін ойнақтап,

Шоқыны тербейді.

Сондай-ақ ой қаптап,

Мені де меңдейді:

Жібектей сөз шырмап,

Кеудемді буады.

Бақытты сонырқап,

Наз жырым туады.

Дел-салмын сол бір шақ,

Ұмытып өзімді.

Жыр-бикеш, жай құшақ

Биледің сезімді.





АЙҒА

Сәуле түсті дірілдеп,

Сай-салаға, орманға.

Сейілгендей бір-бірлеп,

Бастағы ой, арман да.

Аласапран шерімді,

Ай әлдилеп жұбатты.

Сол серігім сенімді,

Шың басынан ым қақты.

Өткен күннің дүрмегі,

Кеудемде тұр жаңғырып.

Қайғы, шаттық жүр мені,

Жолда жалғыз қалдырып.

Шула, шула, уа суым!

Оралар ма маған бақ?

Ізсіз менің асуым,

Кетті рахат, махаббат.

Артық еді сын бағам,

Өтті бірақ сол шағым.

Енді ащы, сыбағам,

Өткенді ойлап сорладым.

Жырла суым, гүрілде,

Тыныш дала тербелсін.

Қос шуыңды үніме,

Даусың маған дем берсін.

Кейде күздей түнеріп,

Буырқанып ағасың.

Не көктемдей нұр беріп,

Гүл суарып бағасың.

Бақытты сол, еш кімге

Ойламаған өштікті.

Достарының ішінде

Көңлі соның хош тіпті.

Құйын ойлар жасырар,

Күндіз талай арманды.

Дарқан түнде есіңе ал,

Сол бір ұмыт қалғанды.





БАҚТАШЫ ЗАРЫ

Тұрып таудың басында,

Сайға төніп қарадым.

Мұндай қиын асуда,

Сүйенгенім таяғым.

Қойларымның соңынан,

Итімді ертіп жүгірдім.

Тас қиядан, шоғырдан

Өттім әрең, сүріндім.

Бәйшешекке толқынды,

Қызықтым да қарадым.

Жұлдым, бірақ сол гүлді,

Алып кімге барамын?

Дауыл менен жауыннан,

Кәрі терек қорғады.

Таныс есік жабылған,—

Көрген түстей сол-дағы.

Күркіресе, жай өтсе

Сол үй тұсы жарқылдар.

Кетті сәулем келмеске,

Кім бар енді зар тыңдар?

Сол сүйіктім жоғалған,

Жат өлкеде жүр білем.

Шәй-шәй қойым, бас жылдам,

Мұң арқалап жүрмін мен.





КӨЛ ҮСТІНДЕ

Жұттым мен рахат лебін, өмір лебін,

Бой сергіп, кеңіп кетті төңірегім.

Табиғат, ләззәтіңа бас иемін,

Ақ төсің — тәжім етер төрім менің.

Ескектің ырғағымен есіп қайық,

Су шіркін әлдилейді төсін жайып,

Бұлттардың күңгірт басқан аржағында,

Азулы асқар таулар болды ғайып...





ТҮНГІ ЖЫР

Жұм көзіңді, аймаласын өлеңім,

Қалғыдың ғой, сәулем, енді бұйықпа.

Сырнайымның наз күйіне бөледім,

Тәтті не бар бал-ұйқыдан? Ұйықта!

Сырнайымның наз күйіне бөледім,

Айналады ай сәулесін құйып та.

Айналады ой тербетіп өлеңім

Тәтті не бар бал-ұйқыдан? Ұйықта!

Оймен бірге мен де жүйткіп желемін,

Қараңғы жер жатсын мейлі тұйықта.

Толқын тартып көкте қалқып келемін,—

Не бар тәтті бал-ұйқыдан? Ұйықта!

Қараңғыда қалдырып жер белеңін,

Мінгізген сен ақ қанатты иыққа.

Күбірлейсің ертегінің өлеңін,—

Тәтті не бар бал-ұйқыдан? Ұйықта!

Күбірлейсің ертегінің өлеңін,

Ұйқы басты, енді сәулем, бұйықпа.

Жап кірпікті, жырға сені бөледім,

Не бар тәтті бал-ұйқыдан? Ұйықта!





ҚАЛАМ

Игілік қой бұл ғаламда қамыс та,

Сәулетіне соның да таң қаламын.

Дүниеде сен де содан қалыспа,

Жаз өлеңді, шыбығым сен, қаламым.





ХАФИЗГЕ

Қайран Хафиз! Қайтып саған тең келем?

Мынау неткен сандырақ!

Ұшқыр қайық шырқар құстай желменен,

Айдын жарып жарқырап.

Желкен шалқып, жүйткір әрі қасқайып,

Батыл қайық, бас қайық.

Ол шегінбес сұрапылдан жасқанып,

Өрге жүзер қасқайып.

Сенің жырың кейде өзендей ағынды,

Сусын берер қандырып,

От толқындай кейде шашар жалынды,

Жүрегімді жандырып.

Жайнашы таң, құдіретті пішінде

Медет берші маған да,

Елестейді жарқын өлке, түсімде

Құмармын сол ғаламға.





ЗҰЛИХА

Төгемін деп толқын жұпар,

Алқына алған демдеріңе,

Азап шегіп, болып іңкәр,

Жүз гүл солды шөлмегінде.

Саусағыңдай бүгіп тұрған,

Құтыдағы әтір үшін,

Сансыз ғашық болып құрбан,

Сансыз боздақ тартты қысым.

Өмірлері тұрған гүлдеп,

Нелер сабаз толықсып бір,—

Бұлбұл үнін жұтамын деп,

Дәмеленді талықсып құр.

Жоқ, жылама, той жасармыз,

Біз солардың жан-зарынан.

Қырылды ғой жандар сансыз

Ақсақ Темір қанжарынан.





ТӨРТ СЫЙ

Арапқа алла силапты,

Қасиетті төрт нәрсе

Болсын деп сұсты, сымбатты,

Ерлер, ғұмры өткенше.

Шалманы берді әскерге,

Тәж біткеннен қадырлы.

Шатырды берді көшкенде —

Баспана, қырда дауылды.

Болатты берді шып-шымыр,

Жартас пенен дуалдан,

Тұтқындайтын берді жыр,

Өр сұлуды сыланған.

Гүл жинадым жырыммен,

Сұлулардың шашынан.

Әйелдер пак сырымен,

Маған адал, асыл жан.

Гүл мен шырын толы енді,

Жайнап тойлы дастархан,—

Ғибрат тұтсаң өлеңді,

Бұл жаңа жыр басталған.





ЖЫР СЫРЫ

Жырда қандай нақыл бap,

Күші неде, анықта?

Ұғып соны ақындар,

Мақұлдасын халық та.

Махаббатың лебімен,

Әуелі жыр шалқысын.

Тәтті үнге төгілген,

Наз жүректер балқысын.

Содан соң жырда бал шырын,

Жақұттай бір жайнасын

Елтіп соған ғашығың

Жарыса бір сайрасын.

Содан соң ата салтымыз,

Бас, батырлық айғайға,

Тәңір тұтқан халқымыз

Жеңген ерді майданда.

Ақыры, отты жүрекпен

Қарғыстап бар сұмдықты,

Жырлайық ізгі тілекпен

Барлық ғажап шындықты.

Шықсын осы төрт әуен,

Баяғыша жаңғырып,—

Хафиздей сонда болып сен,

Елің сүйер мәңгілік.





ӨЗІНЕ ТЕҢ БАР ДЕЙТІН АҚЫН БАР МА

Ұсынып өзінің тек атын алға —

Өзіне тең бар дейтін ақын бар ма?

Силап бір сырнайшы да, тәлім тұтып,

Өзінен асқан бар деп мақұлдар ма?

Шындық қой мұнысы да, көз салып көр,

Өзгені зор тұтқаның — өзіңе сор.

Ұсынсаң өмір жолын өзгелерге,

Өмірде өзіңе тек кезігер тор.

Көрдім мен талай шенді ұлықтарды,

Күндейтін бірін-бірі бүлік жанды,

Құлмақты құмалақтан айырмайды,

Жасауға шебер түрлі қылықтарды.

Сақтауға тозған абырой, шірік істі,

Кемітер олар жаңа сыпырғышты;

Ал жаңа сыпырғыш та мансап үшін,

Мән бермес ескілікке, сыры күшті.

Бір-бірін халықтар да сөгін, тілдеп,

Мұқатып жүрген жоқ па қастық тілеп.

Білсейші халық біткен, бәріңде де

Ежелден бір емес пе мақсұт-тілек.





ӨЛЕҢ ЖӘНЕ МҮСІНДЕУ

Мейлі грек, қара батпақ балшықтан,

Соға берсін әсем, кербез сымбатты,

Мейлі мәңгі сол мүсінге болып таң,

Төксін лебін жалын атып тым қатты.

Ал, біздерге, қызығырақ одан да,

Евфраттың өзеніне иіліп,

Ағысына қолымызды малғанда,

Ойнаса су, толқындарын иіріп.

Салқын тапса жүрегіміз бір сәтке,

Өлең шіркін кеудемізде тулайды.

Ақын қолы таза болса әдетте,

Су тұрмайды, алақанда құрғайды.





ОРМАН ПАТШАСЫ

(Баллада)

Құйғытқан кім түнек түнде сұп-суық?

Балалы шал келе жатыр тым суыт.

Қалтырады балақайы жабысты,—

Тоңды ма деп құшағына шал қысты.

«Мұнша неге қалтырадың нәрестем?»

«Орман-патша жарқ етті бір елеспен,

Сақалы мол, тәжі қара, жайнаған»,—

«Ол тұман ғой, су бетінде ойнаған»

«Ей балақай! Қара маған, кел бері!

Мәз мереке ойынның бұл кең жері.—

Жақұт гүлдер, меруерт сулар осында,

Алтын орда — берем сендей досыма!» —

«Әкетай-ау, орман-патша тіл қатты:

Бермек маған шаттық алтын, қымбатты».

«Жоқ бөбегім, естігенің ол емес,

Жел тербеген жапырақтар берді елесе.—

«Ей балақай! Келші бері, көрейін,—

Ормандағы қыздарымды берейін.

Сол қыздарым сеніменен бір билеп,

Ай туғанда ұйықтатады әлдилеп» —

«Әкетай-ау, орман патша ымдады,—

Бұталардан қолын қыздар бұлғады» —

«Жоқ бөбегім, еш кім де жоқ бұл маңда,

Ол талдар ғой бұлғақтаған орманда!» —

«Балақайым, көркіңе мен құштармын,

Қайда қашсаң, бәрі бір мен ұстармын» —

«Әкежан-ау, орман-патша ұмтылды,—

Тұншықтырды, әкетті ғой ырқымды!».

Қорықты шал, ұшты аты да зымырап,

Жылап бала, дауысы шықты шырқырап.

Жеткізбеді, шал шықты қыр жолына,—

Бірақ бала өліп қапты қолында...





ЖІГІТ ПЕН ДИІРМЕН

(Баллада)

Ж і г і т

Қайда ақтың өзенім, Неге асықтың?

Мұнша неге мәз едің, Тез тасып тым?

Не іздейсің бұл сайдан, көк майсадан?

Не іздейсің, өзенім, айтшы маған?

Ө з е н

Еркін едім ағылған, Ойнақтаған,

Ұстап алды жалымнан, Байлап адам.

Еркіндік жоқ жүйткитін өз бетіммен,

Диірменнің атқарам қызметін мен.

Ж і г і т

Айрылсаң да еркеңнен, Қиыр белден,

Серісің ғой серпілген, Диірменге.

Диірменшінің қызы үшін жыламайсың,

Мен секілді көз жасын бұламайсың.

Ө з е н

Асықтым сол сұлуды, Көрейін деп,

Таң сәріде суымды Берейін деп.

Жуынуға аң төсін шығар жайып,

Ыстығынан кетеді суым қайнап.

Ж і г і т

Ыстығынан сол қыздың, Су қайнаса,

Сәулесінен жүремін Қалай таса?

Кетті менің сабырым, кетті дәтім,

Кім біледі сол қызды, айтшы атын?

Ө з е н

Сипалаймын аяғын, Қандай шіркін!

Естен танып қаламын, Болмай ырқым,

Тегершікті жіберем айналдырып,

Диірменім зырлайды майдан құрып.

Ж і г і т

Сен де сорлы біліпсің,Шерді мұндай,

Сол үшін де жүріпсің Шөлді қумай.

«Кез қырыңды» — деп қыз да берер кеңес,

Махаббатсыз өмір не? — өмір емес.

Ө з е н

Кетем әрең арудан, Қасіретпен,

Шерім зая ағылған, Жасын төккен.

Болар едім зор бақыт тапқандайын,

Аяғында сол қыздың жатсам дәйім.

Ж і г і т

Азабымның серігі, Уа мұңдасым,

Жеткіз менің шерімді Қыз тыңдасын,—

Жүрегімде ләззәт бар жанып жатқан,

Үмітім бар әлі де жалын атқан.





БАЛЫҚШЫ

(Баллада)

Жөңкілді толқын, шулады толқын,

Жағада отыр балықшы мүлгіп.

Тыныштық меңдеп судай бір салқын,

Езіліп жаны, отырды мұңлық.

Отырды ұзақ, кешкірді уақыт,

Бір кезде толқын ырғалып тынды.

Ару қыз шықты өзеннен атып,

Су-су боп басы нән балық сын-ды.

Қарап бір сұлу, әндетті жылдам:

«Тереңде туған жұртымды арбап,

Балықшы неге тартасың судан,

Шығарып шелге, лақтырып қармақ.

Білсең ғой, шіркін, балық боп суда

Жүзсең бір еркін, өмір ғой дарқан.

Жүрмес ең қор боп жағада, құмда

Өртеніп күнге, қақталып арқаң.

«Алаулап жанған сәулелі күн де

Шомады суға, салқындап бір сәт:

Жарқырап сонда шұлғасы мүлде,

Нұр шашар жерге қаңсыған сусап.

Суменен түстес емес пе көк те?

Мөлдірі жасыл, салқын ғой самал.

Жассың ғой жігіт, қапыда кетпе,

Аңсарың мүмкін салқынға соғар?»

Жөңкілді толқын, шулады толқын,

Жағаға тосқын түйдектеп селді.

Балықшы жанын арбады жойқын,

Сиқырлы толқын гүрілдеп төнді.

Ән салды сұлу, әкетіп ырқын,

Балықшы жасқа ым қағып қалды.

Жүгірді жігіт, көк жайсаң шіркін,

Құшақтап алды, жоғалды мәңгі...





ФУЛЬ КОРОЛІ

(Баллада)

Фуль де король болыпты,

Ғашық сертін ақтаған.

Жары берген құмыраны

Алтынындай сақтаған.

Шарап жұтса құмырадан,

Король ойға батыпты.

Сол жары үшін жоғалтқан,

Көзінен жас атыпты.

Бір күн өлер шағында,

Дәулеттен безді бір жола.

Тастап таж бен тағын да,

Құмыраны алды бір ғана.

Жинап нөкер, жасағын,

Теңізді жаға, шатқалға,

Қоштасу той жасады,

Жанына дерт батқанда.

Шарап құйып толтыра,

Төңкере бір ішті де,

Құмыраны атты толқынға,

Сайда тасқын күшті де...

Қарады сол тереңге,

Күткендей бір ажалды,

Көз жұмды мәңгі король де,

Құмыра да мәңгі жоғалды...





ҚУЫЛҒАН ЖӘНЕ ҚАЙТА ОРАЛҒАН ГРАФ ТУРАЛЫ БАЛЛАДА

«Кел жыршы, күйлендіріп аспабыңды,

Оңаша үйімізде баста жырды.

Анамыз намазында, есік берік,

Келмейді еш кім мұнда, таста мұңды.

Әкеміз аңды қуып әуре мүлде,

Айт бізге оңашада бір әңгіме.

Екеуміз сол жырыңды жаттайық бір»,—

Дегенде жыр басталып, шалқыды саз —

Балалар бола қалды осыған мәз.

«Кенет жау кең ордасын бір-ақ басты,

Үйінен жарым түнде граф қашты.

Бүркей сап қазынасын қорқып-сасып,

Сүрлеумен қараңғыда қадам басып,

Құпия есікті бір барып ашты.

Қалғанда артында көп нелер жиһаз,

Құшақтап келе жатыр нені сабаз?

Ұйқылы қыз баласын келеді алып»,

Осыған қуанысып балалар мәз.

«Таң атты, кең көрінді оған ғалам,

Ақ түтін селолардан бұлғаңдаған.

Графты паналатты күңгірт орман,

Көп жылдар өтті тастап күйік, арман.

Ағарды сақал-шашы бұйраланған.

Шалдырмай үскірікке болғанда аяз,

Тигізбей ыстық желге болғанда жаз,

Өсірді плащқа орап жалғыз қызын»,—

Осыны естігенге балалар мәз.

«Зымырап өтті жылдар, тағдыр билеп,

Шапан да, шал да солай тозды күйреп.

Нөсерден сақтар қызын енді қайтып?

Бірақ та қарт жүрегін шаттық билеп,

Қызының қызығына басын имек...

Құлпырып өсті қызы көркі бір жаз,

Сол байлық, оған жетпес барлық жиһаз.

Мақтаныш көрді қызын әке байғұс».—

Осыны естігенге балалар мәз.

«Бай-князь кездестірді шал мен қызды,

Садақа сұрады қыз, балғын жүзді.

Көрсетпей қайырымды жыршы шалға,

Қызының қолын қысты, болып ізгі.

«Сені мен әкетемін!» — деді князь,

Шал сорлы — деді: «Тақсыр, айтамын наз:

Сенімен егесуге қайратым аз,—

Қызымды қидым саған, үйлен өзің».—

Балалар осыған да болыпты мәз.

«Шеркеуде болды сәті неке-қияр,

Қамығып қыз басында жортты қиял.

Жан-жаққа жаутаңдады, әке қайда,

Әкенің сағынышын қайтып тияр?

Қызына хабар жетті бір күн бірақ,

Қаңғып қарт жүрген екен елден жырақ.

«Арманым жалғыз қызым, жиендерім,

Оқыдым сендер үшін тілек-намаз!» —

Дегенде бола қалды балалар мәз.

Құшуға жиендерін ұмтылды шал,—

Есіктен дүбір шықты —

«Әкем шығар. Тығыл қарт!»

Қайда кетсін шал бишара,

Бажылдап қалды князь «Саған не бар?

Шошытты ұлдарымды мынау кезеп,

Зынданға апарыңдар, бұғаулаңдар!» —

Деп шалға түйілгенде сұсты князь,

Анасы келе қалды рахым тілеп,—

Балалар қуанысып осыған мәз.

Нөкерлер тұрып қалды кілт аңырып,

Сорлы ана қытымырға тұр жалынып,

Үрейлі екі бала жаутаңдады,

Осыған ашу қысып, сұм тарылып,

Ақырды: — «Затсыз, тексіз азғынсыңдар,

Арыма дақ салуға мәз қусыңдар.

Кетіңдер, әулетіңе жаным араз!» —

Балалар бұған тіпті болмады мәз.

Сұстанды қартың сонда, қайраттанды,

Нөкерлер қорқынышты ойлап қалды.

Болды бұл жау отына май құйғандай

Ашулы князь қайта айбаттанды.

«Осының қызын алып әурелендім,

Шірік тал бұдан қандай мәуе көрдім?

Затсыздан затсыз туар деген екен,

Бұларға душар болды мендей маңғаз».

Балалар бұл сөзіне болмады мәз.

«Не деп тұр, жиендерім, мына залым,

Кемітіп өз ұрпағын, алған жарын?

Тап осы қайыршы шал қамаудағы,

Сендерге қайтарады кәзір бәрін.

Менікі күллі мүлік сен тонаған,

Өз ордам, енді рахат болар маған,

Разымын, жиендерім, жалғыз қызым,

Сендерге болды мирас, мынау жиһаз» —

Дегенде бола қалды балалар мәз.

«Тағына ескі король қайта мінді,

Өзіне өшкен бақыт қайтарылды.

Сендерге силамақпын бар мүлкімді,

Көңліме қуанарлық; жай табылды.

Ал күйеу, сен де енді кеудеңді жаз,

Тектіден ерек туған мен де сабаз,

Қанында ұлдарыңның асыл қан бар,

Ер жетер ардагер боп жас ұландар!»,—

Осыған алақайлап балалар мәз.





ПРОМЕТЕЙ

Уа Зевс, Жап көгіңді,

Бұлттардың будағымен.

Сал ойнақты,

Мейлің, жаңқадай ұшыр,

Тау мен теректі түйдегімен.

Тек қана жерім менің

Мызғымай тұрса болды.

Сен орнатпаған хұжырам,

Аман-сау қалса болды.

Сенің ішің күйсін деп,

Өзім тұтатқан

Өз ошағым Жанса болды!

Уа өлмейтін рухтар,

Күн астында көрмедім

Тап сендердей сорлыны!

Ғазиздер-ау, сендердің

Нәрсіз, құнсыз жемдерің —

Тек құрбандық шалынған,

Тек мінәжат табынған.

Құрысаңдар ғой аштықтан! —

Ақмақтар нанбас еді сендерге,

Бишара мен сәбилер

Сенбес еді сендерге.

Ал өзім бала шағымнан

Қаңғырдым да дүниеде,

Қарадым ылғи күнге тек.

Сонда бір естір құлақ бар ғой деп,

Арызымды есіркер

Менікіндей жүрегі де бар ғой деп,

Мүскіндерді мүсіркер.

Сонау қаһарлы құдайлардан,

Кім мені қорғаған?

Ажал менен құлдықтан

Кім мені құтқарған?

Сен емес пе,

Әулие отты жүрегім,

Баршасынан сақтаған?

Және сен ғой,

Алданған ізгі жүрегім,

Сонау жастық шағыңда,

Рахмет айтқан аспанда

Оятқаным үшін,

Мәңгі ұйқышыл әлемді.

Уа Зевс! Саған тағзым етем бе,

He үшін?

Қат-қабат болған азапты,

Азайттың ба сірә сен?

Қорқыныштан аққан көз жасты,

Құрғаттың ба сірә сен?

Мені қайсар ер ғып шыңдаған,

Сен емессің.

Ол — құдіретті уақыт,

Мәңгілікті зор тағдыр — ол не

Саған да әм маған да.

Өмірге қас бол —

Демексің бе сен маған?

Мен жапан дүзге жүгірдім

Қырға біткен көп гүлдің

Нәрсіздігін көрдім де.

Мұнда жер бетінде,

Адамзатты өсірем

Өз қалпымша, өзімше.

Маған тартқан ұрпағым,

Қасірет шексін, зар төксін,

Қуана білсін, күле білсін.

Сені, құдай, жек көрсін,

Тап өзімше!





ӨСИЕТ

Әділ бол, адамзат,

Бол ізгі, ақыл ұқ,

Жауыздық саған жат,

Емессің мақұлық.

Мейрімді жаның бар,

Мейрімсіз — жануар.

Бар болса бір ғайып,

Адамнан асылдар,

Ізгілік нұр жайып,

Соған үн қосыңдар.

Абзалдық қасиет —

Біздерге өсиет.

Табиғат — тел-ана,

Шегі жоқ пейлінің,—

Жақсыға, жаманға,

Тең төгер мейрімін,

Ортақ — ай, жұлдыз да,

Момынға, жауызға.

Жел менен сел-тасқын,

Нажағай, нөсер де,

Басынан жартастың

Құйындап көшер де,

Не жатса өріңде,—

Әкетер бәрін де.

Сондай-ақ бақыт та,

Елгезек болады.

Кейде бір уақытта,

Жарқылдап қонады —

Мүбәрәк ұлға да,

Қотыраш сұмға да.

Өмірдің заңы бар,

Темірден ол мықты,

Кешеміз бәріміз,

Бір тағдыр —тірлікті.

Тек қана адамда,

Құдірет қуат бар —

Ашып сыр жаһанға,

Айтар сын, не мақтар —

Түсінер, түйсінер

Мән беріп мәңгілік,

Минутқа сүйсінер.

Тек қана адамзат

Ізгіні жақтайтын,

Сұмдықты даттайтын,

Ақ жолдан тайғанды

Түзейтін, сақтайтын,

Мұратқа баптайтын.

Келешек ұрпаққа

Өшпейтін ғибрат,—

Жасайық бұл шақта,—

Біздерге сол мұрат,

Зор істі жасаған

Адамдай болайық,

Аз істен жақсылық

Жасап бір қалайық.

Әділ бол адамзат,

Бол ізгі, мейрімді,

Жасай бер игілік,

Іске бұр пейіліңді.

Ғазиздей даңқы зор,

Үлгілі болып көр!





