	Раушан Көшенова

	Тұлпардың ізімен



	Бұл кітап есімі ұзақ жылдар бойы аталуға тыйым салынған – тарихи кесек тұлға, халық батыры, ақын, сазгер, əнші Иманжүсіп Құтпанұлы туралы.





	Балаларым Құрманғазы мен Айжанға

	арнаймын

	Автор.





«ДƏУРЕН СҮРДІМ БІР КЕЗДЕ ҚҰСТАЙ ҰШЫП»


	Қазақ поэзиясы жəне Иманжүсіп



	Қазақ халқы өз тарихында ұлы оқиғалар мен əйгілі есімдерді, тарихи тұлғаларды ешқашан естен шығарған емес. Олар жайлы ел аузында аңыз-əңгімелер, көптеген деректер қалып отырған. Өмір шындығын, қоғам шындығын айқын танытуда көркем əдебиеттің орны айрықша. Тарихи тақырыпта ой қозғап, қазақ елінің, қазақ ұлтының əр ғасырда əрқилы тағдыр кешкен ақтаңдақ, біртуар тұлғалардың ел тарихындағы орнына баға берген, олардың күрделі бейнесін көркемдік тұрғыдан жинақтаған қаламгерлер қазақ прозасы мен поэзиясын жаңа қырынан танытты. Көркем шығармаларға өзек болған сондай тұлғалардың бірегейі – Иманжүсіп Құтпанұлы (1863-1931). Көрнекті жазушы Əбіш Кекілбаев: «Иманжүсіп – көз жетер жердегі аса бір əйгілі де асқақ тұлға. Ол бүтін болмысымен аса зерделі суреткер, композитор, ұлы əнші-сазгер. Өзінің бітім табиғаты бойынша – нағыз дала көкжалы. Ол мүлде қайталанбас, қатардағы екінің бірінің қолынан келе бермейтін ерлікке барып, адамдардың жүрегінен күні бүгінге дейін кетпейтін аңызға айналды. Ол өзінің адамгершілік айбынымен, кез келген астамшылық, үстемдікке бас ұрмайтын мінезімен, қалың əлеуметке тізесі батқан кесір-кесапат атаулының қандайына да қасқайып қарсы шығатын қасиетімен əлі талай келер ұрпақтың өкілдерін тамсантатын болады», – деп баға берген Батыр есімінің қазақ əдебиеті мен мəдениеті, тарихында орны айтулы ерекше.



	Ақ балдақ алмасымның сынығысың,

	Шынардың шыңға біткен шыбығысың.

	Бəйгі аттай жұрттан озған заманында,

	Арда емген арғымақтың сынығысың, –



	деп, атақты жырау Мəнсүр Бекежанов жыр төккендей, Иманжүсіп Құтпанұлы – сегіз қырлы, бір сырлы дарын иесі, əнші-композитор, сазгер, батыр, күрескер тұлға. Батыр есімі көркем шығармаларға азық болды.

	Тамыры терең тарихқа үңілетін болсақ, ел тəуелсіздігі мен еркіндігі үшін күрес жолында небір ұлт қайраткерлері құрбан болды. Қиын да қилы жылдары ұлттың ұлт болып қалыптасу жолындағы күрестерде елдік пен өрліктің, тірлік пен болашақтың символындай болған асыл ерлер қазақтың тілін, мəдениетін, өнерін сақтап қалуға барынша атсалысты. Сондай тұлғалардың бірі – Иманжүсіп Құтпанұлы. Ел бүтіндігін, халық бірлігін қызғыштай қорыды, ақылы мен жүрегін бір арнаға тоғыстырып, елі үшін қызмет етті. Өткен ғасырдың нəубеті талай жандардың тамырына балта шауып, солақай саясаттың қан тамған қылышына іліктірді. Ендігі міндет – сол сұмдықтың шындығын ашып, бүгінгі жас буынға асыл азаматтардың өмір жолы, артына қалдырған мол мұраларының мəнісін түсіндіру.

	Ел болашағы – білімді ұрпақ. Бүгінгі ұрпақ ел ұлдарының тарихтағы орнын түсініп, аттарын ардақтап, төбесіне көтерсе, əспеттесе – ақтаңдақ тұлғалардың армандарының орындалғаны. Айтулы азаматтардың тарихи рөлін бағамдау – бүгінгі күнгі жауапты іс, өзекті мəселе.

	Ғасырлар қойнауымен ұштасып жатқан қазақ мəдениетінің тарихында халық ауыз əдебиеті мен өнерінің, əнші-сазгерлердің, сал-серілердің орны ерекше екені мəлім.

	Халық арасынан шыққан өнер саңлақтары Құрманғазы, Тəттімбет, Дəулеткерей, Сарымалай, Біржан сал, Мұхит Мұралыұлы, Ақан сері, Жаяу Мұса, Балуан Шолақ, Мəди жəне тағы басқалары қазақ музыкасының классикалық туындыларын дүниеге əкелді. Осы бір алыптар шоғырының дəстүрін жалғастырған жарқын жұлдыздар қатарында Иманжүсіп Құтпанұлының да алар орны ерекше. Иманжүсіптің кім екенін, шығармашылық мұрасын, дүниетанымын түсіну үшін оның өмір жолына, заманының хал-ахуалына, жүрген ортасына назар аударған жөн. Халық композиторы, əнші, ақын, ел бүтіндігі мен бостандығы үшін арпалысып өткен ер – Иманжүсіп Құтпанұлы.



	Жүз қатыны қазақтың ұл тапса да,

	Бəрібір Иманжүсіп бола алмайды! –



	деп, өзін-өзі танып, қайрат пен дарынды бір бойына сіңірген Иманжүсіп Құтпанұлының есімі – тарих беттерінде алтын əріппен жазылуға лайық дара тұлға. Ұлттың азаттығы мен бостандығы жолында күрескен батыр, ақтаңгер ақын, дəулескер композитор. Ғалым Берік Жүсіпов: «Иманжүсіп – қазақ мəдениетіндегі шынар тұлға, бағасын білген өнерпаз. Оның серілік салтанат-сейілді паш еткен бостан ойлы өлең-жырлары мен «Сарыарқа», «Сармойын», «Əкем Құтпан», «Сарыбел», «Бұғылы-Тағылы», «Ерейментау», «Сейфілмəлік» сияқты сом алтыннан құйылған інжу-маржан əндері ұлт руханиятының керегесін кеңейткен кемел дүниелер. Иманжүсіптей текті тұлғаның талассыз тағдыры, бұғауға бағынбаған бұлалығы бүгінгі ұрпақ үшін өлмес өнеге», – деп көрсетеді.

	Халқым деп өмір сүрген, ел-жұртын рухани бесікте тербету үшін жаралған сегіз қырлы, бір сырлы сері, дарын иесі Иманжүсіп Құтпанұлының өмірі мен шығармашылығын зерттеуде игі жұмыстар атқарылуда. Тарихтың тарау бетіне салып кеткен асыл ердің сара жолы, қиын да қилы өмірі, тарихи келбеті мен адами ізгі қасиеттері бүгінгі таңда əдебиетші, тарихшы, өнер зерттеушілерінің назарынан тыс қалмай, əркез сөз етіліп келеді. Өйткені, ол – уақыт сұранысы, тəуелсіз рухта ұрпақ тəрбиелеп жатқан заманымыздың талабы. Десе де, халқымыздың көрнекті жазушысы Əбіш Кекілбаев Иманжүсіптің талантына бас ие отырып: «...Бір өкінішті жай сол, осындай айрықша бітімді ерекше тұлға біздің əдебиетімізде, өнерде өзінің лайықты, көркем бейнесін тауып, тарихшыларымыздың əділ бағасын ала алмай келеді», – десе, академик Ахмет Жұбанов: «Иманжүсіптің бар тарихы архивте жатыр. Əлбетте, көп сөз ел ішінде əлі бар. Соларды жинау керек. Иманжүсіптің де күні туады əлі», – деген пікір білдіріп, батыр тарихын əлі де зерттей түсу керектігін ескертеді.

	Иманжүсіп Құтпанұлының қазақ əдебиетінде сомдалған көркемдік бейнесі мен болмысы, қазақ тарихындағы қоғамдық, саяси-əлеуметтік орны қандай болды деген сұрақтарға жауапты Иманжүсіптің өміртарихы мен заманына қатысты жазылған өлең, поэма, əңгіме, естелік, романдардан іздегеніміз абзал. Тарихи тұлға образын жасауда əр уақыттың ақын-жазушысы мен зерттеушісі мұрағат деректеріне, ел аузында сақталған аңыз-əңгімелердің желісіне сүйене отырып, шоқтығы биік көркем туындыларды, құнды əдеби шығармаларды дүниеге əкелді. Солай белгілі тұлғаның өмір шежіресін көркем туынды ретінде жинақтады. Өр мінезді, күрескер ақын, нар тұлғалы Иманжүсіп Құтпанұлының тарихи тұлғасы, көркемдік жəне күрескерлік бейнесін сомдауда ақиық ақындар, қара сөз шеберлері, көрнекті жазушылар образ төңірегіндегі уақиғалар, заман шындығы мен шырғалаңын өз шығармаларына, көркем туындыларына арқау етті.

	Қазақ тарихы мен өнерінің бастау қайнарында тұрған сал-серілердің, ірі талант иелерінің бəріне ортақ қасиет – көп қырлылық. Балуан Шолақ, Ақан сері, Жаяу Мұса, Үкілі Ыбырай сынды өр мінезді өнер саңлақтарының Иманжүсіп өмірі мен өнерінде сабақтастық, үндестік байқалады. Осы тұлғаларға қатысты жазылған шығармалар соның айғағы.

	Иманжүсіпке қатысты көптеген ғылыми мақалалар мен зерттеу еңбектерінің авторы Оразбек Сəрсенбай былай дейді: «Саналы ғұмырында тағдырдың теперішін көп көрген Иманжүсіп күрескерлік өр үнін əндерінде танытады. Еркін жарық дүниені көруге зар болған Иманжүсіп сонда:



	Күнім қайда баяғы таңдай атқан,

	Қараөткелдің көшесін дабырлатқан.

	Бидайықтай ілуші ем аққу, қазды,

	Жарғанат болғаным ба бұғып жатқан?–



	деп өлеңдетеді. Иманжүсіптің даңқы, əндері қазақ даласына кеңінен тарай бастайды. Қалың көпшілік оны əділетті ісі үшін күрескер, жеке батыр ретінде бағалайды. Қиянатшыл заманның жаласына ұшыраған Иманжүсіп Өскемен уезіне бес жылға жер аударылады. Өскеменде бес жыл айдауда болып, Есіл бойына қайтып оралған Иманжүсіпке Жайықбай əулеті бəрібір тыныштық бермейді. Тағы да алыс-жұлыс басталады... Сұрапыл қайрат иесі Иманжүсіп зорлықшылардың өзіне күш көрсетуден тайынбаған. Мұрағат деректерінде оны жөнге салуға келгендердің талайы оңбай таяқ жеп, жарақаттанғаны айтылады. Оны ноян серінің өзі де жасырмайды.



	Тумай жатып өш болды маған болыс,

	Аударылды сол үшін талай қоныс.

	Сатырлатып сабаушы ем, шеттерінен,

	Мынау ояз демеуші ем, мынау болыс!...».



	Осындай өмір кешкен Иманжүсіп тағдыры көптеген көркем шығармаларға арқау болды. Иманжүсіптің есімі – ерліктің, бостандықтың, батырлықтың символы. Ол бар бітім-болмысымен, бойына біткен табиғи дарынымен күллі қазақ даласына ортақ болатын. Уақыт өте келе нар тұлға өзін мойындатты. Қазақ еліне даңқы жайылған атақты батыр, палуан, ақын, əнші-сазгер, сері Иманжүсіп Құтпанұлының тарихтағы орны, қазақ елінің бостандық алу жолындағы күрестердегі даралығы, артына қалдырған əн-өлеңдерінің мəн-маңызын бағамдай отырып, төл əдебиетіміздің көрнекті ақын-жазушылары мұрағат деректері, батырдың көзін көрген көнекөз қариялардың аузында сақталған аңыз-əңгімелердің желісімен Иманжүсіптің көркем əдебиеттегі бейнесін сөзбен сомдады.

	Отаршылдық езгіге қарсы күресіп өткен Иманжүсіп болса – талантын туған елге бағыштап өткен нар тұлға. Оның өмірі мен шығармашылығы, өмір сүрген заманымен астастыра суреттеген шығармалардың қай-қайсысын алып қарасақ та, ел-жұртының болашағына алаңдаған қайсар ердің ерлігі мен азаматтығын танытады.

	Иманжүсіп өмірінің, қайсар ерлігі мен тума талантының ең тартымды да тағылымды тобы поэзиялық жанрдағы көркем шығармаларда жасалған. Өлең, арнау, поэма үлгісінде жазылған шығармаларда Иманжүсіп Құтпанұлының алуан түрлі қасиеттері, ол өмір сүрген заман шындығы қамтылады. Оларды тұтастай алғанда, Иманжүсіп өмірінің көркем шежіресі деп сипаттауға болады. Батырға арналған, өнерпаз өмірінің шежіресін тарататын, серілігі мен тектілігін дəріптейтін терең идеялы, көркем мүсінді, кең тынысты шығармалардың танымдық, тəрбиелік мəні зор. Олар оқырман қауымның ойына ой, танымына дерек қосып, адамгершілік, батырлық, бостандық идеяларын толғайды. Халқымыздың құт-береке дарыған, ежелден ақындық, батырлық, даналық мекені Керекудің күрең топырағына кіндік қаны тамған сері Иманжүсіптің ғұмырынан сыр шертер көркем сөз үлгілері батырдың көркемдік бейнесін, тарихтағы орнын сөзбен сомдады. Бұл поэзиялық шығармалардан сері, əнші-композитор, батырдың дара тұлғасы айқындалады, тарихы тереңге тартқан Иманжүсіптің өмір сүрген заманындағы көрген қорлық-зорлықтарын айтудағы мақсат батыр болмысының кесек екенін нысана етіп ұстайды. Иманжүсіп Құтпанұлының өміртарихы, тегі, өнеріне қатысты жазылған шығармалар шежіреге толы. Батырдың шежіресін тарататын сондай шығармалардың бірі

	– Мəнсүр Бекежановтың «Иманжүсіпке хат» дастаны. Бұл өлең шежіре түрінде жазылған. Дастанның авторы Мəнсүр Бекежанов 1875 жылы қазіргі Қызылорда облысы, Шиелі ауданы жерінде дүниеге келіп, 1933 жылы Өзбекстанның Наманган қаласында қайтыс болған. Шығыс қиссаларын жатқа біліп, Сыр бойы ақындарының (Бұдабай, Кете Жүсіп, Майлықожа, Шəді) шығармашылығының насихатшысы ретінде кеңінен танылған. Мəнсүр ақынның артында қалған мұраларының ішіндегі өзіндік тарихы бар бір өлеңі «Иманжүсіпке хат» деп аталады. Ал жазушы Оразбек Сəрсенбай «Иманжүсіпке хат» туындысын шағын дастан деп көрсетсе, Тынысбек Қоңыратбаев бұл шығарманы тарихи өлең деп көрсетеді. Бұл дастанда Иманжүсіп Құтпанұлының ата-бабасының тарихы көркем кестеленеді. Иманжүсіптанушы ғалым Оразбек Сəрсенбай «Иманжүсіп атымды хатқа жаздым» атты зерттеу мақаласында бұл дастанның көлемін 49 шумақ деп көрсетеді. Белгілі Сыр сүлейі, атақты жырау Мəнсүр Бекежановтың «Иманжүсіпке хат» шығармасы дастан үлгісінде жазылған. Сондықтан дастанды көркем шығарма деп қабылдаймыз.

	Иманжүсіптің атағы, əндері қазақ даласына кеңінен тарай бастайды. Қалың көпшілік əділет ісі үшін күресуші жеке батыр ретінде бағалайды. Иманжүсіптің осы дабысы ата-бабасының қонысы Сыр бойына да жетеді. Иманжүсіпке арнайы хат жаздырып оны Сыр өңіріне шақыруды ұйымдастырушы Қойлыбайұлы атақты Досбол шешеннің баласы Əуез деген кісі екен. Ол қыпшақ тайпасының Шиелі өңірін мекен ететін руларының шежіресін Тұрғанбайға дейін таратқызып, төрт ақынға жаздырған. Соның ішінде Əуез ұнатқан шығарма ақын Мəнсүр Бекежановтікі (Нартай Бекежановтың ағасы) болады. Бұл дастанды ел аузынан жинап-сақтаушы – Нұрмахан Қасымұлы.

	Қыпшақтың игі жақсылары Шиеліде бас қосып, Досбол шешеннің бел баласы Əуезге: «Иманжүсіптің артынан адам жіберу керек» деген тапсырма береді. Əуез қасына Мəнсүр ақынды алып, «Иманжүсіпке хат» жаздырады. Шиеліден шыққан ағайындары айлап жол жүріп, айдаудағы Иманжүсіпке осы хатты апарып тапсырғанда нар жігіт еңіреп тұрып жылаған еді деседі. Хатты алған соң Иманжүсіп Шиелідегі туған-туыстарына келіп, бірсыпыра уақыт қонақ боп, өскен жеріне қайтып кетеді. Бұл жөнінде «Шаштылар» атты шежіре кітабында төмендегідей дерек берілген: «Шиелі қыпшақтары сол тұста Иманжүсіптің Өскемен маңынан айдаудан қайтқанын естіп, 1911 жылы Қобыланды, Жүсіп атты аталас туысқанын Арқаға аттандырады. Қобыланды Қараөткелде Иманжүсіппен, оның ағалары Ақшабай, Шоңаймен кездесіп, елдегі туысқандарының сəлемін жеткізеді. 1850 жылы Шілік қырғынынан кейін Шашты қыпшақ əулетінің Шиеліге қарай ауа көшіп, бүгіндері Сырдарияның жағасындағы Домалақ Тоғай, Ошақты көл, Əулие Тораңғыл деген жерлерді мекен етіп жатқанын, бəрінің Тұрғанбай датқаның артында қалған тұяқтар да көруге ынтызар екендіктерін құлақтарына құйып кетеді. Содан 1913 жылдың күзінде Сырдағы ағайын-жұртымен танысып қайту үшін Иманжүсіп Шиеліге келеді. «Қазақ» газетінің жазуы бойынша: «Жұрт оны айрықша ардақтап, зор құрметпен қарсы алады. Басында салт атты, сабау қамшылы болып келген адам қайтарында елдей көшіп» мол олжаға кенеліп аттанса керек-ті». «Иманжүсіпке хат» дастанының жазылу тарихы міне осындай.

	Тынысбек Қоңыратбаевтың «Ертедегі ескерткіштер» атты зерттеу монографиясында Сыр бойы қыпшақтарының өмірінде болған елеулі оқиғалар, тарихи деректер жинақталған. Автор: «Солардың қатарында Сыр елінің белгілі ағартушысы, «Қазақ» газетінің Сырдария губерниясы бойынша тілшісі Қалжан Қоңыратбайұлының Иманжүсіптің ата-тегіне қатысты көлемді мақаласын атап өтуге болар еді. Бүгінде табыла бермейтін, оның үстіне Сыр елінің Қоқан билігі тұсындағы хал-ахуалына жарық сəуле түсіретін бұл мəліметті толық келтіруді жөн санадық», – дейді де, «Шілік оқиғасы» («Тұрғанбай датқа һəм оның жоғалған баласы». Иманжүсіп туралы) деген атпен көлемді зерттеу-еңбегі берілген. «Иманжүсіпке хат» дастаны осы уақиғаларды суреттейді. Мақала авторы былай деп көрсетеді: «Осы Тұрғанбай хақында сөзінің жақсылығы мен ақындығы танылған Мəнсүрдің өлең кітабы бар [«Қазақ» газеті, 1916 жыл, 24(№170), 29(№171) ақпан]. Қалжан Қоңыратбайұлы айтып отырған Мəнсүр ақынның «Сыр сəлемі» ел арасына кең тараған. Сыр бойы жырауларына «Төрт датқа» деген атаумен мəлім бұл тарихи өлеңнің үзіндісін Ə.Қоңыратбаев өзінің «Иманжүсіп» атты деректі əңгімесінде келтірген (Керуен, 1989) болса, төменде біз «Сыр сəлемінің» толық нұсқасын беріп отырмыз», – деп дерек келтіре отырып, «Иманжүсіпке хат» дастынының толық нұсқасын келтіреді.

	«Иманжүсіпке хат» дастанында айтылатын деректер, Малбикенің балаларға қатысты əрекеті жазушы Зейтін Ақышевтің «Иманжүсіп» романында да көркем бейнеленген. Мəнсүр жырау Иманжүсіптің ата-тегін тарата жырлай отырып, үлкен шежіре жасайды. Дастанның көркемдік қуаты мол. Дастандағы жолдардың басы – шежіре, ортасы – тарих, аяғы

	– Сыр елінің Иманжүсіппен табыс оқиғасы. Мəнсүр Бекежанов қаламынан туған туындының ел аузында ұзақ сақталуының сыры да өлеңнің осы сипатында болуға тиіс.

	Сегіз қырлы, бір сырлы өнер тарланы Жаяу Мұса Иманжүсіппен дос болған, оған өз өлеңін де арнаған екен. Иманжүсіптің ұлы Сейітхан Жаяу Мұса жазған екі шумақ өлең қалдырған:



	Туыпты Иманжүсіп Құтпанбайдан,

	Ер болсаң медет тіле бір құдайдан.

	Ешкімнің төбесіне құй қазған жоқ,

	Сонда да қайда кетті Сейтек Тайжан.



	Ал ақиық ақын Мұзафар Əлімбаев «Қайсар» атты поэмасын Иманжүсіпке арнаған. Поэма 1961 жылы жазылған. Бірақ əлі жарық көрмеген.

	Мəнсүр жыраудың «Иманжүсіпке хат» дастаны Иманжүсіп Құтпанұлының шежіресін, ата-бабасының тарихын тарата отырып, «бекзаттың нəсілі», «гауһардың асылы», «ақ болат алмастың асылы», «шынардың көлеңкелі шыбығы», «ардақты арғымақтың құлыны» ретінде суреттесе, ақын Кеңшілік Мырзабеков «Иманжүсіп» поэмасында оны батырлық қырынан танытады. К.Мырзабеков – өлең, баллада, поэма жанрына қалам тартқан қарымды қаламгер. Олардың ішінен шоқтығы биік туындысы өнер адамының бейнесін жасаған «Иманжүсіп» поэмасы десек, артық айтпаған болар едік. «Иманжүсіп» поэмасы ақынның бірнеше жинақтарына енген. Поэмада қиын да қилы тағдыр кешкен қайталанбас дара тұлға, күрескер тұлға Иманжүсіптің көркемдік бейнесі сомдалады. Өмірінде тағдыр тепкісін көп көріп, зорлық-зомбылықтың ащы зардабын тартқан, атқамінерлердің қиянатынан қажыған нар тұлғалы Иманжүсіптің күйі ақын поэмасына арқау етілген. «Көз жетер жердегі аса бір əйгілі де асқақ тұлға» Иманжүсіптің ел есінде, халық жадында тұрған өр тұлғасы мен адами ізгі қасиеттерін енді əдеби кейіпкер ретінде жаңа қырынан, бар болмыс-бітімімен бейнелеп беруге қаламгер бар шығармашылық күш-қуатын жұмсайды.

	Жырда Иманжүсіптің болыстардың зорлығына, өктемдігіне қарсы күресінің ақиқаты елестейді. Бойындағы ары мен намысын табанға таптатпай, қайсар ердің ерлігі мен азаматтығын, серілігін танытатын поэмада Иманжүсіптің өмірінде болған Жайықбаев əулетінің астамшылығы, зорлығы əрі толық, əрі нақтылы тізілген. Оған қарсы халықпен біте қайнасқан, халық қадірлейтін Иманжүсіп батырды ақын Кеңшілік Мырзабеков əділет жоқтаушысы ретінде суреттейді:



	Тік қарап, тура қарап, тік сөйлеген,

	Жан емес бүгежектеп, бүкшеңдеген.

	Даланың серісі еді білмейтұғын,

	Не нəрсе басына іс түсті деген.



	Сал-серілердің сүрген өмірі бір-бірімен үндес келеді. Қазақ поэзиясының құлагері саналатын Ілияс Жансүгіровтің «Құлагер» поэмасындағы Ақан бейнесі мен Кеңшілік Мырзабековтің «Иманжүсіп» поэмасындағы батыр образын суреттеуде ұқсастық байқаймыз. І.Жансүгіровтің жазушылық кемелденуінің сапалы бір белгісі қазақ халқының өмірін, өткен оқиғаларды бейнелегенде даму, өзгеріс үдерістеріне тарихи тұрғыдан қарап, əлеуметтік-қоғамдық мəселелерді жеке адамдардың тағдыры, нақты, реалистік көркем образдар арқылы бейнеленуінен көрінеді. Осындай туындыларының бірі «Құлагер» (1936) поэмасында Ақан сері тағдырын арқау етеді. Автор өз кейіпкеріне деген сүйіспеншілігін: «Тұсында сері болсын, пері болсын, ұнайды өмірімен Ақан маған», – деп ашық айтады. Ақан серінің жапан далада жалғыз қалу себебінің əлеуметтік, қоғамдық сырын ашады. Ақан сері мен Иманжүсіп – екеуі де сері, екеуі де зорлықшыл заманның зардабын шегушілер. «Құлагер» поэмасында Ақан образын І.Жансүгіров:





	Төренің тұсындағы қасына ерген,

	Өзін ел құрмет қылған көрген жерден.

	Жерлерді тоқты сойған топыр қылып,

	Сал сүрей, саңлақ мініп, сұлу сүйген, –



	деп суреттесе, «Иманжүсіп» поэмасында К.Мырзабеков серінің болмысын былай деп көркемдейді:



	Болмысы – мінездегі кесектігі,

	Ептіні ұнатпайды, есептіні.

	Болмысы – əн мен жыры, сөз бен сыры,

	Таусылмас таусылғанша көзден нұры.



	Асау мінез, өр талант иелері Ақан мен Иманжүсіп сұм заманда, отаршылдар билеп-төстеп тұрған кері кеткен дəуірде жалғыздық азабын тартады. «Алмас қылышын қын түбіне жасырған» тар заманның нар тұлғалы құрбандары ақын, сері, əнші дарынын жер қылған қара күш, қаңқу сөз, көреалмастық қана емес, ең басты дерті – атқамінерлердің ата қоныс, туған жерлерінен жырақтатып, жер аударуы еді. Ақанға да, Иманжүсіпке де қаңқу сөз, жапқан жала да аз болмайды

	Поэманың қысқаша мазмұны «даланың серісі» Иманжүсіптің атқамінерлердің зорлық-зомбылығынан Ақмоланың тас түрмесіне қамалуы, оған «бүлікшіл», «ойраншыл» деп жала жабылуы, нар тұлға билер сотының талқысына түскенде əділдіктің серінің жағында болуы, сөйткенше «даланың бунтары» деген айыппен Қараөткелден оны қайтадан абақтыға алмақ болған хабардың келуі, туыстарының өтінішімен жасақшылардан бой тасалауы, жақындарын ұлардай шулатқан жасауылдың қорлығына шыдамай, Күйгенжарға оралуы, ақыры қол-аяғына шынжыр кісен салынып, абақтыға кеткеніне құрылған поэмада батырдың, ел перзентінің бақытты, тыныш өмір кешуге ерікті мəселесі көтерілген. Басына түскен қаншама тауқыметті ол қайсарлықпен көтереді. Поэманың өн бойында Иманжүсіптің бостандық, шындық, əділдік үшін күресі желі болып тартылған. К.Мырзабеков батырды бостандықтың, ерліктің символы етіп суреттейді.

	«Құлагер» мен «Иманжүсіп» поэмаларындағы тағы бір ортақтық – серілердің тұлпарлары. Ілиястың «Құлагер» поэмасында Ақан серінің тұлпары Құлагерге қызығушылар көп. Солардың бірі – Батыраш. Өр көңіл, жуан кеуде, даңқой Батыраш – сұлу əйел, жүйрік ат, атақ-даңқ өзімде ғана болсын деп үйренген жан. Арқаға даңқы шыққан Құлагерге қызығып, Ақанға кісі арқылы сөз салып, «Құда, тамыр болам, – деп, алтын жамбы, жесір əйел, үйірлі жылқыға жүйрігін берсін», – деп сəлем жолдайды. Бұл сұрауға илікпеген Ақанға кек сақтап, ақыр аяғында Құлагерді мерт қылады. Бұл – Ақан өмірінің трагедиялық бір бөлігі.



	Жары да, жолдасы да тек біреу-ақ,

	Онысы астындағы жалғыз аты, –



	Құлагерден айрылады. Ал «Иманжүсіп» поэмасында Иманжүсіп пен болыс Рақымыжан Жайықбаев арасындағы өшпенділіктің бір сипаты Иманжүсіптің жүйрік атына да байланысты өрілген. Халық арасында өнерпаз серінің таланты кемелденіп, ел арасында беделі халыққа кең тараған сайын, Қараөткелдің орыс-қазағы «жанардың ішіндегі қарамықтай» сыйлаған сайын оған ор қазушы дұшпандар қатары да көбейеді. Иманжүсіптің аяғына сондай тұсау салушылардың бірі – болыс Рақымжан Жайықбаев. Жас батырды қалың қазақ болыстыққа ұсынып, сөйтіп ол Жайықбаевпен қатар дауысқа түседі. Ал Иманжүсіптің жасы жетпегенін сылтау қылып, Жайықбаев өзі тамыр-таныстың тікелей қолдауымен сайлауда жеңіп шығады. Бірақ осыдан кейін екеуінің арасы шиеленісе түседі:



	Жасаған Жайықбаев алашапқын,

	Арада бəрін жасап аласаттың.

	Сайланып болыстыққа алғанннан соң,

	Өштескен «жауларына» жəне шапты.



	Тарихи деректердің бағыты дұрыс көрсетілуі шығарманың реалистік ажарын арттырады. Поэмада нақты тарихи деректер келтіріледі, бұл тарихи шындықтар көркемдік сипатқа ие болып, былай суреттеледі:



	«Сый болсын, – депті маған Сейілторы,

	Артық па ағайындық қадірінен?»

	Арада бір қылқұйрық жүрмей ме екен,

	Жылқы затын бұл қазақ бəрі мінген,

	Бермесе өзі білсін...

	Құтылмайды

	Ақ патшаның əділ заң-əлібінен».



	Тарихи шындықтар мен деректер көркемдік сипатқа ие болып, нанымды да тартымды поэма құрылған. Бұл тарихи деректер З.Ақышевтің «Иманжүсіп» романына да енгізілген.



	Маңдайын тауға да ұрып, тасқа да ұрып,

	Талай сын өткелектен өткен амал.

	Өмірге налыған да кезі болды,

	Жалтақтап жолаушыдай жоқ қараған,



	– деп суреттегендей, нар жігіт тас қамалдан ауыр қайғы мен үлкен мұң арқалап шыққандай болады. Бірақ ол төбесіне тік көтерген халқының мұң-наласын олардың биліктен көрген зəбірін тереңінен түсініп, басын тасқа да ұрады, тауға да соғады. Ақын К.Мырзабеков Иманжүсіп аузына нағыз халық перзентінің, қайсар қайраткердің сөзін салады:



	– Азаттық, азаттық, – деп күбірлеген,

	– Азатпын! – деді ол іштей, – тірімде мен.

	«Азатпын, мен азатпын деген іштей,

	Ер жігіт өмір сүрмес ерегіспей».



	Тас қамалдан шыққаннан кейін оның ізінен шам алып түскендер Иманжүсіпке қысым көрсетуін доғармайды. Батырға деген өшпенділік Рақымжан Жайықбаев, Жантасов сынды батырлардың «даланың бунтары», «бұлікшіл», «қарақшы» деп, Иманжүсіпке жала жабудан тайындырмайды. Серіні қолға түсірмекші болған топ оның ауылын шауып, қартайған əке-шешесін, бала-шағасын таяққа жығып кетеді. Иманжүсіп жанашырларының көрген зəбіріне дейін шығармада дəл баяндалған. Өнерпаз дарын иесінің əн шығарып, өлең жазуы болыс, атқамінерлердің оған деген өштігін өршітеді. Иманжүсіпті жер аудару керек деген үкім шығарады. Сондықтан оның аяғынан шалып, сүріндіруді алдына мақсат еткен болыстардың ызасы қалыңдай түседі. Поэманың ең əсерлі тұсы – Иманжүсіпті өнерпаз, дарын иесі ретінде көркем бейнелей алуында. Үстем таптың астамшылығы «Қараөткелдің мұзбалағын» мұқалтқысы келсе де, оның өнерін қолдап, жанашырлық танытып, əділдігін таразылайтын қалың топ халқы бар. Халық жүрегінде өз орны бар сегіз қырлы, бір сырлы дарынмен ел мақтанышына айналған Иманжүсіп жайлы К.Мырзабеков былай деп толғайды:



	Ұйыды ел. Əнші неден алаңдайды,

	Еліндей ешкім қорған бола алмайды.

	«Қазақтың бар қатыны ұл тапса да,

	Бəрібір Иманжүсіп бола алмай жүр».



	Қарапайым халықтың Иманжүсіптей ұлының жанынан табылуы, үміт-арманын артып болыстыққа ұсынуы, əнімен сусындап, өнерін қолпаштауы – поэманың жарқын бір сипаты. Поэма Иманжүсіптің жазықсыз тұтқындалуымен шешім табады. «Абылай аспас арқаның сары-ай белі...» деген жыр жолдары ойына оралып, көкірегі қарс айырылған батыр туған жерімен қоштасып кете барады. Əділдік пен теңсіздіктің айқасы осындай жат қылықтарға жетеді.

	Көркем шығармада Иманжүсіптің болмысы сөзі мен ісі нақты, үстем тап өкілдерімен шындық үшін күрескен, ұлы өнерпаз сипатында көрінеді. Батыр халық пайымдауы мен көкейінде қаншалықты биік сатыда тұрса, ақын Кеңшілік Мырзабеков «Иманжүсіп» поэмасында оның көркем бейнесін соншалықты жоғары дəрежеде суреттеп, көрсете алған.

	«Иманжүсіп» поэмасының негізгі идеялық қазығы да қайсар, өнерпаз тұлғалардың халық жадында мəңгі жасайтындығын айта алғанында. И.Құтпанұлының азаматтығын танытатын, өмірі мен өнер жолына арналып жазылған көркем шығармалардың ішінде К.Мырзабековтің «Иманжүсіп» поэмасының шоқтығы биік.

	Иманжүсіп – қазақ халқының тарихындағы ерекше құбылыс, биік белес. Ұлт азаттығы жолында күрескен сайыпқыран, ақтаңгер ақын, дəулескер композитор, Арқада Біржан, Ақан, үкілі Ыбырайлар қалыптастырған салдық дəстүр мен салтанаттың заңды жалғасы. Абат далада Иманжүсіптің екі ауыз өлеңін жатқа айтпайтын қазақ баласы кемде-кем. Есімінің ерекше мəшһүр болатыны да сондықтан шығар. Сондықтан да Иманжүсіп есімі ел жадында өшпестей орын алып, уақыты жеткенде біраз көркем шығармаларға, соның ішінде поэзиялық жанрдағы туындыларға арқау болды. Қазіргі қазақ əдебиетінде үздік шығармалар беріп келе жатқан ақындар өлеңдерін Иманжүсіпке арнады, Иманжүсіпше жырлады. Күрескер тұлғаға арнау өлеңдерінің де шоқтығы биік. Иманжүсіптің əн-өлеңдері оның өзіне арналған жырларға да арқау болды. Қазіргі қазақ поэзиясының көшін бастап келе жатқан көрнекті ақын Ғалым Жайлыбай Иманжүсіптің:



	Қараөткелдің бауырында қалың шұбар,

	Көкмойынға үкілеп тақтым тұмар, –



	деп басталатын əнін өлеңіне өзек етеді. Қазақ өлеңіндегі шертпе күйдің шебері Ғалым Жайлыбай Иманжүсіпке «Қараөткелдің бауырында қалың шұбар» атты өлеңін арнады. Ақын бұл өлеңінде Иманжүсіптің даралығын («Талай қатын қазақта ұл тапса да, бəрібір Иманжүсіп бола алмай жүр») таныта отырып, серіге жүгінеді, мұнын шағады.

	Ал қазақ поэзиясына өршіл үнімен, сыршыл жырларымен келіп қосылған ақын Қасымхан Бегімановтың «Ақын ағаға сыр» өлеңі – Иманжүсіпке арнау. Иманжүсіп рухымен тілдесу, ақын Иманжүсіпке сыр ақтаруы, замана шындығын, ырғағын толғау – өлеңнің негізгі мазмұны мен жарқын сипаты.



	Сарыарқасына сыймай бір өткен,

	Иманжүсіптей қайраттым,

	Арыстанбабтай айбаттым,

	Қызыл заманда жалтақтамаған қоғамға,

	Сендей ағаны ана дүниеден табам ба?

	Өттік біз қанша қаһарлы есік, қақпадан,

	Алдыңда сенің несіне бүгін ақталам, –



	деп басталатын арнау өлеңде ақын Қ.Бегіманов замана лебі, қоғамдық жайлардың келеңсіз қылықтарын ақын ағасына сыр қылып ақтарады. Иманжүсіптің əншілік, композиторлық секілді асыл қасиеттерін, табиғат берген қымбат дарынына бас ие отырып, жыр төгеді:



	Аққан бір судай сабырлым,

	жеранадайын төзімдім,

	Жастарын көрем жырыңнан жасаурап

	тұрған көзіңнің.



	Ішкі тебіреніс, көңіл-күй ырғақтарын, жеке бастың мұң-шерін, əлеумет күресінің оқшау күйлерін өлеңіне арқау ете отырып, Қасымхан Бегіманов өзінің ой иірімдерін арнау ретінде жырлайды. Осы сəтте ақын жүрегіне жинақталған тебіреніс өлең өрімі болып сыртқа ақтарылады. Халқының, жұртының жай-күйін шерте отырып, Иманжүсіп рухына жүгінеді:



	Таза еді арым, сеніңіз, бұл сөзге кəміл иманым,

	Кеш білдім кеше жақыным қиянаттарға қиғанын.

	Сыйғанмен, аға, қайтейін көкірегіме бар ғалам,

	Алматы менен ауылға ес жиған шақта сыймадым.



	Бірақ бұл күйіне ақын мойымайды. Ақының рухымен тілдесе отырып, жарқын болашағына кəміл сенеді. Иманжүсіп – халқының мұңын мұңдап, жоғын жоқтаған қайраткер. Ақын ағасына сыр ақтару арқылы замана лебін танытады, өз мұңын тарқатады. Бұл өлеңінде Қасымхан Бегіманов өршіл мұңын ақтарып тастап, өзінің кім екенін танытады. Иманжүсіптей асыл тұлғадан медет тілейді. Себебі, Иманжүсіп өз заманында халқының қамқоры болды, қысылтаяң сəттерде аянып қалмады. Еркіндіктің нышаны бола отырып, елінің ардақты азаматы ретінде танылды. Ақын тебіренісі өлеңде жалындап, өр үнмен шығады, ақынның қиял ауқымы кең, қоғам шындығы, жеке бастың мұң-шері, философиялық категорияларды тереңінен қамтиды. Ішкі тебіреніс пен көңіл-күйінен туған сезімді өр кеудесіне сыйғызған ақынның толғанысы өршіл пафос пен өкініш арқылы жырланады.

	«Ақын ағаға сыр» өлеңі – ақынның өз өмір жолын ой елегінен өткізуі, өз табиғатын тануға жəне танытуға деген талпынысы, Иманжүсіпке сыр ақтара отырып, заманы, қоғамы мен келешекті шолуы жəне таразылауы, алдағы болашақ күнге деген үміті, арман-сенімі. Иманжүсіп батыр рухымен сырласу, медет тілеу арқылы терең мəселелерді көркемдік тұрғыдан байыптайды, парасат-зердесін байқатады. Өкпе-ренішін де осы өлеңге сыйғызғанын байқауымызға болады:



	Арғымақ аттай алшаңдап бəйгеге бірге барамыз,

	Арманда қалған, ауылдар, əжетіңе де жарармыз.

	Ұмытса-дағы Астана, Хандармен қатар-қатар боп,

	Түркістанымда мəңгілік, қос көше болып қалармыз.



	Өлеңнің өршіл, өр дауысындай саңқылдаған ақынның жүрегі, асқақ жаны Иманжүсіп үнімен үндес, сарындас. Қасымхан Бегіманов Иманжүсіп Құтпанұлының рухани ағасы ғана емес, қандас та туысқаны («Солай да солай, ағажан, біз туған жерді еске алдым, Ұрпағы едік кешегі сыйласып өткен бес шалдың»). Ал Нүркей Қалжанов «Қазақтың бұлбұлысың асыл туған», Мұрат Күлімбет «Заманынан оза туған», қарт ақын Кəкен Жаманбаев арнау өлеңдерімен И.Құтпанұлының күрескерлік бейнесін, сегіз қырлы, бір сырлы жігерлі тұлғасын өлең өрнегіне сыйғызды. Егер Мұрат Күлімбет өлеңдері алмас қылыштай жарқ еткен бейненің тұлғасын танытса, Кəкен Сақыпұлының арнау өлеңі Иманжүсіптің шежіресін тарата отырып, талант табиғатын аңғартады. Нүркей Қалжанов өз өлеңінде Иманжүсіпті өнерпаз сері ретінде суреттесе, ақын Мұрат Күлімбеттің «Заманынан оза туған» атты арнау өлеңі Қ.Бегімановтың «Ақын ағаға сыр» өлеңімен үндес, батырды асқақтата жырлай отырып, Иманжүсіп рухымен тілдеседі:



	Өтті қанша кезеңдер, нөпір ағын,

	Қайдасың сен мұңлығым, о пір-əнім?!

	Тəніңді əлде тіл-көз бен тексіздіктен,

	Жатыр ма екен жасырып топырағың?!



	«Заманынан оза туған» атты арнау өлеңіндегі Иманжүсіптің дараланып, оқшау көрінуі – шыққан тегі, намысты қолдан бермейтін өр мінезі, серілік салтанат құруы, заманында талас-тартыс көріп, күрескер тұлға ретінде ел есінде орын тепкенімен байланысып жатыр:



	Жазираңа жеткенде қиырдағы əн,

	Құлазыған көңілді күй ырғаған.

	Бірақ, бірақ шара не, ізгілердің,

	Маңдайына жайлы өмір бұйырмаған.



	Иманжүсіптің қазақ мəдениеті мен тарихындағы орнын көрсету, заманымен арпалысып өткен қайраткерлік бейнесін таныту – өлеңнің негізгі идеялық бағыты. Мұрат Күлімбет өлеңінен мысал келтірсек, «Сүйінді елің көргендей нұсқа алыптан, // Шырқағанда əніңді құстар ұққан», «Зор тұтқанмен аймағың таңданып кең, // Жолын кесіп жақсының жан дəніккен», «Тірлігіңде ту етіп арды ұстадың, // Зомбылығы пенденің – тартысқаның», «Оза туған жазығың заманыңнан», «Дүр сілкініп еңсеңді басқанда мұң, // Дүлейінен дүбірдің жасқанбадың», «Дайырларын даланың дүрліктіріп, // Айбынына айналдың əділеттің», «Сахараңа сыйдырмай сан соқтырып, // Теперішін тартқызған «теңдігің» де», «Дал күйінде дағдарып далаң қалған, // Тауларың да бола алмай таянышың», «Күйінгеннен не қайыр, қаралы елге, // Мүрдеңді де қимаған мұңсыздардан». Өлеңнің негізгі идеялық қазығы мен мазмұынын мына шумақтардан байқаймыз:



	...Шара қанша құй ашын, құй ашынба,

	Налаңа енді халқыңды қиясың ба?!

	Рухыңмен табысып кеткендейсің,

	Қырандайын мерт болған қиясында.



	Ал қарт ақын Кəкен Сақыпұлының «Иманжүсіп» өлеңі батырдың жүз қырық жылдығына арналып жазылған. Ақынды толғандырған мəселе – батырдың тағдыры, бар бітім-болмысы мен ерлігі:



	...Үш ұлдың кейінгісі Иманжүсіп,

	Жасынан қайтпас-қайсар болған пысық.

	Алып күштің иесі, сылқым сері,

	 Атанған туыс палуан топқа түсіп.



	Ақын назарынан өз дəуірінің қилы-қилы құбылыстарын бастан өткерген Иманжүсіптің күрескерлік тұлғасы тыс қалмаған. Батырдың өз заманында əділдік үшін күресіп, атқамінерлердің жүргізген күрестерін:



	Жəбірі ақ патшаның жұта алмаған,

	Көрсе де қанша қамау мұқалмаған.

	Теңдікті, əділдікті қуғанменен,

	Дүниеден өткенінше жете алмаған, –



	деген сөздерімен мінездейді. Бұл өлең Кəкен Сақыпұлының өтінішімен шешім табады. Батыр есімін мейлінше асқақтытып, насихаттау керек. Өлең батыр есімімен көше, мекеме атауы берілсе екен деген үндеу тəрізді.

	Қазіргі қазақ поэзиясының көшін бастап келе жатқан ақындардың бірі, қоғам қайраткері – Серік Тұрғынбек. Иманжүсіп Құтпанұлының ақындық, əншілік, композиторлық қасиеттері мен ерен күш иесі екендігін танытатын шығармалары – «Иманжүсіптің монологы», «Сəкен мен Иманжүсіп». Серік Тұрғынбектің «Иманжүсіптің монологы» – Иманжүсіпке арналған өлеңдердің ішіндегі бірегейі. Монолог үлгісінде жазылған. Сонда ақын С.Тұрғынбек батыр, əнші-серінің ішкі көңіл-күйін өлеңмен жеткізіп тұр. Бұл өлеңде Иманжүсіпті туған жерінде армансыз сайран құрған асыл ер деп танимыз. Монологтың негізгі идеясы – Иманжүсіптің абақтыға əділетсіз қамалғанын əшкерелеу, ел Иманжүсібінің ардақты тұлға екендігін тағы бір мəрте дəлелдеу. И.Құтпанұлының тарихи тұлғасы, көркемдік жəне күрескерлік бейнесін сомдауда ақын-жазушылар образ төңірегіндегі уақиғалар, батырмен аралас-құралас болған өнерпаздар мен қайраткерлерді өз шығармаларына арқау еткен. Иманжүсіппен үзеңгілес болған тұлғалар арасындағы қарым-қатынастар, күні бүгінге дейін ел аузында сақталып келе жатқан аңыз-əңгіме, тарихи деректердің жүйесін ақын Серік Тұрғынбек өлең өрнегіне сыйдырады. Асыл сөзбен Иманжүсіптің қазақ тарихындағы шоқтығы биік бейнесін сомдады. Бұған дəлел – «Сəкен мен Иманжүсіп» өлеңі. Бұл жайында əңгіме-естеліктер де жазылған. 1969 жылы «Жұлдыз» журналында Жұмабай Орманбаевтың И.Құтпанұлы мен С.Сейфуллиннің достық қарым-қатынасы хақында қызықты мақаласы жарық көрген. Бұл туралы Айғали Аманжолұлы «Дара тұлға» атты мақаласында былай деп дерек келтіреді: «... кезінде оның шығармашылығын Сəкен Сейфуллин мен Балуан Шолақ жоғары бағалаған. Өздерін аға жəне жолдас деп таныған. Соның айғағы болса керек, 1927 жылы Сəкен оны Қызылорда қаласында өтетін кеңес үкіметінің он жылдық мерейтойына шақырады. Ал «Жұлдыз» журналында жарияланған естелігінде журналист Жұмағали Орманов Сəкен мен Иманжүсіптің бірге жүргенін айтады. Иманжүсіптің баласы бала кезінде əкесінің Сəкен Сейфуллинмен жəне басқалармен түскен суреттерін көрген. Бірақ əзірге сол суреттердің бірде-біреуі табылмаған». Осы тарихи оқиға жазушы Зейтін Ақышевтің «Иманжүсіп» романының ІІІ бөлім, «Жақсыдан шарапат» атты тарауында айтылады. «Жасы алпыстан асып, қартаң тартқанмен, бүкіл өмірі талас-тартыс, байлау, айдау көргенмен, жүрісі əлі тың» Иманжүсіп сол он жылдық тойға барғанда жасы алпыстан асқан ақсақал болыпты. Кейін ел аузында қалған аңыз-əңгімелерге сүйене отырып, Серік Тұрғынбек «Сəкен мен Иманжүсіп» атты өлеңін дүниеге əкелді. Өлеңнің негізгі идеясы – Иманжүсіптің ерен күш иесі, артына қалдырған əн-өлеңдері халықтың ілтипатына ие екенін таныту, ұлт қайраткері Сəкен Сейфуллин мен Иманжүсіп Құтпанұлының арасында болған достық, сыйластықты көрсету. Өнерпаз серінің əуелеген «Қалқатайға», «Сүйген жарға» секілді əн мен жыры, ел аузында тараған батырлығы жайлы аңыздар, Балуан Шолақ, Қажымұқанмен дос болғаны жайлы айта келе:



	Түп-түгел ауылының мал мен басы,

	Бар ептеп баяғыдан қалған кəсіп.

	Дүниені дүрліктірген

	Сол Имекең

	Бұл күнде Сейфолланың жан жолдасы, –



	деп ой өрбітеді. Иманжүсіптің қонған ауылы Күйгенжарға ат басын тіреген Сəкен ағасын арнайы іздеп келіп, қонақ болады. Ауылдың жақсылары мен жайсаңдары жиналған үйде əн салынып, күй тартылып, қызықты əңгімелер айтылады («Бір түнде сегіз қыздың қойнын ашқан», // «Кəпірдің аузы түкті талайларын, бақыртып бауыздаушы ем лақтайын!»). Қос тұлғаның іс-əрекетін, ортақ үміт-арманын, сыйлас екенін көрсету – өлеңде жетекші сарындардың бірі. Өлеңнің негізгі сюжеті Иманжүсіп пен Сəкеннің аңға шығуымен байланысып жатыр:



	Аралап ен жайлауын, бар қыстауын

	Бұғылы-Тағылының бұғып жатқан,

	Қайтпаққа дүрліктіріп аң-құстарын.



	Иманжүсіптің көркем əдебиеттегі бейнесін сомдауда, мəнін жинақтай айтқанда кейбір қорытындыларға келуге болады. Соның бірі – батырдың ел аузында сақталған əңгімелерде ел перзенті, алып күш иесі болып қалыптасуы. Сəкен Сейфуллинмен, Балуан Шолақпен, Қажымұқанмен үзеңгілес болуы кейін ақын-жазушылардың қаламынан туған көркем шығармаларға себепкер болды. Сол аңызды жүйелеп, өлеңге айналдырған ақындардың қатарында көкшелік ақын, манасшы-жыршы Баянғали Əлімжанов бар. Өзінің мазмұны мен көркемдік кестесі жағынан «Балуан Шолақ пен Иманжүсіп» өлеңі К.Мырзабековтің «Иманжүсіп» поэмасы, С.Тұрғынбектің «Сəкен мен Иманжүсіп» атты өлеңдер сарынына үндес шығарма. Манасшы-жыршы Б.Əлімжанов Иманжүсіптің асқан күш-қуат пен өнер иесі екенін танытуды алдына мақсат етіп қояды. «Азаттығын алтынға айырбастамайтын Ерейменнің еренінің» батырлығы жайлы ой толғай отырып, «жақсылықты жақтырған, жамандықты жат қылған», ерлігі асқан Балуан Шолақ пен «бетпе-бет келгенді аттан жұлып алып, жыраға бүктеп-бүктеп бір-ақ тыққан» Иманжүсіп батырдың кездесуі жайлы сөз етеді. Ерейменнің ерені мен Қыпшақтың ерінің қара күш иелері екенін манасшы асқақта суреттейді. Екі арыстан алысса біреуі қалып, біреуі өледі деген жауларының жобасы іске аспайды. Иманжүсіп Балуан Шолақты «Алаштың арда ұлы» деп қадір тұтады. Біріне-бірін қайрап сап, қазақтың екі қылышын мұқалтпақ болған теріс пиғылды олар түсінеді.

	«Бəсеке қуып қастасып,

	Қырқысып жатсақ өзара.

	Не боларын еліңнің,

	Білетін жанның бірісің», –



	деп бойларындағы өр мінездерін таныта отырып, бұл жалғандағы достықтарының беріктігін мақтан тұтады. Балуан Шолақ пен Иманжүсіпті арандату үшін тараған лақап сөздер екеуінің араларына сызат түсірмейді, олар жан аяспас дос боп өтеді. Осындай ұлылар арасында болған достық сыры ел аузында сақталған аңыз-əңгімелердің желісімен бүгінге жетіп, атадан қалған асыл мұраға айналып отыр. Арыстар жайлы аталы сөздер əлі талай заманға азық болары сөзсіз. «Балуан Шолақ пен Иманжүсіп» өлеңінен өр дауысты манасшыақынның жүрегі мен асқақ жаны туған елінің перзенттеріне деген бөлекше кішіпейіл мен өзгеше ілтипат сезімі байқалады.

	Тақырыптық жағынан сараланып, толыққанды бейне жасауда мол ізденіс танытқан Иманжүсіптің көркемдік бейнесін танытуда поэзиялық жанрда жазылған көркем шығармалардың маңызы ерекше. Өмірдегі Иманжүсіп пен өнердегі Иманжүсіп бейнесін сомдауда поэзия жанры жетекшілік қызмет атқарды. Иманжүсіп Құтпанұлының терең рухын, теңдік, бостандық ұранын халыққа бірінші жеткізген – қазақтың ұшқыр өлеңі.

	Көркем поэзия саласында жазылған шығармаларда И.Құтпанұлының əнші, серілігі, елден асқан ерен күш иесі екендігіне зер салынып, батырдың Қажымұқан, Сəкен Сейфуллин сынды ел ұлдарымен кездесуіндегі жарқын сəттер секілді тағылымы мен тəрбиелік мəні зор сарындарға баса назар аударылды. Өзек болған тақырыптар – тарихи шындықтар.

	Көрнекті мемлекет қайраткері, жазушы Шерхан Мұртаза:

	«Жалған дүниеден із-түссіз кеткен жаман. Өмірде қанша зор болсаң да, артыңда іздерің, сұрарың қалмаса қор боласың.

	Иманжүсіп – Балуан Шолақ, Қажымұқан есімдерімен қатар тұратын қасиетті халық мақтанышы. Ұлт намысының үлгісі. Қазіргі, бізден кейінгі ұрпақ бұл есімдерді ардақтай білсе, халқымыздың мерейі өсе түспек. Ел үшін, теңдік үшін, бостандық үшін жанпида болған ерлер алдында халық қарыздар. Оның өтемі: ерлер есімін өшірмеу», – деп баға берген батыр есімінің қазақ əдебиеті мен мəдениеті, тарихында орны айтулы ерекше. Дара тұлғалардың есімін əйгілеп, асқақтату, насихаттау – ұрпақтық парыз.

	Иманжүсіп бойынан батырларға тəн қасиеттерді танып білеміз. Елінің бүтіндігі, тыныштығы мен тəуелсіздігі үшін, əлідеттілік үшін шайқасқан. Қазір біз тəуелсіздіктің ақ таңында бейбіт күн кешіп жатырмыз. Ол үшін Иманжүсіптей аруақты ерлер мен батыр бабаларымызға парыздармыз. Жас буын, бүгінгі жастар Иманжүсіптей сегіз қырлы, бір сырлы қасиетті бір бойына сіңіріп өссе, ел тəуелсіздігі мен ұлт айбыны асқақтай түсері сөзсіз.

	Иманжүсіп Құтпанұлы – қазақ халқының бостандық алуы жолында өзіндік үлес қосқан азамат. Оның келер ұрпаққа қалдырған мұрасы да жетерлік. Тек оны əлде де зерттей түсу қажет. Жас ұрпақ осынау тұлғаны пір тұтып, өмірлік идеалына айналдырса, қазақ деген халықтың өсер тұғыры содан бастау алуға тиіс. Ел-жұртының азаттығы мен тəуелсіздігі үшін өмірін қиған «нағыз дала көкжалы» Иманжүсіп Құтпанұлына қатысты телегей-теңіз мəселені толығымен зерттеп, игеру, жас буын өкілдеріне насихаттау – алдағы күннің еншісінде.





ИМАНЖҮСІП ҚҰТПАНҰЛЫ: ОТ ШАЛМАЙТЫН ШОҚ ГҮЛ




	Иманжүсіп туралы жазу өте қызықты, өйткені əрбір ол туралы жаңа жазбаларда ерлік өмірінің тарихи беттері, қосымша толықтырулар кездеседі: Ол жөнінде ізденістерге жаңа адамдар қосылуда, осының өзі бұл еңбектің мазмұнын аша түскендей. Осылай бірте-бірте Иманжүсіптің айқын, есте қалатын бейнесі танылуда, мұның өзі Иманжүсіптің бейнесін бүр жармаған гүлге ұқсатуға болады. Ыстық күндері гүл эфир майын бөліп шығарады, оған жанған шырпыны тигізсең лаулап жанады да барлық өсімдіктерді алып кетеді. Көгілдір жалын лаулай барып, сөнеді, ал бұл шоқ гүл ештеңе тимегендей өз қалпында қалады. Шын мəнінде, бұл ғажап гүлдің ауаға бөлген эфир майы жанды, сол сияқты Иманжүсіпте ғажап адам болған...

	Зерттеу барысында халық батырының шығармашылық мұраларын жинақтағанда Иманжүсіптің біздің уақытқа тек екі əні «Ерейментау» жəне «Сармойын» жетуі көңілге мұң ұялатты. Бұл екі əн арқылы Иманжүсіпті композитор деп атауға мүмкін емес еді, Бірақ «Бес ғасыр жырлайды» шығармасының ІІ томындағы Иманжүсіптің «Ерейментау» деп жалпы атпен жазылған өлеңдерінің 31 шумағы бұл пікірді тереңдете түсті.

	Зейтін Ақышевтың «Шынардың бұтағы» (Ветка Чинары) романының көркемсурет антологиясының кеңесінде талдау барысында қызу пікір талас болды. Бір жазушы: «жалғыз өлең жазған адамның өміріне тұтас роман арнап шығаруға болмайды» – дейді. Бірақ шығарманың жарық көруін қорғауға М.Əлімбаев, Р.Бердібаев, Р.Нұрғалиев, Оразбек Сəрсенбаев өз үндерін қосып, роман жазылып шықты. Ондаған роман, жүздеген кітап жазуға болады, өнердегі із санмен өлшенбейді. Бір ғана шығарманың авторын көрнекті жазушылардың қатарына қойылуы, ондай мысалдар тарихта аз емес. Өткен жылы батырды еске алукешінде жазушы Əбдіков Иманжүсіптің шығармашылығын былай сипаттады: «Тіпті ол «Ерейментау» мен «Сары-Арқадан» басқа өлеңдер жазбаса, оны қазақ музыкасының классигі», деп атауға болады деген.

	Əкемнің жəне оның ағаларының, көптеген өнер қайраткерлерінің айтуы бойынша ұзақ жылдар бойы үнсіздікпен жасырын сақталып келген Иманжүсіптің баға жетпес шығармашылық мұраларын білдім.

	Белгілі ғалым, халық музыкасын жақсы білетін жəне бағалайтын Ақселеу Сейдімбеков маған «Сары-Арқа» əнін орындайтын Əминə Нұғыманова туралы айтып берді. Əминə апай кездесу сəтінде тамаша тарихты баяндады. Қытайдан көшіп келгеннен кейін ол осы өлеңді орындағанда Əлкей Марғұлан мен Сəбит Мұқанов бір дауыспен: «Бұл – Иманжүсіптің əні» деген екен, оған əнді жазып беруін өтініпті.

	Сөйтіп, жетпісінші жылдары бұл əннің екі жазылуы: бірі – симфониялық оркестрмен, екіншісі – фортепиано сүйемелдеуімен жарыққа шықты. Қазір олар: Ұлттық кітапханада музыка қорында жəне қазақ радиосының алтын қорында. Ақмола облысында «Сары-Арқа» журналының бас редакторы Нұрғожа Оразбен кездесіп, ол Иманжүсіптің өлеңдерін орындаушы Қазыбек Нұралытегі туралы айтып берді. Ол ерте дүниеден озған, бірақ журналда оның мақалалары мен «Бұғылы-Тағылы», «Əкем Құтпан», «Ерейментау», «Сарыбел», «Сармойын», «Сейфіл-Мəлік» өлеңдерінің мəтіндері берілген. Бұл үлкен табыс, осы жетістікпен қанаттана отырып, ізденуімді əрі қарай жалғастырдым.

	Бірақ, «Ерейментау» жəне «Бұғылы-Тағылы» өлеңдерінің жазылымдарын тыңдай отырып, екі өлеңнің əуендері бірдей болып көрінді. Бұл өлеңдерді Жүсіпбек Елебеков, Рамазан Баймағанбетов, Қайрат Байбосынов, Бекболат Тілеухан осылай орындады, өлеңдердің сөздері бірінен-біріне көшіп отырды. Кейін жас орындаушылар Семейден – Еркін Шұқыманов, Ақмоладан – Сайлау Байбосынов, Қызылордадан – Исабек Сарсенбаев алдынғыларды қайталады.

	Белгілі өнертанушылар, ғалым-филологтар осы пікірге сүйенді. Менің негізгі сүйенерім – сонау 20 жылдардағы шыққан «қазақ халқының 1000 əні» болды. Академик Б.В. Асафьев авторға жинақ шыққаннан кейін жазған хатында: «Сіздің еңбегіңіз шындығында, баға жетпес, жұмсаған энергияңыз – бен күшті ерік-жігеріңіз – шын мəнінде эпостық» – деген.

	Александр Затаевичтің ерлігінің мəнін саналы оймен бағалай отырып, Горький айтқандай: «тамаша əуендер – бай материал Моцарт, Бетховен, Шопен, Мусоргский, Григов жəне болашақ үшін дей келе, нақты жағдайда осы кітап ұмытылып бара жатқан Иманжүсіптің əндерінің екінші рет дүниеге келуіне жол ашты.

	Композитор жəне музыкатанушы А.Д.Костальский өз сынында былай деп жазды: «Ромен Ролланның ойын мысалға келтіргенді жөн көрдім. «Егер қай халықтың болсын музыкалық ерекшелігін айқындағың келсе, оның құпия қазынасы – Халық əндерін үйрен» – деген.

	Александр Затаевич – қазақтың жаны – таптырмайтын таным қазынасын таңдап алды. Асафьевтің ойынша: «кенет өзінен-өзі ұлы мақсат: қазақ əндерінің алғашқы жинақтаушысы болу өзінен-өзі туды. Өз ісіне шын берілгендіктен Затаевич қиындыққа қарамастан аштық пен індеттен жаңа арыла бастаған елді аралап, халық комиссарлары, əнші – орындаушылар, Орынбор студенттері, курсанттары, оқушылары, жұмысшы факультеттерінің, кеңес-партия мектебінің, кавалериялық мектептің командирлер құрамы, қазақ институтының халыққа білім беру, əскери-саяси, мал-дəрігерлік курстар, мектепке дейінгі тəрбие беру қыздар курсы, қазақ мектептері, балалар коммуналары, жұмысшылар командасында жазасын өтеушілер, түйелерді қуғыншылар, Каспий теңізінің жағасынан қыста тұздаған балық, тұз, керосин əкелушілер – ақыр аяғында жалаң аяқ босқыншылар мен базар кезіп жоқ сұраушылардан əндер жинаған.

	Қазақ əндерін алғашқы жинаушының жазу үстелі – Оралдың биік жағалауы, жатақхананың қараңғы, кір, нарлары, түнейтін жердің жыртық төсеніштері, базардың сəкілері, кейбіреулердің кең жауырыны болды.

	1922 жылы зерттеушінің жұмысының қайнаған сəтінде індеттен ауруы ештеңеге қаратпады, «үлкен халықтың рухани жүзіне жақынырақ қарап, жаңа саяси өмірмен қазақ халқының қазынасы жалпы халықтық деңгейге көтеріліп, халықтар мəдениетінің рухани жеңісі мен жетістігі болатынына сенімі мол еді.

	Өмір сүру жағдайларын білмей, техникалық құралдарсыз, таза дауыстан жазып алып, қазақ əндерінің кейбір арнаулы бейімділіктерін ескере отырып, Александр Затаевич өзінің алдында кенет ашылған қазынаны асқан жауапкершілікпен қарап, жоғалмай тұрғанда жинап алу керектігін, əйтпесе мəдени əлем бұл қазынадан құр қалатынын саналы түрде сезінді. Рухани мəдениеттіліктің тұтастай ғасырына салқын қанды қарауға да болар еді, бірақ автор «өлім қолында» деп атай отырып, асыға, асқан біліктілікпен, махаббатпен өз еңбегін арнады.

	Өз тағдырының айдауымен Қазақстанға кездейсоқ келуші ұзақ жылдар өткен соң қазақ даласының шынайы ұлы атанып, бай қабілетті, ақыл-ой қарым-қатынасында, музыка тілімен халыққа өз махаббатын білдірді.

	Ондаған жылдардан соң белорус ақыны Виталий Коротич Қазақстан туралы өлеңдер жинағын жазды. Оның өлең жолдарында: «Мен бірде қазақтың қалай əн тудыратынын естіп, көріп, дала қазақтарының ұлылығына көз жеткіздім».

	Затаевичтің шығармашылығының құпиясы – ол жас емес, жасының елуден асқандығы да болар, қазақтардың бай рухани өміріне енуі, «дала қазақтарының ұлылығы» ұлттық музыканы əлемдік мəдениетке жеткізу үшін құлшына кірісуі еді.

	«Қазақ халқының 1000 əні» нотада қалған тұтас ғасыр. Музыка бағалаушыларының жүрегінде Александр Затаевичтың айтқаны:

	«Ұлттық рухани байлықтарыңды сақтаңдар, оқыңдар, көбейтіңдер, дамытыңдар, жалпы адами мəдениеттік жоғары жетістіктерімен əдемілеңдер, халықтық байлықтан жаңарған, гүлденген қазақтың ұлттық музыкасын өсіруге ұмтылыңдар».

	Осы жалынды ұран біздің өмірімізде Қазақстанның өз тəуелсіздігін алуымен ерекше орын алады. Қазақ халқының ұлы өнер туындылары осындай жарқын тұлғалар Александр Затаевичтың еңбектері арқылы қайта оралуда. Бұл адами ерлік құрметке ие, оның аты көшелер мен алаңдарға, халық музыкасының фестивальі – оны еске алуға арналуы тиіс деп ойлаймын.

	«Қазақ халқының 1000 əні» жинағының əрбір беті, əрбір жолы – сарқылмайтын бұлақ, шөліңді қандырып, халықтың жаны мен күшінен рухани азық алу.

	Міне, Иманжүсіптің екінші рет дүниеге келуі де Затаевичтың осындай шығармашылық жұмыстарының нəтижесі жəне жалғастырушылар – Жүсіпбек Елебеков, Илья Жақанов, Айжан Бердібай, Қайрат Байбосынов, Əминə Нұғыманова, Бекболат Тілеухан, Əлия Мұқанова, Төлеутай Серіков, Сайлау Байбосынов, Гүлнəр Хамзина, Гауһар Сапарбаева, Берік Жүсіпов, Еркін Шүкіманов, Рамазан Баймағамбетов т.б.

	Жинақта Иманжүсіптің əртүрлі əуенде 6 əні берілген. Өкінішке орай, кітапта нота бойынша жазылу жоқ, бірақ автордың келтірген мəліметтері бар, əнді орындаушыларды, əндерге сипаттама беріп, оларды жіктеген. Оқи жəне қайталап оқи отырып, Затаевичтың кітабынан өзіме жаңа əннен мəнді нəрселерді ұқтым. Жүздеп, мыңдап оқи отырып, кітапта тек 5 əні деп ойласам, кенет, кездейсоқ бір өлеңіне берілген мəлімет № 449 нөмірмен «Үш келесі əдемі əндері №№ 196, 217, 840». Осы нөмірлермен Иманжүсіптің əндері. Мен толқығаннан басым айналып кетті. Белгісіз тағы бір əні, əннің жолдарын қайта-қайта қайталаймын. Иə, күдіктену, мүмкін емес, жаңа əн «Ел қайда» – Ирназарова Қамқа мен Байзақова Зəуренің хабарлауымен бұл əн – Иманжүсіптікі, Затаевич өз шығармасында бұл 15 жастағы қыздар туралы еркін жазады.

	1921 жылы ашаршылық қыста Шұбартеңіз болысының Федоровский уезінен Қостанай губерниясынан əр ауылдан қазақ балаларын денсаулықтарын түзеу үшін Ташкентке жібереді. Жолда олар Орынборға тоқтады. Өз жинағыма қызықты балалар, əйелдер əнін есту үшін асықтым. Олар бір-бірімен таза, ашық дауыстарымен қосылып, ансамбльмен өлеңдер айтты, осы орындаулардан балалардың табиғаты – үлкендерден үйренгендерін бұлжытпай ешкүдіксіз таза орындауы болды.

	Затаевичтың жинағында Иманжүсіптің 5 емес 6 əні бар, оған автор өзі де куə. Тек, сөзі жазылмаған, əннің мазмұны мен атынан «Ел қайда», аңғаруға болады. Иманжүсіптің айдауда жүрген кезінен Ерейментаудың көлдері мен жоталарын сағынып, оралатынына өз сенімін білдірген.

	117, 217 нөмірлердегі əндері Ақмолалықтар Хұсайын Тəкежанов пен Құрбанəлі Тұяқовтар, № 657 – зайсандық Абдыханов Иманхан, № 870-Торғайдан Кера Керашқанов, Семейлік Фаиз Сəдуақасов Затаевичке Иманжүсіптің 758 нөмірдегі əнін айтып берген, бұларға Қостанайдан белгілі екі қызды қосамыз, Қызылорда, Алматы, Жамбыл, Солтүстік Қазақстан облыстарынан Иманжүсіптің əн мұралары ата-баба аманатына сенімді, кім туған жерін, елін сүйсе, соның жүрегінде от шалмайтын гүлдей гүлдене береді.

	Кітапта Затаевич баға жетпес мұраның кімнің көмегімен жинақталғанын толық баяндайды. Мысалы: Құрбанəлі Тұяқов туралы. Біз Құрбанəлі Тұяқов – Орынбор жұмысшылар факультетінің студенті – қарапайым 25 жастағы жігіт екенін білдік. Əнші емес, бірақ көптің алдында өлең айтады, туғаннан терең музыкалы, даусы сай, нəзік орындаушылығы бар, Ақмола өлеңдерінің нұсқаларын өз ерекшелігімен жеткізеді.

	Иманжүсіп əндерінің келесі орындаушысы – Хұсайын Тəкежанов – белгілі ғалым-металлург, мемлекеттік қайраткер, өндірісті ірі ұйымдастырушы, халықаралық академияның академигі Сауық Тəкежановтың əкесі. Сауық Тəкежановтың зайыбы – Клара Зейноллақызы мені өзі іздеп тауып, атам туралы мəліметті маған табыс етті. Темірбай Тəкежановты тұтқындаған, оның балалары мен анасы «АЛЖИР» эшалонында болады, сол кезде Хұсайын Сауықты алып кетеді, сөйтіп Сауық əкесінің ағасының үйінде қалады, кейін Хұсайын Сауықты бала етіп асырап алып, өзі əкесі болады. Хұсайын Тəкежанов – белгілі ақын, өлеңдер жинағының «Терме», «Думы старца» авторы. Ол домбырада ойнаған, əн айтқан, аңшы.

	Сəбит Мұқанов, Сəкен Сейфуллин куə болғандай оны ашық мінезі мен əділдігі үшін құрметтеген. Сауық Темірбаевтың айтуынша, Хұсайынды Молда-аға деп атаған, көп уақытын құран, араб-парсы кітаптарын оқып, дастандар жазған.

	Затаевич Иманжүсіп туралы мынадай қорытындыға келген: «Өз тегінен батыр, палуан, сапалық қасиеттері музыкалық талантымен тұтасып жатыр». Бұл музыка зерттеушісінің Иманжүсіптің шығармашылық мұрасына берген бағасы. Александр Затаевич өз жинағында өте мұқият шығармаларды асқан кəсіби шеберлікпен таңдаған, соған қарамастан Иманжүсіптің 6 əнін кітабына енгізген. А.Затаевичтың кітабынан 6 əн мəтінсіз ноталық жазбалар, «Сармойын» əнінің сөзі жəне жеті мəтін, олардың ішінен екі əуен «Сары-Арқа» жəне «»Ерейментау» белгілі.

	Жас ғалым-өнертанушылар Айжан Бердібай, Əлия Мұқанова, Базаралы Мүптекеев өлеңдерді өңдеуде үлкен ерлік еңбек етті. Базаралы Мүптекеевтің «Сары-Арқа» өлеңінің үш нұсқасын, «Болған жастан» белгісіз өлеңнің үш нұсқасын табуын ерекше атауға болады. Мұнан басқа, өлеңнің мəтіндерін салыстырып, талдай отырып, А.Затаевич жинағынан əртүрлі жылдардағы материалдарды тыңдап, Əлия Мұқанованың №840 Сейфіл-Мəлік, № 758 – «Əкем-Құтпан», № 217- «Сарыбел» екенін бекітті.

	Қазақстан Республикасының халық əртісі Қайрат Байбсынов өз туған еліне барған сапарында Жаңа-Арқа ауданында Иманжүсіптің «Батыр-ау» əнін жазып алған мəтіні келтірілген. Иманжүсіп өмірінің соңғы кездерінде өлеңдер жазғаны туралы куəлі деректер бар. Иманжүсіптің əйелі Зейнеп пен баласы Бекзатханның қайтыс болуына арнаған əндері қызы Күлəнданың есінде қалған.

	Мұндай ашылулар мен табыстар əлі аз емес. Біздің өнерге деген махаббатымыз, тарихымыз, туған жерге деген сағыныш, соңғы демі жеткенше өз Отанының еркіндігі мен тəуелсіздігін аңсаған, өз халқына деген жылылық пен қызмет етуден туған, от шалмайтын гүлдей Иманжүсіп сияқты ұлдарын халқымыз дүниеге келтірді.

	Қазіргі жастарымыз бүкіл өмірлерін халқымыздың табысын, халық музыкасын жинақтап, сақтап, өмірінің баға жетпес қазынасын Иманжүсіптей тұлғалардың мұраларын кейінгі ұрпаққа жеткізеді деген үміттеміз.





ЕРЛІК ПЕН НАМЫС ЖЫРШЫСЫ




	Ал енді, қадірлі оқырман, сіздерді қаһарман тұлғаның қиын-қыстау өмірімен танысуға шақырамыз. Иманжүсіптің көзін көрген, есінде сақтаған жандар сыр шертеді.



	Саяси қуғын-сүргін құрбандарын еске алу күні халыққа арнаған жолдауында Президент Ұрпақтар бірлігі мен сабақтастығы жылының негізгі идеясы ретінде мынандай мақсатты айқындады: «Өмірге аяқ басқан жастарға алдыңғы ұрпақ жасаған барлық жақсыны ғана емес, олардың тоталитаризм қаныпезерлігіне қарсы тұра алатын, ащы да болса шипалы тəжірибесін беру».

	Осындай «ащы тəжірибенің» бірі – Иманжүсіп Құтпановтың қайғылы тағдыры. Халық батыры, ақын, композитор, қасіретті жиырмасыншы жылдардағы Қазақстандағы ұлт-азаттық қозғалыстың белсенді мүшесі Иманжүсіп халық жауы атанды жөне өмірден озғасын оның есімі ұмыт болды. Таңқаларлық жағдайда тірі қалған балаларының əке фамилиясын алып жүруге мүмкіндігі болмады, əрі өздерін моральдық тұрғыдан залал көргендей сезінді. Өйткені, жазықсыз жала, өтірік сөз арқалаған, ол жөнінде адам сенгісіз жəне қисынсыз өсек-аяңдар өріп жүрді.

	Алайда, жаңа заман келіп жетті. Үнсіздіктің темір шымылдығы құлады, əзірге қираған орны түтіндеп жатқан өзін құрдымға құлатарлық көзсіздік қабырғасы түп-тамырымен болмаса да бұзылды. Жəне кеше ғана қараңғылықпен өз тамырымызбен қайнар көзімізді көре алмай жүрген біздер, бүгінде жарыққа ұмтылып, есейіп, сауыға бастадық жəне өзімізді, халық тығыз орналасқан, өміршең, буырқанған, қарама-қайшылыққа толы, ұлардай шулаған өз əлемімізді аша түстік. Дəуірлер, ежелгі қалалар мен манускриптер қайта оралуда. Біз бостандық пен туған жер жолында болған тарихи шайқастарды білудеміз.

	Ақындар, қолбасшылар мен батырлардың, даналар, ғалымдар, жер жинаушылар мен қазақ мемлекеттігін құрғандардың ұлы есімдері оралуда. Халайықты жинап, олардың Отанға деген рухы мен сүйіспеншілігін нығайтқандар туралы даланың əрбір шөбінің сабағы естіді, біз үшін тым қастерлі ата-баба есімдерінің сақталғаны да сондықтан, ал біздерге олардың ұрпақтарына Иманжүсіптің немересі Раушан Нұрханқызы сияқты, желдің не туралы əн салғанына, шөптің не жайында сыбдырлағанына құлақ түріп, уақыт пен кеңестіктің аңызын буындап, түйірлеп жинау ғана керек. Мұндай еңбек кез келгенге дес бермейді, бұл адами ерлікті жасауға кез келгеннің күші жетпейді, бірақ, оның қолынан келді, оған сөз жоқ. Атасының руластарының, елдестері мен отандастарының ізімен елге жасаған дүниелерді оқыңыз жəне ашыңыз. Олардың əліге дейін сананың бір бұрышында тығылып жатқан ащы азабын сезініңіз. Дала төсіндегі күн ұясына батып бара жатқандағы ызалы жалынға үңіліңіз: бұл олардың ашу-ызасы. Олардың дауысын естіңіз – олар жалбарыну, сыйынуларда, əндерде өмір сүреді...

	Біздің алдымызда көп азап тартқан халықтың тұрмысын бейнелеген кең көлемдегі сурет бой көтереді. Ол өзінің туған жерінде құқықсыз болды. Ол күн сайын өзінің құқын осынау өзендер мен жылғаларға, осынау төбелер мен оқшауормандарға, осынау күлмен, желмен қақталып, қызарған, тоң Далаға шегелеп айтуға мəжбүр болды. Жыл өткен сайын өз ұлдары үшін тар, əрі ыңғайсыз бола түскен Дала: билік «бұратаналарды» қолайсыздыққа тықсырып, жақсы жерлерді жаулап алды. Тек, аты аңызға айналған Иманжүсіп сияқты батырлар ғана, қанатының астына жүздеген отбасылар мен ондаған ауылдарды алып, қатыгез басып алушылыққа ерлікпен қарсы тұрды. Бақытсыздыққа таңылғандар білді: олардың шен-шекпенділерге, бақайшығына дейін қаруланған билікке қарсы күресте сенімді қорғаушысы, сенімді сүйеніші бар. Батырдың қаруы оның ерекше физикалық күші ғана емес, сондай-ақ Сөз, Əн, Даналық, орынды Ашу-ыза жəне Əділдік сенімі болды. Осының барлығымен жерлестерімен бөлісе отырып, Иманжүсіп оларға жау жүректілік пен сенімділік, мінезділік пен ерлік берді, онсыз қазақтардың тірі қалуы мүмкін емес еді.

	Елдегі түрлі аудан тұрғындары мақтанышымен жерлесім деп атайтын Иманжүсіп Қазақстанның тəуелсіздігі идеясын қымбат тұтатын, бабалардың қасиетті жерін қымбат санайтындардың есінде əрдайым сақталады. Ол көптеген адамдар үшін халықтың бақытты болашағына деген қуат пен сенімді көсіп алуға болатын рухани бастауды, күш беретін қайнар көзді білдіреді.

	Сондықтан да батыр туралы естелік өлмейді. Ол Иманжүсіптің əндерімен, ол жөніндегі əңгімелермен нəрленіп, ұрпақтардың игілікті жүректерінде өмір сүреді.

	...Ал бүгін оның немересі Раушан өзінің батыр туралы шын жүректен шыққан, адал əнін құрастырды. Халықтың батыр жайлы естелігі Сезімге де, Ақылға да, қатыгез əрі қатал Тарихтың логикасына да арқа сүйеуі үшін, бұл кітаптың негізіне толық айқындалған сезімдер ғана емес, дəл, шынайы, нақты білім де тұнған. Бұл кітап – қазақ тарихының іргетасына қаланған тағы да бір берік тас.

	Бағдат Ілиясова





Бірінші əңгіме


	АҚЫЛБЕК АҒАЙ



	Біз енді негізгі мəселеге – менің атам Иманжүсіп туралы, оған жетелеген ұзақ жол жайлы əңгімеге көшейік.

	Ол қандай еді? Кім болды? Не туралы ойлап, нені армандады? Неліктен адамдар онымен араласқан бірінші минуттан бастап оның ерекшелігін, ешкімге ұқсамайтындығын байқап, бірінші кездесуден алған əсерлерін өмір бойы ұмытпайды, ұмыта алмайды?

	Əрі мені оған апарған жол қандай болды?

	Бұл жол сантиметрге сантиметр, эпизодқа эпизод қосылып, əрбір тас өз рөлін ойнап, өзіндік, ерекше мағыналы бояу беретін орасан мозайкалық сурет сияқты біртіндеп салынды.

	Өмір ойшыл да тік мінезді суретшідей ондаған, жүздеген əр түрлі адамдарды жинап, оларды менімен жолықтырып, олар жаңаша ашылып, менің атам Иманжүсіптің мінезінің тағы бір қырын, тағдырындағы тағы бір жағдайды ашуға көмектесіп, осы суретті құрастырып шықты.

	Менің елімнің, көп азап шеккен халқымның тарихы туралы тағы бір факт.

	Олар ажырағысыз.

	Иманжүсіп өз жерінің, барлық замаңдастарының, жекелей алғандағы əрбір қазақтың тірі бейнесі болды. Көңілінің кеңдігі, табандылығы жəне бір қалыптылығы, сенгіштікке қосылған ашықтық пен адалдық Иманжүсіптің күнделікті əрекеттері мен оның бүкіл өміріндегі ерліктерінде болды.

	Сондықтан да ол адамдардың есіңде сақталды, сондықтан да олардың естеліктеріңде оның ерекше адам, көрнекті тұлға болғаны туралы үлкенді-кішілі оқиғалар да, нақты əңгімелер мен аңыздар да кездеседі. Солардың басын құрап, сол арқылы атамның шынайы образы коз алдымда біртіндеп айқындалып келе жатты. Мен биік шыңға сəтті өрмелеп келе жатқандай күй кештім. Бірақ биікке бет алғанымды айтарықтай кеш ұғындым. Алғашқы əсер тек осы адамға ұқсауға деген тілек пен оған ұқсайтыным (бəрі солай айтатын), біздің түп-тамырымыздың ортақтығы мен ұғына бермейтін бір мақтаныш сезімін тудырды.

	Балалық шақтардан естеліктерді Ақылбек ағаймен кездесуден бастайын. Біз – оның ағасы, Нұрханның балалары алдына барған кезде ол бесеуімізге ұзақ қарады. Кенет маған қарап отырып былай деді: «Міне, мынаның көзінен от көріп тұрмын».

	Осыдан бастап бос уақыты болса, мені өзіне шақырып алып, шытырман сұрақтар қоятын болды. Ол кезде мен бесте едім жəне неге екенін білмеймін, «к» əрпінің орнына «т»-ны айтатынмын, айтқым келген сөздің мағынасы осыдан бұрмаланып кететін. Ал ағайым болса, ішек-сілесі қатып, күлкіге айналдыратын. Бірде, оған ашуланып, жұдырығымды түйіп, бір жерде кездейсоқ естіген, мына сөзді айтқаным əлі есімде: «Мойныңды торғайдың мойнындай жұлып алайын ба!».

	Ағайым қолымнан жалма-жан ұстап алып, үй ішіндегілерге ертіп барып, былай деді: «Мен айттым ғой, бұл – нағыз батырдың ұрпағы, қасқыр».

	Содан бері мені өзгелерден бөліп, еркелетіп, солай атайтын. Ол маған төбелесуді үйретті: «Оң аяғыңды тірек етіп қой да, қос қолыңмен жауыңның белінен қапсырып, иығыңнан асырып лақтырып жібер».

	Бірінші «құрбандық» ағам болды. Мен үйдің барлық түкпірінен іздеп тауып, ұстап алатынмын, содан соң көнбесіне қоймай жылап, ал одан кейін «құлатып», «арқамнан асырып лақтыратынмын».

	Бірақ, бала кезімдегі ең маңызды көріністердің бірі – бұл Ақылбек ағаймен бірге ол бастық болып істейтін Волковское бөлімшесіне барғанымыз. Тарантасқа қос қара ат жегілді, отырғышқа делбеші жайғасты. Есілген сары топырақтан (үсақ құмдауыт) біздің артымызда шаң көтеріліп жатыр, біршама уақыт өткен соң ағайым аяғын жазбақ болып, тоқтатуды өтінді. Делбеші оны орындады.

	Мен тарантаста жылқыларды бақылап отырғанмын. Кенет, неден екені белгісіз, жылқылар ыта жөнелді. Қорыққаннан делбеге жармасып, оны өзіме тартып «тпру» деп айғайлаудың орнына, бар күшіммен делбені сілкіп, «но, но» деп өкіріп жыладым. Артыма бұрылып қарағанда бірнəрсе деп айғайлап, тарантастың соңынан ағайым мен делбешінің жүгіріп келе жатқанын көрдім, сəлден кейін оларды шаңның қалың шымылдығы менің көзімнен жасырып тастады.

	Жел құлағыма ысқырып, шаң аузымды, көзімді жауып қалды, қорқынышты болды, маған аттар ешқашан тоқтамайтын сияқты болып көрінді. Кенет біздің жолымызға тосқауыл болып тұрған, алыста жатқан көлді көрдім. Аттардың тоқтайтын тұрі көрінбейді, басқа амал жоқ деп шештім де, делбені тастап, бар күшіммен тарантастан секіріп кеттім...

	Ең таңқаларлығы, сары топырақтың жұмсақ, терең қабатына топ ете түскен мен ешқандай зақымданған жоқпын. Өздеріне өздері ие болған жылқылар өзенге дейін шауып барып, жағалауда тоқтады. Осы кезде ағайым жүгіріп келіп, қолын аспанға жайып, менің кереметпен аман қалғаным үшін бабалар мен əруақтарға алғысын жаудырды. Содан кейін мені көтеріп алып, толқи тұрып былай деді: «Мен айттым ғой, бұл – нағыз қасқыр! Бүгін сенің құрметіңе той жасаймын».

	Кешкісін дастархан басына барлық туыстар мен достарды жинап, бояуды аямастан, менің «ерлігім» туралы жалықпай əңгімеледі...

	Содан бері көп уақыт өтті, бірақ əрдайым ағайыммен кездескен сайын, мен балалық шағымда ерлікке толы осы повесті тыңдайтынмын, ал менің ерекше атама ұқсайтыным туралы ағайымның сенімі барлық бастауларыма қанат бітірді. Қиындықтар кездескенде, өзімнің таңдауым мен əрекетіме деген бір жауапкершілікті сезіндім. Бəрінен бұрын соны ренжітіп алғым келмейтін, мектепте, кешірек университетте үздік оқыдым.

	– Дұрыс, басқаша қалай болады, ол – қасқыр ғой, – дейтін менің жетістіктерім туралы етігінде Ақылбек ағай. – Ол нағыз өз атасының немересі.

	Оған соңғы рет барғаным да есімде. Ағайым қатты сырқаттанып, əрең қозғалатын. Біз бірге төсекте отырдық, мен қалыптасқан ереже бойынша неге қол жеткізгенім, не істегенімді, бəрі туралы айтып бердім. Бұл кезде мұрағаттарда жұмыс істейтінмін, атам туралы бірнеше мақала жазып, кандидаттық диссертациямды қорғағанмын жəне мадақ пен мақұлдау сөздері тап содан естігім келді. Осы уақытта ағайымды көруге келген көрші кірді, менің қариям көтеріліп, мені қонаққа таныстыра бастады, əрине бала кезімдегі арбадан секіргенім туралы əңгіме де үмыт қалған жоқ...

	Сонда бұл əңгіменің ағайымнан гөрі маған керек екенін, осы жылдар бойы мені жігерлендірген оның сенімі екенін түсіндім. Қазір, ол арамыздан кеткеннен кейін, əлсіздік пен сарыуайым дендеген сəттерде алыстағы балалық шақта шаңдауыт жолда не болғанын... бəрін-бəрін еске аламын жəне осы естеліктер маған сенім мен күш береді.





Екінші əңгіме


	КҮЛБАРАМ АПА



	Менің немере ағам Мұрат дүние салды. Біз екеуміз құрдас едік. Ол менен тек 2 апта кіші болатын, əрине кездескен кездері қалжыңмен қабағымды түйіп бас салатынмын: «Сен кімнің үлкен екенін ұмытқан жоқсың ба?» Ол болса, күліп, екі қолын көтеріп: «Жеңіддім, жеңілдім. Апа, сен үлкенсің» дейтін.

	Міне, ол да арамыздан кетті. Жерлеуде менің ағамды олардың балалық шағы өткен Шиеліден білетін аттасы, журналист Мұрат Күлімбетов те болды.

	Иманжүсіп туралы материалдар жинақтап жүргенімді білген соң көңіл бөлді. Біз таныстық, арада біршама уақыт өткенде мен Мұраттың шақыруымен бір кезде ағам тұрған Шиеліге бардым. Жерлестері Күлімбетовтің 50 жылдығын атап өту үшін арнайы ауылға шақырған екен. Ол өзіне аударылған көпшілік назарынан қатты қысылды жəне алдын ала келісулер кезінде ақсақалдарды бұл ойдан бас тартуға көндіруге тырысып көрді, бірақ барлық əрекеттері сəтсіздікке ұшырады.

	Қарсыласудың мағынасыз екенін түсінген Мұрат ішінде белгілі жазушы Тұрсын Жұртбаев, филология ғылымының докторы, бала кездегі досы Тынысбек Қоңыратбаев, жазушы Қуаңдық Түменбаев, ақын Батық Мəжітов болған қаламдас бауырларымен Шиеліге аттанып кетті. Пойыздан түсе салысымен бізді халық көп жиналған Мəдениет сарайына алып барды.

	Кенет, кеш басталарда мерейтойға шақырылғандардың ішінде Иманжүсіптің немересі де бар деп хабарланды.

	Бұл хабарлаудан кейін не болғанын көз алдыңа елестетудің өзі қиын. Зал айғай-шуға толып кетті, біреу жылады, екіншісі күлді, көпшілігі орындарынан тұрып, маған ұмтыдды. Сол сəттерді əлі күнге толқымастан еске түсіре алмаймын: ақ басты қариялар мен кейуаналар мені құшақтап қолымды сүйіп,

	«Алла Иманжүсіптің лайықты тұқымын көрсетуге алып келді» деп жатты.

	Үзілісте көшеге шықтық. Осы уақытта митинг секілді бірдеңе басталды. Халық жиналған ортаға шешендер кезекпен шығып, Иманжүсіп туралы əңгімеледі жəне əрқайсысы менімен қандай жақын туыстығы барлығын нақты түсіндіруге тырысып бақты. Осы бір бытырыңқы жиынның аяғында менің əңгімелесушілерім қонаққа шақырды, оларға міндетті түрде баратынымды айтып, ант-су ішіп сендіргесін, көңілдері жайланған қариялар үйлеріне тарқасты.

	Бұл таңқаларлық əрі тың көрініс еді: мені бірінші рет көрген адамдар Иманжүсіптің немересі болғаным үшін ғана туғанындай қарсы алды. Датқаның өзі болмаса да, көзін көргендей қуанысты. Олар оны құрметпен осылай, «датқа» деп атайтын.

	Кенеттен балалық шағым жəне əрдайым мені ерлікке шақыратын-дай болатын Ақылбек ағайым ап-айқын көз алдыма келе қалды, күтпеген жерден менің санамда мына адамдар мен менің ағайымды көзге көрінбейтін берік жіп байланыстырып тұрғанын анық ұғындым. Оларды жақсы өмірдің белгісі болған Иманжүсіпке деген сағыныш біріктіреді. Олар Иманжүсіптен өз қолдаушысын, өмір бойы əділеттілік үшін күрескен қайсар да қайырымды қорғаушысын, аты аңызға айналған халық батырын көрді. Айтарлықтай айырмашылық сонда, олар Иманжүсіпті білді, жақсы көрді, естерінде сақтады, ол нағыз өмірде болған адам.

	Ал Ақылбек ағай болса, мені ұл сияқты күреске үйретіп, бəріне менің «батырлық ерліктерімді» айтса жүріп, батырлардың заманы өтпегенін өзі көріп, өзгелерге де дəлелдегісі келді. Ол үшін жұдырығын түйіп, жүйткіген тарантастан тайсалмай секіріп кеткен түнерген қабақты кішкентай қыз осының ең бұлтартпас дəлелі болды.

	Көп жылдар өткенде жас-кəрі қыпшақтар да мені көріп, Иманжүсіптің ұрпағы ғана емес, оның ісі де жалғасуда, яғни халықты біртұтас бүтінге біріктіретін желі сақталып қала береді деп ұғынғандай болды.

	Тағы бір өткір сезімді кешірдім: мына адамдардың атам туралы менен де көп білетініне қатысты күйініш пен өкініш. Көңіліме қорқыныш ұялады, олар əкемнің маған берген тапсырмаларының бірін де орындамағанымды, əлі ештеңе жасамағанымды біліп, менен көңілдері қала ма деп қорықтым. Үйге келгенде ол менен «Не жаңалық? Əкемнің бейітін таптың ба? Суретін таптың ба?» деп сұрайтын. Мен «жоқ» деген ишарамен басымды шайқайтынмын, əкем ары қарай сөйлескісі келмей, бұрылып кетіп қалатын. Айналысқан дүниемнің барлығы соншалықты болмашы, ұсақ болып көрінетіндіктен, əрдайым үйге оралғанда өзіме «Бəрін тастап, атамның ізін іздестіруді бастаймын» дейтінмін. Бірде телеарнадағы бағдарламалардың бірінде сіздің қандай да бір идеяларыңыз бар ма деп сұрағанда «Менде бірнеше ессіз идея бар. Мысалы, барлық істерімді қалдырып, жұмыс, үй, отбасын тастап, атамның ізін іздестіріп кетіп қалғым келеді». Сол кезде осылай жауап беруге не тұрткі болғанын бір Құдай біледі. Бірақ, бұл қасиетті шындық еді.

	Мұрат Күлімбетовтің мерейтойы өткен күннің ертесіне Күлбарам əжем түн ортасында мені алып келуге баласы Еркінді жіберіпті. Келген қонаққа ерте тұратынымды айтып, оныншы түс көріп жатқан мені оятпапты. Əдеттегідей таңғы сағат бесте оянғанымда, жанымда басқа ешкім алып кетпеу үшін олжасын аңдыған қаршығадай жіті қарап отырған сақалды ағайды көрдім.

	Күлбарам əже баласын қылп еткізбей ұстаған екен жəне оның бұйрығын орындамау өліммен тең. Əрине, Еркін маған шешесінің шақыруын жеткізгенде оның дауысындағы құрмет пен қаймығуды мен де сездім.

	Күн ұясынан енді көтерілгеніне қарамастан, Күлбарам апа дастархан басында отыр екен, мені көрісімен қатты қысып құшақтап, сансыз рет сүйгіштеп, жылай тұрып «Мен сенің туғаныңмын, қызым» деді.

	Күлбарам апа болса кезінде атамды көп мəрте көрген екен. Олар, тіпті көрші тұрыпты, ал Иманжүсіптің кенже қыздарымен құрбы болыпты. Оның əкесі Иманжүсіп туралы естігенін қайта-қайта əңгімелеп, оның сөздеріне тамсанып, күші мен қуатына таңданады екен. Күлбарам қыздың жадында оның орасан алып ретіңде сақталуы сондықтан шығар. Əйтпегенде ше, оның əкесі ертегілік батырдың жанында кəдімгі бозбала сияқты болып қалатын. Мұның айғағы ретінде Күлбарам алыста қалған бала кезіндегі оқиғаны еске түсірді. Бірде ол датқаның (атамды айналасындағылар осылай атаған) қыздарымен бірге батыр ұйықтап жатқан киіз үйге жүгіріп кіреді. Қыздар ұйқыда жатқан батырды айналып, бір аяқтап секіре бастайды жəне бұл Күлбарам естелігінің ең түкпірінде жатқан оқиға. Ол сол кезде-ақ құрбылары Үлбибі мен Күлзағипаға «Сендердің тəтелеріңнің (қыздар əкелерін осылай атаған) бір аяғы менің көкемнің екі аяғынан да үлкен» деген екен.

	Күлбарам апа өзге ештеңені есіне түсіре алмады, бірақ сан рет қайталап айтқан жалғыз эпизодтың өзі ауылдастары мен руластарының алдында оған батырдың көзін көрген деген мəртебе беріп, көтермелейтін жəне олар қандай да бір көне, құнды ыдысты мақтан тұтатын коллекционер сияқты Күлбарам апаны да мақтаныш көретін.

	Міне, қоштасатын кез келді. Біз есік алдына шықтық, кенет Еркін маған ат жетектеп əкеліп, жүгенді ұстатып, салтанатты түрде былай деді: «Батырдың немересінің бізден жаяу кеткені жарамас. Лайым біздің мықты бабамыздың əруағы сені үнемі қолдап жүрсін!»

	Мақұлдаған дауыстар естілді, барлығы тұлғалы жат жұрттыққа тамсанып қарап тұр, мен болсам көзіме тығылған жасты ұстай алмай, Күлбарамды құшақтай алдым. Ол мені құшағына алды, қоштасуға дəрмен жетпей, біз осылай ұзақ тұрдық.

	Əрдайым Шиелі арқылы жолым түскенде, маған жақын əрі қымбат болған жаңа туыстарыма соғып тұратынмын.

	Бірнеше айдан кейін үлкен ұлым үйленді. Ол қызды осы ауылдан таңдап алды жəне маған сыйға тартылған атты біз келіннің ата-анасына мінгіздік.

	...Ал маған Сырдария жағалауынан шыққан ерекше əсем Бибіажар есімді қыздың біздің үйге еніп, жаңа күн, кешегі мен бүгінгінің арасындағы берік байланыстың бейнесіндей, таңертеңгілік бізге шəй құйып жүруін, барлығы басқадай емес, осылай болғанын Иманжүсіптің өзі жасаған сияқты болып көрінді.





Үшінші əңгіме


	ИГІЛІКТЕН ШЫҚҚАН НАҒАШЫ



	Енді түрлі-түсті мозаикадан өз орнын алған басқа кездесу жайында. Бірде бізге бір ағай келді де туысқандарың боламын деп жариялады. Ол кезде Балхаштың сағасынан қашық емес, Лепсінің жағасында тұратынбыз.

	Мен 13-те едім, туыстарымыз көп емес болатын, біз тек Ақылбек ағайды, оның аға-қарындастарын жəне шешем жағынан туыстарды – нағашыларды ғана білетінбіз.

	Шаң болып, шаршаған əкем алыстағы егіс даласынан кеш келді. Қонақты көре салып, ол құшағын жайып бас салды, олар құшақтасып біраз тұрды Содан соң əкем оның біздің жақын туысымыз болатынын, шешесі Əсемкүлдің інісі екенін айтты. Ал Құрбан ағай бір апта қонақ болды.

	Бір жылдан кейін əкемді Алматыға жұмысқа ауыстырды. Содан кейін мен институтты бітіргесін, тұрмысқа шығып, Түркістан қаласына көштім. Құрбан ағай сəтін салғанда жап-жақын жердегі Шілікте екен, келіп тұрды. Бір жолы келгенінде ол бізге өзі тұратын Шілікте Иманжүсіптің атасы, біздің бабамыз Тұрғанбайдың өлтірілгенін, Тұрғанбайдың немересі оның бейітіне тəу етуге келіп тұрғанын жəне онда жылға жуық өмір сүргенін əңгімелеп берді. Осылайша, мен біздің əулет үшін тағы да бір маңызы мекен туралы білдім.

	Үш жылдан кейін Құрбан ағайдың дүние салғаны жөнінде хабар келді, əкем оны жерлеуге қатысып қайтты. Кейіндеу Құрбанның кенже інісі Иса бізге бірнеше рет келіп, қонаққа шақырды. Бірақ, біздің мұршамыз келмеді, ал одан кейін Алматыға көшіп, тіптен алыстап кеттік.

	Міне, арада көптеген жылдар өткенде ақыры Шілікке жол тарттым. Бірақ, қыдыруға емес, зерттеуші ретінде экспедицияға шықтым.

	Жол-жөнекей Түркістанға соғып, жолды жақсы білетін қайным Əбдіманапты ертіп алдым. Шілікте оның мектеп директоры болып істейтін балдызы Шарапат тұрушы еді. Қысқасы, «Бір оқпен – екі қоян» дегендей ғой баяғы.

	Біз ауылға қас қарайғанда жеттік. Мен машинадан түсіп, жанымыздан жүгіріп өтіп бара жатқан баладан қандай көше деп сұрадым. Ол бөгелместен «Иманжүсіп көшесі» деп айғайлап, бір үйлердің қақпасына еніп, жоқ болды. Мен болсам, найзағай ұрғандай, бір орында қалшиған күйі тұрып қалдым.

	Бұл уақытта менің жолсеріктерім көліктен түсіп, үйдің қабырғасындағы тақтаны мұқият қарап жатты. Көгілдір фонға ақ бояумен «Иманжүсіп атындағы көше» деп жазылыпты.

	Менің ішкі дүниемде қым-қиғаш сезімдердің дауылы буырқанып жатты. Өзіме «қалайша» деп сауал қойдым, мен жер бетінде есімімен аталатын бірде бір жер жоқ, оның қорымы жоқ, ойдан шығарылған өсек-аяң мен ғайбаттаудың кесірінен оның есімі көлеңкеде қалды, батырдың өмірбаянының көптеген парақтары беймəлім, Шиелідегі ақсақалдар ғұмырының соңында өмір сүрген ауылды соның есімімен атау үшін жоғарыдан үкім күтіп отыр деп қайғыланып жүрмін. Əділеттіліктің салтанат құруы үшін бірнеше жылдардан бері батырдың игі істерін дəлелдейтін қүжат іздеп, мұрағаттарда отырдым, бір облыстан екінші облысқа жөңкіліп, ондаған, жоқ жүздеген түрлі адамдармен кездесіп, шандауыт жолдарда теңселдім. Сұрастырамын, үгіттеймін, тындаймын, сендіремін, менің барлық күш-қуатымның түпкі мақсаты осы көгілдір тақтаға ұқсас бірдеңе. Неге, күтпеген жерден, кенеттен шалғайдағы ұмыт қалған ауылдан орындалып қойған арманға тап болдым? Мектеп директоры Шарапат нағашым Иса ағайды іздеп, табуға көмектесті жəне біз түн ортасында Тұрғанбай өлтірілген жерге бардық.

	Жол бойы қариядан неге бұл жерде Иманжүсіпке құрмет көрсетілгенін сұрадым. Ол, тіпті зығырданы қайнап, қолын соғып жіберді де, «Мұндайды қалай білмеуге болады? Соның арқасында ғана біз тірі қалдық жəне соның арқасында тағдыр бізді əр тарапқа лақтырып тастаған жоқ. Ол – біздің құтқарушымыз, қолдаушымыз: бізді екі рет өлімнен сақтап қалды» деді. Кішкене көңілі жайланған соң менің жолсерігім мынадай əңгіме айтты:

	– Бұл былай болған. Батыр 1906 жылы Ақмола болыстығындағы Күйгенжарға айдаудан оралған соң сонда отбасымен жəне үлкен ағасы Шонаймен бірге тұрды. Ортаншы ағасы Ақшабайды Ақмолаға жіберген жоқ, əкесі Құтпан Лепсі уезінде 1905 жылы қайтыс болды.

	Иманжүсіп жергілікті байлар мен əкім қараларға қолды бір сілтеп, өсекшілер мен қызғаншақ сорлылардың сорақы істерін кешіргенімен, жүрегінде ауыр тас тұрған болуы керек. Ол адамдардан алыстап, араласудан қашты, домбыраны тастап, күні бойы шаруамен айналысты.

	Осылайша 7 жыл өтті. 1913 жылы Сырдария жағалауынан қыпшақтардың делегациясы келді. Бұл жолы олар кесімді түрде шешіп қойған еді жəне Иманжүсіпті бабалар жеріне алып қайтуға келгенін, бүкіл əулет датқаның отанға оралуын күтіп отырғанын хабарлады.

	Үй ішіндегілермен кеңесіп, үлкен ағаларының келісімін алған соң Иманжүсіп жолға шықты. Бұл сапар жылға созылды, тіпті бұл жыл «датқа оралған жыл» деген атқа ие болды. Халық бұл уақытты солай белгіледі.

	Датқа немересінің туған жерге оралуы жайлы хабар даланы кернеп кетті, əрбір ауыл Иманжүсіпті лайықты күтіп алып, оған жəне жолсеріктеріне мəрттікпен сый-сияпат жасады. Жол-жөнекей Иманжүсіп əулиелі жерлерде болып, атақты Ақ ишанның батасын алады. Бір жылдан кейін отбасын көшіріп əкеліп, əлі күнге дейін қызы Күлəнда тұратын Қарғалы жерінде өмір сүреді.

	Иманжүсіп тұйық өмір сүрді, намаз оқыды, ақсақалдармен бейбіт əңгімелерді айтатын, бірақ ағайынгершілік пен жарамсықтыққа жол бермейтін. Егер біреу-міреу қарттықты серпіп тастап, əн салуын өтінсе, міндетті түрде бас тартатын.

	Тыныш, біртоға өмірді ештеңе мазалап, бұзбайтындай көрінетін. Бірақ, күтпеген жерден қайғы тап болды. Иманжүсіптің əйелі Зейнеп бала үстінде дүние салады. Нəресте тірі қалды, бірақ өте əлсіз, аурушаң болды. Оны Бекзатхан деп атады, алайда бір жылдан кейін Зейнептің асын берген күні сəби де шетінеді. Иманжүсіп нəрестенің жансыз денесінің қасында отырып, кенеттен домбыра алып, өткен жылдардың барлық азабы мен қайғысын сыртқа шығарып, қоштасу əнін айтады. Күлəнда əже осы əнді айтып бергенде (көп жылдан кейін) мен көз жасымды ірке алмадым. Жанын кернеген сарыуайымды сейілту үшін батыр еске алу асынан кейін атасы Тұрғанбаймен байланысты жерлерді көрмек болып, Шілікке келеді.

	Ауыл ақсақалдары Иманжүсіптің қайғысына ортақтасып, өзара кеңесіп, оған əйелдікке бай əрі адал, көпшілікке сыйлы адам, Сейтімнің ең əдемі Əсемгүл есімді қызын таңдап береді. Əсемгүл сирек кездесетін сұлу еді əрі өзінің де бағасын білетін. Ауыл ішінде кетіп бара жатып, ешкімнің бетіне қарап назар аудармайтын, ешкімнің бетіне қарап күлмейтін.

	Ал батырды көріп, оның домбырасын тыңдаған соң, басы айналып қалды! Тəкəппарлығы қайда қалды десеңші! Ол нəзіктігімен, жұмсақтығымен Иманжүсіптің жүрегін жаулап алды деп айтып жатады. Төрт бала тауып бергені де бар, əрине. Бірақ оған берілген əйел бақыты көпке созылмады: 1925 жылы бала үстінде қайтыс болды.

	Ақсақалдар болса, батырға жерлестерін атастырып, жайдан-жай туыс болғысы келген жоқ. Оларда ортақ бір қасірет бар еді: олардың ауылдарын барымташылар үнемі торуылдап жүретін, біреудің жылқысын жетектеп кетпеген күн болмайтын. Бірде, таңдаулы құлындар үйірімен жоғалғанда, үлкендер Иманжүсіпке «құтқар датқа» деп келді.

	Батыр бір сөз айтпастан атына қарғып мініп, Мəмбетəлі қырқасына тартады. Ол арадан айнала төңірек алақандағыдай көрінетін.

	Ұрылар өздерінің жазасыздығына сеніп, ұрланған жылқыларды айдап, ер үстінде тербеліп бара жатты.

	Кенет, ашық күнгі найзағайдай, атылған мылтықтың қатты даусы шықты, қрылардың біреуінің қалпағы ұшып кетті.

	«Ойбай, ауылдарында Иманжүсіп бар екен» деп айғайлаған қарақшылар ұрлаған малдарын далаға тастай салып, бет-бетімен тырқырай қашты.

	Артынан барымташылар батырдан кешірім сұрап келіп, шіліктіктерге тиіспеуге ант-су ішіп кетеді.

	Ал 1928 жылы ауылдарда тəркілеу жүріп, барлық малды тартып алғанда, жер-жерде жаппай аштық басталды. Иманжүсіп керуенді сайлап, ақша жинап, Ақмолаға – өзінің жерлестеріне аттанды. Мазасыз, қауіпті заман еді: барлық жерде бір сағаттың ішңде үйін де, байлығын да, отбасын да жоғалтқан аш-жалаңаш азалы жандар кезіп жүрді.

	Олармен тар жолда кездесу қорқынышты еді, бірақ батыр оншақты мықты, шымыр жігіттерді іріктеп, қоржынға азық-түлік салып, Сарыарқаға бет түзеді.

	Ақмолалықтар сүйіктісін жылы қарсы алды, ешқандай ақы алмастан, астық берді, тіпті қонақтарды жарты жолға дейін шығарып салды.

	Иманжүсіп жолда Шілікке соғып, ауылдастарына оншақты қап үн тастап кетті. Иса ағай ақсақалдардың ұнды түні бойы барлық отбасыға бөліп бергенін жəне таңертеңгісін аш балалардың ыстық нанды ауыздарына толтырып, көздері жайнап шыға келгенін, содан бері датқа немересінің бүкіл ауылды аштықтан алып қалғаны туралы аңыздың ауыздан ауызға көшіп жүргенін əңгімеледі.

	Ақсақалдар бұл эпизод жайлы маған бүге-шігесіне дейін қалдырмай айтып берді. Бұл естеліктердің олар үшін тым қымбат екені байқалды. Енді ше, оларды басқа емес, оңтүстікке бостандық беруге ұмтылып, өз ауылдарының маңында көз жұмған əйгілі Тұрғанбай датқаның немересі қорғап, одан кейін аштық ажалынан арашалап қалды емес пе.

	Орайы келгенде айта кетейік, ауылдың ескі бөлігінде Иманжүсіптің атасы Тұрғанбайдың атындағы көше бар.

	Шіліктегі ақсақалдар қоштасар кезде:

	– Бұл жерде өзіміз, ауыл болып сенің даңқты бабаларыңның естелігін мəңгілендіру керек деп шешкенімізге таң қалма, қызым. Олар біз үшін, біздің бүгінгі өміріміз үшін аз нəрсе жасаған жоқ. Жəне батырларша көз жұмды, – деді.

	Осы даңқты батырлардан басқа есімді сақтап, қадір тұтасың, олардан басқа кімнің есіміне арнап дұға оқисың.

	...Бізді алып жүрген жергілікті мектептің директоры Шарапат қоштасарда мектеп мұрағатына арнап Иманжүсіп туралы материалдарды жіберемін деген уəдемді алды.

	Содан кейін мен оның алдында жəне жүрегіме қымбат ауылдастарымның алдында қарыздармын.

	Бірақ, күндердің күнінде Иманжүсіп көшесінде кездесетінімізге сенемін.





Төртінші əңгіме


	БҰХАРА ƏМІРІМЕН КЕЗДЕСУ



	1916 жылы қазақтарды тылдағы жұмысқа алу басталды. Орыс патшасы қазақтар соғысқа қатыспайды деп жарлық шығарған болатын, бірақ барлық ауылдарда əскерге шақырылғандардың тізімі алынды.

	– Сен жалған айтып тұрсың. Бұл құлын сен айтқан бағаға тұрмайды!

	– Құдайым сақтасын! Бұл құлын шынында да əмір сəйгүлігінің тұқымы!

	Құлынның бағасы, əдеттегі бағадан екі есеге қымбат еді. Бірақ өзбек саудагерімен саудаласуды артық көрген Иманжүсіп оның сұраған ақшасын санап беріп, көтерем құлынды түйеге артып, елге əкеледі. Елге келген соң əлгі құлынға арнап жеке киіз үй тіктіреді. Сөйтіп оны таза жоңышқа мен сұлы беріп бақтырады. Ал арада бірнеше жыл өткең соң Сейіл торы үлкен бір тойда болған бəйгеде бірінші жүлдені жеңіп алады. Содан бастап, Сейіл торы 10 жыл бойы қатарынан бəйгенің алдын бермепті. Ол бөтен кісінің қолынан жем жемейтін асау болыпты. Өзіне Иманжүсіптің баласы Сейітхан мен батырды ғана жақындатады екен.

	Бір жылы атты біреу шыбықпен сабаса керек. Сейіл торы аспанға атылып тулап, əлгі жəбірлеушіні алдыңғы тұяғымен жақсылап теуіпті...

	1928 жылы Иманжүсіп Сейіл торымен астық алу үшін Ақмолаға барыпты. Аттың даңқынан құлақтанған ақмолалықтар батырдың келуіне орай ат бəйгесін ұйымдастырып, Сейіл торыны сынап көрмекші болады. Сөйтіп Иманжүсіпке қолқа салады. Өкінішке орай, Сейіл торының басынан бақ таяды. Тұяғын жолда көлденең жатқан бөренеге қатты соғып алған сəйгүлік аяғынан ақсаңдап жүре алмай, бəйгенің соңында қалып қояды.

	Осыдан кейін қатты намыстанған Иманжүсіп ат бəйгесіне ешқашан қатыспайтынын мəлімдейді.

	Шынында да содан кейін біреулер ат бəйгесі туралы сөз қозғай қалса, немесе торы жөнінде айта бастаса, батыр əңгімені үзіп жіберетін.





Бесінші əңгіме


	«ƏКЕСІ ҮШІН ҰЛЫ ЖАУАПТЫ ЕМЕС...»



	Қанды шеңгел Голощекиннің 1930 жылғы «Кіші қазан» төңкерісі кезінде менің атам да репрессияға ілініп, «халық жауы» ретінде атылды. Оған «ОГПУ отрядына қарулы шабуыл ұйымдастырды» деген айып тағылыпты. Артында қалған балалары қоғамның сол кезендегі адам төзгісіз ауыртпалығын бастарынан кешеді.

	Қанша азаптағанмен əйтеуір өлтірмепті. Көрер жарық күндері бар екен. Бірақ сол жылдардың сталиндік режимі мен тоталитаризмнің үрейлі саясаты оларды суық қарудың қарауылында ұстаған. Орыстың ақыны Александр Твардовский жазғандай, қажет болса, тағы да тап жаулары деп ата салуға əзір еді...

	Құдайдың мұнысына да мың тəуба, халықтар көсемінің:

	«Əкесі үшін ұлы жауапты емес» деген əйгілі сөзі оларды тікелей келген ажалдан аман алып қалыпты. Бірақ бұл оларды өмір бойы үрейден құтқарған жоқ. Өйткені өмірбаяны жазылған анкетасындағы шыққан тегі баяу жарылатын мина секілді өмір бойы соңдарынан ілесіп отырыпты. «Халық жауының» баласы ретінде өздерінің өткен өмірі үшін ақталуға мəжбүр. Кез келген өсек-аяң мен басынуларға төзуге тура келді.

	Бір шама алға озып, бір мысал келтірейін: 1948 жылы менің əкем Нұрхан Жүсіпов ОГПУ тергеушісінің алдында өзінің өткен өмірі туралы ештеңе жасырып қалмағанын айтып, дəлелдеуге мəжбүр болыпты. Ал Сталинград майданындағы окопта партияға өткен кезде оның ерлігі мен қаһармандығы үшін майдандастары үлкен сенім білдіріпті.

	Əкеміз бізге соғыс туралы, өзінің майдандас жолдастары туралы көп айтатын. Гастеллоның, Космодемьянская жəне Матросовтардың аттарына қанығып, олардың ерліктерімен тəрбиеленіп өскен біздер əкемізді де ержүрек батыр деп санайтынбыз. Бірақ оның кеудесінде тек «Ерлігі үшін» медалі ғана болды. Ол соғысты аға сержант шенінде аяқтады...

	Əкемнің күнделігі мен майдандағы жазбаларын парақтап отырып мен оның майдандағы жүріп өткен жолына ойша көз жіберемін. Сөйтсем, шынында да, əкем үшін оның əрбір алған медалінің өзі орден алғанмен бірдей болғанын енді ғана түсінгендеймін. «Халық жауының» баласы болғандықтан, ол қандай да бір атақ-құрметтен үміттенбеуге тиісті екен... Лейтенанттық шен белгісін кешегі мектеп бітірушілерге жаппай үлестіріп беріп жатқанда, бұрынғы балалар үйінің тəрбиеленушісі, агрохимиялық техникумды үздік бітіріп, қырқыншы жылы əскерге шақырылған əкеміз сержанттық погонның өзін үлкен сенім білдіргені деп есептеген, тіпті басқа туралы ойламаған да.



	ƏКЕМНІҢ КҮНДЕЛІГІНДЕГІ ЖАЗБАСЫНАН



	«1940 жылғы 25 қазанда əскерге шақырылдым. Əскери қызметімді Украинаның Белый Кременец деген қаласында 76-шы танк полкының барлаушылар ротасында өтедім. 22 маусымда бізді əскери дабылмен көтерді: соғыстың басталғанын хабарлады. Полктың алдына – жаудың шауылына тосқауыл қою міндеті қойылды. Бірнеше апта өткен кезде полк құрамында үш танк қана қалған еді. Кейін шегінуге мəжбүр болдық. Горьки мен Владимир қалаларының аралығында жаңадан əскери бөлімшелер жасақталды. Мені Горьки қаласындағы артиллерия мектебіне, одан соң Миаса қаласындағы əскери училищеге жіберді. 1942 жылдың қазан айында Мəскеуде Сталинград майданы үшін дивизия жасақталды. Мен 310-шы полктың Фролово станциясында тұрған М-13 орудиясының командирлігіне тағайындалдым».

	Сталинград шайқасы басталардан бір күн бұрын əкемді партия қатарына қабылдапты. Толтырған анкетасына «əкем халық жауы ретінде атылған» деп көрсетіпті. Кейін политрук əкеме əңгіменің ашығын айтыпты: жиналыс басталардан бұрын екі адам келіп: Нұрхан Жүсіпов – халық жауының баласы деп ескертті. Оларға политрук əкемнің толтырған анкетасын көрсеткен екен, əлгілер үнсіз қалыпты.



	ƏКЕМНІҢ КҮНДЕЛІГІНДЕГІ ЖАЗБАСЫНАН



	«19 қарашада 3 сағат бойы артдайындық болды. Айналаның бəрі оқ-дəрінің күйік иісінен қап-қара болып кетті, зеңбіректердің жан түршігерлік гүрсілдеген жойқын дауыстарынан құлағымыздан қан ақты. Осы күні біздің əскерлер 30 шақырымдай алға жылжыды. Жол-жөнекей немістердің өлген солдаттары мен қираған техникасы аяқасты болып жатты.

	Арада 2-3 күн өткен соң Паулюстың дивизиясы қоршауға алынды. Сөйтіп Сталинград азат етілді».

	Бұдан кейін əкем Курск-Орлов иініндегі «Белгород, Корсунь-Шевченко бағытындағы шайқастарға қатысып, Румынияны азат етті. Ауыр жараланыпты. Оның «Катюшасын» дуа оқылған деп атайды екен – жаудың снаряды 5 метрдей жерге түссе де жарылмапты. Ал кабинасына тиген оқтың өзі де бензин багіне əсер етпеген. Австрия жерінде де жаудың ортасында қалып, ол өз «Катюшасын» аман алып шығып, өзінің дивизиясына қосылыпты. Осы жолғы ерлігі үшін əкем «Ерлігі үшін» медалімен наградталыпты.

	Əкем 1945 жылғы 9 мамырда Мəскеуде болған Жеңіс Парадына қатысқан. Одан кейін 1-ші гвардиялық десанттық дивизияның құрамында взвод командирі болып, Чайболсан станциясына жіберіледі. Дивизия осы станциядан Маньчжурия, кіші жəне үлкен Хинган шөл даласын басып өтіп, Жапония шекарасына жақын келіп тоқтайды.

	Осынау азапты жорық туралы əкем əрдайым жүрегін сыздатып отырып əңгімелейтін. Көптеген майдандас жолдастарының қан майданда тірі қалып, шөлден өлгеніне өкінетін. Əсіресе солтүстіктің суығына үйренгендерге ауыр болыпты: олар күн өтіп, ми қайнатар ыстықты көтере алмай құлаған. Бастарына түскен ауыртпалықтан зорығып кеткен. Олар сусыз шөл далада күніне 80-100 километрден жол жүріп отырыпты. Ал суды цистерналармен тасып, əрбір жауынгерге 700 миллилитрден ғана беретін болған.

	Əкем үшін соғыс тек 1946 жылдың маусым айында ғана бітіпті. Одан кейінгі – ұзақ бейбітшілік өмірі: бауырлары мен апа-қарындастарын іздеумен жəне жұмыспен өтті. Ол атқарған жұмыстар мыналар: Қарағанды облысының Қарқаралы ауданында МТС-тың бас агрономы, Жаңаарқа ауданында колхоз басқармасының төрағасы, Шахты ауданында агроном. Кейін

	– Талдықорған облысында совхоз директоры, Алматы облысында совхоз директорының орынбасары...

	Əкем қайда істемесін, оның өткен өмірі бір елі қалмай, көлеңкесіндей соңынан ілесіп отырды. Домалақ арыз жазушылар аудандық партия комитетінің кызметкерлеріне: «Сақ болындар! Бізге Иманжүсіптің баласы қызметке келді...» деп өздерінше құлаққағыс етуді əдетке айналдырыпты.

	Мұны əкемнің өзі де алдын ала сезіп отыратын. Сондықтан кейде күдіктілердің ерекше «қамқорлығынан» да көп азап тартатын. Ол өмір бойы ақталумен, өзінің адалдығын дəлелдеумен өтті. Ол балаларына да қаталдау болды. Оның ойынша: біз де өзгелерге барлық жағынан үлгілі болуымыз керек болды. Есімде, мені үздік пионер ретінде Артекте демалуға жолдама бергенде əкем ызғарланып былай деді: «Иə, сен теңізде шомылып жүргенде, сенің жолдастарың картоп түптеп жатады. Жоқ, жоқ! Сенің орның бақшалықта! Ертең айтады: «Əне, совхоз директоры өзінің қызын демалуға жіберді. Ал біз құл болып жұмыс істейміз» деп.

	Бір жолы бізді əкем түн ішінде оятып, тез-тез киінуге əмір берді: «Құрама жем тиелген жүк вагондары келді. Үш вагон. Соны күзетесіңдер. Сақ болыңдар, біреулер тонап кетпесін» деді. Анамыз ренжіп, жылады. Жылағанда қайтпек. Көндік. Сөйтіп анам да, біз де таңға дейін вагондарды күзетіп шықтық. Түсірген кезде де басы-қасында болдық.

	Бұл не? Парызын, қарызын сезіну ме? Əлде өз балаларын жақсы азаматтар етіп тəрбиелеп-өсіргісі келгені ме? Бəлкім, бізді көз өтуден, тілден қорғап, істеген амалы ма екен? Немесе туа біткен намысқойлығы мен шыққан тегіне тартқаны, соған адалдығын көрсеткісі келгені ме екен?

	Əкем 76 жасында қайтыс болды. Ұзаққа созылған аурудан өлген жоқ. Денсаулығы мықты болатын. Ол өзіне, денсаулығына қатты көңіл бөлетін. 72 жасында алғаш рет тісі ауырды. Ойланбастан ауру тісін жұлдырып тастады. Тіс дəрігерінің жұлуға болмайды, емдейік дегеніне де көнбеген. Менің ойымша, ол өз əкесін ойлап, сағынумен болды (Өлгенін көрмеген соң тірі болар деп ойлады ма кім білсін). Бірақ өзінің өмірінің соңғы жылдары əкесімен кездесе алмайтынына көзі жетіп, көңілі сенді ме, тез шөгіп қалды.

	Оның өмірге деген құштарлығы сөнгендей, тым көңілсіз күй кешті. Əсіресе əкем зейнеткерлікке шыққан соң тез қартайды. Өйткені өткен өмірін ойлауға көбірек уақыт табылды ғой. Менен əкесі туралы бір хабар бар ма деп сүрайтын. Ол тек əкесі туралы ғана əңгіме айтатын. Кейде анам: «Одан басқа айтатын əңгіме жоқ па?» деп ренжитін.

	Өлерінен бір ай бұрын əкемді Қазақ радиосына Лаура Барлыбаеваның авторлық бағдарламасына жазып алуға шақырды. Журналистің: «Сіз үшін Иманжүсіптің орны қандай?» деген сауалына əкем былай деп жауап берді: «Ол бəрінен бұрын менің əкем! Мен оны мықтылығы үшін əрі əкемді бəрі білетіндігі үшін жақсы көретінмін. Ол атақты қазақ болатын. Күшті жəне атақты. Ол бəріне көмектесетін жəне сонысы үшін бəрі жақсы көретін. Бірақ əкем бəрінен де мені жақсы көретін. Мен сонысын осы күнге дейін ұмытқан жоқпын».

	Əкем өлген соң 2 жылдан кейін мен Тараз қаласындағы (онда Жамбыл) атам жерленген жер болуы мүмкін деген бес қабатты бір үйдің алдында ұзақ тұрдым. Жүрегім дүрсілдеп, денемде діріл пайда болды. Бойымды мақтаныш биледі. Сонымен бірге ашу-ыза мен өкініш те бодды. Ары-бері өтіп жатқандар маған қарайды. Ал мен болсам, көзімнің жасып көлдетіп, жердегі ұсақ тастарды теріп, оралмалыма салып жатырмын.

	Кейін əкемнің қабірінің басында тұрып, мен былай дедім:

	«Əке, мына тастарды атамның бейітінен теріп əкелдім. Сенің жаның тыныш жатсын. Сендер енді мəңгі біргесіңдер...».

	Иманжүсіптің баласы Нұрханның естелігі

	Мұның алдындағы тарауды біздің отбасының Қосқұдық станциясындағы өмірінен жазылған естеліктен үзінді толықтыруды мүмкін. Əкемнің естелігін үшінші жақтан баяндаймын: өйткені мен одан қазақтардың, өз халқымның тарихының ызғарлы дауысын естігендей боламын. Мүмкін, ешқандай кінəсіз өз үйінен, Отанынан, жақын-туыстарынан ажырап, жетімдік көргені, тағдыр тауқыметін тартқаны əкемнің сол миллиондаған адамдардың бірі болғандығынан да болар.

	Үшінші жақтан баяндау бөтен жанның əңгімесіндей əсер береді. Жүрекке түсер салмақты, қасіретті сəл де болса жеңілдететіңдей: атамның оралмағаны, жоғары өкіметтің кесірінен жетімдік тауқыметін ерте тартқан əкемнің жəне оның бауырлары мен апа-қарындастары үшін тартқан азапты айтамын.

	Иманжүсіп ол кезде Күлжəмилə есімді жас əйелге үйленген болатын. Зейнеп пен Бəтима қайтыс болған. Əсемкүл де 1925 жылы перзенттен қайтқан еді.

	Қатар тұрған үш киіз үйдің бірінде Иманжүсіп пен Күлжəмилə тұрды. Екінші үйде – Сейітхан Райхан деген əйелімен, ал үшінсінде – балалары тұрды. Нұрхан тоғыз, Күлзағипа сегіз, Үлбибі алты, Күлқадиша үш жаста.

	Дəулетхан əйелі Бибайшамен жəне ұлы Əмірханмен Қасқұдық станциясында тұрды. Нұрханның үлкен апасы Шолпан да олармен бірге тұрды. Көп кешікпей ол Жақыпқа тұрмысқа шығып, Түркістанға кеткен болатын. 1947 жылы сол жақта қайтыс болды.

	Нұрхан əкесі тұтқындалатын күні жылқы бағып жүрген еді. Əкесі түсынан өтіп бара жатып: «Маған дұрыстап қара, мен кешке дейін қайтып келемін. Дəулетханға азық-түлік алып бара жатырмын» деп дауыстапты. Бірақ ол сол кеткеннен қайтып оралмады.

	Қараңғы түскен кезде милиционерлер келіп, бар малдарын жəне дүние-мүлкін сыпырып алып кетеді. Бұларға жалғыз сиыр мен екі түйе жəне бір киіз үйді ғана қалдырады. Өгей шешесі ертеңгісін бұларға ештеңе айтпастан кетіп қалған. Ұлардай шуылдасып, балалардың өздері ғана қалады. Нұрхан Дəулетханды іздеп барып, жаңбырдың астында қалады. Үйге бос қайтып оралады.

	Үш ай уақыт бойы олар төртеуі – Нұрхан жəне үш қарындасымен жапан далада өздері тұрады. Таңертең ертелеп Нұрхан түйеге мініп, азық қамдайды. Күндіз сексеуіл жинайды. Үлкендер оның жинаган отынын буып, түйеге артып береді. Нұрхан отынын кешкісін станцияға апарып өткізеді. Бұл еңбегі үшін оған жейтін тамақ береді, көбінесе тары ботқа алатын ол. Өйткені ботқаны қарындастарына əкеліп беретін. Аптасына бір рет бидай беретін. Қарындастары оны суға салып бөктіріп, езіп жейтін.

	Қаңтар айында қатты аяз болып, күн суытып кеткен соң Сейітхан келіп, бұларды Дəулетханның үйіне алып кетеді. Айтпақшы, əкесін іздеп келген кезде Сейітхан мен Дəулетханды да тұтқындаған екен. Оларға əкесін көруге мүмкіндік болыпты. Жол милициясының ауласынан əкелерін көріп қалыпты: ол бұларға: «Мені күтпендер, мен енді оралмаймын. Нұрханға қамқор болыңдар. Мектепке беріп оқытыңдар!» деп дауыстапты. Дəулетхан жауап алу кезінде амалын тауып қашып құтылыпты. Кейін Қырғызстанға өтіп кетіп, бой тасалапты. Сейітханды бір ай бойы күштеп, ауыр еңбекке салыпты.

	Сейітхан оралған бойда басқа жаққа кету керек деп шешті. Ол станцияға жұмысымен есеп айырысуға келген кезде оған 5 қап бидай беріпті. Астықты базарға алып барып сатады. Сөйтіп сол ақшаға пойызға билет алады.

	Бұл кезде қазақтың даласында жаппай аштық басталған еді. Кез келген жерде адамдардың өліктерін кездестіруге болатын: адамдар киіз үйлерде де, жол бойында да өліп жататын.

	Олар Қырғызстанға келді – Таштөбе деген жерге тоқтады. Осында, Құдайберген деген досының үйінде Дəулетхан тұрады екен. Құдайбергеннің Айымкүл деген қарындасы колхоз бастығына тұрмысқа шығыпты. Ал оның Сəнімкүл деген кіші сіңлісі Сейітханға əйелдікке тиген екен (Сейітханның бірінші əйелі Қосқұдықта тұрған кезде қызылшадан ауырып өлген болатын).

	1933 жылы əкем Намангандағы Ақмол Икрамов атындағы балалар үйіне орналастырылады.

	1935 жылы осы балалар үйінен 15 адам ауыл шаруашылығы техникумына оқу үшін Əндіжанға жіберіледі. Нұрхан бұл техникумды 1940 жылы бітіреді. Бұдан соң Павлодарда тұрып жатқан Сейітханға барады. Осында Макинск алтын кенішінде жұмыс істейтін Ақылбек бауырын тауып алады. Бұл кезде Ақылбек үйленген, екі қызы бар екен. Əкем техникум бітірген соң Сурхандария ауданында агроном-эктомолог болып жұмыс істеді. Сол жерден əскерге шақырылады. Оның əскери бөлімшесі: Тернополь облысындағы, Белый-Кременец деген қалада орналасқан-ды.





Алтыншы əңгіме


	ОЛ ТУРАЛЫ АҢЫЗ БЕН ЕСТЕЛІК



	Мен бірінші рет жаңа астанаға (ол кезде əлі Ақмола деп аталатын) 1997 жылы келдім. Əкем маған туыстарымыз бар, соларды іздеп тауып алсақ жақсы болар еді дейтін. Біздің атамыз Иманжүсіп солтүстіктен оңтүстікке 1913 жылы қоныс аударып кетсе де, оның үлкен ағасы Шонай сол Қарасуда өмірінің соңғы сəтіне дейін қозғалмастан отырып қалыпты. Кейін өлген соң сол жерден топырақ бұйырыпты.

	Ақмолада мені Теміртас Əубəкіров деген кісімен таныстырды. Ол еті тірі, əңгімешіл адам екен. Ол əсіресе Иманжүсіп жөнінде көп əңгіме айтты: жасырақ кезінде оған тілмəш болып қызмет етіпті. Павел Пересыпкин мен Иван Ткаченконың балаларымен достық қарым-қатынаста болған. Олардың үйіне жиі келген. Иманжүсіптің атақты достарын көрген, батыр туралы əңгімелерін де тыңдаған.

	Біздің түсіру тобы ақсақалдың шабытты да қызықты əңгімесін түсіріп, таспаға жазып алды. Бұл теледидар бағдарламаларында талай рет көрсетілді де.

	Мен өзімнің туыстарыммен осы көгілдір экранның арқасында ғана кездескенмін. Сөйтсем Астана қаласында Шонайдың баласы Думанның балалары мен немерелері тұрады екен. Осылайша мен Зүбайраның қызы – Фатимамен таныстым. Біз оның қызының тұрмысқа шыққан тойында кездестік.

	Бұдан бөлек, мен Басықараның ұрпақтарымен де кездесіп, жақын араласып кеттім. Басықараның есімі əйгілі – оның есімі оқулықтарда қалды.

	Біздің бабамыз Тұрғанбайдың кіші інісі – Басықара. Малбике бейшара құмды шөлден өзінің туған баласы Баймырзаны тастап, осы Басықараны аман алып шыққан екен. Кейін ол өлер алдында өзінің шын туыстарын тауып алыпты. Осы Басықараның ұрпақтары ғана менімен қуанысып қауышып, бауырларына тартты. Мен үшін қазір Назира Бөкенбаевадан жəне оның қызынан жақын туыс жоқ.



	ТЕМІРТАС ƏУБƏКІРОВТЫҢ ЕСТЕЛІГІ



	Иманжүсіптің əкесі де, өзі де бақуатты адамдар еді. Олардың малдары көп болатын. Ал егіншілікпен айналысатын көшпенділерге жұмыс көлігі, соқаға жегетін өгіздер жетіспейтін. Иманжүсіп оларға ат-өгіз беретін, ал олар бұған егін піскен кезде астық беретін. Маған мұны Александровкада тұратын Пересыпкин мен Ткаченко Иван айтқан. Осы селоның тұрғындары арғы жағаға баса-көктеп өтіп, қазақтардың қыстауларына бидай егетін. Егінге түскен малды айдап алатын. Малын сұрап келген қазақтарды ұрып-соғып, таяққа жығатын. Бір жылы, күздің кезі болатын, жігіттерді əскерге шақырып, селода бəрі тамаша құрып тойлап жатқан. Осы кезде ауыл шетіндегі қырқада салт аттылар шыға келеді. Оларды село тұрғындарының бəрі де көреді. Атты қазақтар суыт желіп келе жатады. Олар: «Бұлар қалайша қорықпастан селомызға жақындап келе жатыр?» деп гуілдеседі.

	Екі жігіт атқа міне сала əлгілер жаққа қарсы шаба жөнеледі. Олар өздерінше «жаман қазақтардың» шаңдарын қақпақшы. Қазақтардың біреуі бағытын өзгертіп, алыстау барып тұрады да, екіншісі сол орнында қалады. Орыс жігіттері жетіп тоқтаған кезде, ол ат үстінен көтеріліп қамшымен соғып, атынан аударып тастайды. Екіншісін үстінен жұлып алып, алдына өңгеріп кейін қарай шаба жөнеледі.

	Болған оқиғаны өз көздерімен бақылап тұрған село тұрғындары не істерлерін білмей орындарыңда тұрып қалды. Сосын қана естерін жинап, айқай-шу шығарысты. Тіпті біреулері қыр қазақтарының соңынан түсіп қумақшы да болған. Бірақ оларды староста тоқтатты: «Жоқ, жігіттер, бұлай істеуге болмайды. Қазақтардың адамымызды алып кетуіне қарағанда бұл жайшылық емес. Тілмəш алып, дұрыстап барайық» деді ол.

	Арнайы делегация сайлап ауылға барған орыстар алғашқыда қыр қазақтарынан сұрап, ештеңе біле алмайды. Бір кезде топ арасынан ұзын бойлы, қыран пішінді жас жігіт суырылып алға шығады да: «Мұны істеген мен. Менің атым Иманжүсіп. Сендер біздің жерімізге бидай егіп, малымызды тартып алдыңдар. Егер біздің малымызды қайтаратын болсаңдар, тым де əндері жиі айтылатын еді.

	Ұлттық ой-сананы қалыптастыру процесінде туған жерге деген махаббатқа, салт-дəстүрлерді, ана тілді құрметтеуге негізделген тарихи сананы тəрбиелеу қажет.

	Егер Иманжүсіптің шыққан тегінің тарихы туралы айтатын болсақ, ол туралы əңгімемізді əріден бастауымыз керек. Алдымен оның Түркістанның билеушісі болған атасы жөнінде айтуға тиіспіз. Ол Қоқан басқыншыларына қарсы халықты көтерген. Қазақты азат етемін деп жанын құрбан еткен. Ол қазақ халқының тарихында, біздің мемлекеттігіміздің тарихында белгілі тұлға. Сондықтан да ол тарих бетінен өзінің лайықты орнын алады деп ойлаймын. Тұрғанбайдың баласы Құтпан Кенесары Қасымовтың көтерілісі кезінде оның жақын серіктерінің бірі болған.

	Иманжүсіп жөнінде мен бірінші рет бала күнімде естігенмін. Оның əндері ерекше болатын. Жаныңа жақын, еріксіз айтқың келіп тұратын. Оның өмірі туралы көбірек білгің келетін. Бəлкім, бұл оның əндерінің туған жерге арналғандығынан болар.

	Иманжүсіп белгілі атбегі еді, аңшылығы да керемет болатын. Ол көбінесе бүркіт салатын аңға.

	Халқымыздың мұндай перзентін біз құрметтеуіміз керек. Біздің парызымыз, замандастарымыздың парызы, ғалымдарымыз бен жазушыларымыздың жəне халық тарихын сыйлай білетін азаматтардың парызы – оған өз бағасын беруге тиіспіз.

	Оның есімі қазақ даласына белгілі.

	Бірінші, Иманжүсіп композитор ретінде танылды. Оның композиторлық шеберлігі – Қазақстан музыка өнерінің бір шыңы. Александр Затаевичтің «1000 əн» жинағын құрастырғанда Иманжүсіптің алты əнін енгізуі тегін емес.

	Екіншіден, бұл, əрине, оның ақындығы. Образдарының, теңеулерінің ойға қонымдылығы сондай – бірден есте қалады. Оның өлеңдері образдарды дəлме дəл беретінімен ерекшелінеді. Жағрафиялық атауларының көптігі оның туған жер туралы жетік, терең білетінін көрсетеді.

	Оның сыртқы тұлғасының өзі де ерекше. Өте еңселі кісі болатын, оның бойы 2 метрден асатын. Атқа мінген кезде ат алып адамды көтере алмай жатып қалатындай көрінетін.

	Халық үшін оның əндері мен өмірі – баға жетпейтін қазына. Астанада оған ескерткіш орнатып, мұражай ашылса артық болмас еді. Бұған мүмкіндік бар. Тек ықылас болса. Көшелерге есімін беру керек.

	Мұзафар Əлімбаев – қазақтың белгілі ақыны. Өзінің азаматтық борышын ерекше сезінетін адам. Иманжүсіп жөнінде естіген əңгіме оған қатты əсер етіп, ол «Кек жастығы» атты поэма жазған. Тек басты кейіпкерінің аты-жөнін өзгертіпті. Ақын өзінің шығармасын жолдастарының біреуіне оқып берген кезде ол поэманың кемшіліктері мен əлсіз тұстарына ескертпе айтыпты. Сөйтіп досының сынын əділ деп түсінген ақын поэманы жариялаудан бас тартыпты. Мұзафар Əлімбаев осы күнге дейін сол шешімінен айныған емес. Ақынның мұнысын аты аңызға айналған, өмірі трагедиялық оқиғаларға толы батырдың əруағына адалдығы деп түсінген жөн.

	Мұзафар Əлімбаевтың естелігі

	Саққұлақтың немересі Тұрсынбай Ерғалиев Семейдің пединститутында декан болды. Ол аттары белгісіз көп ақындардың өлеңдерін жатқа білетін. Иманжүсіп жөнінде бірінші рет мен содан естідім. Оның поэзиясы жүрегімді жаулап алды. Əсері керемет болды. Ол өзінің басынан өткен оқиғалар арқылы жалпы проблемаларды қозғайды. Сондықтан да оның өткір де темпераментті, қызу қанды да көркемдігі жоғары поэзиясы мен əндері тындаушыны бірден баурап алады. Мен оның əндерін он бес жасымда естіген едім.

	Əннің диапазонында кендікті қайталауға болады, бірақ Иманжүсіптің поэзиясы қайталанбайды. Оны нағыз ақындық мектеп деп атауға болады. Ерғалиев Иманжүсіптің танымал болуының басын мына бір жағдаймен байланыстырады: 1881 жылы Омбының базарында полицей бір қазақты болмашы себептен өлтіріпті. Марқұмның туыстары уезд бастығына барып, шағымданады. Ол арызданушылардың сөзін еңжар тыңдап: «Қолдарыңнан келсе өздерің кек қайтарыңдар. Сендер ержүрек, жауынгер халық емессіндер ме?» деп кекетіпті. Əлгі қазақтың қанын жүктеген полицей бойы ұзын қарулы адам екен. Арыздарын өткізе алмай пұшайман болған қазақтар еңселері түсіп, өздерін күтіп тұрған топқа қайтып келеді. Жасы 18 шамасындағы бір жас жігіт халықтың алдына шығып: «Қандай жауап алдыңдар? деп сұрайды. Əлгілер бастықтың шешімін айтып береді. «Кейін шегініңіздер, жол беріңіздер!» – дейді жасөспірім дауыстап. Ол қамшысын көтеріп, əлгі еңгезердей полицейге жақындап барып, шалт қимылдап, қолын сілтеп қалады. Диюдай болған қанішер – гүрс етіп құлап түсіп, есінен танып қалады...



	СҰЛТАН ТӨЛЕБЕКОВТЫҢ ЕСТЕЛІГІ



	Сұлтан Төлебековпен мені туысым, Басықараның алтыншы ұрпағы – Нығмет Қашағанов таныстырған. Ол өмір бойы ыстық цехта істеген ұста еді. КСРО Жоғарғы Кеңесіне депутат болып сайланған, оның жанұясы да үлкен – 11 жан болды.

	Мен оған өзімнің келген мақсатымды айтқан кезде, Сұлтан аға көзіне жас алып, біраз жылап алды. Сосын көз жасын сүртпестен былай деді: «Қызым, мен мұны тағдырдың берген сыйы деп түсінемін. Құдайға тəуба, Иманжүсіптің атын шығаратын адам бар екен. Əйтпесе мен енді оның атын да естімей өмірден өтетін шығармын деп ойлайтынмын. Осы жақында ғана батырдың атын теледидардан сөйлеген Президенттің өзінің аузынан кемпірім екеуміз өз құлағымызбен естідік. Құдайға мың да бір алғыс айтамыз. Ал бүгін Иманжүсіптің немересі үйімізге келіп отыр».

	Жасы ұлғайғанымен, ақсақал тың екен. Ойы да сергек. Иманжүсіп жөнінде қызықты əңгімелерді есінде сақтапты. Оның əндерін де жатқа біледі екен. Ақсақалмен ұзақ отырып сұхбаттастым. Түн жарымынан ауғанда қимай қоштастық. Есімде, балаларының біреуі одан: «Əке, сен ол туралы бізге бұрын неге айтпағансың?» деп сұрады. Қария біраз уақыт ойланып қалды. Сосын былай деді: «Демек, Иманжүсіптің заманы енді ғана туды».

	...Берсүгір абыздың қарындасы болды, қыз біткеннің сұлуы еді. Құдайым оны ерекше жаратыпты: тал бойында бір міні жоқ, өжет те өткір болыпты. Сол қызға Иманжүсіптің көзі түсіпті. Бірақ өзінің талғамы бөлек қыз жігіттің көңілін қабылдамапты. Бұған ызаланған батыр Ақмоладан 30 километр жердегі орыс көшпелілері тұратын Мырзашоқы деген жерге барады. Сондағы Наташа деген орыс қызына ғашық болады. Мұны сезіп қалған жігіттері қыр қазағын «тəртіпкен салмақ» болыпты. Олардың бұл ниетін білген Наташа да қатты қорқады. Ол үйінің қақпасы алдынан Иманжүсіпті күтіп алып:

	«Тез кетіп қалмасаң, олар сені өлтірмекші» деп ескертеді. Батыр да: «Ештеңеден қорықпа. Қораның терезесін алып қой. Үйге кірейік» деп жұбатады қызды.

	Олардың столға отырғандары сол еді, қайдан шыққаны белгісіз, 50-60 орыс жігіттері қақпаға лап қояды. Енді болмаса олар үйге баса-көктеп кірмекші.

	Осы кезде есік ашылып, үйден еңгезердей үлкен қазақ сыртқа шығып жөткірінеді. Қақпаның алдына шоғырлана қалған жігіттер сасып қалады. Олар жағаға соғылып, кері қайтқан толқындай жапырыла шегінеді. Бұл оларға қарай қозғалған кезде қақ жарылып жол береді. Иманжүсіп асықпастан барып, ат қораға кіреді. Сөйтіп күн бұрын ашылып қойылған терезеден атымен қарғып көшеге шығады. Казактар ат тұяғының дүбірін естіп соңынан қуады.

	Иманжүсіп жүз-жүз елу метрдей шауып барып, бір кезде атының басын кері бұрып алып, қуғыншыларға қарсы шабады. Бұл жігіттен мұндай тосын əрекетті күтпеген олар тарыдай шашылып, жан-жаққа қаша жөнеледі. Батыр оларды қуып жүріп қамшысымен сабайды. Сөйтіп аман-есен сүйіктісінің қайтып оралады. Содан бірінші əтеш шақырғанша ғашығының қасында болады.

	Сұлтан Төлебековтың тағы бір əңгімесі Иманжүсіптің 1929 жылы Ақмолаға келуіне байланысты

	Сол жылы қатты құрғақшылық болып, елде аштық басталған еді. Əсіресе Қазақстанның оңтүстігінде жағдай ауыр болды. Мұнда адамдардың жейтін ештеңесі қалмады. Ауылда ақсақалдардың кеңесі болып, Иманжүсіп оларға керуен жинап, Ақмоладан астық əкелу керек деп ұсыныс айтты. Осылай деп шешті бəрі.

	Батырға мықты-мықты 20 жігіт қосып берді. Түйелер керуені жолға шықты. Ол уақытта жолда жүру өте қауіпті еді. Барлық жерде жол торыған бандылар жүретін. Керуен аман-есен баратын жеріне жетті.

	Сұлтан Төлебеков ақсақал батырмен сол жолы қалай кездескенін есіне алып, Ақмола үшін Иманжүсіптің бұл келгені нағыз мерекеге айналғанын айтады.

	Қонақтар тоқтаған үйдің алдына халық көп жиналды. Олар Иманжүсіптің қалай өзгергенін білгілері, оның жаңа туыстарын көргілері келеді. Иманжүсіп оларға келген мақсатын айтқан кезде, ақмолалықтар өздерінің көмектесуге əзір екендерін білдірісті. Алған астық үшін берген ақшасын алмайды да.

	Олардың қайтатын күні болған кезде ақмолалықтар жол бастайтын жігіттер беріп, олар колдарына қару ұстап, керуенді орта жолға дейін шығарып салды.





Жетінші əңгіме


	САҒАН КЕЛЕ ЖАТЫРМЫН...



	Дүйсенбек Иманжүсіптің інісі Ақшабайдың ортаншы ұлы.

	Ұзын бойлы, арық, үнемі бетінен жылы күлкісі кетпейтін адам еді. Ол ешкіммен араласпай, тұйықтау өмір кешті. Бар өмірін құран оқып, тақуалықпен өткізді десе де болады.

	Өткен өмірі туралы айтуға тым сараң, бір шикілік кетіп қала ма деп қауіптенгені ме, əйтеуір əрбір сөзін таразылап, есеппен айтуға тырысатын. Мен Дүйсенбектің арабша жазатынын, Иманжүсіптің əндерін жатқа білетінін, бірақ айтпайтынын, тек қара сөзбен айтатынын білетінмін.

	Ол туыстарын іздемейтін, балалары болған жоқ. Осыдан 10 жылдай бұрын өзінен жиырма жас кіші үш балалы əйелмен тағдыр қосқан. Дүйсенбек оларға қатты бауыр басып кетті. Оларды өз балаларындай жақсы көреді.

	Бірақ ол балалар өскен соң сол ауылдағы баскесерлер болып шықты. Олар арақ ішіп, маскүнем болып, өзгедерге маза бермейді, төбелес шығаруға дайын тұратын болды. Ал ертеңіне байғұс шалға дорба арқалатып, жейтін бірдеңе тауып əкелуге көшеге қуып жібереді. Бейшара шал амалсыздан дегендеріне көніп, үй-үйдің есігін қағып, қайыршылық қылады. Біреу бір үзім нан берсе, біреу бір жапырақ етін беріп немесе картоп, тары береді. Біздің айтқанымызға көнбейді: «Олар менсіз қиын өмір сүреді? Тоз-тоз болып кетеді ғой» деп қиналады.

	Дүйсекең өзінің үлкен ағасы Тұрсынбай жөнінде сағынышпен еске алады: «Ол мені жақсы көріп, қорғайтын» дейді.

	Тұрсынбай нағыз күйеу жігітке лайықты көрікті жігіт болғанмен, ұзақ жыл салт басты өмір сүрді. Туыстарының əртүрлі алып-қашты сөздеріне ол: «Менің қалыңдығым əлі жөргекте жатыр» деп əзілмен жауап беретін. Бірақ бірде ешкім күтпеген жағдай болды: Тұрсынбай жəрмеңке кезіңде Гүлжан деген күйеуі бар келіншекті кездестіріп, өлердей ғашық болады.

	Не болды дейсіз ғой? Өсек-аяң гуілдеп берсін! Сөйтіп жүргенде тамыздың бір түнінде Тұрсынбай мен Гүлжан ауылдан желге ұшқандай жоғалып кетті. Гүлжанның кішкентай төрт баласы ұлардай шуласып қалды.

	Күйеуі болса, бауырларымен бірге жақын маңдағы ауылдарды аударыстырып-төңкерістіріп іздеп таба алмады. Ақшабай ақсақал сақалын тарамдап жұлып, осы оқиға үшін Иманжүсіпті қаралайды. Тұрсынбайдың бұл жөнсіздігіне қол үшын берген сол деп ашуланады.

	Иманжүсіп бұл оқиғаға ешқандай қатысы болмаса да өзінің атына айтылған неше түрлі ауыр сөздерді үнсіз тыңдауға мəжбүр болды. Іштей ғашықтардың батыл қадамдарына риза еді.

	Тек 10 жылдан кейін ғана, өсек-аяң басылған кезде Тұрсынбай мен Гүлжан ауылға келді. Бірақ Иманжүсіп бұл кезде Сырдарияның бойына көшіп кеткендіктен, олармен кездесе алмады.

	Біз Ақылбек ағаның қолына көшіп барған кезде Ақшабайдың үш баласы да бір үлкен үйде бірге тұрып жатты. Мен қартая бастаған Тұрсынбай мен Гүлжанды сол кезде көрдім. Олардың балалары жоқ болатын. Тұрсынбай ауру болғандықтан орнынан тұра алмайтын. Оның төсегінің жанынан əйелі бір елі кетпейтін. Мен олар туралы жиі ойлаймын. Бірін-бірі сүйетінін енді ғана түсінгендеймін. Менің есімде қалған бір ғана эпизод мынау еді: Мен олардың бөлмесіне кіріп барған кезде Тұрсынбай жастыққа сүйеніп отыр екен. Гүлжан күйеуінің қарсы алдында оның қолын алақанымен сипап, бір мұңды əнді ыңылдап айтып отыр. Шалы күлімсіреп, оның бетіне қарап қояды.

	Гүлжан əже гармон тартып, орыстың əзіл əндерін де жақсы айтатын. Өйткені олар он жыл кеніште жұмыс істеп, сол жерде көп нəрсе үйренді ғой, əзіл əндерді де сонда үйренген.

	Тұрсынбай қайтыс болғанда Гүлжан əже көп жылады. Ол Алладан өзін де ертерек алуын тіледі. «Тұрсынбай о дүниеде де менсіз өмір сүре алмайды. Жалғыздық көреді» – деп, жоқтау айтып көзінің жасын көл еткен.

	Оның өлімі де тыныш, белгісіздеу болғандай. Оның жантəсілім қылар сəтте айтқан сөзі күйеуіне арналды: «Ақыры мен саған бара жатырмын...»





Сегізінші əңгіме


	СОҢҒЫ ПАРЫЗ



	Мен өзімнің апам, Иманжүсіптің қызы Күлəнданы алғаш рет 1969 жылы көрдім. Сол жылы ол Өзбекстаннан өзінің інісін көруге келген болатын. Туған еліне ұзақ жылдардан кейін алғашқы оралуы еді. Үстінде камзолы, басында ақ жаулығы бар. Жанары өткір, бойы ұзын, тарамыс келген, көп сөйлемейтін қаталдау кісі екен.

	Есімде ол ұйықтап жатқан əкемнің жастығын түзеп, столдан өз қолымен шəй құйып берді. Əкемнің тым ерте тұрып, қызметіне кеткеніне ренжитін.

	Ол кісінің алғашқы келгені біздерге, яғни кіші бауырының балалары үшін аса салтанатты бола қойған жоқ. Жақындауға бəріміз именетінбіз. Əңгімесі де қызық емес.

	Ал арада көп жыл өткен соң əңгімесін арнайы жазып алуға келгенімде қатты қиналдым. Бұл кезде ол кісінің жасы 90-ға таяп, əңгімелесуіміз де қиынға соқты. Тез шаршайды. Көп нəрсені ұмытып қалған. Оның үстіне аузындағы тістерінің бəрі түсіп, сөйлеуге де ұялатын.

	Оны сөйлету оңайға түспеді. Мен қулыққа бастым. Келген күннің ертесіне дастарқан басында шəй ішіп отырған кезде мен ол кісіден елеусіздеу ғана: «Апа, сіздердің кезіңізде осы құртты қалай жасаушы еді? Мен де сөйтіп жасайыншы деп едім?» – деп сұрадым. Апам қутың ете қалды. Жастық шағын есіне түсіргендей: «Сендер не білесіңдер түге!» – деп кейуана жаулығын түзеп, əңгімеге кірісті. Осы мəселені біршама талқылап алған соң-ақ апаның əңгімесі тоғанды бұзған судай ағытылды дейсің. Содан кешке дейін тоқтаған жоқ Күлəнда апа. Жүзі нұрланып, бойына қан жүгіргендей, жасарып-ақ кетті.

	Күлəнда қыза келе қолындағы таяғын лақтырып тастап, қабырғаға сүйеніп, белін жазып алды. Содан кейін еңсесін тіктеп, салтанатты күлкімен маған бұрылды.

	– Міне, сіз шынында да биік адам екенсіз ғой. Сондай екеніңізге енді ғана көзім жетіп отыр. Бұдан былай жұрттың көзінше тап осылай жүретін болыңыз. Өйткені сіз

	– Иманжүсіптің қызысыз ғой! – деп мен де күліп, Күлəнда апаның көңілін көтеруге тырыстым.

	Əкем табан астында ауырып, төсек тартып жатып қалды.

	Кеселі қатты болды. Не бары бір ай ғана жатып, көз жүмды.

	Маған əкемнің өлгенін Күлəндаға хабарламай-ақ қояйық дегендер болды. Ол кісі бауырын жерлеуге келе алмас. Босқа əурелеп қайтеміз, десті бəрі де. Бірақ мен оған көнбедім.

	Кейін естідім, үйіне келген қыпшақ ақсақалдардың бірі ол кісіге бауыры Нұрханның ауырып қалғанын айтыпты. Ол кісі үндеместен орнынан тұрып, бөлмеден шығып кетіпті. Отырғандар аң-таң болып, бір-біріне қарасыпты. Апамның қылығына ешқайсысы түсінбей қалса керек. Арада он минуттай уақыт өткен соң іштен Күлəнда шығады. Киініп алған, қолында чемодан. Ол отырғандарға жағалай бір қарап, қатқылдау үнмен былай депті: «Мен білемін, бауырым өлген. Мен оның қабіріне бір уыс топырақ салуға жарамасам, несіне бауырмын. Мені осы мүмкіндіктен айыра көрмеңдер, түге. Осы уақытқа дейін əкем марқұмның қайда жатқанын да білмеймін. Үлкен ағаларыма да кезінде топырақ сала алмадым. Ал Нұрханмен бақылдасып қалуым керек. Мейлі, кейін өлген соң қасына барып жатармын».

	Балалары мен немерелері Күлəнда апаны вокзалда отырғызып, өздері пойызға билет таба алмай шапқылап кетіпті. Билет мəселесі қиын кез. Əйтеуір поездың жолсерігімен келісіп, апаны плацкарт вагонға жайғастырыпты. Жол ұзақ əрі вагон іші қапырық. Оның үстіне отыратын бос орын да жоқ. Сонда да кейуананың бір ауыз шағымын не өтінішін естімепті. Не деген шыдамдылық десеңізші!

	Бізге алдын ала пысықтап ескертілді: Күлəнда апа жолсоқты болып шаршап келгенде өзі де əрең жүрген үлкен кісінің көзінше көп жыламаңдар, қайғыны көтере алмай қалар деп. Бірақ біз олай ете алмадық. Күлəнда апаны көргенімізде алдынан ботадай боздап шығып, бауырына тығылдық. Өмірдегі ендігі қалған жалғыз сүйенеріміз де, сенер асқар тауымыз да сол кісідей, өксігімізді баса алмай ұзақ көрістік. Сөйтсек Күлəнда апа жасының ұлғайғанына қарамастан бізден гөрі рухы мықты жан екен. Ол кісі: «Өлсе, менің жалғыз бауырым өлді. Ал сендер – көпсіңдер. Тек əрі, жыламаңдар! Көрдіңдер ме мен жылаған жоқпын ғой. Нұрханды қара жердің қойнына өз қолыммен беруге жазған Алланың мұнысына да мың тəубе қыламын. Иманжүсіптің отбасынан жалғыз тұяқ енді мен ғана қалдым», – деп бізге жұбату айтты.

	Күлəнда апа əкемнің үйінде қырқы өткенше болды. Одан кейін бізге, қалаға келді, осындағы туыстарды аралап, біраз күн қонақ болды. Көп қабатты үйлерде тұратын туыстарды аралаған кезінде, лифтілер істемей қалса, апаны жоғарыға көтеріп алып шығатынбыз.

	Бір күні Күлəнда былай деді: «Ал, балалар, мен біршама уақыт сендерге қонақ болдым. Енді маған рұхсат берсеңдер өз отбасыма барайын.

	Иманжүсіптің қызы екенім Құдайдың да, адамдардың да алдында рас. Абыздардың келіні екенім де рас».

	Ол кісі қайтып кетті.

	Мен кетер кезінде ол кісіге былай дедім: «Егер Иманжүсіптің қызы екеніңіз рас болса, сіз де маған уəде беріңіз. Өзіңізді-өзіңіз күтіңіз. Алладан тағы да біраз жыл өмір сұраңыз. Тым болмаса қаланың басты алаңында Иманжүсіпке ескерткіш ашылып, соның тойына келуге жазсын деп тілеңіз. Сол кезде əкеңіздің алдында тағзым етіп, парызыңызды өтерсіз. Сіз осылай етуге тиістісіз. Өйткені балаларының тірі қалғаны – өзіңіз ғана. Жауларының қанды қолынан опат болар сəтте де əкеңіз дəл осылай армандаған».

	«Солай етуге тырысамын» – деді қоштасарда Күлəнда.

	Əкем Біз Күлəнданың естелігі:

	«Ата-бабаларымыз мекендеген жерлерді көргім келеді» – деді. кке жол тарттық. Ол бұл сапарға балаларын да алып шықты. Əкемізбен бірге бір кезде шайқас болған кең алқапты жаяу аралап ұзақ жүрдік.

	Əр жерден қылыштардың, садақ жебелерінің сынықтарын тауып алып, бір жерге жинап үйіп қойдық. Əкем тебіреніп-толқып отырып, құран оқыды.

	Есімде, сол жолы ауылдың ақсақалдары Иманжүсіпті бір байдың Əсемкүл деген сұлу қызына үйлендірмек болды. Шелекте біз бір жылдай тұрып қалдық.

	1916 жылдың көктемінде қазақ жігіттерін тылдағы қара жұмысқа жаппай шақыру басталған кезде ауылдың үлкендері əкеме келіп, не істейміз деп ақыл сұрады. Бұхараға қарай көшу керек деп шешті бəрі.

	Жолға үлкен керуен болып шықтық. Сол жолы бізбен бірге қыпшақтың мыңнан астам жігіттері атқа қонды. Өте сақтықпен жүріп отырдық. Шекарадан өтерде қатты сөйлеуге, жөтелуге болмайтынын балалар да білетін.

	Алдымыздағы белден екі қарулы атты шыға келді. «Ей, сендерге байлық керек болса, міне керуен! Ал адамның жаны керек болса, алдарыңда мен тұрмын!» – деп дауыстады Иманжүсіп. Аттылар оған жақындап келіп, өзара саудаласқандай болды да, кейін қарай шаба жөнелді. Біз Асылқарағай деген жерге аман-есен жеттік.

	Арада біршама уақыт өткен соң Бұхараның əмірі Темір əкемді қонаққа шақыртып, оған: «Маған бас уəзір бол» – деп ұсыныс жасапты. Əкем болса: «Жоқ, мен осы өміріме ризамын. Менде атақ та, сый-құрмет те жетеді. Ал сізге ешқандай өкпем жоқ» – деп жауап беріпті.

	Əмір қоштасарда сыйлы қонағына шын көңілінен ризалық білдіріп, оған алтын зерлі халат, қымбат заттар мен түрлі тəттілер бергізіпті.

	Кейін Асылқарағайға Шонайдың ұлы Білəл келді. Онымен бірге қыпшақтың белгілі батыры Қасымбек те ере келген.

	– Сізді туыстарыңыз күтіп отыр. Елге қайтыңыз, əке, – деді Білəл. Ол ауылдастарының жібергенін айтты.

	1917 жылдың көктемінде біз Қарғалыға қайтып келдік. Ал 1928 жылы кəмпескелеу басталды. Малсыз қалған адамдар ашыға бастады. Жағдай күннен күнге ауырлап, отбасыларымен адамдар қырыла бастады. Бір күні мені үлкен ағам Дəулетхан əйелі Бибайша екеуі өздеріне алдырып, бұрын құлағым естімеген мынадай əңгіме айтты:

	– Біз Ауғанстанға ауа көшпекпіз. Сен осында қалуға тиіссің, кім біледі бізді ол жақта не күтіп тұрғанын. Құдай аман-есен оралып, сенімен қайта кездестіруге жазсын. Біз саған лайық күйеу жігіт таптық – аты Сапарбай. Ол біздің үйге келген. Əкем де біледі оны. Құда түсіп, қалың мал алып, той жасап, жасау беріп ұзататын уақыт емес, қарағым. Сондықтан сені алып қашады...

	Сапарбай да менің көңіліме ұнады. Сұңғақ бойлы, екі иығына екі кісі мінгендей, мінезі де салмақты. Ол мені жақсы көріп, өмір бойы сыйлап өтті. Бір ауыз жаман сөзін естігенім жоқ.

	Заманың тарылса қиын екен. Кəмпескенің тықыры таянғанын сезіп, олар да бас сауғалауға мəжбүр болды. Олар ауылымен көтеріле көшіп, Өзбекстанға ауды. Ол жақтан алпысыншы жылдары ғана оралдық елге. Содан бері Қарғалыда, əкеміздің қонысы болған мекенде тұрып жатырмыз.





Тоғызыншы əңгіме


	ШЫНАРДЫҢ БҰТАҒЫ



	Зейтін Ақышев – өнер адамдары туралы жазылған шығармаларымен белгілі жазушы. Оның «Жаяу Мұса» романы оқырмандардың қызығушылығын оятты.

	Ол Иманжүсіп туралы роман жазуға жарты өмірін арнады. Мен мұны Иманжүсіп өміріне қатысты архив материал-

	дарын іздеген кезде жақсы сезіндім. Қайда барсам да Зейтін Ақышевтің қолына қалам-блокнотын ұстап, көне көз қариялардың ауыздарынан батыр турасында естігендерін жазып жүргені көз алдыма келетін.

	Кітабын жазып біткен соң да авторға оны қорғап қалу оңай болмады.

	Архив материалдарын қарап отырып, мен Ақышевтің жеке архивіне кезіктім. Қазақстан Жазушылар одағының көркемдік кеңесінде Иманжүсіп туралы романды талқылаған жиналыстың стенограммалық-парағы екен.

	Кеңестің мəжілісіне: Ғафу Қайырбеков, Рахманқұл Бердібаев, Дүкенбай Досжанов, Сəуірбек Бақбергенов, Мұзафар Əлімбаев, Бексұлтан Нүржекеев, Ахат Жақсыбаев, Шəрбану Құмарова, Қабдеш Жұмаділов, Оразбек Сəрсенбаев сияқты белгілі жазушылар қатысыпты.

	Қызу пікір-талас болған. Жазушылардың бірі (аты-жөнін этика үшін атай алмаймын) орнынан тұрып былай деді:

	«Иманжүсіп деген кім? Болмайтын екі əні үшін біз оны неге аспанға көтеруге тиіспіз?». Бұдан əрі не болғанын айтып жеткізу қиын. Жазушылар бірінен соң бірі мəжіліс төрағасының столына барып, Имапжүсіптің атына байланысты өздерінің пікірлерін айтты.

	Мұзафар Əлімбаев былай деді: «Мен бала күнімде Иманжүсіп жөніңде көп естігем. Тіпті бір кезде ол туралы жазғым да келді. Иманжүсіп жөнінде роман жазылғанын естіп, сол романды оқитын күнді асыға күтіп едім. Мен бүгін ол туралы тыңдайын деп əдейі келдім».

	Рахманқұл Бердібаев Иманжүсіптің өлеңдерін оқып, оның «Сарыарқа» туралы əні туралы шабыттана əңгімеледі. Ол əннің табиғатына, өзіндік үніне ерекше тоқталып, халықтың жанына, рухына жақын екенін айтты.

	Оразбек Сəрсенбаев өз сөзін: «Иманжүсіпті қазақтың Дубровскийі деп атайды. Бұл тауып айтылған теңеу: ол əлсіздер мен момындардың қорғаны, қамқоршысы болған. Ол адал да үлкен жүректі адам болды. Ашаршылық жылдары қаншама адамдардың өмірін сақтап қалды. Ол халықтың жүрегінде мəңгі жасай бермек!» – деп қорытты.

	Зейтін аға да тасада қалмады. Ол дауылдан ұясын қорғаған қыран бүркіт секілді тайсалмай қорғанды. Сөйтіп көпшілік дауыспен романды көркемдік кеңес бекітті. Өкінішке орай, тағы бір жағдай шығарманың жолын бөгеді: Баспаның редакторы романды «Иманжүсіп» деген атпен басуға үзілді-кесілді қарсы болды: «Менің басым екеу емес. Кітаптың атын айқайлатпай-ақ қойыңыздар, атын өзгертіңіз» – деп қасарысып отырып алды.

	Не істесін? Редактордың көнбесіне көзі жеткен соң автор романға «Шынардың бұтағы» деп ат қойды. Сонда ғана редактор сабасына түсіп: «Басынан-ақ осылай деу керек еді. Қайта осылай жақсы естіледі. Назарды да аудара қоймайды» – депті.

	Кітап теру кезінде көп қысқартылып жіберілді. Басылуы да көп кешіктірілді. Əйтеуір жарыққа шықты. Зейтін Ақышев əкеме келіп, баспадан жаңа шыққан кітабын қолтаңбасымен сыйлады. Ол сонымен бірге ақынның əндері жазылған блокнотты да берді.

	Романның атауы Мансүр Бекежановтың Иманжүсіпке арнаған өлеңінен алыныпты. Онда мынадай жолдар бар:

	Осындай бекзатымның нəсілінің, Шамшырақ гəуһарымның асылысың. Сол шамның жарығынан пайда болып, Көрінбей басың қалай жасырынсын.

	Алып шынардың қарсы бұтағы... «Шынардың бұтағы» – міне, жарық көрген роман дəл осылай аталады. Иманжүсіп туралы тұңғыш рет жазылған шежіре. Бұл оны білген, білетін жəне оның əнін естігендер үшін үлкен қуаныш еді.

	Кітап аз күннің ішінде-ақ тарап кетті. Кейін дүкен сатушыларының айтуынша, кітап түскен кезде адамдар оны сатып алған бойда парақтап оқуға кірісіпті.

	Өкінішке орай, Зейтін аға ол кезде көп нəрсені ашық жаза алған жоқ. Кейіпкерінің өміріне байланысты көптеген деректер де оған белгісіз болатын. Оның үстіне кеңестік заманның болмысы жазушының аяқ-қолын байлап-матап тырп етуге шамасын келтірмей тастаған-ды. Сондықтан Иманжүсіптің көркем əдебиеттегі бейнесі əлсіздеу-солғындау шықты.

	Осындай кемшіліктеріне қарамастан Зейтін Ақышевтің романы – үлкен жүк көтерген шығарма. Бұл – жазушы парызының өтелгені, жүректілігі. Кейіпкерінің əлі ақталмаған кезінде, оның əндерін айтуға атын атауға болмайтын кезде дəл осылай ерлік жасау əркімнің қолынан келмейтін шаруа. Жазушының осынау азаматтық ерлігін кейінгі ұрпақ дұрыс бағалай білуге тиіс.

	3.Ақышев роман жарыққа шыққан соң да онымен жұмыс жасауды жалғастыра берді.

	Ал 1990 жылы Иманжүсіп толық саяси ақталған соң романның түзетілген, толықтырылған қолжазбасын бұрынғы – «Иманжүсіп» деген атымен «Жазушы» баспасына тапсырды. Өкінішке орай, қолжазба баспада ұзақ уақыт – 9 жыл сарғайып жатып, жазушының қызы Роза Ақышеваға қайтарып берілді. Қызының келісімі арқылы автордың өзі жазған алғы сөзін оқуға мүмкіндік алдым.

	Батырдың əруағының алдында адалдық танытқан автордың ерлігіне таңғаламын.

	Сіздің адал жүрегіңіздің алдында басымды иемін, Зейтін аға! Жаныңыз жанатта болсын.





Оныншы əңгіме


	МАХАББАТ ГИМНІ НЕМЕСЕ БІР ƏННІҢ ТАРИХЫ



	Мен Астанаға алғашқы келгенімде «Сарыарқа» журналының бас редакторы Н.Оразовпен танысқан едім. Талантты ақын, бірнеше жинақтың авторы Нұрғожа Оразовтың тағы бір қыры бар. Ол – халық ақындары мен термеші-жыраулар туралы дерек-материалдар жинаумен де танымал. Оның журналында ерекше қызықты материалдар, үмытыла бастаған есімдер жөнінде тың деректер жарияланып тұрады. Əдебиеттегі жаңа есімдердің де тұсауы кесіліп жатады.

	Осындағы бірде-бір концерт, шығармашылық кездесу Нүрғожасыз өткен емес. Келген атақты адамдар оның үйіне түсіп, қонақ болып аттанып жатады.

	Қонақжайлы отағасы талай рет Сəбит Мұқановпен, Əбділда Тəжібаевпен, тағы басқа қазақтың жақсылары мен жайсаңдарымен дастархан басында қатар отырып, сұхбаттас болған. Нұрғожа Əбділда Тəжібаевтың бір сапарында қасына еріп, жол бастағанын есіне алып, əңгімелегенді үнатады. Сол жолы ақын: «Иманжүсіп аңға шығып, бүркіт салған тау қайсы?» деп сұрапты. Нұрғожа ондай тауды білмеймін деп айтуға намыстанады. Ол қонағым ренжіп қала ма деп қатты қысылады. Бір кезде Тəжібаев: «Міне мына тау ғой. Иə, дəл соның өзі!» деп қуанғанынан қатты дауыстап жіберіпті. Сөйтіп жергілікті өлкетанушы «Уһ!» деп иығынан ауыр жүк түскендей жеңілдеп қалыпты.

	Мен оның кабинетіне кірген кезде, төрдегі столдан орта бойлы, жазық маңдайлы, жүзі жарқын, жігерлі адам тұрып, маған қарсы жүріп келіп жылы амандасты.

	Кенет оның көзінен жас шығып кетті: «Мен Иманжүсіптің əулетінен əйтеуір бір жанның табылатынына имандай сендім ғой. Білдім ғой. Құдайға шүкір, бұл күн де туды-ау əйтеуір. Əттең, бұдан екі жыл бұрын келгеніңде ғой. Мен сені бір адаммен таныстырушы едім. Ол сенің зерттеу жұмысыңа қыруар пайдасын тигізер еді...» деп өкінішін де жасырған жоқ.

	«Жə, өкінгенмен амал жоқ. Менде Қазыбек Олжабайұлының Иманжүсіп туралы жазған мақаласы бар. Нұрғожа маған бір журналды ұсынды. Мен сол арада отырып, мақаланы оқуға кірістім. Жарияланымның авторының өзі де Иманжүсіптің əндерін тамаша орындаған екен. Өнердің асқан білгірі Иманжүсіп шығармаларының ерекшеліктерін əдемі айтқан. Мақала авторының айтуынша, анасы «Зингер» деген ескі тігін машинасымен іс тігіп отырып, Иманжүсіптің əндерін бірінен соң бірін қоңыр дауыспен айтады екен. «Бұл əндердің бəрін қайдан үйренгенсіз?» деген сұраққа анасы Құтпановтардың ата қонысы болған Күйгенжардан 50 шақырым жерде тұрғанын жəне ауылдарындағы тойлар Иманжүсіпсіз өтпейтінін айтқан. Мақаланың соңына Иманжүсіп əндерінің мəтіні де басылыпты. Бұл мен үшін үлкен олжа еді. Қуанышымды сөзбен жеткізу мүмкін емес. Сол əндердің ішінде «Сейфіл-Мəлік» деген əнді мен бұрын естімеген едім, қатты əсер етті. Бұл əнде ғашықтық дерті айтылған.

	Иманжүсіп патшаның Сейфіл-Мəлік деген баласының Жамал деген қызға өлердей ғашықтығын еске алады. Тарих мынадай: Сейфіл-Мəлік өзінің сүйіктісін көп жылдар бойы іздеп, ақыры табады. Иманжүсіп те сол Сейфіл-Мəлік сияқты ауыр сынаққа əзір екенін айтады. Өйткені ол Сейфіл-Мəлік сияқты өзіне лайықты жар тауып, бақытқа жететініне сенеді.

	Сезім тазалығы, жүрек тебіренісінің тереңдігі, махаббат жолында өзін құрбандыққа шалуға əзірмін деуі асау да алау жастықтың жалауын аспандатып жібергендей. Бұл əн Иманжүсіптің басқа əндерінен тіпті бөлектеу сияқты көрінді маған. Бұл шынымен-ақ Иманжүсіптің əні ме екен дегендей күмəнді сұрақ тұрды кокейімде. Бірақ бұл əнді тыңдаған, білетін адамдардың куə болуының жəне өнер зерттеуші мамандардың қорытынды шешімінің арқасында бұл əн Иманжүсіптің əні екеніне көзіміз жетті. Поэзия мен тамаша музыка тек сүйе білетін жүректен ғана туады.

	Егер Иманжүсіп махаббат майданында қандай жан болды екен деген мəселеге байланысты айтар болсақ, халық арасында батыр ғашық болған аруларға байланысты талай аңыз-əңгімелер бар. Соның біреу мынадай:

	Жиделінің Шиелі деген ауылында 92 жастағы Əнəпия деген қарт тұрады. Айтпақшы, ол да Иманжүсіптің бір туысы. Ол кісі маған қызықты бір тарихи оқиға туралы баяңдады. Өзі қысқа – небəрі 5 минуттық əңгіме. Əнəпияның айтуынша, ол кісі еркектерді сол арқылы өмір бойы тəрбиелеп келеді екен.

	«Бұл оқиға 1923 жылы немесе 1924 жылы болған. Шиеліде бір мереке болды. Ат бəйгесін ұйымдастырған Иманжүсіп. Қыз-келіншектер мен жас жігіттер бəйгені тамашалап, биіктеу қыр басында тұрған-ды. Иманжүсіптің келіншегі Əсемкүл де бар арасында. Бір кезде ат үстіндегі Иманжүсіптің қыр басындағы əйелдерге қарай шауып бара жатқанын көрдік. Əсемкүл сымбатты, сұлу əйел болатын. Ол топтың арасынан шығып күйеуіне қарай жүрді. Күйеуі атымен желіп келді де, əйелінің алдына бір затты тастай салды. Əсемкүл жүзі алаулап, жерде жатқан махорка салынған қорапты котеріп алды. Оның ішіндегі жеке қалтада мұқият қиылған қағаз бен оттық бар екен. Əсемкүл қағазға темекі салып орап, тұтатты. Сосын түтіні будақтаған темекіні күйеуінің қолына үстатты. Ал махорға салынған қорап пен дорбаны өзінің қалтасына салып қойды...

	Қыр басында тұрғандардың бəрі ауыздарын ашып, қарап қалыпты. Бұл екі жүп ертегідей жарасқан еді. Олардың сыйластығы да шынайы болатын. Əсемкүл не істесе де əдемі істейтін. Жүріс-тұрысымен де, сыңғырлаған сұлу күлкісімен де, нəзіктігімен де күйеуінің алдыңда əйелге тəн əдептен аспайтын. Ол Иманжүсіпті жанындай жақсы көрді. Өзінің пəк сезімімен бірге Иманжүсіптің от демінде еріп кетуге əзір болатын.

	Əрине, ол темекісін өзі де түтатып алуына болушы еді. Айналасындағы жігіттердің біреуіне айтса да түтатып береді. Бірақ, топ арасында тұрған Əнəпияның түсінігінше, батыр əйелінің қолынан темекі алу арқылы оған өз əлемін сеніп тапсырғаны. Ал ол əлемнің əміршісі де, ханшайымы да – Əсемкүл!

	– Мен жетім өстім. Əкемді де, шешемді де көрмедім. Бірақ мені өмір бойы өзім куə болған осы бір көрініс тəрбиеледі. Бұл бірін-бірі шын сүйген жұбайлардың сыйластығы болатын. Мен одан кейінгі жылдарда Иманжүсіптің махаббат туралы əндерін үнемі тыңдап-естіп тұрғандай боламын. Ол əндерде ешқандай сөз жоқ, бірақ сөзден де күшті сезім бар. Мен үйленген кезде де өзімнің атақты руласымның өсиетімен өмір сүруге тырыстым. Мен ауыл адамдарымен əңгімелескенде олардың бəрі де Əнəпия ақсақалдың əйелі қатты сыйлағанын, оған əрдайым қамқор болғанын, онымен ренжіспегенін айтты. Олардың балалары болмапты. Қазақ ғұрпында əйелі бала тумаса, күйеуі басқа əйелге үйленуіне болады ғой. Бірақ Əнəпия ақсақал олай етпепті. Туыстары келіп, басқа əйел ал деп кеңес бергенде оларға өкпелеп қалыпты. Бала тумағаны үшін əйелін кінəлі санап, көзге тұрткі қылмаған.

	Əйелі өлген соң да төсек жаңғыртпапты. Міне, қария осылайша жалғыз тұрып жатыр. Əрине, бауырларының балалары ұмытпайды екен. Олардың бəрі алыста емес. Немерелері атасынан бір елі ажырамайды. Қария олардың бəрін айналып-толғанып, бауырына басып отырады əрдайым.

	Əнəпия ақсақалдың алыста қалған балалық, жасөспірім жылдары туралы айтқан əңгімелерінен, əсіресе Иманжүсіп батырдың жауларымен жекпе-жегі қатты қызықтырды. Жекпе-жекте ол үнемі жеңіске жетіп отырады екен. Мұндай кезде батырды қыр басыңда сүйіктісі күтіп тұрады. Батыр оған махаббат əнін – гимн-əнін орындап беретін болған. Одан бері де көп заман өтті. Енді батыр да жоқ, арулар да жоқ. Бірақ əн қалды!





Он бірінші əңгіме


	ТАМЫРЛАР МЕН ДІҢ



	Иманжүсіп 1900 жылдың күзінде айдалып бара жатып, өзінің кіндік кескен туған жерінен, балаларынан, туыстарынан айырылып, қайғы жұтқанын, сағынышын əн арқылы жеткізуге тырысты. Оның əнінің əсерлілігі сондай, тіпті өз жұмысымен кетіп бара жатқан адамдар елендесіп, тыңдайтын болған. Талайы тұтқындармен қатарласып жүріп отырып, əннің құдіретіне арбалғандай күй кешкен.

	Оның əні арқылы жан күйзелісін, жүректі шымырлатқан қайғыны, жас балалардың қорғансыз күйін ойлап қиналғанын жəне өзінің қолынан түк те келмеген шарасыз шерменде күйін айтпай-ақ білуге болатын еді...

	Иманжүсіп балаларының қылығын есіне түсіріп, жиі ойлайтын. Өйткені ол баланы жақсы көретін, жайлы да жұмсақ мінезді əке еді. Мына қызықты қараңыз: Иманжүсіп қоштасарда өзінің балаларының аттарын ғана атамай, үлкен ағаларының балаларын да жеке-жеке атап, есіне алды. Күлəнда мен Дəулетхан – үлкен перзенттері. Тұрсынбай – Ақшабайдың үлкен ұлы, ал Баттал (оны бəрі Кенжебек деп атайтын) мен Білəл – Шонайдың балалары.

	«Дəулетхан мен Тұрсынбайды сағындым. Күлəндам мен Батталымды сағындым» деп жырлайтын Иманжүсіп. Ол үшін бəрі де – туғандай. Басқаша болуы мүмкін емес. Өйткені олардың – тамыры бір.

	Олардың бір-біріне деген жақындығы, татулығы бір бəйтеректің тамырындай сезінуімен, бүгінгі заманның адамын ерекше таңғалдырады. Міне, біздің əулеттің өзара қарым-қатынасы осындай.

	Үлкен ағаларының Иманжүсіпке деген бауырмалдығы, оның талантына деген құрметі балалары мен келіндеріне да ауды. Ал Құтпан қария болса, баласы үшін қуғын-сүргін көрсе де, арына түскен, сүйегіне батқан жала мен қарғысты да шыдамдылықпен көтере білді. Өз қасіретінің айыпкерін кінəлап, оған жат мінез танытпады. Өйткені ол баласы Иманжүсіптің иығына тым жауапты міндет артылып, үлесіне қиын тағдыр бұйырғанын білді. Ол əлсіздер мен қорғансыз жандардың қорғаушысы болды. Мұны одан басқа кім істемек? Оған сын сəтте бауырлары қол ұшын берді.

	Иманжүсіп опат болған соң, арада көп жыл өткенде Шонайдың баласы Білəл Құдайдың назарынан ұмыт қалған Таштөбе қышлағына барып, Иманжүсіптің балаларын туған елге алып қайтады. Сөйтіп олар да бір кезде қуғындаудан бой тасалап келген аталары Құтпан сияқты Ертістің жағасындағы Павлодарға келіп қоныстанады. Соғыстан кейін Нұрханды тауып алады. Ол Баянауылда жұмыс жасайды. Ақшабайдың балалары да табылады. Ақылбек бауырларымен бірге Қарағанды облысының Макинкийінен көшіп келеді. Апа-қарындастары

	– Күлжазира, Күлжəмила, Күлқадиша, Үлбибі, Күлзағипа Павлодарда тұрады.

	Əулеттің ежелгі қонысы Қарасуда Шонайдың үлкен баласы

	– Думан қалды. Ол ауру болғандықтан, туыстардың көшіріп алайық дегеніне көнбеді. Əкенің жатқан зиратына да қарап, қамқор болатын кісі керек.

	Ұясынан балапандарын шашыратып жіберген дауыл басылған. Бір-бірімен септесіп, өмірді қайта бастау қажет.

	Евгений Евтушенко өзінің бір сөзінде жануарлардың өмірінен бір мысал келтірген еді. Осы əңгіме мені қатты тебіренткен. Пингвиндер қатты суықта топтанып, балаларын қоршап тұрып жылытады екен. Мен белгілі ақынның сөзін тындап тұрып, ағайынды Құтпановтардың өмірін есіме алдым. Олар да пингвиндер секілді бір жерге жиналып, бір-біріне қамқор болды. Əлсіздерін аяқтандыруға көмектесті.

	Менің əкем үйленген кезде жас келіншегін өзінің үлкен ағасы Сейітханның үйіне түсірген. Оның əйелі Сəнімкүл менің анамды өзінің қызындай жақсы көрді. Қазизаның шашы ұзын болатын. Бұрымы өкшесіне дейін жететін. Сəнімкүл соны өріп беретін. Көйлек те тігіп беретін. Əкем ауырып, бірнеше жыл ауруханада жатып қалған кезінде мамам бес баламен жалғыз қалды. Ең үлкені жеті жаста еді. Ақшабайдың баласы Ақылбек бізді өзіне көшіріп алды. Біз оның үйінде бірнеше қыс тұрдық.

	Ақылбектің үйі Шерубай – Нұра өзенінің жағасында болатын. Осында өткен жылдарым менің көңілімде əрдайым жылылық шуағын құяды. Біз барлық көрген қиыншылығымызды, қайғы-мұңымызды ұмытқандай болдық. Ақылбектің балалары Сəуле мен Əмірмен бірге күнұзақ табиғат аясында ойнайтынбыз. Құмнан қала салып, суға шомылып, жасыл шөптің үстінде аунап, ойнақ саламыз.

	Осындай туыстық сезім, қарым-қатынас біздің бүгінгі өмірімізде əлсіреп бара жатқандай. Тіпті Құтпаның үш баласынан тараған немерелері бірін-бірі танымайды. Туыс жандардың осындайын менің атам білсе тым ауыр болар еді-ау.

	Бəрі осыдан жүз жыл бұрын оны айдап алып кеткен жолдан басталды. Тағдырдың мұнысы да қызық. Осыдан жəне басқа бақытсыздықтардан кейін балаларының бəрі жер бетінде тарыдай шашылып қалған. Бұл əулетке XX ғасыр қасірет əкелген. Олар өздерінің аттарын да, қайдан шыққандарын да ұмытты. Əркім жеке дара тірі қалуға тырысты. Əулеттің өткені, дəулетті болғаны құтқара алмады. Тіпті атақты атамыздың атына да енжар, салқын қарады. Атай қалса, ертоқымын бауырына алып тулайтын болды. «Ол біз үшін не жақсылық жасапты?» дейді.

	«Ол үшін неге мақтануға тиіспіз? Не үшін іздейміз? Кімге керек?...»

	Олардың жүрегін сыздатып, жанын ауыртқан қаралаудың, өсек-аяңның беті қайтып, иықтан ауыр зіл түсуі үшін қаншама жыл күтуге мəжбүр болдық. Қаншама шыдамдылық керек еді. Олардың өңдеріне қан жүгіріп, бірін-бір іздеуге əрекеттену де оңай болмады. Олардың бəрін жинайтын, жүректерін жылытатындай ортақ үлкен үй қажет...

	Бізге бүгінде жылу жетпейді – жүректің жылуы керек. Бірімізді-біріміз тыңдай білетін төзім, терең сезінетін сезім керек. Біздердің туыстығымыз мынада – тамырымыз тым тереңге кеткен. Біз – бір ағаштың діңіміз. Бұл діңде батыр Иманжүсіптің бұтақтары өсіп тұр. Ол қазақтардың ағашы асқақтай өсіп, əр көктем сайын жасыл жапырақ жайып, гүлімен, жемісімен қуантсын деп көп еңбек сіңірді...





Он екінші əңгіме


	ДОСТЫҢ САТҚЫНДЫҒЫ



	Өткен ғасырдың атақты əншісі, музыка өнерінің аса білгірі саналатын Жүсіпбек Елебековтың айтуынша, «Қыз Жібек» операсындағы Бекежанның ариясы – Иманжүсіптің «Сармойын» əні екен. Онда жақын досы Шəріптің сатқындығы айтылады.

	Шəріп деген кім? Оған досын сатуға не жағдай итермелеген?

	Зейтін Ақышевтің «Шынардың бұтағы» романында оған мынадай мінездеме беріледі. Шəріп – адамдармен тез тіл табысып, етене араласып кететін, көңілді, өткір тілді, өз өміріне риза адам. Иманжүсіптің құрдасы. Медресе тауысқан. Ол Құранды ғана емес, Тауратты да жатқа біледі. Тақуа. Сонысына қарамастан ойын-сауықты ұнатады. Атбегі, аңшылыққа жаны құмар. Ол Шендек болысының старшинасы болған.

	Шəріп Иманжүсіппен тез-ақ тіл табысып, достасып кеткен-ді. Оның сеніміне кірген жақын серіктерінің бірі болды. Рахымжан Жəкібаев Шəріптің көптен жете алмай жүріп, қолы əзер жеткен бұл қызметін жанындай қорғаштайтынын білетін. Сол үшін де оған патшаға қарсы шыққан Иманжүсіпті ұстауды тапсырған-ды.

	Шəріп алдауға түсіп қалды. Бір жағынан – Иманжүсіпке берген анты бар, екінші жағынан – қызметін жоғалтып алғысы келмейді. Ол туралы ойлаудың өзі қорқынышты.

	Осылайша шерменде болған Шəріптен маза кетті. Ол қызметі үшін жақын туыстарын да, бар малын, тіпті өмір бойы жиған-терген дүниесін де сатып жіберуге дайын еді. Өйткені ол ен байлыққа енді ғана жетіп, қол салмақшы.

	Шəріп осы қызметті алу үшін 10 жыл «күресті». Қаншама малын қоралап айдады, пəре де берді. Енді жеттім-ау дегенде айрылып қалса... Құдай сақтасын, айта көрме!

	Осындай алмағайып сəтте не істеуге болады? Старшинаның əбден басы қатты. Досы үшін қызметінен айрылып қалмақшы ма? Ал егер уезд бастығының бұйрығын бұлжытпай орындайтын болса, онда адалдыққа берген антын қайтпек? Ант бұзар атанса – екі дүниеде де одан ауыр күнə жоқ...

	Шəріптің қандай шешім қабылдағаны туралы Иманжүсіптің осы əнінде айтылады:

	Жапалақ жарбаңдайды жар басында, Немене жоқтың күні бар қасында. Дос болып қас қылғаннан сақта, құдай, Қасқыр да қас қылмайды жолдасына.

	Ақыреттің қыл көпірінде тұрғандай қиын таңдаудың алдыңда тұрған Шəріп Иманжүсіпті үйіне қонаққа шақырады. Досының арам пиғылынан хабарсыз батыр қарусыз келіп, оның ауқымды киіз үйіне еркін жайғасады. Осы кезде ойламаған жерден мұздай қаруланған жандармдар үйге баса-көктей кіріп, батырдың қолын артына қайырып, байлап тастайды. Сол кезде ғана Иманжүсіп Шəріптің достықты сатып жібергенін біледі.

	Мұндай сатқындыққа қарсы атар оғы қайда? Жүрегіне суық қанжар қадалғандай. Қауқарсыздығына налыған өкініш батырдың өзгегін өртеді. Жиіркеніштен жүрегі айныды. Ендігі қалған жалғыз қаруы – өлеңі, əні еді. Иманжүсіптің тəніне патша кісені батқан жоқ, арсыз-имансыз, қоян жүрек, қуыс кеуде Шəріптің сатқындығынан жаны ауырған:

	Айдаумен тағдырдың кетіп барам, Көрмеген талай жерді араладым. Естекке қарсы адам табамын деп, Қайратты, қажырлыны жағаладым.

	Белгілі музыка зерттеуші, композитор Илья Жақанов Иманжүсіпті ұлы күйші, композитор Қүрманғазымен қатар қою керек деп жазған болатын. «Екеуі де – Құрманғазы да, Иманжүсіп те ар тазалығын өз тағдырларынан биік қоя білді» – дейді ол.

	«Сармойын» əні – еңсесі түсіп, боркемік болған адамның емес, қыран бүркіттей бостандықты, биікті аңсап, халқының келешегіне, оның азаттығына ұмтылған батырдың əні. «Сармойын» əні – бұл бостандық пен азаттықтың, адамдардың өзара кіршіксіз, пəк қарым-қатынас, сыйластығының гимні. Сондықтан да бұл əннің Брусиловскийдің операсындағы Бекежан ариясының негізі етіп алынуы тегін емес. Бекежан – батыр, белгілі тұлға, ол Қыз Жібекті өлердей жақсы көреді. Ал оның от сезімін, махаббатын қыз қалай қабылдайды, қыз оны сүйеді ме – бұл басқа мəселе. Бұл мəселе жігітті ойландырған емес. Тіпті ойлағысы да келмейді.

	Бекежанның ариясы – бұл өзіне-өзі сенгендік, айттым-бітті дегендік. Сондықтан ол үшін мəселе айқын: «Мен сені сүйемін. Сен – мендіксің. Əйтпесе күштеп аламын. Күш менде жетеді». Мұны оның қоғамға өз ұранын мойындатқысы келгені деп түсінуге болады.

	Осы бір тамаша ария арқылы біз Бекежанды жан-жақты танимыз: ол тек қара күштің иесі, тасыраңдаған əпербақан ғана емес, сондай-ақ ол сүйе білетін терең сезімнің де, кез келген ерлік əрекетке дайын батыр да. Ол бізге ұнайды. Сондықтан да махаббатта жолының болмағаны өкінішті-ақ.

	Сол үшін де, бəлкім, композитор өзінің «жағымсыз» кейіпкерінің образын жан-жақты ашу үшін Иманжүсіптің əнін пайдаланса керек. Əн мынадай шектеулі қысқа сюжетте айтылады: Бекежан Төлегенді өлтіреді. Ал Төлеген болса, сеніп жүрген досының арам ойынан мүлде хабарсыз...





Он үшінші əңгіме


	ШОҢАЙ ОРМАНЫ



	Қүрлеуіт қыпшақтың басқа бір бұтағы туралы да біраз сөз етсек артық болмас. Əйтпесе Иманжүсіп жасы елуге келгенше Дайрабайдың ұрпағы саналды. Тек Сыр бойынан оның қандас туыстары келген соң ғана күмəн сейілген. Олар бір заманда Тұрғанбайдың бір баласының жоғалып кеткені туралы оқиғаны айтып берген. Ағайынды үшеуінің ішінен жалғыз Иманжүсіп қана шақыруды қабыл алып, Қызылордаға көшіп барды.

	Александровка селосының тұрғыны Жармұхаметтің айтуынша, ол Құтпанның үш баласының ішінен Ақшабайды ғана көріпті. Ұзын бойлы, омырауын жапқан қалың сақалы бар, Ай сияқты аппақ шал екенін айтады ол. Жағы кең, жүзі сұстылау, баяу қимылдайтын, сөзді есеппен, мəнерлеп сөйлейтін адам болыпты. Ақшабайдың балалары – Тұрсынбай да, Дүйсенбек те, Ақылбек те əкесіне тартқан ұзын бойлы, ақ құба болыпты. Олар Шонайдың балаларымен тату болған. Бірге жүргенде ауылда өзгелерден ерекшеленіп көзге түседі екен. Бір ғана айырмашылығы – Шонайдың балаларының мінездері шатақтау, өткірлеу болған. «Думанды, үлкен ұлын, мен көрген емеспін. Ал басқа балаларын – Батталды, Білəлді, Сəдуақасты, Жолмұхамедті əлі күнге дейін ұмытқан жоқпын. Бəрі бірінен-бірі өткен көрікті жігіттер еді. Сəдуақас пен Жолмұхамед кейін соғыста қаза тапты. Батталдың баласы – Ақпан соғыстан кейін белгілі баспагер, баспаның директоры болды. Қайғылы қазаға ұшырарынан біраз уақыт бұрын (оны автокөлік қағып кетті) əйелімен бірге еңбек демалысында келіп кеткені есімде. Біздің үйде қонақта болды. Бізді өзінің ата қонысына алып барып, кімнің үйі қайда болғанын айтып, көрсеткен. Бауырларын сағынғанын айтып, қарттарын есіне алып, қамыққан.

	Оның атасы Шонай осы өңірге əйгілі болған сыйлы адам еді. Халық судьясы, айтулы ғалым, молда болған. Оның сондай-ақ емшілік қасиеті де бар еді. Айтушылардың сөздеріне сенсек, ол жылқыны бір көргеннен-ақ қандай аурумен ауыратынын айтады екен. Қарасудың көне көз қариялары мынадай бір оқиғаны айтып отыратын: Бір жолы ол жылқының маңдай терісін тіліп, кішкентай шыны құтышадағы ұнтақ дəріні сеуіпті. Сосын əлгі атты күннің көзіне шығармай, көлеңкеде ұстауға нұсқау беріпті.

	Шонайдың да, Ақшабайдың да бейіттері осы күнге дейін сақталған. Александровка селосынан көп қашық емес. Шағын орман шетінде жатыр. Жергілікті халық оны Шонаевтың орманы деп атайды.

	Білəл Шонаев жас жігіт кезінде революциялық қозғалыстарға қатысқан. Ол Сəкен Сейфуллиннің жақын серіктерінің бірі, «Жас қазақ» ұйымының мүшесі болды. Оргаңдарда қызмет істеді. Зауыттың директоры қызметін де атқарды.

	Ол өмір бойы өзінің жоғалған туыстарын іздеуін тоқтатқан жоқ. Олардың балаларын тауып, біріне-бірін алып барып табыстырып жүрді. Қысқасы, олардың бəрін байланыстыратын орталық буын болды. Иманжүсіп оны өте жақсы көретін. Қатты бауыр басып кеткен-ді. Кейін Иманжүсіп Сыр бойына көшіп кеткенде де осы Білəл оны артынан бірнеше мəрте іздеп барған. Білəл Баянауылда қайтыс болды. Оның қызы Бағдат əлі сонда тұрады».

	Нармұхамет ақсақал ұзақ уақыт үнсіз қалды. Əңгімесін тауысқан, жастығын жөндеп, қисайып жатып қалғып кетті. Ал мен болсам, тағы да өткенге саяхат жасап, ойға баттым.

	Тағдыр теперішін аяусыз тартқан бір əулет бір сəтте-ақ қасқырға таланғандай күй кешкен. Өмір бойы шеті сетінемеген үлкен отбасының шаңырағы ортасына түсіп, жандарын жел қуған қаңбақтай жан-жаққа шашыратып жіберген. Ақмола өңіріндегі Александровка селосында тұратын Құтпановтарды бəрі де қүрлеуіт қыпшақ деп ойлайтын. Ағалары Шонай мен Ақшабай өздерінің рулық тегіне тартып үқсайтын еді. Дайрабайдың ұрпағы саналатын. Дайрабай – Құтпанды бала қылып асырап алған екен. Шын аты – Баймырза Тұрғанбаев. Ал барлық тарихи, архивтік құжаттарда Иманжүсіп те жəне оның бауырлары да Құтпанов болып жазылып кеткен. Бұл əрі трагедия, əрі Құтпановтар отбасының бақыты. Иманжүсіп жалғыз барған, араларында ыдырау болды деген сөз жалған. Менің ойымша, бұл отбасы мүшелерінің ортақ шешімі. Мұндай қадамның дұрыстығын мен кейін ұқтым. Астанада өткен Иманжүсіпті еске алуға арналған кеште сахнаға шыққан ақмолалық қарттар мен қызылордалық делегация мүшелерінің көздеріне жас алып, табысуы менің көзімді шындыққа анық жеткізгендей болды. Оларды Құтпановтар табыстырды. Ақсақалдар көз жастарына ерік беріп тұрып, оларға қиын-қыстау кезде осындай ақылды шешім қабылдағаны үшін өздерінің алғыстарын жаудырды. Жан тебіренісін Александровка селосында тұратын Дайрабайдың тікелей ұрпағы Хамит Нұртазин өзі шығарған өлеңмен жеткізді. Кейін өзі де таңғалып жатыр: «Бұрын мұндай өнерімнің барын байқамаппын» – дейді ол. Ертесіне қызылордалық өкілдер Александровка селосына барып, Құтпановтардың ата қонысында болды. Шонай мен Ақшабайдың зиратына құран оқып, Шонайдың орманын көрді.

	Қонақтар қоштасар сəтте өздерінің көп жылдардан кейін табылған туыстарын Сыр бойына шақырды. Дарияның жағасында алыстан қосылатын атақты Балабидің кесенесі ашылмақшы екен. Соған қатысуға шақырады. Сөйтіп өлгені тіріліп, өшкені қайта жанған меймандар елдеріне көңілдері өсіп қайтты.

	Ал Шонайдың орманы болса құстары сайрап, жел тербеп, əлі тұр жайқалып. Олар өткен өмірден талай-талай қызықты сыр айтады.

	Астанада өткен еске алу кешінен бір жылдан соң жазылған менің осы əңгімемді Шонай орманынан берілген алғашқы репортаж деуге болады.





Он төртінші əңгіме


	ИМАНЖҮСІПТІҢ ЖЕРЛЕСІ



	Бір жолы менің пəтерімде телефон шырылдады... «Қызым, мен Хайдар Арыстанбеков боламын. «Казахстанская правда» газетінен сенің Иманжүсіп туралы мақалаңды оқыдым. Иманжүсіптің есімі əлі де лайықты қастерленбей жатқаны үлкен қателік деп санаймын. Оның еліне, халқына сіңірген еңбегі аз емес. Марқұм Қаныш Имантайұлы Сəтбаев Иманжүсіптің əндерін кезінде жоғары бағалаған. Оны қазақ халқының классикалық музыкасы деп санаған. Мен де өз тарапымнан сенің игілікті ісіңе көмектесуге əзірмін» деді ол.

	Мен қатты толқыдым. Тіпті алғашқыда өз құлағыма сенбедім. Қалайша толқымассың? Бүкіл елге əйгілі адам, атақты ғалым, еліміздің ғылымы мен өндірісін ұйымдастырушысы, есімі егеменді Қазақстанның тарихына алтын əріптермен жазылған – Ұлттық Ғылым академиясының мүше-корреспонденті, профессор Хайдар Арыстанбековтың өзі телефон соғып тұр ғой! Бұл түс те емес, ертек те емес. Дəл осылай болады-ау деп мен тіпті ойламаған едім. Бірақ зерттеу жұмысын қолға алған 10 жыл ішінде бұл тақырыпқа енжар қараған ешкім болған жоқ. Бəрінің де Иманжүсіптің атына деген құрметін сезіндім.

	Менің библиографиялық тізімімде қаншама адамдардың аты-жөндері жазылған. Онда, атап айтқанда, ғылым мен өнердің аса білгір майталмандары: Жүсіпбек Елебеков, Мұхтар Əуезов, Əбділда Тəжібаев, Александр Затаевич, Ахмет Жұбанов, Ғабдол Сланов, Əуелбек Қоңыратбаев, Қасым Аманжолов, Əбіш Кекілбаев, тағы басқа көптеген адамдардың есімдері бар. Əсіресе заманымыздың атақты ғалымы, қоғам қайраткері, өнердің тілін терең түсініп, оны бағалай білген Қаныш Имантайұлы Сəтбаевтың Иманжүсіп əндерін жақсы көретіні мені ерекше тебіренткен болатын.

	Сонымен біз кездесетін болып келістік. Белгіленген күні менің бойымды тебіреніс билеп, салтанатпен пəтер есігінің қоңырауын бастым. Өкінішке орай, белгіленген уақыттан мен көп кешігіп келген едім. Сол үшін де қатты қысылдым.

	Мені қарсы алған кісі əкеме қатты ұқсайды екен. Оны Ақылбекке де, Ақпанға да, Сейітхан мен Білəлғада ұқсаттым. Бұған қатты таңдандым мен. Бəрінен де ол кісі менің атама

	– Иманжүсіпке қатты ұқсайды екен. Мен, шынында да, атамды дəл осылай деп елестететінмін көз алдыма.

	Хайдар Арыстанбекұлы – сексеннің сеңгіріндегі кісі екен. Бірақ бойында қуат-күші қайнап тұрған сергек адам. Ақылойы терең, өмірде болып жатқан құбылыстардан хабары мол, осындай асыл қасиеттерімен баурап алды мені ол. Менімен тең дəрежеде сөйлесті. Адамдармен ара қашықтықты ұстай біледі екен.

	Мен Хайдар Арыстанбекұлымен əңгімелесіп отырғанда қазақ əдебиетінің ақсақалдарының бірі Дмитрий Федорович Снегиннің айтқан бір сөзі есіме түсті. Бір жолы Дмитрий Федорович менімен кездескенде:

	«Сіз бен менің арамыздағы айырмашылық неде екенін білесіз бе? Сіздің басыңыздағы күйдің бəрі де – нені сезетініңіз де, өмірден не күтетіңіз де, айналамызда не болып жатқаны да – менің басымнан өткен. Мен мұның бəрін көргем, дəмін татып тұщынғанмын. Ал сізге мұның бəрін өз басыңыздан өткізуге тура келеді. Сондықтан да болар, бəлкім, мен өмірде, өзімнің ортамда болып жатқан құбылыстарға барынша сабырмен қарауға тырысамын. Асықпаймын, аптықпаймын. Ең бастысы, күйгелектенбеймін. Мен сіздің жағдайыңызды түсінемін.. Ал менің түйсігім сізге білінбейді. Жұмбақ».

	Хайда аға маған «Экономика» журналын беріп тұрып былай деді: «Бұл осыдан екі жыл бұрын шыққан (Мен журналдың мұқабасына қарадым. Сəуір айындағы нөмірі екен). Оқып шық. Мұнда менің мақалам басылған. Онда Иманжүсіп жөнінде жазғанмын».

	Мақаланың тақырыбы «Ол көп іс тындыратын еді». Автор өзінің атақты ғалым Сəтбаевпен бірге қызмет істегенін айтыпты. Хайдар Арыстанбекұлының мақаласындағы бір эпизод елең еткізді мені. Сол үзіндіні толық беріп отырмын. «Қай сенбі екені есімде жоқ, бірде мен академияға соқтым. Қаныш Имантайұлының көңіл-күйі жақсы екен. Ол кісі маған: «Сенің дауысыңды жақсы деп естимін. Иманжүсіптің əңдерін айтады екенсің», – деді. «Иə, айтамын. Бəрінің сөзін де білемін» – дедім мен. «Бір шумағын айтып берсең қайтеді» – деп өтінді ол кісі. Мен орташа дауыспен əннің бір шумағын орындадым.



	Жүруші ем Сарыарқаны қоныс етіп,

	Адасып, қиыр қонып, теріс кетіп.

	Күнде той, күнде думан, қайран елім, барады-ай,

	Ыстық иісі сана түтіп, елім-ай.

	Сарыарқа, қайран жерім-ай,

	Ит жүгіртіп, құс салған Айдын да шалқар көлім-ай.



	Қаныш Имантайұлы бұл əнді өзі де айтатынын жəне əннің сөзін түгел білетінін айтты. Ол Иманжүсіппен жерлес екенін де мақтаныш көретінін жеткізді».

	Кейіпкерім мен əкелген Иманжүсіп жайындағы материалдарды ақтарыстырып ұзақ қарады. Олардың ішінде сарғайған фотосуреттер де бар еді. Бір кезде ол ыңылдап əн салды. Мен үнсіз отырып, əннің əр сөзіне мəн бере тындадым. Шынымды айтсам, бұрын бұл əнді еш жерден естімеппін. Тіпті оның сөзі де маған таныс емес. Əкемнің апасы Күлəнда Иманжүсіп айдалып бара жатқан уақытта өзінің бірнеше əнін əйелі Зейнепке арнап шығарғанын айтқан болатын. Кезінде мен ол əндерін іздеп таба алмағанмын. Сүйікті жарына арнағаны жəне туған жерімен қоштасу кезінде шығарған сол əндерді тындап отырмын.

	Бұл – Иманжүсіптің əні! Өйткені онда батыр-əншінің шығармашылығына тəн терең философиялық ой тұжырымдау бар. Сосын туған елден жырақта, жалғыздықтың азабын тартқан мұңды жанның сағынышы келеді құлағыңа. Тіпті əннің сөзі бəрін тасқа басқандай айғақтап тұр: жағрафиялық атаулар да, əйелі үшін қанша мал бергені де, қырық қысырақ пен жүз түйе айдағанын да жасырмапты. Мені өлендегі сандық көрсеткіштері таң қалдырды. Шынында да дəл солай болғанын үйдегілер айтып отыратын. Бұл туралы маған Баянауылдан келген Əділханов ақсақал да əңгімелеген.

	Қарияның айтуынша, бұл əнді оның Балхаш жағасындағы туған ауылы Ақтоғайда бəрі де айтады екен. Əрбір үйде кез келген мереке-тойларда Иманжүсіптің əндері алдымен айтылатын болған. Бұл – Иманжүсіп «халық жауы» атанған отызыншы жылдары екен. Қарапайым адамдар батырдың əндері тиым салынған қара тізімге ілінгенін қайдан білсін. Олар батырдың əндерін айтуды тоқтатқан жоқ. Өйткені əн олардың бойларына қуат беріп, жан дүниелеріне шуақ құйды. Жүректеріне үміт сыйлап, сенім орнықтырды. Кез келген сəтте туған жерді абыроймен қорғауға дайын тұруға үндеді. Иманжүсіптің əнін тыңдаған көкірек көзі бар əрбір жан бір шындықты анық біледі: Отан деген сөзден қымбат ештеңе жоқ. Өмірдің мəні де, бақыттың кілті де – оның азаттығында, тəуелсіздігінде!

	Бүгінгі Қазақстанда Иманжүсіптің есімін мəңгі есте қалдыру жөнінде ауыз толтырып айтатындай іс-шаралар əлі атқарылған жоқ. Өкініштісі бұл емес. Жанымызға бататыны – ол туралы бар шындық бүркемеленіп, бұрмаланған. Тарих бəрін өз орнына қояды. Əділдік салтанат құрады əлі. Оған кəміл сенеміз. Өйткені қандай қиын заманда да Иманжүсіптің əндері халықтың жүрегінде сақталған. Ол мəңгі өмір сүреді!





Он бесінші əңгіме


	ЗЕЙНЕП ƏЖЕНІҢ БЕС ХАТЫ



	«Ақмола облысы мен уезінің қырғызы» Зейнеп Бұланбаева-Құтпанованың Барон фон Таубемен арадағы жазысқан хаттары Иманжүсіп өмірінің көп белгісіз тұстарына сəуле түсіргендей. Бұл хаттар Иманжүсіпті ұры, баукеспе-барымташы болған деген сияқты кезінде өрттей қаулаған өсек-аяң мен нақақтан жабылған негізсіз жаладан құтқаруға көмектеседі.

	Ішіне бармақ айналмайтын, біреудің абырой-беделін көре алмайтын қызғаншақ адамдар əр заманда да болған. Ондайлар біздің заманымызда да бар. Міне, сол адамдар Иманжүсіптің ортамызға қайта оралғанын қаламайды екен. Кезінде Мағжан Жұмабаев, Ахмет Байтұрсынұлы, Міржақыл Дулатов сияқты марқасқаларымыздың арамызға қайта оралуына қалай қарсы болса, Иманжүсіптің да ауызға алынғанын қаламайды. Біз əңгіме еткелі отырған хаттардың жазылуы 1898 жылдың 22 тамызы мен 1906 жылғы 14 желтоқсан аралығын қамтиды.

	Қарапайым қазақ əйелі мен қаһарлы да қатыгез Далалық генерал-губернатор 8 жыл бойы хат жазысқан. Бұған 276 парақтан тұратын архивтік құжат куə бола алады. Ол Қазақстан Республикасының Мемлекеттік архивінде, міне, бір ғасырға жуық уақыт сақталуда (қор 64, тізім 1, ™2114 іс, 122 бума).

	Бұл іс 1880 жылдан 1917 жылға дейін жұмыс істеген құпия болімде сақталған екен. Оның қызметі Қазақстандағы ұлт-азаттық қозғалысқа қарсы күреске бағытталды.

	1822 жылы Қазақстанда жаңа əкімшілік құрылым жүйесі енгізілді. Сөйтіп Ақмола мен Семей облыстарынан Далалық генерал-губернаторлық құрылды. Олар бұған дейін – бұдан бұрын таратылған Батыс-Сібір генерал-губернаторының құрамында болған. Бұлардан бөлек жаңа əкімшілік құрылымға Түркістан генерал-губернаторының құрамынан шыққан Жетісу өлкесі де енгізілді.

	1899 жылы Жетісу Түркістан генерал-губернаторының құрамына қайта берілді. Ал Ақмола облысы мынадай уездіктерге бөлінді: Омбы, Петропавловск, Көкшетау, Атбасар, Ақмола; Семей облысы – Қарқаралы, Павлодар, Семей, Өскемен, Зайсан; Жетісу 1896 жылы -Лепсі, Қапал, Верный, Қарақол, Пішпек, Жаркент уездіктеріне бөлінді. 1899 жылы Қазақстан аумағында барлығы 4 облыс болды. Олар: Орал, Торғай, Ақмола жəне Семей.

	Əкімшілік қүрылымының жиі-жиі өзгеріп тұруына байланысты іс-қатынас қағаздарында қателіктер мен түсініспеушіліктер көп кетіп жататын: бір қағаздарда болыстық деп бұрынғы атаулары кетіп жатса, басқаларында уездік немесе ояздық деп қате жазылып кетеді.

	Сонымен өзіміз сөз еткелі отырған іске қайта оралайық (ондағы орфографиялық қателері сақталды).

	Семіз папканың сыртында каллиграфиялық қолтаңбамен тасқа басқандай етіп жазылған мынадай жазулар бар: Далалық генерал-губернатор Кеңесінің ісі:

	1.Ақмола уезі мен болысының қазағы – Иман Юсуп Құтпановтың əйелі Зейнеп Құтпанованың рақымшылық сұрағаны туралы. Ол онда, Ақмола уезінің бастығы мен осы болыстық билеушінің күйеуіне қысым көрсетіп отырғанына шағымданған.

	2.Ақмола облыстық Əскери губернаторынан Иманжүсіпті, Шонай мен Ақшабай Құтпановтарды жəне Құтпан Дайрабаевты Өскемен уезіне əкімшілік жолмен 3 жылға жер аударуға жіберуін сұрағаны туралы.

	Папканың екінші титулдық парағында мынадай жазулар бар: «Қырғыз Зейнеп Құтпанованың Ақмола облысының Əскери губернаторымен уездік бастық пен болыстық билеушінің тарапынан оның күйеуіне көрсетіліп отырған қысым барына шағынып жəне оған рақымшылық жасауын сұрағаны туралы».

	Хат жазысуға мыналар қатысады: бір жағынан – Иманжүсіптің əйелі Зейнеп, ағасы Шонайдың əйелі – Ұрқия, Ақшабайдың екі əйелі – Күміс пен Мақыш, олардың қайынатасы Құтпан Дайрабаев, Құтпанның үлкен ұлы – Шонай.

	Екінші жақтан мыналар қатысады: Далалық генерал-губернатор барон Таубе, Далалық генерал-губернатор кеңсесінің меңгерушісі Лосевский, Əскери губернатор генерал-майор Рошков, Ақмола уезі бастығының міндетін уақытша атқарушы поручик Каменщиков, болыстық билеуші Рақымжан Жайықбаев.

	Істегі құпия бөлімнің елегінен өткен құжаттарды байыппен қарап шығып (бəрі түгел сақталмаған), мынадай қысқаша қорытынды жасауға болады:

	1895 жылы сайлау кезінде Рақымжан Жайықбаевпен болыстыққа таласқа түскен Иманжүсіптің каңдидатурасы үміткерлер тізімінен алынған екен. Оған себеп болған – жасының жетпегені (сайлау кезінде батырдың жасы 35-ке жаңа толган екен). Осыдан соң «жеңімпаз» болыстыққа жаңа сайланған Рақымжан Жайықбаев Иманжүсіптің астындағы атын күшпен тартып алмақшы болған.

	Қолында билік тұрған соң ол оған қарсы ашық соғыс жариялапты. Ол өзінің мақсатын жүзеге асыру үшін қолындағы əдіс-тəсіл, амалдарды барынша пайдаланған. Болыс Иманжүсіпті қаралап, жалған айыптар жинастырып, оған тұрғындарға қорқытып-бопсалап қол қойдырған.

	Зейнеп 1898 жылғы өзінің бірінші рақымшылық сұрап жазған хатында былай деп көрсетеді:

	«Келгендер Иманжүсіпті ұстап беруді талап етіп, мьхлтық атып, күш көрсетті. Ал батырдың ауылда жоғына көздері жеткен соң əйелдер мен кемпір-шалдарды жəне жас балаларды ұрып-соқты. Сөйтіп қолдарына іліккен қымбат дүние-мүліктер мен мініс аттарын тартып алып, өздерімен əкетті. Көрші ауылда қонақ болып жатқан Иманжүсіпті тұтқындап, аяқ-қолына кісен салып, алып кетті.

	Жайықбаевтың қорқытып-үркітуімен жалған айыптауға қол қойған адамдар өздерінің берген талап-арыздарынан бас тартып отыр. Ерейментаудың Қасқұлақ Елғондин деген қырғызы Ақмола уезінің Маркин деген қырғызын 11 жылқымды ұрладың деп айыптап отыр. Ал оған Жайықбаев ұрланған жылқыны Иманжүсіп Атбасарға айдатып жіберген деп көрсетесің деп үйретіпті.

	Бұл істі билер соты қарап, оған 6 ай абақтыға отырсын деп шешті.

	Сот процесіне не айыпталушы, не куə адамдар шақырылған жоқ. Билердің үкімі шыққан соң біз Ақмола облысының сотына шағым-арыз бердік. Ол арызымыз 3 айдан бері қаралмай жатыр.

	Билеуші мен уезд бастығынан қысым көргендіктен, сондай-ақ болыстықта жанашыр туыстары жоқтықтан Иманжүсіп 1897 жылдың қыркүйегінде Қарқары уезіне (3 киіз үй) көшуге рұхсат алған еді.

	3 қазанда менің күйеуімді өзіне алдырту үшін Жайықбаев Нұрпейіс Жаңатасовты бас қылып 3 жандармды жəне көмекшілікке тағы да 15 орысты қосып, ауылға жіберіпті. Олар түн ортасында ауылға келіп, адамдардың бəрін далаға айдап шығарып, бəрін ұрып-соқты. Бірнеше қырғыздарды өздерімен айдап алып кетті. Үлкен ағасы Ақшабайды қатты соққыға жықты, тісін сындырды. Бұл жөнінде дəрігерлердің қорытынды анықтамасы бар. Олар жылқымызды да тартып алды. Олармен тұтқындарды жеткіземіз деген. Бірақ кейін оларды да қайтармай қойды.

	Бұдан кейін уезд бастығы тағы да 209 бас жылқымызды тартып алды. Оларды Исмұхамед Нұралинге сақтауға берді. Құтпан Дайрабаев Сіздің, Жоғары мəртебелім, атыңызға заңсыз тартып алынған жылқыларды қайтарып бергізуді өтініп арыз жіберген еді. Бірақ осы кезде дейін жауап жоқ.

	1898 жылғы маусым айында Иманжүсіп үкімді алып, үйге келді. Сол түні артынан қарулы жасақ келіп, оны ұстап беруді талап етті. Иманжүсіп бой тасалады.

	Жасақ 5 сом ақша, халаттар мен жамылғы, тағы басқа заттар мен 7 жылқымызды күшпен тартып əкетті. Шалды таяққа жықты. Ол ауыр соққыдан оңала алмай, əлі жатыр».

	Зейнеп 1898 жылдың 11 тамызында жазған өзінің бірінші хатында Қарқаралы уезіне қоныс аударуға рүқсат сұраған жəне сонымен бірге дүние-мүлкі мен малын қайтаруды сұраған.

	Зейнеп Құтпанованың осы рақымшылық сүраған бірінші хаты бойынша Ақмола облысының генерал-губернаторына сұрау салынған.

	Ондағылар бұл сұрау-хаттарды уезд бастығына қарай асырып жіберген. Ақмола облысының əскери генерал-губернаторының сұрау-хатына Ақмола болыстық оязы Иманжүсіпті қарақшы-баукеспе деп қаралаған рапорт жібереді. Ол сондай-ақ Құтпановқа ешқандай күш-қысым көрсетілмегенін айтып, ақталады. Тіпті болыстық билеушінің «қарақшылардың апанына» жақындап баруға бата алмайтынын да қосып жіберген жауап 1898 жылы жазылған.

	1898 жылдың қарашасында Ақмола облысының əскери генерал-губернаторы Далалық генерал-губернатордың атына:

	«Уезд бастығы Иман Юсуп Құтпанов деген белгілі қарақшыны тұтқындау жөнінде өзінің міндетін атқаруда» деп мəлімдеме жазады.

	Істе Құтпан Дайрабаевтың 1898 жылдың 24 желтоқсанында рақымшылық сұрап жазған хаты да тігулі. Онда былай деп көрсетілген: «Менің балаларымның кінəсіз екенін осындағы қырғыздардың қай-сысынан сұрасаңыздар да растап, айтып береді. Үлкен балам 18 жыл бойы менен бөлек тұрады. Шонайдың енші алғанына 15 жыл болды. Менің жасым 91-ге келді, ал кемпірім Үміш – 70 жаста».

	Хаттың қысқаша мазмұны мынадай: Құтпан жоғары мəртебелі ұлықтан бір шенеунік жібертіп, ешқандай қаралмастан сотқа берілген істің ақ-қарасын анықтауын өтінген. Ал оған дейін балаларын қамаудап босатып, тартып алған малын қайтартуын сұрапты.

	Істе сондай-ақ Ақшабайдың əйелі – Күміс пен Шонайдың əйелі – Өркеннің де жеделхаты бар.

	Олар: «Мəртебелім, Сізге бүкіл уезд тұрғындарынан сұрасаңыз да олардың ешқандай айып-кінəсі жоқ екенін айтар еді. 5 айдан астам уақыт күйеулерімізді қамауда ұстап отыр. Жалынып, көз жасымызды төгіп отырып сұраймыз: біздің күйеулерімізді босатыңыз» – деп өтініш жіберген.

	Астында «Өтініш қабылданбасын» деп бүрыштама соғылыпты. 1899 жылғы 4 наурыз деп жылы, айы-күні көрсетілген. Зейнептің екінші хаты – 1899 жылғы 6 ақпанда жазылыпты.

	Ол Иманжүсіпті 1898 жылдың қарашасында тұтқындап, оған 12 фунттық кісен салып, жалғыз адамдық камераға отырғызып қойғанын жазады. Одан əрі Иманжүсіптің ауырып, лазаретте жатқанын жəне қазіргі уақытта камерада қайта отырғанын, ал оның ісінің облыстық сотта жатқанын баяндайды. Зейнеп былай деп жазады: «Менің күйеуіме нан мен судан басқа ештеңе алдыртпайды. Бұл оның денсаулығының нашарлауына əсер етуде. Мұндай күтімнен ол өліп кетуі мүмкін. Одан кісенін алып, жалпыға арналған камераға ауыстыруға бұйрық беруіңізді сұраймын».

	Тағы да: «Арызы қаралмасын» деген бұрыштама соғылған.

	Күні: 11 ақпан.

	Зейнеп Далалық генерал-губернаторының атына 1899 жылдың 8 наурызында өзінің үшінші хатын жазады.

	1.1897 жылы 6 айға абақтыда отыруға үкім кесілген еді, бірақ үкім бұзылғанды. Өйткені ұрлықты басқалар жасағаны анықталды.

	2.1897 жылғы желтоқсанның 11-нен 12-сіне қараған түні Александровка селосының шаруасы Иван Анаьевты тонады деген жаламен 3 айға абақтыға жабуға кесілген еді. Бірақ іс Ақмола облыстық сотына қайта қарауға жіберілді.

	3.Біздің иелігіміздегі жер орыстардың қоныстануы үшін күшпен тартып алынды. Менің күйеуім мен оның бауырлары Спасский болысына қарасты Қарғалы өзенінің бойындағы Аюлы шатқалынан жер бөлуін сұрап, Ақмола губернаторының атына арыз-хат жазған болатын. Рұхсат алынып, олар қыстауын салып, 1500 мая шөп шапты. Сөйтіп жаңа қыстаққа бар малдарын айдап барды. Қазан айында Шонай мен Ақшабайды абақтыға жаптырып, мені жəне басқа келіндерді ескі қоныс – Балтабайға көшіріп жіберді.

	4.Күйеуім мен оның бауырларын бұрын ақтап шығарған қылмыстары бойынша айыптап, басқа уезге күштеп жіберуде адамдар ашкөз қоғамнан өздерінің жекеменшік жерш, мал-мүлкін қорғаймын деп өздері қылмыскер, қарақшы атанады. Бізге, қырғыздарға мұндай күштеп, еріксіз көшіру жəне этаппен алып жүру жат нəрсе.

	Менің күйеуім Иманжүсіп Құтпанов ауқатты адам қатарында, оның жүздеген бас малы бүгінде шарасыз əйелдері мен жас балаларының, жалшыларының қолында отыр. Ал өзін түрмеге жауып тастады. Енді оны аш-жалаңаш, ақшасыз жаңа жерге алып барады. Онымен бірге барғандардың да ішерге – тамағы, киерге киімдері жоқ. Олар қалай өмір сүрмек. Олардың көшін басқаратын кім бар? Оның үстіне бауырлары мен əйелдері көне ме бұған?

	Қырғыздардың салтында егер отағасы ұзақ уақыт бір жаққа немесе жер аударылып кеткен болса, оның əйеліне басқа туыстарымен немесе төркініне көшем десе де, тіпті басқа елге барып тұрамын десе де рұхсат етіледі. Тіпті ерінің қайтып келмейтініне көзі жетсе, басқа күйеуге шығамын десе де еркі. Мұндайда ол мал-мүлкін өзімен алып кете алады.

	Осы жағдайдың бəрі о баста ойластырылып, ақылмен шешілгенде басқаша болар еді. Жоғарғы өкімет-мемлекеттік кеңестің 1898 жылы бекіткен Ереженің 17 бабына сəйкес атқарылмады. Сондықтан қылмыс көбейді: абақтылар толды, қаншама адам этаппен каторгіге айдалды. Ал біз сияқты əйелдер мен қарт адамдар, жас балалар жандаралдардың таяғын жеп, тепкісін көруде. Ата қонысынан айрылған, бөтен жерге еріксіз көшірілгендердің көрген күні осындай.

	Заң мен жасаған қорытындының əділдігі жөнінде. Былайша айтқанда, облыстарды басқару туралы Ереженің 38 бабының талабы бойынша уезд бастықтарына қоныс аударушыларды қамауға алу құқы берілген. Бірақ мынаны ескеру керек: олар бұл құқты ерекше жағдайда ғана пайдалана алады. Сондықтан ол менің күйеуіме мұны заңсыз қолданып отыр. Дəлелі болмаса да біреулердің өсегіне, жаласына сеніп қалған. Бұл қасақана ұйымдастырылған əрекет. Уезд бастығы кек алу үшін жасап отыр мұны. Менің күйеуім мал ұрлады деп айып тағылып, сотты болып отыр. Мұндай айып қырғыздарға бұрын да талай тағылған. Қылмысы дəлелденсе, айып төлеп қүтылатын...

	Қырғыздар туралы, жалпы Ресейдегі бодан халықтар туралы Заң актілеріне сүйене отырып, біз 819 бапты таптық. Онда ерекше жағдайларда ғана айыпталушыны күзетпен ұстап, түрмеге жабуға рұхсат етіледі екен. Ал ұсақ-түйек, арзымайтын іс-əрекеттерге ешқандай айыптау амалдары қаралмаған. Менің күйеуім де ешқандай қылмыс жасаған жоқ. Ол – кінəсіз. Ол дұшпандарының көрсетуімен, домалақ арызымен тұтқынға алынды. Оны бұрынғы қоғамдағы ортасынан аластау мақсатында істелінген əрекет бұл».

	Бұдан əрі Зейнеп өзінің хатында Иманжүсіпті этап тəртібімен жер аударуды жəне оның бостандықтагы отбасымен, кəрі əкесімен туыстарымен, балаларымен, малымен бірге болуын сұрапты.

	Мұндай шешім арқылы қазынаның пайдасын ғана ойлап қоймай, адамдардың игілігі үшін де үлкен қызмет атқаратын боласыздар. Бақытсыз көшпелі халықтың тұрмысының ақсамауына, олардың шаңырақтарының ортасына түспеуіне ықпал етесіздер. Өйткені олар жаңа жерге барғанда өздерінің дүниесімен, төрт түлік малымен барады. Ешкімге салмақ салмайды. Сөйтіп жаңа ортаға тез үйренісіп, сіңісіп кетеді. Ең бастысы, бейбіт өмір орнайды. Мұндай жағдайда ешкім де артық шығынға батпайды жəне заңға қайшы əрекеттерге де жол берілмейді.

	Сіздің мұндай қайырымды ісіңіз ұмытылмайды. Ол мыңдаған қайғылы-шерлі болған адамдардың Жаратқанға жалбарынған сөздерімен, оқыған намазы мен құраны арқылы Сіздің атыңыз Құдайдың да құлағына жетеді.

	Жоғары мəртебелім!

	Сіз, тағдырдың біздерге жіберген жарылқаушысы ретінде, біздің Əкеміз жəне Ұлы Жарылқаушымыз əрі Билеуші Императорымыздың алдына барып, біз сияқты мүңды да бейшара ұсақ пенделердің тағдыры жайлы айтуға мүмкіндігіңіз бар. Егер менің отағам жайлы осы өтініш-арызымды Императордың алдына рақымшылық берілуін сұрап мəселе қоя алсаңыз, онда менің арманым жоқ.

	Зейнеп Бұланбаева – Құтпанова. 17 мамыр, 1819 жыл».

	Бұдан кейінгі құжаттардан байқағанымыздай, бұл арызхат қаралмаған. Сөйтіп күйеулері этап тəртібімен жөнелтіліп, əйелдері үйінде қалған.

	Айдауда Құтпан шал ауырып, балалары əкесін туған жерге жеткізуге əрекеттенеді.

	1900 жылдың 8 наурызында Далалық генерал-губернатордың канцеляриясына Ақмола облысынан Шонай Құтпановтан əкесін елге жеткізуге 3 айға демалыс беруге өтінген арыз-хат түседі:

	«Мен екі бауырым жəне 93 жастағы əкеммен бірге Семей облысы, Өскемен уезі, Тарғын болыстығына 1899 жылы жер аударылдық.

	Біздің қандай ауыр күнəміз барын мен білмеймін. Бірақ менің бауырларымның ішінен Иманжүсіп Құтпанов халықтың сұранысымен болыстыққа түскенін жасырмаймын. Осы əрекеті үшін ол əмірші Жайықбаевтың тарапынан өзіне жау тауып алды. Ізімізге түсіп алған ол ақыры бізді жер аудартып тынды. Мен де жəне бауырларым да мұндай қиындық пен азапқа көніп, шыдар едік-ау, бірақ 93 жастағы əкеміз Құтпан Дайрабаевқа бұл қасірет ауыр тиді. Жарық өмірі сөнуге айналған қарт адамға туған жерден топырақ бұйырса екен. Елдегідей дұрыс күтімі, жағдайы жоқ ол күннен күнге шөгіп, жанарының нұры сөніп барады. Жоғарғы мəртебелім, Сіз əкемізді жасы ұлғайған адам ретінде жер аударудан құтқарып, оны үйге қайтаруға рақымшылық жасауға пəрмен бермес пе екенсіз» деп жазылған.

	Далалық генерал-губернатор барон фон Таубе Ақмола генерал-губернаторының атына мынадай қатынас хат жібереді:

	«Шонай Құтпановқа Ақмола облысына əкесін жеткізуге жəне еліндегі шаруашылығын реттеуге 3 айлық мерзімге демалыс берілсін. Сонымен бірге Құтпановтың жаза мерзімін өтеу орнына уақытылы қайтарылуын бақылауға алуыңызды сұраймын».

	Істе Құтпан Дайрабаевтың денсаулығын кəуландыратын медициналық анықтама да бар. Оны толық келтірейік:

	«Куəлік.

	Біз 1890 жылдың 13 сəуірі күні Оскемен қаласының уездік бастығының шақыруымен басқармада Ақмола облысы мен уезінің қырғызы Құтпан Дайрабаевты қарап, мынаны анықтадық: Құтпан жасы ұлғайған қарт адам болғандықтан кəрі адамдарға тəн аурулармен ауырады. Еттен түскен – арық, омыртқа сүйектерінің қисайғаны байқалады. Бұл жұлын байланысының əлсіреуінен болған. Көз жанарының нүры тайған, өкпесі қабынған, дене буындарының əлсіреуінен жүруден, қимылдаудан қалған. Өмірлік белсенділік бездерінің төмендеп əлсіреуінен миында ауытқушылық нышаны бар.

	Өскемен уезінің 1 учаскелік дəрігері Тұраев. Өскемен уезінің 2 учаскелік дəрігері Жмирницкий.

	Кəуландыру кезінде хатшылық жүргізген Стриженков». Құтпанов əкесімен бірге ауылына келгенде мұндағы берекетсіз тұрмыс-тіршіліктің үстінен түседі. Бəрін талан-таражға салыпты. Ұрланған дүние-малды қайтаруға жасалған əрекеттен түк шықпады.

	Əйелдерінің өз беттерінше өмір сүре алмайтынына əбден көзі жеткен Шонай енді елде қалуға əрекет жасайды.

	1900 жылдың 26 маусымында барон фон Таубенің атына Құтпановтардың əйелдері: Шонайдың əйелі – Өркеннің, Иманжүсіптің əйелі – Зейнеп жəне Ақшабайдың екі əйелі – Күміс пен Мақыштан өтініш-арыз түседі.

	Олардың хаты генерал-губернатордың қайырымдылығы мен рақымшылығына алғыс айтудан басталады. «Біз осы қайырымды шешіміңіздің арқасында сəл де болса иығымыздан бір ауыр жүк түскендей жеңілдеп қалдық. Енді біз тататын тұз-дəмі таусылып, көрер күні сөнген атамыз Құтпан Дайрабаевты туған жерінде өз қолымызбен, көз жасымызбен қайғысын жуып, күтіп сақтап аламыз».

	Бақытсыз əйелдер одан əрі күйеулерінің жоқтығынан дүние-мүліктерінің бəрінен, малдарынан айрылғанын жазады. «Кезінде шөп шаба алмадық. Мал талан-таражға түсті. Тұрмысымыз ауырлап кетті. Өткен жылы біз 200 рубль пай төлегенбіз. Биыл 74 рубль.

	Жоғары мəртебелім! Біздің көз жасымызды, жас балаларымыздың көз жасын ескеріп, ауыр тұрмыстық жағдайымызды түсініп, Құтпановтардың үшеуінің біреуін бізбен бірге қалуға əмір беруіңізді сұраймыз. Бізге қорғаушы-сүйеуші, асыраушы беріңіз! Шонай жер аударылды. Бірақ оны халық судьясы деген лауазымынан ешкім айырган жоқ.

	Үш қылмыстық əрекет үшін екі қүрбандық та жетеді ғой. Жазықсыз айып тағылған біздің жанүямыздан – екі бауырымыз жат жерде өлместің күнін кешуде.

	Жоғары мəртебелім, ағайындылардың біреуін қайтартыңыз. Ол тұрмысы ауырлаған əулеттің қожыраған шаруасын көтерсін, бізге сүйеу, жас балаларға қамқор болсын. Мемлекет жерін пайдаланғаны үшін қазынаға салық төлеуішлердің киіз үйлері бүтін болса, екі жаққа да пайдалы бұл».

	Зейнептің басқа əйелдермен қосылып жазған бесінші хаты да шенеуніктердің тас жүрегін жібіте алмады. Ол істе «Арыз қаралмасын» деген бұрыштамасымен тігулі жатыр.

	Сөйтіп олар жас балаларымен жəне өлмелі шалмен бірге тағы да тағдыр тауқыметін тартып, өздерімен-өздері қалды. Күйеулері қайтып оралғанша əлі бес жыл уақыт бар еді... Ал оған дейін Зейнеп күйеуі мен оның бауырларын қалай да құтқарып қалу үшін жалықпай жазған хаттар жайлы əңгіме ете тұрайық. Ол хаттарда қаншама жан ауыртатын сөздер, қайғы-қасірет кешкен жандардың жанайқайы бар. Қарапайым ауыл əйелінің бұл жанкештілігі сегіз жылға созылды. Сегіз жыл бойы ол алып күштің иесі, батыр, халық арасында «датқа» яғни «көсем» атанып кеткен күйеуі Иманжүсіпті жанталаса құтқармақ болып азаптанды. Осындай қасиеттердің иесін нəзік, əлсіз жаратылған əйел баласы арашалауға, қорғауға мəжбүр. Генерал-губернатордың жəне министрдің алдында именген жоқ. Əскери генерал-губернатор кеңсесінің өзін хат, жедел хаттарымен көміп тастады.

	Иманжүсіп бостандыққа тез-ақ босанып шығар еді. Бірақ оның қайта оралуын қаламаған іштар адамдардың оны қаралаған хаттары, арыз-шағымдар мен рапорттар Далалық генерал-губернатордың кеңсесіне бірінен соң бірі тоқтаусыз келіп түсіп жатты. Бұл істің оң шешілуіне бөгет болды.

	Ақмола облысының əскери губернаторы өзінің 1901 жылғы 11 қаңтарда Далалық генерал-губернаторының атына жолдаған мəлімдемесінде еліне қайтып келген Шонай бүкіл уезд бен болыстықты дүрліктіріп, алдында тізе бүктірді деп, өзінің ойынан шығарған өтірік мəліметтің қара бояуын одан сайын қалыңдатып жібереді.

	Қолымыздағы құжаттарға жүгінейік:

	«Құтпановтардан мал өндіру мəселесін шешу аса қиын болып тұр. Əулет мүшелері мал беруден жалтарып, барынша қарсылық көрсетуде. Малдары есепсіз көп болса да өз еріктерімен салым да төлегілері келмейді. Ақыры бұл жанүя Нүрпейіс Сүрғытов, Айнароқов, тағы басқа да бұрынғы ауыз жаласқан үзеңгілестерінің қанатының астына алынды. Еңді олар бұл отбасы мүшелерін ешкімге басындырмайды. Өйткені олар Құтпановтардың қайта келетініне сеніп, үміт артады. Сөйтіп бұрынғыша дəулетті өмір басталады деп ауыл адамдарын қорқытып-үркітіп, араға іріткі салып тұр.

	Жоғарыдағы мəлеметтерді баяндай отырып, Сізден, Жоғары мəртебелім, Шонай Құтпановтың Ақмола уезінде болуына тиым салуыңызды сұрауды өзіме мəртебе санаймын».

	Əрине, дəл осы мазмұндағы рапорттан кейін басшылық тарапынан: «Жол берілмесін» деген бір ғана шешім болуға тиіс. Уезд бастығының рапортына байланысты Далалық генерал-губернаторының шешімі: «Əйеліне күйеуімен бірге болуға рұқсат етілсін. Сондықтан Шонай Құтпанов отбасымен бірге жіберілсін» деу ақылға қонымды еді.

	Осыдан кейін уезд басшыларының көңіл-күйін аңғару қиын болмас. Өкінішке орай, олардың бұл қуаныштары ұзаққа бармады. Шонай Құтпанов өзінің айдаудағы жазасын өтеу мерзімін этаппен əкелген кезден емес, алғашқы тұтқындалған күннен бастап есептелсін деп жоғары жаққа арыз-хат жібереді. Демек 1902 жылғы ақпан айындағы Жоғарғы Манифестің 27 бабының талабы бойынша Құтпановтар амнистияға ілініп, бостандыққа шығуға тиіс.

	Бірақ оның орыңдалуы əдейі кешіктірілді. Ал генерал-губернатордың бұл «нұсқауын орындауды кешіктіргендердің бəріне де жазалау шарасын қолданып, олардан ақшалай айып өндірілсін» деген талабына жауап ретінде кеңсе меңгерушісі 1902 жылдың 13 тамызында мынадай құжат əзірлейді: «Бұл белгіленген жаза Құтпановтарды түзей алмады. Ол мүнан ешқандай қорытынды шығарған жоқ. Осыған байланысты Ақмола облысының əскери генерал-губернаторының жасаған қорытындысына сəйкес Шонай мен Иманжүсіп Құтпановтардың қайтып келуі жергілікті халықтың тыныштығын сақтау үшін дұрыс болмаған болар еді деп ойлаймыз. Сіз Ішкі істер министрінің алдына қоғамға зиянды іс-əрекеттері үшін Иманжүсіпті ғана емес, сонымен бірге Шонай Қүтпановты да Якут облысына əрқайсын 3 жыл мерзімнен айдауға жіберуін сұрап мəселе қоя алмас па екенсіз».

	Тоқтап тұрыңыз, сонда шын кінəлілерді не істейміз? Шешім-өкімді орындамаған шенеуніктерді не істейміз? Заң талабы бойынша мұндай өкімді орындамай, оның мерзімін бір аптаға, екі аптаға, бір айға жəне үш айға дейін кешіктіргендерден тиісті мөлшерде жалақыларынан кесіп, айыппұл өндіріледі екен. Ал егер өкімнің орындалу мерзімі одан да ұзақ уақытқа кешіктірілген жағдайда – қызметінен алуға дейін шара. Біздің жағдайымызда өкімнің орындалуы алты ай мерзімге кешіктірілген. Несі бар, енді бұл мəселені басынан қайта бастап анықтайық. Далалық генерал-губернатордың канцеляриясы құзырлы екен.

	Далалық генерал-губернаторының канцеляриясына 1903 жылдың 3 қаңтарында мынадай мазмұнда мəлімдеме түседі:

	«Жоғарыда аттары аталған қырғыздар – Шонай мен Иманжүсіп 3 жылдық айдау мерзімін өткізетін жерде – Жетісу облысындағы Қапал уезінде қалады. 1902 жылдың 12 желтоқсанында олар этаппен сонда жеткізілді». Құдайым-ау, не үшін? Қандай негізге сүйеніп жасап отыр мұны?

	Иə, іздеген ондай негізді де табады екен! Міне, ол канцелярия меңгерушісінің берген кеңесі арқылы оңай-ақ табыла кетті:

	«Қылмыстың алдын алу» жарғысы қосымшасының 1 бабының негізінде (2 ескерту).

	Қалай-қалай қиыстырады ə! Қылмыс болған жоқ, бірақ болуы мүмкін еді. Сондықтан оның алдын алу шарасы жедел жүзеге асырылды. Тек Якутияға айдатып жіберу қолдарынан келмей қалғаны болмаса, басқасының бəрі ойдағыдай ұйымдастырылды. Сөйтіп патша шенеуніктерінің имансыздығынан Құтпановтар бостандыққа шығуға үлгере алмады.

	Осыдан 10 ай өткен соң жаңа Манифест жарияланды. Демек, 1904 жылғы 11 қазаннан бастап Құтпановтар біржола бостандыққа шығарылуға тиіс еді. Тағы да кедергі кездесті: Ішкі істер министрінің ымырасыздығынан оларға Далалық өлкеде тұруға тиым салынды. Қайда барып тұрамыз десе де еріктері бар. Тек Ақмола болыстығында тұруға болмайды.

	1905 жылдың 14 сəуірінде жазықсыз көшпелі тұрмыс кешкен оларға Қапал уезінің Төменгі Қаратал болыстығына өтіп қоныстануға куəлік беріледі. Осы арада мен ұзақ жылдар бойы мазалаған бір жұмбақтың жауабын тапқандай болдым. Ол мынау еді: Құтпанды Ақмолаға əкелген болса, онда оның бейіті Жетісуда қайдан жатыр? Сөйтсем 1905 жылы Құтпановтар əулеті – əйелдері де, балалары да жəне əбден қартайған Құтпан да бар – түгел осында көшіп келіп, бəрі бірге тұрған екен. Балаларының қасына көшіп келген шал көп кешікпей қайтыс болады. Оны құдасы, атақты Иса қажының қатарына жерлейді. Оның үлкен қызы Гүлбарамды жастай баласы Иманжүсіпке айттырып, алып берген-ді.

	Бірақ туған жерге деген сағыныш маза бермеді. Ол өзінің бұрынғы қас-дұшпандары райларынан қайтып, өздерінің жасаған іс-əрекеттері үшін өкінетін болар деп үміттенді Иманжүсіп. Оның үстіне халқы мұның əнін де сағынып қалған шығар...

	Ақыры, 1906 жылғы 28 шілдеде Ақмола болысында билеушісі Рақымжан Жайықбаевтың (айтпақшы, осы əуре-сарсаңның бəрі Иманжүсіптің бəйгенің алдын бермей жүрген атын аламын деп соның ұйымдастыруымен болған) тікелей қатысуымен өткен 26 өкілетті өкілдің бірдей даусымен Құтпановтарды отбасыларымен бірге қабылдауға шешім шығарды.

	1906 жылғы 5 желтоқсанда Далалық генерал-губернатор Ақмола губернаторының атына: «Сіздің Жоғарғы құзырыңызға 1902 жылы əкімшілік тəртіппен Семей облысының Қапал уезіне 3 жыл мерзімге жер аударылған Ақмола уезі мен болыстығының қырғыздары Шонай жəне Иманжүсіп Құтпановтардың еліне қайтуына рұқсат берген өкімді хабарлап отырмын».

	Жəне 1906 жылғы 16 желтоқсандағы №2114 істің соңғы парағы туралы. Онда мынадай жазба бар: Ақмола уезі бастығының міндетін уақытша атқарушы-поручик Каменщиковке: «Далалық генерал-губернатордың канцеляриясы Сізден, Жоғары мəртебелім, Ақмола болыстығының қырғыздары Шонай мен Иман-Жүсіп Құтпановтарға, олардың өтініштері бойынша елдеріне қайтуға рұқсат бергенін жариялауыңызды сұрайды. Өкім Ақмола губернаторы арқылы жасалып отыр. Ережемен танысқаны туралы Құтпановтың тілхатын канцелярияға жеткізіңіз».

	Сонымен Қарасуға баратын жол ашылды. 1906-1907 жылдың қысын олар сонда, Жетісуда өткізді. Ал 1907 жылдың көктемінде туған елді бетке алып, жолға шықты. Арада бес жыл өткен соң Иманжүсіп өзінің ата-бабаларының мекені – Шиеліге қоныс аударады.

	Бұл кезде Жетісудан енді көшіп келген Ақшабай да онымен бірге кетпекші еді. Бірақ жолда оның 500 бас жылқысы қырылып, оның үстіне баласы шала туылып, əбігерге түсті. Мұны жаман ырымға балаған Ақшабай, шақшадай басы шарадай болып қатты састы. Сөйтіп кері қайтып, Шонайдың қасына оралды.

	Шонай мен Ақшабайдың бейіттері ата қонысы – Қарасу қыстағында. Жақсы сақталған. Астанадан жеті шақырымдай жерде. Оны Қарасудың тұрғыны, жаны жайсаң, жүрегі жаз адам Хамит Нұртазин аға қызғыштай қорғап, күтіп отыр. Біз кездескен кезде Хамит ағай маған былай деді: «Қызым, сен өзіңнің ата-бабаларыңның жеріне оралуың керек. Мұнда олардың зираттары жатыр. Олардың жаны қашан сендер өз ұяларыңа қайта оралғанға дейін тыныш жатпайды. Менің ақылымды тыңда, ал біз саған көмектесеміз. Біз – қарт адамдармыз. Иманжүсіп туралы біздің есімізде ғана сақталған. Ертең біз өлсек, бұл зираттың сенен басқа кімі бар? Олардың басына кім құран оқып тұрмақ?». Мен ақсақалдың сөзін, боталаған көзімнің жасын жұтып отырып тыңдадым. Ішімнен Пушкиннің таныс шумағын қайталадым:



	Два чувства дивно близко нам,

	В них обретает сердце пишу:

	Любовь отеческим гробам,

	Любовь к родному пепелищу.



	Иə, Иманжүсіп менің атақты атам. Оның Отанына деген махаббатында шек жоқ еді. Ол сол Отаны үшін ойланбастан жанын пида қылып, өмірін қиды. Ол еркіндік, азаттықты аңсаған арманына адал болды. Сөйтіп оған ежелгі Тараз жерінен топырақ бұйырды.

	Ал оның əкесі Жетісу даласының бір пұшпағында жерленген. Иманжүсіптің атасы көне Отырар жерінде, өзінің хандық ставкасына жақын жерде опат болған. Ал атамыздың бауыры

	– Басықара болса, Оңтүстік Қазақстан облысының Созақ ауданында, бүгінде өзінің атымен аталатын таудың асуында жерлерген. Екі үлкен баласының бейіті – Павлодарда, Кенже баласы Нұрханға топырақ Жетісу жерінен бұйырды. Ол өмір бойы əкесін іздеумен өтті.

	Кім білсін, мүмкін менің ең басты парызым – кең байтақ еліміздің əр түкпірінде шашылып жатқан осы киелі бейіттердің басынан бір-бір уыс топырақтан жинап алып, туған жерді қимай қалып қойған атамның қос бауыры – Ақшабай мен Шонайдың бейіті жатқан жерге үйіп, қорым тұрғызсам, өтелер ме екен. Осы жерде қос терек мұнайып тұр.

	Əжем Зейнепті де мен ризашылықпен, сүйіспеншілікпен еске аламын. Арада жүз жыл өткен соң ғана мен оның асыл жары Иманжүсіптің ардақты атын қорғап жазған хаттарымен танысу бақытына ие болдым.

	Бес хат! Олар – адамды ажал құрсауынан құтқарып қалар бес шеңбер сияқты. Бұлттардың үстіндегі кеңестікте естілген дабылды бес белгі секілді. Халықты аштықтан құтқарған Иса пайғамбардың бес наны сияқты. Осынау қасиеті рух мəңгі жасай берсін, əумин!





	Оглавление

	«ДƏУРЕН СҮРДІМ БІР КЕЗДЕ ҚҰСТАЙ ҰШЫП»

	ИМАНЖҮСІП ҚҰТПАНҰЛЫ: ОТ ШАЛМАЙТЫН ШОҚ ГҮЛ

	ЕРЛІК ПЕН НАМЫС ЖЫРШЫСЫ

	Бірінші əңгіме

	Екінші əңгіме

	Үшінші əңгіме

	Төртінші əңгіме

	Бесінші əңгіме

	Алтыншы əңгіме

	Жетінші əңгіме

	Сегізінші əңгіме

	Тоғызыншы əңгіме

	Оныншы əңгіме

	Он бірінші əңгіме

	Он екінші əңгіме

	Он үшінші əңгіме

	Он төртінші əңгіме

	Он бесінші əңгіме





