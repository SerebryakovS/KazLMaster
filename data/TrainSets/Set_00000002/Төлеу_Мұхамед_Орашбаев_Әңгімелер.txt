ТАБЫСУ


	Үш әңгiме





ҚОЖАНИЯЗ


	Тағдыр соқпағы оларды қазықшының жұпыны баспанасында табыстырды.

	Ақан алқабына береке ерте ендi: тәрнек пен жәмшелерi қолмен қойғандай тұра қалды, жеген сайын түйнектер қаулап шығады. Диқан дарқаншылығы: еркiн жеп, еселеп жеп, қарқ болды да қалды. Қара жолақты сап-сары жәмшелер көздiң жауын алады, дәмдi-ақ, тiлдi үйiредi; етi қап-қалың – тұқымын қысып тастаған, тып-тығыз. Атабас түйнектерге ен салынған: арнайы кесiлiп, тұқымы алынады.

	Бұған сүйсiнген Ақан:

	– Қауын толыса пiстi – игертер емес, базарға шығарса да болады, – деп желпiне түстi. Ақанының ығын ала қолтығына жел бергендi ұнататын Айдан:

	– А-а, жарықтық-ай, жердiң күшi мен ердiң күшi тең келген ғой, қайтсiн, жеткiзген екен. Үш жылдық тыңайтқыш төгiлдi. Биыл кетпенiн де терең шаптың – жер қыртысын аударып тастадың. Қарығы әсем шықты: тiп-тiк, арна дерсiң. Көйлегiңнiң жауырны бiр терледi ғой. Ә-әй, кемi жоқ – дедi.

	Шал көңiлдендi. Шегiр көз ұшқындап, жан-жағынан өзiн қолдаушы күш iздедi: жас келiншегiнiң биязы үнi жанына жағып барады – жылылықты аңсай түстi.

	– Ағасы, – дедi Айдан. Ақан жалт қарады. Тұла бойымен құлаққа айналды. Кiрпiк те қаққан жоқ. – Арқыраған айғыр есектерiң бар. Жүк көтередi, балаңа дәптер пұл болсын – Тақта не Жыландыға шығып қайтсайшы. Жиырма шақырым ғой. Ешкiлерiңе өзiм-ақ қараймын. Елеусiн де бар.

	Айдан ұлын бетке ұстай қолқа салды. Ақан ұрты томпайып, бiр сәт қыймылсыз қалды. Ойланды. Шегiр көзiн Айданға қадап, шамалы үнсiз отырды. Кем-кемнен көзiне жылылық лебi тарқала бастады. Аузындағы нанын шалалау шайнады да, түйiле жұтып жiбердi. Кеңiрдектегi түйiнi жоғары-төмен бұлтыңдап зыр жүгiрдi.

	– Қапшықтар, арқан да дайын. Жәмшелердi Сарбала жұлып, қаптап бередi. Шайды ерте iшсең, өзiм Арқаштан өтiрiсiп саламын. – Айдан шалына күле қарады. Маржандай ап-ақ ұсақ тiстерi жарқ ете қалды. Ақан келiншегiне қадала қарады: көз қарашықтары ұштаса кеттi. Ақан мұртын сыйпалап, шоқша сақалын саумалады. Жүрегi шым ете қалды: бiр ыстық леп тұла бойын қуалап, миына шапты. Ақан қутың қақты: өкшесi жеңiлдеп, желпiне түстi. Көзi сығырайды. Айданға мейiрлене ықыласты назар салды, – Есектерiңдi өзiң жайғастыр. Ертелеу дем аларсың. Балдарға шаруаны тапсырамын.

	Арқаштан өткенше есектер қисаңдады: ауылдан ұзағысы жоқ, үйге бұрыла бередi; қайыс қамшы бiр-ер рет артқы тiрсектерiн жалап өткен соң, таныс жолға түсiп, мөлтеңдей бастады. Таң нұрына малынып, көкпен тiресе Шығыста Ызмұхширдың шомбал ескi қорғаны мұнартып тұр: Күннiң алтын сәулесi кем-кемнен көкжиектi аппақ нұрға бөлеп келе жатты. Ақан ескi қорғанға жалтақ-жалтақ қарап қойды. Ойына ерiксiз-ақ сол бiр кезең орала бердi...

	1932 жылдың зобалаңында ығысып, Ақандар осы қорғанның шығысына Қарапорсаң жерiне қоныс басып едi. Отырықшы түркмен шаруаларымен тез тiл табысқан-ды, аз жұқанамен келсе де, өрiс пен егiс керек болды да, Маякеткен көлiнiң шығысына ығысты, одан жылжып отырып, Қарақұмның нақ етегiне барып қоныс басты: жер де жақсы – боз, су да мол – тастөбеден құяды. Ақан мұртынан күлiп қойды.

	Ақан көлiктерiн орналастырып, бiр-ақ ес жиды: қапшықтарын атүстi көзден өткiздi де, қазықшының баспанасына көз салды, өзiн жiтi бақылап отырған бұйра сақалдыға тiгiле қарады. Қарулы, орта жасар, иықты еркек те Ақанды бақылап отыр екен, түрегелiп, қарсы жүрдi. Сәлем бердi. Ақан қолын созды. Мүйiзденiп қатып қалған алақаны жап-жалпақ екен: саусақтары темiр қысқыштай қап-қатты.

	– Амансың ба, iнiм, – деп Ақан тiл қатты. Көзiне қадала қарады: қой көз – қос жанары мөлдiреп, жалын шашып тұр екен. Өзiне икемдей тiл қатты. – Диқаншылық. Жыландыны көрiп қайтайын деп шығып едiм. Осы келген бетiм...

	– Ә-ә, жақсы болған. Жәмшенi шығарыпсыз. Жақсы, жақсы, Алла зият етсiн. Мен де диқанмын: жемiстiң иiсiнен кете алмай отырғаным кiндiгiмнен байланып.

	Ақан мерейлене қарады. Қожанияз қауыншының селдiр сақалына көз қыйығын жүгiрттi де, қапшыққа қарады.

	– Ауыр шығар. Иығыма демеп жiбер, – дедi.

	Қауын базарда Ақанның мерейi үстем келдi: Қожанияз саудаға жатық екен, қас қағым сәтте шаруаны жайғап тастады. Ақан бес жәмшенi тақымына басып қалды. Қонышынан селебесiн суыра берiп едi, Қожанияз шыр ете қалды.

	– А-ға, жәмшенi қанжармен кеспеңiз, обал-ды, болат пышақпен жару керек, – деп қынынан сүйек сапты сүйемдей үшкiр кездiктi жарқ еткiзiп суырып алды. Үш бұрышты жәмше тұқымы домаланып түстi.

	– Атаңа мың рахмет, мiне, кетпенi жеткен қауын – жұмақтың жемiсiне де әрi тұр дейдi. Кемiң жоқ. Жаратқанием қуат берсiн, аға! – Қожанияз жәмшенiң кеспесiн үнсiз дәмдеп шайнады. Ақан жiгiттiң шеберлiгiне таңдана отырып, жай жапсарды сұрады. – Шабаттың бойында тұрамын. Қызым бар, тұрмыста. Жалғызбын...

	Жәмше жеп болған соң, Қожанияз ас қайырды. Ақан ойын ортаға тастады.

	– Ауылға жүр, iнiм. Жақын, демде жетiп барамыз. Диқаншылығымызды көр.

	Қожанияз ойланды: мұртын сипады, бұйра сақалын қасыды, басындағы жатақбөрiктi iлгерi-кейiн жылжытты. Ақанға шаншыла қарады: қошқар тұмсық, сұйық сақалды, жұқа өңдi қапсағай денелi шағыр көз қауыншы тайсалмастан тiгiлiп отыр екен. Қапшықтарын жинап алыпты, үш жәмше иiрiлiп тұр. Ақан тiл қатты.

	– Мыналарды алып жүр. Немерелерiңе. Құтқанаңнан шай iшiп, жолға шығамыз.

	Қожанияз жанқалтасынан насыбай қабақты шығарды. Тығынын алды да, үңiрейген аузын Ақанға қарата ұсынды. Ақан басын шайқады. Қожанияз жалпақ алақанына мол шөкiм насыбай үйдi. Аузын кере ашып, тiл астына тастап жiбердi. Ақан көзi шалып қалды: қарулы тiстерi бүп-бүтiн, қаладай екен. «Қара күштiң қабысың-ау, – деп ойлады Ақан. – Алақаның қышып тұр ғой, жiгiтiм. Қалаға қамалып, алақандай жерге үңiлiп, дiңкең құрып жүрсе керек: Ызмұхширдың боз топырағында ойнақ салсаң, көп нәрсенi бiтiресiң әлi. Саған арнап, диқан бел де соқтырамын. Әбдiраман соғады. Күш сенен, демеу менен, Жер иесiн тапса жақсы...»

	Олар қара талдың астында құтырынып аққан Шабаттың ылай суына мерейлене қарап қойып, көк шайға қанып алды. Қожанияз кесiк құлақ, шолақ құйрық қара есекке қоржынын артты.

	Арқаштан бiр шоғыр қараны көрдi де, Айдан қалт тоқтап қалды: базаршысы екен – есектер де елге жеткенiне қуанысып, еселеп аңқырып жатыр. Ақан көңiлдi екен: даудырлап, хабарларын айтып жатыр. Қожанияз да қабаттаса келiп, Айданмен амандасты.

	– Iнi таптым, Қожанияз. «Талын көрiп, тоғайын таны» деген: Ызмұхшир жемiсiн көрдi де, топырағына жүгiнiп, қайта бердi. Қожекеңнiң өзi екен – Гүлжан қызымыз рұқсат еттi. Диқаншылығымызды көрмекшi. – Ақан жаңалығын жайып салды. Жуынып-шайынып шайға отырды. – Қара шай iшемiз.

	Қожанияз қара шайға алғаш үрке қараса да, тез бауыр басты: Айданның бабына келтiре құйған кеселерiн iздi-iзiне жедел босатып, нанды алақанына салып отырып жедi. Сарта жүгiнiп алған отырысынан айныған жоқ. «Дiнiңе берiк жансың-ау, шамасы, – деп ойлады Айдан. – тiгiлiп те қарамайды, бекзаттығы ғой. Өзiне сенiмдi: тағдыр желi айдап, несiбе терiп жүрген-дә.»

	Елеусiн шай үстiнде-ақ Қожаниязға жуыса түстi: нас қабақтың шашақты тығынына қызыға қарап, көп отырды. Насыбай атқан соң, Қожанияз сыртқа шықты. Елеусiн ердi: алғашқы көзқарастан-ақ ескi таныстардай ұғыса түскен екеу егiстiкке бет алды. Бас түйiстiрiп бара жатқан ұлына сүйсiнген Айдан Аллаға мiнәжат еттi. «Пейiлiңе берсiн, қуатым, адам жатырқамайды. Жақсыға жаттық жоқ – атаның iзiне ерсе, үйренерi бар. Иманжүздi екен. Болаттұяқ диқан ғой, Елеусiн iлесiп алыпты. Тiфә-тiфә. Өмiрлi бол, қуатым...»

	Олар егiстiкке ендеп сiңiп бара жатты.

	Қәтеп ауылы

	1998 барыс жылы, маусым-мамыр





ОРАЗМҰХАММЕД


	Айдан шындап қысылды: ұшып-қонып жүрген Бақтылы қалпақтай ұшты – кешке iңiр қараңғысы түсе құр сүлдерiн сүйретiп алқап жұмысынан дiңкелеп келгенде, үш жасар қызы соңғы демiн санап, сұлқ жатыр екен. Тек көкiрегiнде пысы бар: екi иығынан дем алады, көзiн тас қып жұмып алған, қусырылған қос танауы пыс-пыс етедi. Түскi шайға келгенiнде, басын көтере алмай жатқанын көрсе де, мойын бұруға шамасы бармады: уақыт есептеулi – бригадiр дiгiр қағып, зәрiн шашып тұрғаны көз алдына елестедi де: «Күн өткен шығар, суға көп шомылады. Кешке басына шекиде тартсам, ертең ойнап кетедi ғой» деп көңiлiн кеңге салған-ды. Бақтылының жатысы ана жүрегiн солқ еткiздi: өлiмдi көп көрген, талай перзентiн бауырына басып отырып көзкөреке жан тапсырғанына куә болған Айдан сең соққан балықтай теңселдi. «Шал-ау, қайдасың?! Мына қыз кетiп барады ғой» деп еңiреп жiбердi. Ақан тiс жармады, жанарын төмен алып, iркiлiп бiр шама отырды да, сыртқа шықты. Аспанға көз салды: жұлдыздар шыға бастаған екен, жымыңдасып тұр. «Қыз ендi өлмейдi. Осы сәттен аман қалды. Таң ата... Жаратқанның өзi сақтасын. Қолдан не келедi. – Торыға ой кештi де, Ақан ешкiлерiн саралап кеттi. Жiлiгi татитыны бар ма өзi. Пышақ малын табу да қиын қазiр: төлдеген жандықтың шыры жоқ. Ерте төл десек те әлi пiспедi – жылбысқы. Кәрiмбайда не бар екен...» Көршiнiң үйiне қарай бұрылды.

	Ақан кешкi шайдың үстiне дәл келдi: төрт көздерi түгел ас iшiп отыр екен, Кәрiмбайдан жоғары Оразмұхаммедтiң шалғайын баса орналасты. Кiшкентайлар жылысып, көршi бөлмеге шықты. Ақан дастарқанға ыңғайланды: наннан ауыз тиiп, кесенi алдына қойды; көз астынан көршiлерiнiң жүзiне назар тастап шықты. Кәрiмбайға жанарын қадады.

	– Пышаққа жарайтын нең бар? – дедi.

	Кәрiмбай аузына апара берген кесесiн қалт тоқтатып, Ақанға қадала қарады.

	– Жайшылық па?! – дедi.

	– Қыз ауырып... әлдеқалай дегенiм ғой.

	– Кiм? – дедi Бибi қалың қасының астынан дөңгелене бота көзi үрейлене сәуле шашып. – Ә-ә, не болды?

	– Бақтылы. Сары қыз.

	– Ы-ы... ә-ә... сол көзiме түспеген едi. Ауырып қалды ма? Ә-әй, пәлекет, дым пысық қой, көз тидi ме екен. Ауылға Құлман келiп пе едi, – деп Бибi жан-жағына қарады. – Қой, жоқ! Мен үйде болдым. Айдан жұмыста-ау...

	Тездетiп алдындағы кеселердi шайға толтырды да, аққұманды Кәрiмбайға ысырды.

	– Құя бер. Айданға барайын.

	Бибi бөлмеден шығып кеттi. Ер азаматтар үнсiз қалды: Оразмұхаммед те, Кәрiмбай да тұнжырап отыр. Ақан кесенi дөңгелентiп ойға берiлдi...

	Сол ретте Ызмұхширға Ақан Дiлауар арқылы тiкелеп тартып едi: қырқыншы жылдардағы аяқкөлiктiң денi есек – тақым артқан Сұржорға елге бағыт алғанын сезуден-ақ барын салды, талай тұқымдастарын сұйық ақ шаңына көмiп өте шықты. Сұржорғаның аяқ тастауын Ақан бiр ғасыр бұрын өткен Құлагердiң сiлтеуiнен кем көрген жоқ: ыңылдап ән ырғағына салды, сөзiн бiлмеген соң, тек ықылас болып шықты. Кенет Сұржорға аяқ алысынан жаңылысты: құлағын қайшылап, кiбiртiктеп, тоқтауға ниеттендi. Ақан жүрегi зiрк ете қалды: қорымға жақындаған екен, жалма-жан айналасына көзiн жүгiрттi; жанары қарсы маңдайында өзiне тiп-тiке келе жатқан қапсағай денелi, жоталы егде адамға түстi. Шылбырын артты, тақымын қысты. Сұржорға тұрған жерiнде қатып қалды. Ақан жедел үзеңгiден аяғын босатты да, ерден сыпырылып түстi: бас жiптi тастай салып, қос қолын соза алға ұмтылды. Жол үстiндегi жаяу да кең құшағын жайып келе жатыр екен – Оразмұхаммед.

	Ескi досы. Зейнептiң қара ойында қақпан құрып, қоңыр күздiң талай әсем түндерiн бiрге өткiзген досы: тiзе қоса жүрiп, Қарақұмның ор қояндарынан несiбелерiн бiрге терген досы. Жаңа ғана қаладағы қасапханасына барып, таба алмай, жұртын сипап қайтып едi – жол үстiнде ақсия күлiп тұр. Дидар ғайып деген осы-дағы.

	– Дүкенге соғамын – сен жоқсың, бүгiн де бiр түртiп өттiм – жабық. Ал, қайда жүрсiң? – Төс қағыстырып қауышқан соң, жай-жапсарды Ақан сұрай бастады. – Амансыңдар ма?

	Оразмұхаммед Ақаннан көзiн алмастан қадалып тұрған-ды – езуiне күлкi оралды.

	– Өзбегiмдi жоғалтып алдым де. Бармын, ауылдамын. Мал бағып жатырмын.

	Ақан таңдана қарады.

	– Қайда? Қалай бағып жатырсың? Қаланың етегiнде жайлау бар ма, таршылық емес пе?

	– Ептеп. Байлап шөп, жем беремiз.

	Ақан ойланып, сәл кiдiрдi де, Оразмұхаммедтiң иығына қарулы қолын салды.

	– Еп-септi қой. Таңдайыңа тартып отырғандары қалсын. Басқасын Ызмұхширға айда: Маякеткен көлiнде қамыс пен жоңырышқа шаш етектен, баспана жеткiлiктi.

	Оразмұхаммед жеңiл қоспен Ызмұхширға көшiп келдi: Ақан отырған үлкен үйдiң шығысынан есiк ашты, шеберхана iске түстi – ағаштан түйiн түйетiн шебер, әрi атайы аңшы Оразмұхаммед күнi-түнi тiзе бүкпестен iске кiрiстi. Диқаншылығы да тұра қалды. Жол үстiнде табысқан тағдырлас достар ертелi-кеш аяқ-табақ араласып жүрiп жатқан-ды.

	Оразмұхаммед шалғайын жиып, тұруға ықылас бiлдiрген: қылпылдап отырған Ақан да, Кәрiмбай да өре түрегелдi. Үлкен кiсiлер келгенде, иықтарына су кетiп, Айдан да, Бибi де Бақтылының бетiне үңiлiп отыр екен – кейiн серпiлiп, жол ашты. Оразмұхаммед қыздың қасына тақала отырды. Сұлқ жатқан қолын ұстады: шидей екен, саусақтарын сыртынан сипалап, сәл кiдiрдi де, тамырын қуалай бастады. Бөлменi өлi тыныштық иелеп алды: бәрi де Оразмұхаммед бетiне қадалып қалған – үнсiз, демдерiн iштерiнен алады. Оразмұхаммед Ақанға бұрылды.

	– Қазiр. Қызым қиналып қалыпты-ау, қазiр. Құман алып кел.

	Бибi ұшып тұрып, жез құман мен жез ләгендi дайындады.

	– Кәрiмбай, бәкiнi белбеуiңе жанып-жанып алып кел. Әйкелбай, баланың шашын жiбiт. – Тапсырыс сол сәтте орындалды. Оразмұхаммед Айданға қарады. – Күйген сары май бар ма?! Жылыт. Қанжылым болсын: сәл бататын жылылық керек. Әйкелбай, Бақтылының еңбегiндегi шашты сыпыр.

	Оразмұхаммед Бибiге қарады. – Балам, жұмыртқаның қарамындай бидай қамыр иле.

	Бақтылының еңбегi жылтырап шыға келдi. Бибi қамырды еңбекке дөңгеленте жамсырды. Төрт шиқасық сары май сол сәтте еңбекке сiңiп кеттi.

	– Әйкелбай, белбеуiңмен орап басын қыс, – дедi Оразмұхаммед. Тапсырма лезде орындалды. – Бастың төрт тарапынан жұдырығыңмен әсте соқ. Ә-ә, болады. Белбеудi жiберiп алма. Ә-ә, қызым жақсы ғой, қане, күшпен еңбектен қатты сор, ұлым! Болды, болды. Алла зият етсiн. Айдан, қызыңды жатқыз, балам! Ұйықтасын. Дем ала берiңiз. Бақтылы таңертең ойнап кетедi.

	Қолқаға алқына тығылған жүректер сабасына түсе бастады: Айдан көзiндегi жасты сүртiп Бибiге қарады.

	– Атам айтса, болды. Қорықпа, – дедi Бибi досын құшақтады. – Ақан айтқанда зәрем ұшып кеттi ғой.

	– Қорықпай, не, зәрем қалмады. Көзi шүңiрейiп ұясына сiңiп кеткен екен. Әкесi өлдiге жорыды. Састық.

	Арадан күн өтпей-ақ, Бақтылы ойнап жүрдi: ессiз өлiм аузында жатқанын есiне түсiре алмаса да, ұжымшар кеңсесiнде кiшкене есепшi болып iстейтiн жеңгесiнiң қатты түйiлген тас жұдырығының қақ маңдайына дәл тигенi күнi бүгiнге шейiн көз алдында – сол сәттегiдей миы солқ ете қалады.

	Айдан бәрiн де сезiп едi: тiс жарған жоқ, жұмыстан сiңiрi созылып дiңкелеп шаршап келсе де, қара шаңыраққа енген соң қабағы жазылып жүре бередi. Жуынып-шайынып ас қамына кiрiстi. Осы ретте Айдан дастарқанын әдеттегiден де кеңiрек жайған-ды: Бибi өрмегiн қырықты – алғаш рет Ызмұхширда мата тоқитын мәшине – қозақ боз тауар шығарды; Елеусiн мен Жұманияз ақ бөзден көйлек-дамбал киiп, байғазы сұрап шықты; Құметектегi алқапта iстеп жүргендерге де барды, қызыға қарап, таңдай қаға көз сүзiсiп, жақсы тiлектерiн айтып жатты. Ол кезде тауар қасқалдақтың қанындай қыт едi – ұшпайтын Өрмектой көңiлдi өттi: Бибi мен Айданның шеберлiктерiне бас июшiлер көп болды. Оразмұхаммед марқайып қалды: мақта мамығын шитiнен айыратын қарапайым мәшине де, иiру ұршығын да, құрал-саймандарын да өз қолымен соққан-ды.

	Оразмұхаммед марқаның басын ұстай отырып, қасы-қабағын бағып, ыңғайына елпең қағып, аяқ жолына ақ ниеттерiн төсеп жүрген адамдарға сүйсiндi: «Тарығып, киелi жерлерге зияраттап жүргенiмде жақсы адамдарға тап болған екенмiн – кiндiгi бiр нақ қандастарымдай өздерi: жер де, ел де жақсы. Көптiң ықыласы мол: қырықтың бiрi – Қыдыр. Мына көгенкөздердiң арасында араласып жүрсе кiм бiлiптi? Басыма бақыт құсы қайта оралатын шығар...» Күнқақты болып, еңбек даласынан келген ауылдастарының тобылғы торы жүздерiне көз астымен назар салды: алмалықтарында қызғыш нұр ойнап, жазық маңдайларынан жылт-жылт еткен тер моншақтары сәуле төгедi. «Бақытты адам ажарлы болады, – деп ойлады Оразмұхаммед. – Сол осылар ғой. Көкiректерiнде ине жасуындай кiнарат жоқ – ақеден адамдар жиналған екен Ызмұхширға: ашы – тойған, жалаңашы – киiнген, топырағына нұр құйылған жер жаннаты екен ғой...»

	Оразмұхаммед сыртқа шықты: қолбалтаның алмас жүзiн саусақтарының ұшымен әсте сипады – қылпып тұр екен, арбаның белдiгiн қолына алды; ағаштың ұсақ жаңқалары бұрқырап жан-жаққа шашырай бастады. Шебер асығулы едi...

	Қәтеп ауылы

	1998 барыс жылы, мамыр





ҚОНЫС


	Опасыз жан – бiр күн ойнап күлгенше,

	Бұралқы ит – әркiмге бiр үргенше,

	Өзге елде сұлтан болып жүргенше,

	Өз елiңде ұлтан болған көп жақсы.

	Мақтымғұлы

	– I –

	1932 жылдағы ұлы ылаңнан ел еңсесiн ендi-ендi көтере бастаған кез едi: Ызмұхшир қойнындағы сыңсыған аңы да, тобарысып жатқан топырағы да ығысып келген шоғыр қазақтарды жатсынбады; құшағын айқара ашты: аң аулады – қазан қайнатты, тұқым септi – ырғалаған егiн тұра қалды.

	Қоныс соңғы кезде құлази бастады – кешегi туыстарын, достарын, көңiлдестерiн сағынды; мұңайып, дөң қабағын түйiп алды да, жадырамай қойды; жауырны да дөңестенiп, еңкiш тартып бара жатты. Қоңырша Қоныстағы күрт өзгерiстi қапысыз сездi: тоң мойын, бiрбеткей дөкiр еркек «Бiр бәлеге ұшырап қалар-ау» деген сезiк бас көтердi; әлде қырағы көздер анадағы бiр оңашалықты iлiп қалып, Қонекесiне жеткiздi ме? Сонда... Қоңырша қара көзi мөлдiреп төмен қарады. Екi бетiнiң шығыңқы алмалығына қызғыш нұр ойнап шыға келдi: жүрегi дiр-дiр етiп, тұла бойында үрейлi қалтырау ма, селкiлдi ме – ерiксiз бiр құбылыс туа қалды. Жiңiшке, сүйрiктей саусақтары дiр-дiр қалтырады: селкiлдей бастаған оң қолымен аузын басты да, үстiнен тас ғып ұстады. Көзi шатынап, ұясынан шыға қаңырап тұрған жұпыны бөлменi тiнтiп кеттi. Көз алдына сондағы осындай оңашалығы елестедi...

	Қарапорсаңнан қазақтар көтерiле көшкенде, Қоныс меңiреу жандай селт етпедi: Қоңырша оттан көйлек киiп, бiр кiрдi, бiр шықты – жалтақ-жалтақ ерiнiң бетiне қарай бердi. Қоныс басын бауырына алып, отыра бердi. Үй тұсынан есекке тиелген көш өткен сайын Қоңырша қара көзi боталап, үй алдына шығып, ұзақ-ұзақ қарады. Жылап та алды. Көпке ере түскiсi кеп, оқтала түсiп – оқтала түсiп те қалды; екеуi, аяғына тұсау да жоқ – Қонысты қимай iркiлдi. Жұртта ұмыт қалғандай сезiндi: ерiнiң мойнына асылып, солқылдап, өксiп-өксiп ұзақ жылап алды. Қоныс сұрғылт көзiн ежiрейте қарап, отырды-отырды да:

	– Непестi қимаймын. Бiр үзiм нан көзден бұлбұл ұшып тұрғанда, таңдайыма ас ұсынып, маңдайымнан сүйедi. Ұра келе көшсем – «Аш кездегi жеген құйқаның дәмiн ұмытқаным». Қашқан боламын. Ойланайықшы...

	Қоныс қалтасын сипалап, насыбай шақшасын тауып алды: қошқар тұмсықтың кең танауына қара қошқыл насыбайдан ытқытып-ытқытып жiбердi де, қатты түшкiрдi. Үй солқылдағандай болып сезiлдi – ой басып отырған Қоңыршаның өзi шошып түскен едi. Ерге қарады да, көзiмен жер шұқыды: iштегi қайнаған аласапыран сезiм оты мөлдiр жас болып төгiле бердi. Қоныс тоңқайып терiс қарап жатып қалды. Жылап-жылап iшi босаған соң Қоңырша қыбырлап, үй тiршiлiгiне айналысты. Ойлану ұзаққа созылды.

	Ызмұхшир адамдары Дашховузға базарлай шықса, Қарапорсаң үстiн басып өтедi: тiке соқпақ та, сәл бұрыс иiрiмдi арба жол да сенбi, жексенбi күндерi бос болмайды – таңғы ала көлеңкеде-ақ, жүргiншiлерге көз сүрiнедi: мал, дән алып бара жатқаны; түстiктен ауған Күнге маңдайын тосып, түйдек-түйдек қайтып келе жатқандары. Қоңырша алыстан көзiн ұзақ қадап қала бередi. Қоныс та арасында базарға шығады: тауық, жұмыртқа сатып қайтатыны бар. Насыбай алады.

	Базаршысын тосып терезеден соқпақ жолға қарап тұрғанында есiк ашылды: төгiле тарқатылған бұрымдарын қақ айырып, арасынан қараса – Непес: дөңгеленген қос жанары самаладай жанып, кiрпiк қақпастан қарап қалыпты; толқын-толқын бұйраланған қалың қара шаштың ар жағынан Қоңыршаның мөлдiр көзi жылт-жылт сәуле шашады: жанарлар тоғыса кеттi. Непес иегiн қышыр еткiзiп бiр сипады да кейiн шегiне бердi – Тәңiрдiң тал түсiнде көрiп тұрған сұлулықтан араны ашпаса қиын жағдайға тап боларын тұнық зердесi бiрден ұқты. Сол кездесуден қысқа қара мұртты, төсiмен тұтаса өскен қалың сақалды, иықты жiгiт Қоңыршаның санасында нық орын алып қалды: отты жанар да, сымбатты дене де көз алдында көлбең қаға бередi. Жiгiтке сыртынан тесiле қарап, көз суарып алатынды да шығарды: есi кетiп қалады, бота көзi мөлдiреп, аңсары ауып қарайды. Қоныстың аумақты денесi, жалды мұрны, дөң қабағы кем-кемнен көмескi тарта бастады. Қоңырша өзiне қарап, киiм-кеншегiне ықылас аударды: ақ көйлек, қара кәмзол жиi-жиi жуылатын болды. Қоныс тiксiндi: әйелiнiң өкшесi жеңiл көшiп алды, көзiнде ұшқын жылт-жылт сәуле шашатынды шығарды. Кейiн ала оңашаға қашатын әдет тапты. Ұйықтағанда тiсiн қайрап, қиналып жатады.

	Қоныс әдеттегiдей ерте жатты: сол бойда қалың ұйқыға шомды. Дауыс па, тықыр ма – бiр қимылдан Қоныс оянып кеттi: таң атып келедi екен, шығыстағы жалғыз терезеден бөлмеге ақ нұр құйылып тұр. От жағында жатқан Қоңырша тiсiн қайрады да, керiле түстi, күбiр-күбiр сөйлегендей болды. Қоныс тұла бойымен құлаққа айналды: ұйқы арасында сөйлеп жатқан Қоңырша екен. «I-иi, Не-пе-с-с...» дедi де, ошаққа қарай қырындап кеттi. Қолы төсеулi ешкi терiнiң үстiне сылқ ете қалды. Жiңiшке саусақтарымен терiнi сипалай бастады. Қоныс әйелiнiң қимылын кiрпiк қақпастан бақылап жата бердi. «Түс көрiп жатыр, – деп ойлады Қоныс. – Көзiне жiгiт елестеген. Ит, күнi бойы ойлап жүрген ғой. Үстiне ентелеген еркектi көрiп жатыр-ау: «Итер» дедi ме?! Бәрiбiр әйел шайтаны болмайды...»

	Қоныстың ұйқысы шайдай ашылды: күмiс шақшасын алып, танауға насыбай жiбердi де, қатты түшкiрдi. Қоңырша көзiн ашып алды: жалма-жан тез-тез киiндi де, үн-түнсiз орнынан тұра бердi. «Түшкiрiп, ләззатты сәтiмнен айырдың деп өкпеледi-ау, бағұс. – Қоныс төмен қарап отырып, ойға берiлдi. Басын көтермедi. – Бұл жерден кетпесек әйелден айырыламын. Елге жеткен жақсы...» Қоныс жақ ашпастан сыртқа шықты.

	– II –

	Қоныстың маңдай тiрегенi – Ақан-ды: аңшы, диқан, өжет, бiрбеткей, өркөкiрек адам-ды. Айдан жылы қабақпен күтiп алды: Қоныстың астына арнайы көрпеше төседi, шайды жаңартып қайта демдедi. Тұнжырап отырған қонағына көз астынан жиi-жиi назар тастап қояды. Қоныстың аман-түгелден әрiге зауқы соқпады. Айдан жiгiт басына туған күннiң салмақты екенiн сездi. Сол аралықта Ақан, Қожанияз келiп, бiр шама серiгiп қалды. Шай үстiнде-ақ ауыл адамдары – Мұса, Құлтума, Қойбас сау етiп құйыла кеттi. Туыстардың төбелерi көкке жеттi: сағынысып-ақ қалған екен, қайта-қайта сұрасып, мауықтарын баса алмай жатыр.

	Кесе-аяқты жинап отырған Айдан Қонысқа тiке қарады.

	– Құрдас, қабағыңда қату бар ғой. Неге ашылыспайсың?! Қоңыршаны сұрасақ сырғақси бересiң. Немене, айырылып қалғаннан саумысың?! Әлде, төбелесiп, ұрып-жығып кеттiң бе? Сенiң ондайың жоқ едi ғой. Жас келiншегiңе ықыласты едiң. Не болса да, тiл астында бiр бәле бар, – дедi Айдан. Еркектер де елең ете қалды: бiр-бiрiне көз астымен қарасып алды. Жеңiл көшетiн Мұса шақ ете қалды.

	– Бi-бi-реудiң қо-қолтығында қ-қ-қалған ж-жаман ба-бататын. Ә-ә-келу керек, – дедi. Көзi шақырайып жан-жағына қарады.

	– Алладан билiксiз еш нiрсе жоқ, бiрадарлар. – Ауыл молдасы Құлтума төмен қарап отырып ойын ортаға тастады. – Адам шашылған несiбесiн тередi. Қоныс ендiгi несiбелерiн Ызмұхширдан термекшi болса, талабын Алла келiстiрсiн. Ағайынға бүтiндiк жарасықты-дүр.

	Қоныс үн қатпады: оны отырғандар келiстiге ұйғарды. Ақан ойын ортаға тастады.

	– Қоныс келдi. Бұлардың қос-қоламын артатын көлiктерi де жоқ. Бiр-екi жiгiт көлiкпен барып, Қоңыршаны алып қайтыңыз. Сыртқа дабыра қылмай-ақ, өздерiмiз шеше салайық.

	– Мақұл сөз, – дедi Қойбас. – Үлектi қазiр жазылаймын.

	– Кiмдердiң барғаны мақұл, – дедi манадан берi үн қатпай отырған Қоныс.

	– Мен, Қожанияз барады. Мұса iнiм, сен Қонекеңмен үйдi дайында. – Ақан Мұсаның шыртылдаған мiнезiнен сескенiп, қауiптендi. – Қойбас, Құлтума үйдi көшiрiседi.

	– Мақұл, мақұл, бiрәдар, барайын. Тiлдесетiн жан кезiксе, тамырын басып көрермiз, – деп Құлтума да құлшына түстi.

	Бас көтергендердiң ыңғайын сезген соң, Айдан да бiр қәуiптiң ұшын шығарды.

	– Отанды ел ғой. Әлде... нашар адам... көзге шөп тастайтын қару да көтерiңiз. Атысыңыз дегенiм емес, табысыңыз. Кемдi күн татқан тұздың дәмiн ұмытпаймыз – жесiрiмiз қолды болмаса болды, – деп барып тоқтады.

	– Ақан а-а-ағам қы-қырлысын ал-алсын, – дедi Мұса.

	– Жөн, жөн сөз. – деп Қойбас та қоштады.

	– Бiрәдарлар, әр iстi ақыл көзiмен iстеген мақұлдүр. – Құлтума сөзге араласты. – Жаман түс көргенiм жоқ. Құдайға мiнәжат қып аттаналық: iншалла, ойлағанымыз болар.

	Ақан қырлы мылтығын аударып оқтады: сүмбiмен киiз тығынды алды да, бытыраларын төгiп тастады, орнына қой құмалағындай қомақтылау жалғыз қорғасын оқ салды.

	Ұлы сәскеде Қоныстың баспанасына қара үлегiн бақылдата желдiрiп Қойбас жетiп келдi. Есектер елге жеткенiн сезiп, жарыса ақырып жатты. Ақан қырлы мылтығын кесе көлденең қолына алып, көлiктерге бас-көз болып сыртта тұрды. Қожанияз, Құлтума үй қостарын сыртқа шығарды. Қойбас үлекке жүктi теңдеп артты да, ортасына Қоңыршаны отырғызып, бұйданы тартты. Ойбайын салып, бақылдап, Қойбастың қара үлегi iзiнен мөлтеңдеп ере бердi. Ақандар жан-жағына тесiле қараса да, селт еткен жан көзге түспедi: баяғы ауыл соңғы көшке маұңая қарап, ауыр тыныстап жатқандай едi.

	Ызмұхшир ауылына және бiр шаңырақ қосылды: қалың халық «Келген – дәулет» деп қуанысса да, сол Қоныстың қырық жыл осы елдi басқаратынын сезген жан жоқ-ты.

	Қәтеп ауылы

	1998 барыс жылы, қыркүйек





ҚҰДІРЕТ


	Анам Айдан Жарболқызының рухына арнадым

	Төлеу

	Әңгіме

	Ызмұхширдан өкше алған ақ «Волга» наурыздың таңғы саф ауасын қақ айырып, қайыс белбеудей созылып жатқан тас жолдың үстінде тіп-тіке шығысқа маңдайын тосып, жел қайықша қайқаң қағып, сырғи жылжып бара жатты. Елден шыға бере үлкен каналдың бетон көпіріне таяна бергенде машине жылдамдығын сәл баяулатты да, өткел аузында шошайып тұрған жалғыз жаяудың қасына дыбыссыз жылжып тақала іркілді: бұйра бас жас жігіт лып етіп машинеден түсті де, оң жақтағы алдыңғы есікті ашты; киіктің асығындай елгезек сыптығыр денелі қайың бел қара торы келіншек сәл басын иіп, машиненің салонына көз жүгіртті – артқы орындықта отырған келісті ер адамдарға жанары түсуден-ақ:

	– Сәлем бердік! – деп қаймақтай жұқа еріндері бірімен-бірі бір табысып қалды; төрт бұрышты қотыраш, жылтыр қара жолсөмкесін ауыз жағынан қос қолдап бүре ұстап, сырлы шай қасықтың басындай жұп-жұмыр тізесін жылтырата иіп ақ қаптағыш кигізілген орындыққа қоңыр бешпентінің етегін жинақтап, сергек отырды. Денесінің бар салмағын екі жіліншігіне салғандықтан балтырындағы бұлшық еттері шиыршық атып, жұқа капронды кернеп тұр. Бүйректей шиыршық атқан бұлшық етке көзі түскен жігіт жұтынды. Үлкен кісілер амандасты.

	Машине кем-кемнен шапшаңдығын үдете берді: жүргізуші магнитафон тетігін басты-жолсапарды ықыласты қоштап, жер тегістігіне бола бастары кекшеңдей бұлғаңдап тұрған қос арыстан мүсіңдерінің қасындағы төрт бұрышты қара дауыссепкіштен Мақпал Жүнісова үні төгіле түсті. Қыз даусы ана әлдиіндей тербетті: бесікте жатқандарында-ақ қандарына сіңіп кеткен өмірдің алуан түрлі таукіметтері мен әсіреқызыл алып қашпа құмарпаздықтан бұғып қалған әнқұмарлық сезімдерін қозғап, тербетіп, қанаттандыра көңіл құстарына шабыт бере бастады, әуенді қуаттаған бастар былғаңдай шайқатылды: келіншектің нұрлы қара көзі алыс көкжиекке кірпік қақпастан қадалып, аясы жасаурап, мең-зең ой кешіп бара жатты: тек бұйра бас ерекше көңілді – ән ырғағына беріле, сөздерін іштей жарыса айтып, төбесі көкке екі елі тимей келеді: жанаса қатарласып осы төңіректің тілден түспей жүрген сұлуы Сана қасында отыр, көкейдегі бұғып жатқан тылсым күш әлсін-ілсін бас көтеріп, көз қиығын оған тастап қояды.

	Рақым қарсы алдындағы ұзыншақ айнадан кейінгі орындықта отырған қос жолаушыға назарын қадады: айналадағы құлпырып, көгеріп, өні кіріп келе жатқан табиғатқа беріле қызықтап отырған бурыл шашты Нұрмұхаммед те ойға берілген – қой көзі алыс -алыстарды тінте шарлап, бір нәрселерді іздегендей елеңдеп отыр: қасындағы қаршыға денелі қара торы жігіт Ахат жанарын төмен салып, өзі менен өзі сөйлесіп, тасбиық санаған жанша теңселіп, ырғалады.

	Жерден қалқи көтерілгеніне масайрай түседі: көк тәңірімен көзге түспес сансыз сезім жолдары арқылы байланысқан адам жаны, рухы аспан денелерімен ұштасқан – көңіл де жерден көтерілген сайын биіктікті аңсайды. Үлкен даңғыл жол үстіндегі төртеуі де кешегі өткен күндерді көз алдына елестетіп келе жатты...

	Рақымның осы көз қарастары, тағдырлары да алуан түрлі, жас айырмашылықтары да елеулі адамдармен жиі-жиі сапарлас болып жүргеніне бірнеше жылдан асып барады: алдын – ала қолқа салады – телефоннан жеткен жұмсақ үн жүрекке майдай жағады, зіл жоқ, бұйыру жоқ, кеңес ретінде айтылған жылы сөз жүйкесін иітіп жібереді: Нұрмұхаммед лебізі де, Ахат лебізі де егіздің сыңарындай: «ұлым», «көкем», «қуатым» деп бастау алады да, елеусіз ғана қолқаларының ұшын шығарып, көлденең тоса қояды – елпең қағып бас шұлғығанын Рақымның өзі де сезбей қалды. Жақсы сөзге жан семіреді: елгезек жас Рақым жасы үлкендердің меселін қайырмайды, құлақ қақпастан тарта береді: есті адамдармен елге шығып тұрған да рақат – көптің ықыласына бөленесің, мол дастархан үстінде құлағың сөзге қанады, көңілің нұрға толады.

	Осы сапардан бәрі – Нұрмұхаммед те, Ахат та, Рақым да разы: қонағасыға шағын топ қатысты, желіп жортып, табаны жер иіскеместен Сана қызмет жасады; Нұрмұхаммед балғын балалық дәуірінен әңгімелер айтты; тағамды ас, жарасымды сөз аралығында Ахат аз-кем сеанс өтірді – Атажұрттағы ауылдастар бір көтеріліп қалды.

	Қонақтар кеш тарасты: Сана ертелеп көпірде күтіп алатын болды да, Нұрмұхаммед қасындағы Ахаттарды қара шаңырағына бастап кетті – жұмырықтай қара кемпірдің иісі сіңген саз балшықтан сомдап соққан бес бөлмелі елеусіз бәкене үй оны тартады да түрады; босағадан аттаса – ақ еш жерде кездеспейтін ерекше жұпар иіс мұрнына ұрады -ана иісі, кәдімгі уыз сүт пен нан иісі араласқан жанға жағымды иіс – ана иісі; бүкіл жүйесі босап, алпыс екі тамыры да балқып, иіп жүре береді – қабырғалардан ана саусағының ізі, үй айналасындағы топырақтан ана табанының бедері көзіне елес-елес көрініп кетеді. Адам тұм-тұсы саңлаусыз көкжиекпен астасқан терең ой кешіп, мидың терең қатпарларына шамадан артық алапат күш түсе, жас қырдан ауып, өмір белесінің еңісіне бағыт алса, сонау алыста қалған албырт шақ, тау көшкініндей екпінімен темір үзген ғұмыр кезеңдері мың әдісті игерген Қарақұм түлкісінің құйрығындай сылаң қағып, жылт-жылт от шашқаннан көре ертеңін еске алып, ой кешкен байсалды көзге көлеңдеп, кес кестеп елестей береді екен; Нұрмұхаммед осы үйде, кесек пештің қуысында жазы – қысы қозы ішігін иығына жамылып үлкен аққұманды шоққа басып, маңдайы мен мұрнының ұшы жіпсіп, қаймақты сүт қатып, хош иісті үнділік қара шайды емін-еркін бойына сіңіре ішіп отырған анасын көретіндей болады – арадан қырық жыл өтсе де ана рухы ұдайы өз орнында тапжылмастан ұлын күтіп отыратынын есті санасы сезеді.

	Нұрмұхаммед өзіне тән етене адамдарын бастап, осы қасиетті босағаны сәтті күннің кешінде және аттады – шаңырақ иелері төрт көздері түгел күтіп отырған-ды, бөлмелер жасаулы; көлемді залда кілем үстіне жайылған аумақты дастарқан иісі бұрқыраған тандыр наны мен жалдана төгілген бауырсақ, ішіп-жем, жеміс өнімдері, шырын тұнбаларына иін тіресе қайысып тұр. Ахат дәл төрге отырды, оған жанаса Нұрмұхаммед сәл есікке таман орналасты; Ахат жат иіс-қоңысты онша ұнатпайтын – көлікті ұстап-тұтып жүрген Рақым, Қосандар қатардағы бөлмеге кіріп кетті.

	Жасы тоқтасқан епсекті сылыңғыр қара келіншек шай құйылған кеселерді төрге қарай тоғыта бастады; қарсы алдына қарала кесе барған соң, Ахат ойдан серпілді, бауырсақтан ауыз тиіп, кесеге иелік жасады.

	Нұрмұхаммед қабақ көтеріп, қарсы алдында отырған Ахатқа жанарын қадады; кестелі тақияның төменгі етегінен басталған жырта қарыс жазық маңдай әжімсіз екен, қызғыш нұр жылт-жылт етіп, көзге ұрады; ерге тән қалың қас әдемі қыр мұрынның басталар тұсында сиректей келіп, тұтасып кеткен; қылшықты, қарлығаш қанаттана иіліп тұр. Ат жақты сопақша бет әлпеті келісті-ақ: екі бетінің алмалығы қызғыш тартып, айналасына нұр сеуіп тұрғандай болып сезіледі. Шай жалғастыра отырып, Нұрмұхаммед осы көптің бірі, жай көзге елеусіз, қатарда отырған Ахаттың өзі куә болған құдіретіне бас иеді...

	...Алғаш Ахат тосаттан тап болған табиғи күшке бас иген жоқ: талабы оң келіп, көкірегі көтеріңкі қарулы да өңді жігіт өз бағытынан қайтпады, дөңгелек шарлар, жүзіп жүрген елестер күні-түні көз алдынан кетпейтін қалге жетті; Аруаққа бас иместен еркін жасай бергісі келді – жоқ, тәңірден бастау алған Құдірет шыдатпады. Юпитерден құйылған ғажайып нұр Ахатты көптің алдына табиғат сыйлаған қасіреттерден адамдарды құтқарушы ретінде шығарды.

	Ахат жаңа әлемге аяқ басты: Аруақтар өңінде, түсінде де бетпе-бет кездесе береді. Ахаттың санасына жаңа саңылау түсті – тіршіліктің құпиясы алақанында сайрап тұратын болды. Ахат қолына домбыра алып, күй тартса, Аруақтар қасына келіп тұрады, елтіп отырып, өз ара сөйлесе береді. Аруақ алдында тосқауыл болатын кедергі жоқ: айнадан да, сықырлатып тас қабырғадан да өте шығады; таңсәріде көктен салбырап ағып түскен бір шоқ ақ бұлт болып келеді де, кем-кемнен ақ денелі қартқа айналады. Сонда Ахаттың тұла бойы дуылдап, тосаттан лек-лек толқынды ыссылық пайда болып, бүкіл денесі қыза бастайды: жаны қыдырып кетеді, шамадан артық қуат ағысты өріс іздейді, қабат келіп, медет тілеген жанға назар аударса, жаны жайылып жүре береді.

	Әне ... Қос балдақтың демеуімен аяғын сүйрете барып жинап алып, алға лықсыта тастап, қарыс сүйем қадам басуы мұң мен азапқа толы қырыстай жігіт келе жатыр. Ахат көріп отыр: денені торлап тұрған тамыр жолдары тұз ерітінділеріне толып, түйдек-түйдек шоғырланып, көрбілте тығылып қалған, аяққа нәр жетпей тұр. Ахат қуаты тұз шоғырын бірер сеанста-ақ суша ерітіп жібере береді... тамыр бойлап ыстық қан легі сумаң қағып жылжи жөнеледі; буын-буынды қуалай соққан леп сықыр-сықыр үн қатып тұрған тұз қабыршақтарын көктей өтіп, ащы суға айналдырып жібереді...

	Ахат бүйректегі жылтыр жұмыр қап-қара тасты ап-анық көреді: Нұрмен шақ-шақ айқасады, түйдектеле-түйдектеле қадалған кейінгі толқындар тасты жарып өтті, сызат түскен жылтыр қара кем-кемнен мыңдаған ұсақ бөлектерге айнала бастады.

	«Қылтамақ – емге көнетін науқас: жара қызғыш тартып тұрған кезде нұр толқыны сипап жіберсе, жансыздана қалады; тамыр жайып, қарайып кетсе, күш бермейді. Қан басымын сабаға түсіруге болады – жүйкені босатып, жанға шамадан тыс ауырлық салмағанда ғана. -Ойға берілген Ахат басын бір шайқап қойды. – Мына СПИД – қауіпті: күресемін, жеңемін де – жазылған адам еліме шамадан тыс қауіп төндіреді – Атамекенді ғасыр дертімен ыластап алудан сескенемін тек. Мансаптың буына бөккен бір мырзаның Петербордағы көшенің қуаяқ аққолтық бикешімен жан лаззатына тояттаған жалғыз түні бүкіл Хорезмге қасірет алып келген-ді – қаны таза халқымыз мерезбен солай табысып еді. Беті аулақ кәпірдің...»

	Нұрмұхаммед осы Ахатқа шын құлай сенді: көптен жүрек түкпірінде беріш боп қатып, жанына маза бермей жүрген ойын – Санамен кездестіруді осы бейсенбі Аруақтардың емдеуге шығатын кешіне ниеттеп еді...

	Қосанның үйіне тосыннан ол күтпеген қонақтар сау ете қалды: екпіндей келген есік пен төрдей «ГАЗ-24» үй тұсына таянған соң, кенет сабасына түсті де, үнсіз жылжып барып есік көзіне тоқтады. Сырт етіп ашылған артқы есіктен Нұрмұхаммед пен Ахат түсті. Нұрмұхаммед ескі әдетіне басты: ыдыр-мыдыр жоқ, баса көктеп үйге ентелей енді; оның санасында осы ескі жұртында анасы күтіп отырғандай бола береді – ол оқуға аттанарда шағын денелі, ширақ қимылды, қос самайы енді бурыл тарта бастаған Ана кесек пеш қуысында өзіне тән меншікті түйіншектерін аударыстырып жатқан-ды; шағын қол сандықпен сапарға шыққан Нұрмұхаммед бармағына қыстырған анасының ұсақ ақшаларын көпке шейін тас қып қысымдап алды – сол көкала қағаздардан бойына шым-шым қуат дарып бара жатқанын сезді, артына бұрылып қарамастан, үлкен құмдақ жолға түсіп, Арқашқа қарай жұлқына жігерлі қадам атты. Ол ізіне ере шыққан анасының ырым етіп, сыртқа шыққанын, өзі қырдан асқанша қарап тұрғанын сезіп бара жатты – сол сезім бір сәт те үзілместен жалғасып әлі келе жатыр.

	Жан-жағын тінте қараған Нұрмұхаммедтің көзіне Ана келбеті түскен жоқ: төрде, қос темір дөңгелекті, жұмсақ орындықты арбада үлкен айнадан құйылған көктемнің шуақты нұрына шомылып, мөлдір қара көзі жәудіреп, жел қақпаған ақ жүзі үлбіреп тұрған қаз мойынды бойжеткенге назары ілікті; көзәйнегі мол сәулеге бір жарқ етті де, жедел басып, Нұрмұхаммед қызға жетіп барды, бұйра шашы қобырай шашылып, сәл басын иді -қыздың ағаға қарай ұсыныла түскен аппақ саусақтары аға шашына жетті, Аралдың бұйра жалды ақ көбікті толқынынша жал-жал болып, жентектеле түйдектеліп жатқан бурыл шашты нәзік саусақтары ақ шағаладай аралап кетті; өкшелесе Нұрмұхаммедпен қабаттаса кең залға енген Ахат туысқандардың апақ-шапақ табысқан сәтіне зейін аударды – ағаның палуан саусақтары ат жақты қан-сөлсіз қағаздай жұқа бетті аймалай қысып ұстап, жас нәрестеше еркелете өзіне қаратып алып, кере қарыс жазық маңдайынан құшырлана иіскеп, мейірлене сүйді; Ахаттың жүрегі шым ете қалды: «Мынау көзіккен бала ғой!» Ахат ес тоқтата тігілді: қауышып, көрісіп, біршама мауқын басқан аға да, қарындас та қастарындағы өзге жандарға назар аударды; Нұрмұхаммед бойын тіктеп, жар жағалай қойылған жұмсақ орындықтардың біреуіне тізе бүкті, Сана шаралы бота көзін жат қонаққа тігіп, мөлдірей қарады – қыз көзінен төгілген нұр жігіт жанын селт еткізді. Ахат тіксініп қалды: періштедей үлбіреп отырған бойжеткеннің бүкіл тұрқына жүгірте көз тастағаннан-ақ уыздай балғын дененің тұтас қап-қара пердеге оранып тұрғаны санасына сап ете түсті, ер адамның көз жебесі қақ жауырнынан төмен талма белдің тұсынан қадалған екен – аппақ денені тесіп өтіп, омыртқаға тірелген, сүйектің жігі арқылы көз нұры жұлынға жайыла бастапты; артқы мидан бастау алып, тұла бойға жосыла таралып, нәр таратып тұрған жұлын жолының көпке көрінбес көгілдір сабағы теңбіл-теңбіл ақау нүктелеріне кез болған. Ахат анық көріп отыр: әр нүкте көз нұрының тесіп өткен жері – жұлын ағысына тосқауыл жасап тұр, жоғарыдан құдіретті күш еркін ағып жетпеген соң, аяққа таралған жүйе тамырлар суала бастаған, бақай ұштары семіп, қимылдан да қалған.

	Ахат қара көзін тіке қадап, Нұрмұхаммедке шаншыла қарады. Нақ қасында қас қағым сәтте өте шыққан сезімдер арпалысын жіті бақылап, экстрасенстің жан құбылысын кірпік қақпай жіті қадағалап тұрған Нұрмұхаммед бурыл басын иіп, «Иә, солай» деген ышара жасады, көз жанарын тайдырып, мұңая төмен қарады: ағаның жүрегі езіліп, тұла бойы шымырлап, жүйе-жүйесі қалтырап босап кетті; қос қолын тізесіне тіреп, бүкшиіп, аруақ алдында мінәжат еткендей көрініске түсіп қалды. Ахат Нұрмұхаммедтің өзін емеуірінмен ыңғайына бейімдеп, сыпайы қолқа салып, Атажұртына алып келгендегі түпкі ойына осы сәт түсініп еді: сырт киімдерін шешті де, есік көзінде түрған жез құманды қолына ұстап, үй айналды.

	Үлкен ордадағы барлық қимыл әзелден қалыптасқан дағдыға сай ұйымдасқан: жанға жайлы жан тыныштығы орнаған – бөлмелерден алепьсин жемісінің иісі көтеріліп, жүйе-жүйеге тарап, сезімді оятып, шабыт қоздырады; сөз де, тықыр да естілмейді, мұрынның қанындай қып-қызыл түкті алаша, кілем төселген бөлмелер көздің нұрын тартады – иіс-қоңыс жоқ. Зиялы қонақтар жеңіл тамақтанып, сәл тыныстаған соң үлкен залға өтті: қатар қойылған жұмсақ күрсіге Нұрмұхаммед, Ахат иық түйістіре орналасты. Үш дөңгелекті қол арбасын үнсіз жылжытып келіп, екі-үш қадамдай қарсы алдарына, қып-қызыл араб кілемінің үстінде, кең залдың қақ ортасына Сана тұра қалды: аялы қара көзі боталап, бар зейнін сала Ахатқа тігіліп қарады – кіріптар жанның дертіне дауа іздеген мүсәпір халін көру Нұрмұхаммедке де ауыр тиді, ерні жыбырлап, әлде бір дұға оқып, шын ықыласымен тілек тілей бастады; ішкі қатты күйзеліс қызыл нұр болып бетіне шапты, көз қиығын Ахатқа салды. Ол кірпік қақпастан, қара көзі дөңгелене нұрланып, алдындағы медеу тілеп отырған науқасқа ықылас аударған екен: жұқалтаң еріндері жыбырлап, аруақтана арқаланып, күбірлеп, бүкіл тұрқымен тебіреніске түсіп алыпты. Аңына сақпан тасындай атылатын қаршығадай етек-жеңін жинақтап, тас түйін болып алған: нәресте жанның бойын жайлап алған дертпен жекпе-жек айқасқа шыққан түрі бар, оның санасына Ахат денесінен сан мыңдаған өлшеусіз қуатқа ие Юпитерлік Нұрлар жебедей суырылып шығып, Сана денесін торлай қаптап, тұмшалап тұрған тас қара қабыққа кірш-кірш қадалып жатқаны анық сезілді. Нұрмұхаммедтің күткені де осы еді: алғаш Ахат атына сырттай танысты – түркмен қаламгерлерінің ол туралы жазғандарын аударды, бара-бара сеанстарында болды да, тонның ішкі бауындай араласып, бүкілдей бауырласып алды; Көк Тәңірісінің ерекше назары түскен осы уыздай қара торы жігіттің опасыз мына тіршіліктен жапа шеккен әлденеше жанға қайтадан қуаныш сыйлағанының куәсі болды. Ахаттың ықыласты лепесі, Ахаттың науқасқа қарай бағыттаған толқын-толқын құдіретті демі Нұрмұхаммедтің көңіл көзінде дәл болжанған нүктелерге мүлтіксіз қонып жататын: денесін зіл батпан қаратас – аты алуан түрлі апаттар – демқыспа, қантаспа, қышыма, белсіздік... алып салмақпен жаншып тұрған науқастар көз алдында көгеннен босаған қозыдай шұнаң қағып, қалқып шыға келгенін талай көрді. Сол сәттерде де Нұрмұхаммед көңілінде Сана тағдыры бір елі де ажырамастан жанасып тұрып алатын: таң гүліндей құлпырып бой жетіп келе жатқан қыз ойда жоқта қалпақтай ұшты – талып, тәулік бойы ессіз жатты, түк сезімсіз қалды – май табанын қытықтаса да селт етпеді, талмаусыраған жүрек талып соғып тұрды; ем бе, дем бе – бәрі жасалды, алдымен шаралы көзін ашты, қолын таянып, бас көтерді, тек Ана топырақты алшаңдай басатын екі аяқ қимылсыз қала берді; соңғы жанталастардан қайран да болмады – мүгедектер арбасынан барып бір-ақ шықты. Жаны от көсеген аға жүрегі Ахат бойындағы ғажайып құдіреттен ғана үміт сәулесін сезіп қалды: екі иығын жұлып жеп келген талай дерттілер де Ахат көзі қадалудан-ақ құрық тасталған асаудай екпіндей барып, сабаларына түскенін көзімен көрді. Асыл үміт жақсы ағаны алдамады – қарсы алдындағы қандасының көз көре жылдар бойы арпалысып келе жатқан дерттеріне жаны жайыла ем таба бастағанын ап-анық көріп отырды: қыз күшті дауыл екпіні соққандай тебірене теңселіп кетті, ышқына керіліп, бота көзі алаңдап, жан-жағына алас ұра қарады. Көз алмастан кірпік қақпай қадалып отырған Ахат жанынан от шаша қа8арға мініп, ақырып жіберді.

	– Түргел!

	Тұла бойы дуылдап, тас төбеден еңсеріле құйылған мың сан тармақты ағыс алас ұра жыбыр қағып, көк желкеден төмен қарай сорғалап бара жатты: жауырын тұсы ерекше дуылдап, толқын-толқын ыстық леп талма белге қарай еңсеріле аға түсті – сезімінде кіші дәреті жүріп бара жатқандай болып сезілуі мұң екен, оқыс дауыстан селк ете қалды.

	– Аға-а!!!

	Шыбын жаны көзіне көріне шошып кеткен қыз еркінен тыс жан даусы шыға шыңғырып қалды – бауырдың үні Нұрмұхаммедті селк еткізе ыршытып жіберді, қарғып тұрып, оқыс қимылдаған қыз екпінінен артқа қарай лықсып кеткен арбадан ажырап қалған Сананы шап беріп ұстай алды: қыз екі аяғының үстінде қалт-құлт етіп тұр еді. Нұрмұхаммедтің көзінен қуаныш жасы мөлт-мөлт етіп, шаралы аясынан толып тасып, домалап-домалап төгіліп кетті. Талықсып кеткен Сана сүйемелдеген қарулы аға қолының жәрдеміне салмақ сала барып, жұмсақ орындыққа жайғасты.

	Қарашаңырақ қуаныштан теңселіп кетті: адамға қонған Аруақтың құдіреті уыздай жас нәрестені мешелдіктен тәңірдің талтүсінде азат еткен соң, босамаған жүйке қалмады. Нұрмұхаммед те қол орамалын жиі-жиі пайдаланды. Ахат күле шырай беріп, мәңкиіп, айналасына ойлы көзін оқтын-оқтын қадап қойып, отыра берді.

	Нұрмұхаммед өткінші ойдан бір сәт серпіліп, мол дастарқанның төріне назар тастағанында көзі тағы Ахатқа түсті... нақ сондағы екі бетінің нұры төгілген қалпы... бір аумайды. Нұрмұхаммед мерейлене миық тартты.

	Бас Ахатқа тартылды: бабымен піскен жас қозының еті уылжып тұр екен, ол өткір кездікпен ұртынан ойып кесіп алып, ауыз тиді; ап-ақ былбыраған құйқадан кесіп-кесіп алып, табақтастарына үлестірді.

	Қонақтар етек-жеңін созып, ұзақ отырысты: жарасықты әңгіме-сөз, әзіл-қалжың, кезектесе жарыса тартылған домбыра... түннің бір уақытына шейін созылды.

	Тіп-тіке қасқа жол Күн астына қарай жұттылып көз ұшына созылып жатыр арындаған машине кем-кемнен шапшаңдықты арттыра түсті: көлік те, көтеріңкі көңілдер де қанаттана түскен. Олар тосып тұрған ертеңгі тіршілік таукіметтеріне бола аса асығып бара жатты...

	Қәтеп – Ызмұхшир ауылдары

	1991, 1993 жылдар





ШЕКЕР


	Эссе

	Сүю – өзгеге тәнің мен жаныңды

	құл етіп матап беретін тәтті у,

	сүйкімді жауыз

	Дулат ИСАБЕКОВ

	«Қарғын» романы

	САҒЫНЫШ

	Өлді деуге бола ма, айтыңдаршы,

	Өлмейтұғын артына сөз қалдырған

	Абай

	Шекер – жаратылысынан пысық жан-ды: басқан жерінен от шашырап, қатарының гүлі болды. Шынашақтай сәби қара шаңыраққа құт болып келді: көңілдердің қуыс – қуыстары мен қалтарыстарына нұр таратты. Тоқсанның қырынан асып бара жатқан атасы Жұмабек те иіп кетті: Малынан шілдетойға жандық ажыратты. Қатал жүрекке сәуле түскен сәтті Орынай да тиімді пайдаланды.

	– Ата, – деп қытымыр қарттың назарын өзіне бұрды. – Осы қызды маған еншілеңізші: бауырыма басып, атын да өзім қояйын. Ертең шашымды қарап, кірімді жусын.

	Бір жапырақ сары шал ежірейе көз тікті: тікені сырттап, тынысы кеңіп отырған келін ажарлы екен:ұзын кірпікті қара көз жанып тұр. Қарт жанары тайқып шықты. Кішкене қой көзде ұшқын жылт етті: әрдайым тоқымдап отыратын қасындағы ақсақ кемпірі аузын ашқанша тоқтамды сөзін төгіп салды.

	– Е – е, бәрекелде, келін: Алсын, алсын! Еншің болсын: иелен.

	– Қарт еміріне түсіп, көңілін жайып тастады. – Бақытымен берсін: өнерлі, өрісті болсын...

	Қарт даусы кем–кемнен ашыла түсті: алғаш қалтыраған діріл,шешіле берді. «Жауынмен жер көгереді, батиямен ер көгереді» деген:Шекер көптің ықыласына бөгіп,алақандар аясында өсті; қара шаңыраққа ықылас төгіушілер құлдыраңдап жүрген шынашақтай қызды айналып толғанса, қолына ұстап аймалау салтанатына ие болса, төбелері көкке жетті. Арыстай май желке азаматтар да Шекерді мойнына мінгізіп жүрді: ФЗО-ға алынбайды; бронь алып, қанмайданнан аман қалады, жұмысшылар батальонына бармайды. 40 – шы жылдарда Лабақ стансасының төбесінде шырақ жанды: Әму арқылы өрдегі Шаржаудан, төмендегі Мойнақтан кемелер келеді. Аялдайтыны – Лабақ. Жүктері – қолға түспес тауарлар: астық, киім – кешектер. Нағыз қасқалдақтың қаны: уыс дән – адамның жаны. Бұл жерде фургон арба айдағандардың мұртын балта шаппайды. Тәжібай – арбакештердің бригадирі. Арқа сүйер тауы – Дәу Қабыл. Күйеуі. Аудандық атқаруы комитетінің хаткері: бүкіл тұтқа қолында, көлеңкесіне сәлем беріседі.Дәу Қабыл Орынай мен Тәжібайдың алдында емпеңдеп кетеді, құрша жорғалайды. Тізгіннің ұшы Орынайда: есті бәйбіше ақылдың кені – асады да, сасары да жоқ. Жылы қабақпен жақынды да, жатты да билеп, төстеп, ыңғайына қаратып алған. Шалғайын жамылғандар асып төгілетін. Шекер сол көптің ықыласына бөленіп өсті. Шекер – Зейінді еді...

	Елеусін құлыптас әріптерін силап, Шекердің бала кезін еске алып еді. Жылжып аққан ыстық жас қомақты мұрнының екі қапталын қуалай ағып төгіле берді. Жүрегін құрсаулап алған шер ащы көз жасына айналып, төгіле берді. Айнала мұнарланып, буға бөкті, көз жасы жуып кеткен көзәйнекті шешті. Жадау жанарларын мұң төгіп тұр. Қолорамал да ызғарланып қалды. Көкірек жара күрсінді де айналасына көз салды: жүдей түссе, өзгелер езіле бермек. Бойын жиып алды. Кесекені әсте айнала бастады: кірпіштерін аялап сипап жүр, оң қабырғада жүрек бейнесі – қол басындай тас бар. Қып – қызыл: нақ Ананың – Шекердің жүрегі, алаулап тұр. Елеусіннің көз шарасынан сырғып түскен мөлдір тамшылар төгіліп – төгіліп кетеді. Шекер тірі кезінде де айналасына нұр төгіп жүретін – ді: күлімдеген отты көзі, мойыл қара шашы, алаулап жанып тұратын нұрлы жүзі сиқырлы алау төгіп тұратын – ды. Міне, сол нұр айналаға және төгіліп тұрғандай. «Атамекеннің қасиетті төбешігінен үлесіңе тиген мәңгілік орынды алдың, Шекерім! – Елеусін ойға берілді. – Неге асықтың?! Бір ауыз да тіл қатпастан өте шықтың. Қас пен қабақтың арасында төгіліп қала бердік. «63 жасым толды», – деп кеше отыр едің. Сол сәттен бері 57 ғана күн өткен. Көптен күткен телефильмнің бір – ақ сериясын көрдің – ау! Жалғасы... әдіре қалды. Қара шаңырақты биік те бөрік ұстауға қыруар тер төккен асыл жүрек бір сәтте – ақ соғысын тоқтатты. Елеусін жоталана жалданып тұрған қызыл топыраққа жасқаншақтана көз салды. Оң қапталында ағаш табыт қырындата сүйелген – тұрпат созылып жатыр. Мүлгіген тыныштық. – Жатқан жерің жайлы болғай өзіңе, имандым. «Көрпең салмақты емес пе, әлде жеңілін ал» деп шыр – пыр болатын едім. Бүгін араға 1249 күн түсіпті, алыстап барасың. Көз алдымда нұрлы бейнең елес – елес қалықтайды».

	Күз – сағыныштың айы: айнала сап – сары алтын түске малынып алған; әсте есіп тұрған самалда да ызғардың лебі бар. Ұйқы қышып, елегізи берген соң Елеусін жолға шыққан – ды. Қасиетті Бейсенбіде зияратқа шыққандар баршылық: жас та, жасамыс та теңселіп жүр.

	Елеусін іштегі шерін бір сәт төгіп алған соң өзін сәл жеңіл тартты. Көз алдына сол бақытты күндер елестеді.

	Рақатты есептеулі күндер екен ғой: сынаптай жылжып өте жықты. Түс көргендей болды: Шекермен 43 жыл 92 күн бірлесе өмір кешіпті. Сыйласықтың сары балы таусылмай – ақ елеусіннің мойнына жалғыздықтың қамыты ілінді. Әлі мұрты кетілмеген қыруар шаруалары кезек күтіп тұрған – ды. Алла керексінді: көзінде күлкі ойнап, жүзінде нұр жайнап асыл Ана өте шықты. Еркелікпен бас сүйеді ме десе, мәңгілікке қоштасқан екен: қос жүрек қатар соғып тұрған – ды – Шекердің жүрегі қызмет мерзімін аяқтады да Елеусіннің жетім жүрегі сәл кідірістей түсті де соғып кетті. Қанша соғарын Алла біледі. Елеусіннің көз алдынан шоғыр – шоғыр болып Аналардың тұлғалар өтіп жатты: Нұрила (Домалақ ана), Қарашаш, Ұлпан... Айдан ана, Шекер. Артындағы ұрпағы ардақтаса ұрпағы қадірлесе Ана тұлғасы мәңгілікке айналады. Құдіретке ие болады. Нұрила да, Ұлпан да жастық жалындарын, жігерлерін, жүректерінің қуатын еліне арнап еді. Шекер де саналы өмірін халқына, ұрпағына арнады. Сағыныштың сары батпағына батқан Елеусін Шекер өткен өмір белестеріне саяхатқа шықты. Иә, Шекер! Кім өзі?!

	6 желтоқсан 2007 ж





ӨЖЕТ


	Көзім жатқа қарамас,

	Жат та маған жарамас.

	Тар төсекте төсіңді

	Иіскер ме едім жалаңаш?

	Иығымда сіздің шаш,

	Айқайласып тай-талас,

	Ліззат алсақ болмай ма,

	Көз жұмулы, көңіл мас?

	Абай

	Әңгіме

	Ауылға бардым. Балзияны көрдім. Жүрегім солқ ете қалды: кекілі желбіреген қыз байсалды бәйбішеге айналған. Сәуле шашқан қара көздің айналасында шашыранды әжім сызығы көрінеді. Қалың қас сол тұрысы: қоп-қою, ұшы қарлығаш қанаттанып серпіле көтеріліп тұр. Батыл: тіп-тіке қарайды, әлі де отты жанар ұшқын шашыратады. Алғаш абыржыдым: қипақтап, қасымдағы жігітке жалтақкөздене қарадым. Ол бейғам тұр екен -жаным жай тапты. Балзияға еркін қадала көз салдым: қарашығы мөлдірей жасаурап, ботакөздің аңғалағы мөлт-мөлт кенерінен асып төгілгелі-төгілгелі шақ қалыпты. Кем-кемнен жақындадым: мұрныма әйелдің жағымды жұмсақ иісі соғылды. Жүрегім дір-дір қалтырады: көзінен жанарымды ала алмаған халде құшағымды аша бердім. Балзия тартынбады: баяғы өзіме белгілі батылдықпен келе бауырыма қойып кетті. Орамалы кейін сырғыған екен: жырта қарыс маңдайы жарқырап шыға келді – иіскедім де суйдім. Шаң ба, тер ме – қышқыл дәм тіліме орала кетті. Есімді тез жиып алдым да Балзияның қолынан ұстадым. Қазақбайға тіл қаттым.

	– Шәкіртім, Балзия! – Қазақбай жалт қарады. Қолын ұсынды. – Қазақбаймын. Хамит ағаның өзбек інісі.

	Балзия қайқы кірпіктерін көтеріп, маңғаздана Қазақбайға керсолқы назар салды. Жанары жарқ ете көз қиығымен сипай өтті. Көңілінде бір туйіткілдің барын сезе қойдым. Бір сәткі үнсіздікті ыдыраттым.

	– Саған арнайы келдім: көптен бері соқпағам, тіршілік, қызмет – жағаны босатпады. Сырттан тағдырыңа қанықпын: есімдесің. Жуастық па, кең етек керсолқылық па – батыл қимылға қырым жоқ. – Сөзімнің әсерін бағамдау ниетінде Балзияға қарадым. Зейін сала тыңдап тұр екен. Ойымды жалғастырдым. – Дидарласу ниетім бар еді. Міне, сәтімен іске асты...

	Балзия сөзімді бөлді: аяқүсті сәлем-сауқаттан соң жүріп кететін шығар деп күдіктенді ме іле тіл қатты.

	– «Ұстаз елге келіпті» деген хабар таралды. Күткем: кеттік.

	Балзия біздерді билей жөнелді: алға түсті де бастай берді. Балзияның үйі ауылдың орталық көшесінде: бес бөлмелі жай Ызмұхширдың саз балшығынан білікті шебер қолмен салынған, жалпақ кепшенің іздері пышақпен кескендей сайрап тұр; бір уыс топанды ылай жапсырылмаған. Әр жер – әр жеріндегі жарықтары да еске алынып, бітелмеген – шымшық құстар қыстырған шөп-шалам, жүн-жұрқа салбырап, желге шайқалады. Үй айналасы мұндаздай: кесе жатқан шөп жоқ, тілмен жалағандай айна тақыр. Салма бойына егілген қара талдарды адам бойы биіктікте шапқан екен: бір жылғы бұтақтары кірпі шаштанып селдірей өсіп шығыпты, сұйық көлеңке төгіп тұр. Жеміс ағаштары көзге шалынбайды.

	Үйге Балзия бастады. Кең бөлме төсеулі екен: сәлем беріп кірдік. Балзия алға озды да үстіне сый төсеніштерін жайып шықты. Бөлме қоңыр салқын екен: өзімнен жоғарыға Қазақбайды оздырдым. Балзия маған қарады – сезе қойдым: жасын есепке алғаны ғой.

	– Қазақбай – анамның кіндік баласы, жолы үлкен; ұлты басқа, тілегі бір туыс.

	Есікке беттей түскен Балзия кідірді де маған тігіле қарады.

	– Бүгін ерусің: баяғы өзің оқытқан 27 оқушының 24-сі жоғары білім алды. Біреуі менмін: дені ауылда. Жұмыста. Көшкені де, өскені де, жалғаншыдан өткені де бар: қазір бас қосады...

	Балзия шайы лезде дайындалды: шағын газошақтың үстінен аққұман орын тапты. Дастарқан нан, бауырсақ, шағын тостақтармен қолда шайқалған сарымайға толықтырылды. Шай жүргізілді: Қазақбай көк шай сұраған жоқ, көпке қосылып үнділік қара шайды тарта берді.

	Шайды Балзия өзі құйды: ауыл жаңалықтарын да жеткізіп жатты. Шай шамаласқан кезде:

	– Жермен де айналысасың ба? – деп сұрадым. Балзия мөлдірей қарады да миығынан күліп алды. Аққұманды газды ошақтан түсірді. Тетігін бұрап өшірді.

	– Жер алып едім – игере алмадым: Есжан ішіп кетті де қолым кесіліп қалды. Ұл мен қыз жас: қолға ілінген жоқ, 7 мен 5 жаста. Ене және бар: зағип. Кеңсе мен үй арасында желіп жүріп-ақ күнімді өтіремін. – Балзия кідірістеп отырды да: – Үлкен кісімен дидарласың. Әрі бір-ер шыныаяқ шай ішсін, – деп маған қарады. Балзия ұсынысына қосылдым.

	– Е-е, айтарың бар ма. Келсін. Барып көріскеніміз орынды еді. Ескертпедің?

	– Құс ұйқылы кісі ғой. Тыныстап жатқан соң қимағам: Қазір оянды. – Балзия ақ кемпірді демей жетектеп кірді. Өре тұрдық.

	Осы аралықта екі жігіт келіп амандасты. Балзияның ұлы Қараш пен қызы Сайра да шомылып оралған-ды: көзмоншақтай мөлдіреп тұр. Көзіңді ала алмайсың. Қазақбайға қарадым.

	– Балзия, балаларыма жәмше әкеліп ем: кіргізіп ал, – дедім. Екі баланың көздері жайнап кетті – атып тұрып, есікке ұмтылды. Қазақбай мәшиненің артқы орындығы мен жүксалғышын ашып тастады: айналаны сап-сары, қара ала жәмшелердің иісі иелеп алды. Көп ауыздың сілекейі шұбырды.

	Бағлан қозының қуырдағына тойып алған соң Қазақбай егістіктің басына кеткісі келді. Тікаяқтан қызмет жасап, желіп-жортып жүрген Балзияны шақырдым.

	– Қазақбайға рұқсат жаса: қауынның басына барсын. Мен қарауыңдамын, – дедім. Келіншек күлді. Айналасына көз жүгіртті.

	– Ағасы ұйғарса еш уақытта құлақ қаққан жан емеспін. Қаридары көп егін ғой – барсын. Өзің қалсаң... – деді.

	Ойланып қалдым. «Әлі баяғы бірбеткей өжеттігі: билеп-төстеп барады. Білек арта сөйлеуін – өзімсінеді-ау.»

	Ызмұхширда қонақасыға арнайы шақырмайды: қонақпен дидарласуға өздері келеді. «Алыстан алты жасар бала келсе, алпыстағы қарт барып амандасады» – сол дәстүр әлі күшінде: келу де, кету де еркін. Балзия көңілді: күліп күтіп алса, күліп те шығарып салады. Басқосқандар кеш тарады.

	Шілденің күшіне мінген кезі: күні де, түні де жанып тұр. Жұлдызды көгілдір аспанда толысқан Ай дөңгелене жүзіп барады; айнала уыздай ұйып қалғып тұр. Ұсақ жәндіктер шыр-шыр әндетеді. Қадау-қадау әр жерде құрбақа бақылдап қояды. Кіндік қаным тамған топырақтан жұпар иіс аңқиды: түркмен коньягі ме, тілекшілердің қалтқысыз ықыластары ма – көңілге ұялаған желік бас көтеріп, шалқи қанат қағып, денеге қуат жия түсті. Ақтарылғысы кеп барады. Асфальт жағасындағы аяқжолдың көгілдір тасына көз тігіп келе жатып Балзия үйіне тақалып қалғанымды бір-ақ сездім. Қалт тоқтадым. Есік алдында Балзия алдымды кес-кестеді: қасыма тақала келді. Балбұл жанған жүзі Ай жарығында анық көрінді: көңілді. Шылауыма орала кетті.

	– Аяқ создың ба? Түн көңілді-ә?... – Балзия еркелей келіп сүйкенді: денесі ып-ыстық екен, жұқа көйлектен көктей өткен келіншек қызуы бірден миыма шапты. Жауырнынан қаусыра құшақтап, бауырыма тарттым. Балзия былқ-сылқ майыса төсіме қарай құлай берді: ернін көтере тосты... Бір дене болып тұрып қалыппыз: Ай жарығындағы көзіне қадала түстім.

	– Сыртқа төсек салдым. – Балзия құлағымның түбінен сыбырлады: ыстық демі денемді қарып барады. Жүрегім атқи жөнелді. Балзия жып беріп үйге кіріп кетті. Үй артына бұрылдым. Масақана құрылған. Отырдым. Шешініп, ақ сейсепті сілкіп, дірілдетіп-дірілдетіп жібердім де (жабысып, қосақтаса кіргелі тұрған масаларды үркіткенім ғой) ішке ендім: қос төсек тұр. Жүрегім шым ете қалды. «Қасиетті ақ төсек иелеріңді күтіп тұрсың ба?! – деп ойладым. – Шикі сүт емген адамбыз, Алла, бендеңді кешіре гөр: тіршілік қой...» Төсектің шетіне отырып, қос жастықты биіктеттім. Коньяк жұғынымен араласа тіл ұшында қалған келіншек тілінің дәмін сілекейіме араластыра жұттым. Тамсана түсіп, төбеге қарадым: сыртқы дүние шыттан көрінбейді екен – аппақ ақ әлем жанарыма ілді. Миым солқ-солқ бүлкіл қақты: көпшікке қисая кеттім. Ойыма Балзия оралды.

	Мектепте бала оқытқанымыздан мақтада жүргеніміз көп: оқушылар жаппай терімге шығарылды. Оқу қыркүйектің басында-ақ аптаға жетер жетпестен тоқтап қалған. Мақталық ауылдан 5-6 шақырым жерде – жаяу-жалпы қатынаймыз. Бекітілген орындарынан бір мұғалім де тырп ете алмайды: сәл қылт етсең бригадір басқарма мен аупартком өкіліне жеткізеді. Соң терім штабында төбеңде найзағай ойнайды: терідей сілкиді. Велосипедпен бозала таңда барып, қас қарая үйге ораламын. Оқушылармен қоянқолтық жүреміз. Мектепте аяғыма оралып жүрген Балзия терімде де көз қырынан таса қылмады: көбіне бірге кейіндеу қайтады. Алдыма мініп алады. Шашынан бұрқырай тараған жұпар иіс жан-жүйемді иітіп жібереді. Бір рет... иә, бір рет... кештеу қайттық. Зырлап келе жатқанымда рөль кілт бұрылды да ұшып түстік. Ұмар-жұмар түйдектеле құладық. Іңір еді. Балзияның үстіне түскен екенмін – сұлқ жатыр. Зәрем ұшты. Жалма-жан «Тұр, тұр. Не боп қалды» деп шыжа-пыжа болдым. Ұшып тұрып, көтеруге ыңғайландым. Балзияның етегі көтеріліп кетті. Көзім тұнды. Тұла бойымды қуалап ыстық қан ағысы зыр қақты. Одан кейінгі оқиға қас қағым сәтте өте шықты. Балзия сұлқ қалды: құлашын жайып жіберді де қимылсыз жата берді...

	Ертеңіне терімге шықпады. Күні бойы жолына қарай-қарай қой көзім көгерді. Кештете үйінің қасына бардым. Велосипедке сүйеніп, есім ауып тұр едім, Балзия іштен шықты. Қасыма келді. Қолымды создым.

	– Өкпелеп қалдың ба?! – дедім де әсте көз салдым.

	– Ешқашан. Өзім ғой... – Балзия тіл қатпастан аз тұрды. Көзі жарқ ете: – Саған... өзім... – деді де үйіне бұрылып жүре берді.

	Аяқ дыбысынан ойым үзілді. Құлаққа айналдым. Масақананың шалғайы әсте көтерілді – Балзия. Көзімді жұмып, ұйықтаған болып жата бердім. Шоқиып отырды. Халатын шешіп тастады: аппақ дене жарқ ете қалды. Жүрек тулай жөнелді. Жалын шашқан дене құшағыма құлай кеткенде бүкіл жүйем наурыздың ақша қарындай еріп жүре берді. Таныс иіс танауыма соғылуы мұң көз алдым қызыл нұрға толып, дөңгелене жөнелді... Сезім одан әрі игерткен жоқ – өз тұңғиығына тартып кетті.

	Оянсам Балзия шашын жинақтап отыр екен: қолтығына көз салдым да төсін сипадым. Балзия миығынан күлді. Тас қып құшақтап, тамағынан иіскеп, тыныс тарттым. Келіншек ақ төсекке құлай берді...

	Артықтау кетіп қалғанымды соң сездім: атылған оқ кері қайтпайды. Оқыс кездескен бақытты шақ, қолпаштау сөздер, Балзияның қалтқысыз ықыласы, ішкілік, тамылжыған түн мойныма қыл шылбыр тастап, тұзаққа ілдірген екен. Ой кешіп, енді еңсем түсе бергенде Балзияға назарым түсті – қара көзі мөлдірей қарап отыр: естияр жүрек дір ете қалды. Жанарлар арбасып біршама уақыт тұрып қалдық. Балзия жүзінен сүйкімді қызғыш нұр, ойнақы қуаныш сезімін көргендей болдым. Тамсана қарадым. Балзия көзін алып қашты. Соңғы 5-6 жыл төңірегінде үйдегі бәйбіше кем-кемнен алыстап, суысып бара жатқан-ды: ет байлап, марғау тартып жүрген. Көбіне балаларына ықылас аударатын: немерелерін де қасына жақындата бермей оқшау жан сақтағанды ұнататын. Сол кісінің қабағына қарап, күтім жасаймыз: ерік дәнін жейді, пельменді ұнатады; сәбіздің сығылған сөлін ішеді, жиі-жиі жас ет жеткізіп тұрамыз. Түйе ұстадық. Ағарғанға көбірек ықылас аударады. Ата жұртта Қарақожа бойынан жер алып, егісті түр-түрінен ектік: ықыласқа бола тұра қалды. Қазақбай – атайы диқан: ертелі кеш басында. Қия баспайды. Керегін жеткіземіз: үстінен құс ұшырмаймын.

	– Ағасы, кесең суып кетті! – Балзия даусына жалт қарадым: күлімдеп көз тігіп отыр.

	– Ә-ә. Қазір. – Өзімді қолға алдым да кесеге иелік жасадым. Сасқаным ба, әлде сөз таппаған соң айта салғаным ба: Қараш, Сайра қайда? – дедім сасқалақтап. – Айтпақшы, ерте-ау. Әлі ұйықтап жатқан шығар.

	– Ойнап сілелері қатады. Дәуденнең шықпайды. Қауын еге алмадым, буйірлері шықты.

	– Елде болса, ерніңе тиеді – неге тойынбасын. Әлі жетісіп кетесің, Балекесі,– дедім. Балзия ойланып қалды. Жалт қарады.

	– Қайдам. Үміт сәулесі жоқ: Есжан Байрамалы диспансерінде тұрақтап қалды.Енді қатарға қосылары жоқ. – Мұңайып, төмен қарады. Аққуманның қақпақ бауын сипалады. – Күйіп кетемін. Кейде өлгім де келеді.Ұл-қыз да көзге көрінбей кетеді. Сонда... есіме сен түсесің. – Және үнсіз қалды. Қылт етпей тыңдай бердім. – Саған қосыла алмайтынымды білгем: түс көрдім. Жүрекке әмір ете алмадым: тек сенің аңқаулығыңнан пайдаланып, велосипедтің рөлін бір рет бұрып жіберу сәті түсті. Пәктігімді көрсеткім келді... – Балзия үнсіз қалды. Көз қиығын салды. Жанарым ұштасты: езуінен кулкі көрдім. – Есжан да өтін алдырып ерте қатардан қалды. Салынып ішті. Қаңқаға айналды. Ем қонбайды...

	Балзияның кермек тағдырына жете таныспын: Есжан -өкшелес жігіт, кем сөзді, жұқақол жалғызілікті-ді. Шайпау мінезді анасымен тұратын. Бір өзара бәсекеде Балзия жеңіліс тауып, өжет қыз сөзін жұта алмай тұрмыс құрған: терім кезінде Есжан трактор тіркемесінің биік астауынан асыра толы қапшықты ытқытпақшы болған.

	– Шамаңа қара! – депті Балзия тегіне тұрмай. Терімшілер ала көтерді.

	– Қорапқа қапты түсірсе, Есжанға тиесең бе?!

	– Шарттасың!

	– Қол алысың!

	– Уәде уәде болсын. Кім уәдеден тайса, нәмәрт...

	Есжан қапшықты биік тор астаудан асыра зыңады. Өжет қыз сөзінен танған жоқ.

	Одақтың кезі ғой: салып ұрып, ауылға келемін. Есжанға маңдай тіреймін. Ол ішеді. Балзияны көремін. Жүрегім бұрады да тұрады. Кеденді кезең туып, мәшине іркілді де қатынас сұйықтады. Осынау кезеңде Балзияның қуанған да, қиналған да сәттеріне куә болдым.

	Бір рет... ауылға салып жетіп келдім. Ана қабіріне тағзым жасадым да Балзияның үйіне маңдай тіредім. Шаң-шұң керістің үстінен шығыпын: Балзия да, енесі Ағлен де қызып алған, жұлысып жатыр. Ағлен өзге адамның келгенін сезді де қарғана бастады.

	– Мен пейілімнен тауып отырған соқырмын. Алла мені жазалады: қос жанарымды алды. Уақытында төбеңде найзағай ойнаттым, орынсыз азап бердім. Келінді қорлап не таптым – пейілімнен таптым. Жазасын тартып отырмын. Маған не дейсің: жалғыз бала да анау – ауру. Алла берсе, қазинасында көп – кедейлік ар емес...

	Балзия үндемеді. Көзін бір сығып алды да маған қарап күлген болды. Бұрылып кетті. Мәшиненің қасына келіп, жан-жағына қарады.

	– Шаңын қақтым, – деді Балзия сыбырлай сөйлеп. – Арқам қозып кетті. Қанымды қыздырды өзі. Ескі жарамның аузын тырнады: жаңа түскен кезім. «Сиыр сау» деді. Бардым. Жатырқап, қара сан келгір теуіп жіберді. Ұшып тустім. Есіркеудің орнына «Кет! Сендей сиыр сауа алмайтын албасты керек емес» деп тұр. Жыным аттанды. «Е-ә, неге кетеді екенмін. Махаббатым бар. Күресемін. Тапқан екенсің...» дедім. Сиырды жұлқып, қысқа байладым да қақтап сауып алдым. Әне, қарғанып жатыр...

	– Қой, тентек болма. Шайтаның шылауына еріп... – Бауырсақ мұрнынан түрттім. Бір бума қызыл ондықты қолына ұстаттым. – Қайтамын. Соң... – дедім де жүріп кеттім. Балзияның қылт етпей қарап тұрғаның алдымдағы айнадан көріп бара жаттым: жыл өте Қараш туылды. Соң Сайра...

	Ойымды жиып алдым. Балзия да қадағалап отыр екен.

	– Шөлдеген шығарсың, ішсейші. Сақтаған шайым еді, – деп мөлдірей қарады. Кесені жаңалап құйып, ұсынып жатыр. Қол создым. Саусағы ып-ыстық екен, сәл кідірістеп қалды. Бетіне тіке қарадым: жүзі алаулап қызғыш тартып тұр. Жөпелдемеде аузыма сөз де түспеді. Кібіртіктеп барып:

	– Қиналып қалыпсың-ау, – дедім. Балзия зейін аударды. Сөзімді жалғадым. – Сырт көзден айбынып, хабарласа алмадым. Егін жинала бастаған соң арнайы келдім: орын дайындап қой – 20 қапшық ақ бидай үлесің бар. Қазақбай жинап берер. Елің жақсы ғой: жарығың, газың, су мен тұзың тегін; малға, жерге салық та жоқ – нағыз жер жаннаты осы емес пе?!

	– Әрине, – деді Балзия. – Ұзағынан бергей тек.

	– Баспанаң да жөндеу күтіп тұр екен, балалар бір-ер күнде сыбап, бояп береді. Жіберемін. Біздің үйдегі апаң Қарақұмға ықылас етіп отыр. «Сәл ыстық баяулаған соң бар» дегем: келеді. Бірге құмға түс. Қастарыңызда боламын. – Тұруға ыңғай білдірдім. Ауа телефонымды алдым. Тетігін бастым.

	– Қазақбай! Қайтайын...

	Түргелдік. Балзия тақалды. Ішкі қалтамнан күмәжнигімді алдым. Көк қағаздардан суырдым. – 300 доллар. Дашоғұзда алмастырып аласың. Керек-жарағыңа жұмсай бер, -дедім. Балзия ере сыртқа шықты.

	Есік көзінде іркілген Балзия бір сәт те есімнен шығар емес: боталаған қара көз жәудіреп, жұқа еріндері дір-дір ете тіл қатуға икемделе береді... Айтары тіл ұшында тұр: бұл рет не айтпақшы екен?!

	Түркменстан.

	Ызмұхшир ауылы

	2000 ұлу жылы, маусым – шілде





КІМ ӨЗІ


	Надо жить так, чтобы после

	смерти не умирать

	Мұса Жамил

	«Шал-ау! Әй, шал!» Тосыннан есітілген дауыс саңқ ете қалды. Жез қалбырға соғылған емен таяқтың үніндей шың етіп, миға шапты. Елеусін ұшып тұрды. Әдетте сықырлап, сіресіп жүріп кетенше икемге көнбей қоятын аяқтары да нақ осы ретте сыр ашқан жоқ. Дедектеп кетті. Есікке ұшып-ақ жетті: бос. Айналасына алаңдай қарады. Тінте қараса да көзіне тірі жан ілікпеді. Елеусін жасып қалды: мұңайып, мойны салбырап кері бұрылды. «Анық есіттім, – деп ойлады шал.– миға орнап қалған Шекердің даусы. Дәл өзі: 43 жыл 92 күн өмірдің ащы – тұщысын бір иықтан көтеріскен адам. Оның даусын анық ажыратамын ғой. Нақ өзі-ау.»

	Елеусін жазу үстеліне келді. Қағаздарына тесіле қарап тұрды. Бастап жазылғаны да, әлі қылау түспегені де баршылық. Орындыққа құйрық басты. Қалам ұстап, ақ қағазға шүйіле берді. Елеусін кем-кемнен өткен күндердің елесіне араласа берді...

	Жоғарыдан келген жеделхат Имаматдиновтың шүй төбесіне тас түскендей болды. Денесі дір етті. Көзәйнегін қолына алды: жақыны да, алысы да бұлдырап кетті. Көзәйнегін қайта киді. Кем-кем алысы жақындап, анықтала түсті. Сіресіп аз отырды. Саусағы тетікке тиді. Хатшы қыз бас сұқты.

	– Бибісараны шақыршы... – Меңгерушінің даусы баяу шықты. Хатшы дедектей жөнелді.

	Қос есіктің арасынан саңлау ашылып, Бибісараның басы көрінді.

	– Кел ... отыр. – Имаматдинов иегімен орын нұсқады. Имене келіп, иіле түсіп Бибісара тізе бүкті. Араға үнсіздік араласты. Имаматдинов: «Шараны атқара ала ма?!» деп ойлады. Бибісара «Қай жерден кетті. Не жаздым.» Қалтырай түсіп ойлады. Меңгеруші жұмсақ тұғырда керіле шалқайды. Көзәйнек шынылары жалт-жұлт шағылысты. Жұқа шынының ар жағындағы өткір қарашықтар Бибісараның нұр төгіліп тұрған бетіне қадалды. Келіншек жанарын алып қашты: ұзын кірпіктері иіліп, едендегі кілем өрнегіне тігілді.

	– Мәселе мынау. – Меңгеруші әсте үн қатты. Бибісара селк ете қалды. Бастыққа жасқана көз тастады. – Конференция өтіреміз. – Бастық іркілді. Сол аралықта Дүйсен Алдашев те бөлмеге кірді. Ардагер. Осы мекеменің жанды куәсі. Ақылшы. Меңгеруші келгендерге жүгірте көз тастады да сөйлеп кетті. – Нұсқау келді: «Арал тағдыры – ел тағдыры» деген тақырыпта мектептерде оқушылар конференциясы өтеді. – Имаматдинов кідірді. Көзінің қарашығын қасында отырғандарға бірме-бір қадап шықты. Бибісара бұға түсті. Дүйсен маңғаз қалпын өзгертпеді: керсолқы күйде отыра берді. Бастық сөзін жалғады. – Бұл – мемлекеттік шара: қазір жанып тұр. Арал көптің көкейінде: ертеңгі күнін халыққа түсіндіру керек. Соны мектептен бастап отыр. – Бибісараға шүйіле түсті. – Алдымен орта мектептерден баста: оқушы, мұғалімдер конфернецияға атсалысады. Әдебиетшілер мәселеге түсінсін: Арал – анамыз. Баяндамалар жасап, өлең жатталсын. Ән шырқалсын.

	Дүйсен қозғалақтады. Сөйлеуге ниет еткені. Имаматдинов қара көзін шалға қадады.

	Шал тарамысты қолымен бет-аузын бір сипап өтті де тамағын кенеді.

	– Иә, айтыңыз. – Меңгеруші ыңғайланып ықылас аударды.

	– Қызым, Бибісара! – Дүйсен сөзін баяу бастап ойын тарқата түсті – Бұл шарадан ешкім шеттей алмас. Абыржыма. Мектеп кітапханашыларын шақыр: көптен қоян құтылмаған. Жол табады. – Дүйсен сәл тыныстап ойын жинақтады. Сөзін жалғастырды. – Алдымен ана Шекер Тәжібаева мен Күләш Мұхтарованы алдыр. Ойласамыз.

	Имаматдинов тіл қатпады: басын изеп, құптаған белгі көрсетті. Бибісара жалтақ-жалтақ айналасына көз жүгіртті де сылбыр қимылдап есікке беттеді. Бибісара кітапханашыларын тез жиып алды. Келесі кеңес ұзаққа созылған жоқ: ойын ортаға тастады. Күләш аң-таң болып отыр еді, Шекер іліп кетті.

	– Өтіреміз: Арал туралы көп айтылып жатыр. Біз де айтайық. – Шекер қасындағы Күләшті шынтағымен нұқып жіберді. – Сен не, ойланып қалдың. Директорың Нұрқан Ыдырыс әдебиетші ғой. Айт. Ұйымдастырады.

	Кұләш Шекерге ойлана қарады: көзі мөлдіреп тұнып тұр. Әншейіндегі жылт жоқ. «Жасқанып отыр-ау, – деп ойлады Шекер. – Жесірдің не күні бар. Сөзі өтпей қалса, жер болады ғой.» Шапшаң тілге келді.

	– Өткереміз, – деді Шекер. жұлып түсер кескір әдетіне басып. – Не қиыны бар: Арал – су. Су болмаса, тіршілік жоқ. Осы ойды көпке ұқтыру міндет. Конференцияның айтары – сол. Айтамыз. Оқушы тілімен айтамыз.

	Бөлмеде отырғандар серпіліп қалды. Күләштің де бетіне қан жүгірді. Бибісара миық тартты: қара көздерінде қуаныш ұшқыны ойнады.

	– Конференцияны алғаш біздің мектепте өткерейік, – деді Шекер.

	– Аудан кітапханашылары қатынассын. Көрсін. Соң жалғаса береді...

	Шекердің ойы бәріне мақұл түсті: көңілді тарқасты.

	Шекер ауданнан оралғанда Елеусін жолына қарап отыр еді: ұшып тұрып қарсы жүрді. Шекердің бетіне жалтақ-жалтақ қарады. Жанжолдасының күлімдеп келе жатқанын көрді де Елеусіннің жүрегі орнына түсті. «Игілік болсын, – деді іштей. – «Базаршы келгенше үйдегілер У ішеді» деген. Оқыс шақырған соң... әлде не деп: айналада тырнақ астынан кір іздеп жүргендер көп.»

	Шекер келе хабарын төге салды.

	– Шал-ау, аманшылық. Жұмыс бабында шақырыпты. – Шекер қолсөмкесін Елеусінге ұстата салды. Шешіне бастады. Елеусін тақала түсті: мұрнына жағымды әйелінің төл иісі соқты. Жылы ағым тамыр бойлап миға шапты. Жанұяға жанға жайлы жылылық жайылды. Елеусін Шекерге телміре қарады: түсінімпаз келіншек көп күттірместен-ақ хабарын жайып салды.

	– Кітап оқушыларының конференциясын өтіруді тапсырды: «Арал тағдыры – ел тағдыры.» – Қолы желді Шекер дастарқанды да жайнатып жіберді: түскі шай да, ас та көңілді ішіп желінді. Астан соң Шекер өз ойларын ортаға тастады. – Барсам Бибінің жүні жығылып қалыпты: Имаматдинов төстабанға алған-ау, сірә. Аяп кеттім. «Конференцияны мен – ақ өткерейін» дегенімді сезбей де қалыппын.– Шекер Елеусінге қадала қарады. – Қиналмайсың: көмектес. Сеніп отыр: бірдің абыройы – мыңның абыройы. Жаңалық болсын!

	Шекердің бастамасы Әліпбайға да оң түсті: беделді кісі, мектеп басшыларының бірі, тәрбие жұмыстарын ұйымдастырушы конференцияны дайындауға жеңтүре кірісті. Баяндама жоғары сыныптардың озат оқушыларына тапсырылды. Арал туралы өлеңдер жаттауға берілді. Конференцияның бағдарламасы жасалды: ойласылған нақты іс көптің көңілінен шықты.

	Мектеп директорлары кітапханашыларын ертіп келді. Шекер сол күні бауырсақ пісірді, тандыр жапты. Қара шай көптің көңілінен шықты: Ызмұхширдағы шай құюдың үш шеберінің біреуі Шекер еді. Бапкердің қолымен құйылған сусын жиыннан талықсып шыққан жүйкені жіпсіте бастады. Тілдері ағытыла түсті. Мағтымғұлы жіпсіген маңдайын жұмсақ сүлгімен бір сипап өтті де:

	– Су қадірін шөлдеген біледі, – деді. Айналасы құлаққа айналғанын сезді де ойын тарқатты. – Арал – Хорезм топырағының жантостағы: төңірегіне нәр себеді. Балық та, құс та – ас. Тоғайы тұнып тұрған байлық: аңы да, ағашы да күнкөріс тірегі. Кетіктеріңді бітейді: ас та, баспана да болады.

	Директор сәл ойға берілді де іркіліс тапты.

	– Конференцияда түйінді ой көпке жетті: бала тілімен айтылған өлең де, ән де, баяндама да Аралдың құдіретін көзге елестетті, – деп Әліпбай Мағтымғұлыға қарады. Әлі де жиынның әсерінен арыла алмай отырған директор кірпігін көтерді.

	– Әлеке, кемі жоқ. Көпке өрнек болды: дайындықта мін жоқ. Қабырғасурет тартымды шыққан: Арал табиғатты сұлу фотолармен бейнелніпті. Талғам күшті. «Оқырман ойы» қабырға газеті де шығарылып, Аралға сипаттама – мадақтау жасалыпты.

	– Бұның бәрі, – деп Әліпбай сөзге кие-жара араласты. – Кітапханашы Шекер бас болып, жастар істеді. Көптен қоян құтылмаған: тек басқару керек.– Ұйымдастырушы көкірек көтере желпініп қойды. Көзі жылт-жылт етіп айналасын тінте қарап өтті. Бибісара да қара көздері жарқ-жұрқ от шаша желпініп қалды.

	– Осы сынды жиынды мектептерде жалғастырамыз, – деп Бибісара сөзге араласты. – Бастықтың бір тарпуынан құтқардың, Шекер апа! – Бибісара толқып кетті: жанарына мөлдіреп тұнық моншақтар тізілісе қалды.

	– Батыл қимылыңды бұл өмірімде ұмытпаспын: үстімнен тау көшкендей болды. Кітапханашы – кішкентай іскер: үлкен жүректі адамдар. Шекерді көрсем анам көзіме елестейді: бетінен нұры төгіліп, өзіне тартады да тұрады. Неге анам емессің?! – деді Бибісара шын жүректен езіле де елжірей отырып.

	Кішкентай бастықтың сөзі көптің ойын дөп басты: бас изесіп, қауқылдасып қалды.

	Елеусін де ойын жиды: жанарына жиылып қалған көз жасын бір сықты: мөп-мөлдір моншақтар «Әлгі дауыс шын еді құлағыма анық естілген-ді, рухың болды. Кешір, жаным!»

	Елеусін мұң торлаған бурыл басын бауырына алып, таңдайынан әлі дәмі кетпеген өткен күндерін еске ала берді...

	30 мамыр 2005 ж

	Қатеп ауылы.





ТҰЗДЫҢ САЛМАҒЫ


	Әңгiме

	Сағыныш бар дүниеде, жұбаныш бар,

	Көңiлдi көтеретiн қуаныш бар.

	Абай

	– Тойлы, iнiң келдi!

	– Тойлының, iнiсi келдi.

	– Ақгүл, ағаң келдi!

	– Ақгүлдiң ағасы келдi.

	Көпшiлiктiң құлағы елең ете қалды. Бәрi де өре түрегелдi: еңселi үйге жиналған адамдар теңселiп кеттi, абыр-сабыр басталды; бала мен әйелдер сыртқа ұмтылды, егде адамдар да отырған орындарында әрi-берi қойқаңдасып алды. Көптiң басын қосып, туыстарды табыстырып отырған қарт сирек сақалын сипап, шалғайын тiзесiнiң астына жинақтады, жанарын көтерген жоқ – сынын да, ойын да бұзбастан сол қалпы қалды. Кең бөлмедегi дастарқандастар ереуiлдей көтерiлуге шақ қалып қопаңдаса түстi.

	Мiнсiз ақ «Жигули» мәшинесi үнсiз жылжып келiп, есiк көзiне тоқтады. Кiрпiк қақпастан қадалып тұрған күтiп алушылар әсте жылысып, жақындаса бердi. Мәшинеден Елеусiн түстi. Көппен аман-түгел сұрасты. Еңселi үйге көз тастады.

	– Елге шыққам. Анамның басына зиярат жасадым. Жақұп қожада көп туыстарым жатыр. Рұхтарына тағзым еттiм. Ағамен дидарласу ниетi көкейде ежелден бар-ды: сәлем де сәтiмен деген – дидар көрiсу, несiп болса, бүгiнге дәл келiптi...

	Елеусiн ауызына үңiлiп, лебiзiн жұтып тұрған жас жiгiт үйге жол бастады: сыртқы есiкке апаратын аяқжол да, жаңа салынған үйдiң айналасы да мұнтаздай екен: тас төселген, мұқият сыпырылып, ықыласпен тазаланған, кесе жатқан шөп не қылтанақ жоқ. Бет бейнең көрiнедi. «Тойлы қара күштiң қабы, еңбекшiл едi, – деп ойлады Елеусiн. – Көзiн ашқаннан-ақ кемдiктiң тар қыспағында өскен бала ғой, айтусыз-ақ, итермелеусiз-ақ елпiлдеп жорта беретiн. Талай жылдар бiрге болдық қой: бiр шаңырақтың астында бiр аяқтан ас iшiп, туыстан да өткен бауыр едiк. Тұла бойында зәредей ашу, кiнәрат болмайтын...»

	Кең есiктен iшке қадам басудан-ақ жамырай өрген жастар үнi Елеусiндi селк еткiздi: көзiне қызыл шоқтай жайнап тұрған қыз-келiншектер iлдi, шаралы қара көздерiн қадап, өзiне тiке жылжып келе жатқан толықша орта бойлы ақ келiншекке назары түсуден-ақ, Елеусiннiң жүрегi солқ ете қалды да, соғысын жиiлете түстi. Ақгүл! Сол баяғы Ақгүлi. Елеусiннiң жүрегi елжiреп жүре бердi: көзiне қуаныш нұры ойнап шыға келдi, езуi кем-кемнен кейiн шегiне түстi – күлкi нышаны бетiне жайылды; тұлғалы келiншек Елеусiнге қарсы келiп, тақала түстi де, сәл бас идi, қос қолын созды, маңдайын тосқандай қимыл жасады; күштi жұпар иiс танауына соғылды. Қол алысты: жұмсақ саусақтардан бойына таралған ыстық леп Елеусiннiң миына шапты – көз алдына қызғыш дөңгелектер бiр сәт елес бердi де, әсем өрнектерге айналып кеттi – жанары құбылмалы көйлектiң жағасындағы кестеге қадалған екен. Шапшаң бойын жиып алды. Келiншектiң әжiмсiз жазық маңдайынан ерiн ұшымен жеңiл өбiп өтуге ниет етiп, ұмсына түстi де, iркiлдi – сұлуға аңсары ауса да, қанға сiңген ескi қаталдық кесе көлденең тосқауыл боп тұра қалды. Елеусiнге тақала түскен Ақгүлден ыстық леп соқты: жүйе-жүйесi балқып, ерiп бара жатты. Естияр жiгiт жедел есiн жиды: iлтипат көрсетiп жатқан жастарға түу биiктен жанарын көтере көз қырын бiр тастап жiбердi де, сәл иiлiп, үлкендiк iлтипат жасап, амандасты. Ақгүл алға озды да, Елеусiндi үлкен залға бастады: бөлме жиһазды екен, Елеусiн табалдырықтан аттағаннан-ақ, отырғандар ұшып тұрды; тұрған-тұрған жерлерiнде қатып қалды – бас иiп, бәрi де тағзым етiп жатыр. Елеусiн жедел көз жүгiртiп шықты да, қақ төрдегi сирек сақалды бұжыр бет дәу еркекке тiкеледi.

	– Тойлы аға, ассалаумағалейкум! Мен – Елеусiн ғой...

	Тойлы басын тiк көтерiп, солғын жанарын алысқа қадады. Езуi жиырыла кемсеңдеп, қалт-құлт алға басты.

	– Д-д-даусыңнан айналайын. Айдан апамның тi-тiлеп алғаны, қуанышы. Д-д-дидарыңды анық көруге шама ж-жоқ – бұлдырайды көз. Келшi, қәне, қ-қандай болдың.

	Елеусiн кең құшаққа енiп кеттi: қарулы қол қаусыра қысып, аяққаптай аумақты төске оңды-солды басты; сұйық селдiр ақ сақал бетiн сыйпап жатты. Елеусiн қарттың тыпырлап, қатты-қатты соққан жүрегiнiң дүрсiлiн есiттi. Елеусiннiң саусақтарын қос қолдап жiберместен қысып тұрып Тойлы дауыстады.

	– Ақгүл, қ-қайдасың? Менiң бауырым келдi ғой. Анамыз ортақ iнiм ғой Е-елеусiн. Айдан сенiң де анаң, Ақгүл, б-бауырында өстiк. Ол кiсiнiң қолынан жеген тұ-тұздың қарымын ө-өтеудi күнi-түнi ойлайтын едiк. К-кеше Ақгүл «Елеусiн келiптi» д-дедi. Жүрегiм ж-жарылып кете жаз-жаздады: түнiмен осы үйде кiрпiк iлген ж-жан жоқ – тiк аяқтан қойдым. Ақгүл, ө-өзiң қызметте бол!

	– Бармын, дәде, қасыңдамын.

	Тойлы қол орамалын көзiне апарды. Үнсiз, төмен қарап аз кiдiрдi де:

	– Отырыңыз, Iлләя, әумин... – деп қолын көтердi. Дұға оқыды.

	– Сұрасың! – дедi.

	– Тойлы аға, сiзден... – деп Елеусiн емеуiрiн жасады. Бәрi де қауқылдасып қалды. Шай құйыла бастады. Сөз толастап, ықылас асқа ауды. Тойлы қара ала кесенi қыса ұстап отырып ойға шомды...

	Әкесiнен қара қағаз келгенде Тойлы он бесте едi. Анасы егiлiп, ұзақ жылады. Жүдеп кеттi. Көп ұзамай төсек тартып жатып қалды. Ұзақ ауырды: үй шаруашылығы да, ана күтiмi де, екi жасар Ақгүл күтiмi де Тойлының мойнына шөктi. Нағыз жетiмдiктi Тойлы анасы өлген соң сезiндi: үшi, жетiсi өткен соң ағайын-туыстар да тарады. Таяу жерде нақ жанашыры жоқ-ты: әкесi жалғыз үйлi шопан едi. Қоржын үй қос жетiмге кем-кемнен үрейлi мекенге айнала түстi: қуыс-қуыстағы көлеңкелi жерлер мың сан құбыжықтардың ұясына айналды – Ақгүл ағасын тас қып құшақтап, көзi мөлдiрей жасқа толып, жан-жағына алаңдай бередi. Сескене белең алып тұрған Тойлыға қамшы болды: үйге беттеуден қалды. Көршiлерге қонып та көрдi. Жұқақолдылық бәрiне ортақ: бiр ауыз болса да, ауырлайды, қабақ шытпаса да, ауырсынғандарын Тойлы сезедi. Бейсенбi күнi Ысмамыт атаға барады: көпшiлiк, өз қатарлары да жеткiлiктi, екеуi сол жерде қонып та шығады. Ауылға табаны тартпайды: үй құлазып тұр, өз қатарларынан ФЗО-ға алып жатыр. Сескенедi. Ақгүлдi жетектеп, дорбасына түскен наннан кемiрiп, әулие жағалап кеттi.

	Бейсенбiде әулие басы базарға айналады: тұм-тұстан жаяу-жалпы ағылып, қарақұрым адам жиналады. Иығына су кетiп жүрген өз қатарлары да баршылық екен: жиналып-ақ қалыпты. Үлкен сексеуiлдiң түбiнде қой сойылып жатыр: ортақ қазанға түседi, айналшықтап жүргендер мол екен. Тойлы кiрер ауызға шеттен орналасты. Тағзым етушiлер ағылып жатыр: «Зи-зир-а-тыңыз қ-қ-ққабыл болсын!» деп Тойлы да үйреншiктi мақамына басты...

	Айдан қос тұлымшағы төгiле салбыраған шынашақтай ақ қызды көруден-ақ, кiлт тоқтады: тұттықпалы ағасының шалғайына қос қолдай жабысып, жан-жағына мөлт-мөлт қарап тұр екен. Алғаш келгенде аңдамаса да, өткен аптада да тұрғанын көрген. Ана жүрегi дiр еттi, «Жетiмсiң-ау!» деп тыпыршығанды. Өтiп кетiп едi. Бұл ретте де кiдiре түсiп, iшке енiп кеттi. Зияраттан соң, Айдан көпке көз жүгiртiп, сол қызды iздей бастады. Асыққан жоқ: бiрме-бiр қуыс қолтықты тiнте қарай бердi. Ағасына арқасын сүйеп, дорба ұстап отыр екен: сеңдей соқтығысқан адамдардың арасымен жылысып қасына барды. Айдан кiрпiк қақпастан қарады: қыз жанары жалт еттi де, ұшып тұрды. Оймақтай аузы ашылып, қатып қалды. Айдан таяп барды. Иiлiп, қарсы алдына тiзе бүктi. Тойлы:

	– С-с-салау-ма-лейкум! – дедi.

	– Амансың ба, балам! Зияратың қабыл болсын! – дедi Айдан төбесiнен қарап тұрған еңгезердей бала жiгiтке. – Бөпең шөлдеп қалды ғой. Шай iшесiң бе? – Айдан аяқ үстiне көтерiлдi. – Жүрiңiз, мен түскен үйге барайық. Күн де шыжып кеттi.

	Тойлы тiл қатпастан ере бердi. Ақгүл Айданның қолынан тас қып ұстап айрылмады...

	Тойлы оқыс басын сiлкiп көтерiп:

	– Ақгүл! – деп дауыстады. Кесе жеткiзiп отырған келiстi келiншек:

– Қасыңдамын, дәде, – дедi.

	– Ә-һә, ағаң ойға б-берiлiп, қырық жылға жасарып кеттi. Елеусiн менен жетi жас кiшi. Сен Елеусiннен... Араларымызда жас айырмашылығы болса да, көңiлде к-кiршiк жоқ. Маңдайымыздан сы-сыйпаған Айдан алақанының ыстық лебi өмiр бойы кетпес: а-ауыр жылдарда ұл-қыздары не iшiп, не кисе, қос жетiм де солармен бiрге болды, а-а-алалаған жерi жоқ. Аналық мейiрiммен с-суарып отырды...

	Қарт кесесiн ұрттап қойып, ойын тарата бердi.

	– Ж-ж-жиырма жыл бойы, Елеусiнжан, анаң Айданның нанын жедiк...

	Айдан Ызмұхширға үшеу болып оралды: балалы үй бұрынғыдан да толыса түстi, үш жасар Ақгүл бәрiнiң жанды қуыршағы – томпаң-томпаң домаланып, Елеусiннен бiр елi де қалмайды, не құшағында, не арқасында жүргенi, ықыласты-ақ; тентек бала өз туыстарына соқтықса да Ақгүлдi шерткен емес. Ақ қыздың мөлдiреген қара көзi жәудiреп, қос тұлымшағы желбiреп жанұяға сән берiп, былдырлап бiр тынбайды – қос тiлдi араластырып сөйлегенi қызық: бәрi соның аузына қарап, сөзiн тыңдайды. Ерке. Батыл. Тайсалмайтын өжет. Үйдегi күлкi тиегiн ағытатын осы – Ақгүл. Аз сөздi, тұттықпасы бар ағасы Тойлы миығынан күлiп отыра бередi: жағасы – жайлау, еңбекшiл, құлақ қақпайтын тiл алғыш.

	Табысу асы аяқталған соң, кең орда әдеттегi марғау тiршiлiк сарынына басты: Тойлы өз бөлмесiне тынығуға кеттi, тiк аяқтан тұрып қызмет жасаған жастар көзге түспедi. Елеусiн сыртқа шықты: ауылға ентелеп төнiп тұрған Қарақұм қызғыш сәуледен алаулап тұр, елге тақау қуыс-қолтығы қарауытып көрiнедi – құм төбелерiнiң ар жағына батып бара жатқан Күннiң алтын найзадай нұры түу алыстағы құм қойнауын қою қызыл сәулеге толтырып жiберген. Бау-бақшалы үйге бұрылды: балаң жiгiт алдынан шықты.

	– Аға, мәшиненi iшке алайық!

	Елеусiн кiлтiн ұсынды. Есiк аузында Ақгүл кездестi.

	– Қақпан құрып, аң аулаған жерлерiң еске түстi ме? Ұзақ қадалдың.

	– Айтарың бар ма? Зейнептiң қараойы таяқ тастам жер – қоян, түлкiлерiн сағыныппын. Оразмұхаммед ата, Жұманияз болып түн қатып, талай саяттаған жерлерiмiз ғой. Қыркүйектен ақпанға шейiн несiбе тергенбiз. Құмай тазының да бағы жанып, аң аулаған жерлерi осы: ұшқыр желаяқ едi-ау, құспен жарысатын. Самсаған қақпанның арасынан өте беретiн, саналы едi. Есiңде шығар: бой жеткен едiң ғой.

	– Ә-ә, солай ма? – Ақгүл шаншыла қарады. Елеусiн қара көздiң өткiр нұрына шыдай алмай жанарын алып қашты. – Жүр, қазiр...

	Ақгүл жасаулы бөлмеге бастап келдi: хрусталь аспашамнан төгiлген ақ нұр мың сан саудыраған моншақтарға соғылып, айналаны көгiлдiр түске шомылдырып тұр.

	Шағын ас үстелi жасаулы екен: Ақгүл Елеусiннiң сол жағын ала тақала отырды. Ажарлы жас келiншек шай құя бастады. Кесенi Ақгүлдiң өзi жалғастырды: саусақтар ұштасқан сайын әжiмсiз жұқа өңдi ақ жүзiне қызғыш нұр ойнап шығады. Ақгүл бүйiрлi шынының қақпағын бұрап ашты. Үшке құйды.

	– Жетiмдiк қамытын кимедiк. – Ақгүл Елеусiнге қадала қарады.

	– Арқалап өсiрдiң. Анаң жайсаң жан едi – алақанының ыстық табы маңдайымнан әлi кеткен жоқ. Ақылды едi, тек сенi маған қимады. Жиырма үш жыл сырттан шашылған несiбенi тердiм. Сауда жасадым. Бала үйлi, қыз байлы болды. Анаң қосқан Қожа қазаланды. Ағама да үй тұрғызып бердiм: балалары оқымады, көзi ерте қалды. Қасындамын. Ал, тiлек айт...

	Елеусiн алтын жалатылған қылаяқ ыдысты ұстады.

	Ақгүл Елеусiнге мейiрлене көз салды, миығынан күлдi.

	– Тағдырға таңым бар: бұл жалғаншыда саған кездесе алмайтын шығармын деп ойлағам, жоқ, қателесiппiн; тұз тартып, мен де өскен жерге оралдым. Ызмұхширдың тұзы салмақты – түлектерiн ұдайы жебеп тұрады. Қанаттары қатқан соң бiр оралып соғатын дәстүрлерi бар.

	– Табиғат заңы ғой, – дедi Елеусiн. – Адам да, аң да Ата мекенiн қимайды – жүрек түкпiрiнде мәңгi жатады: басына күн туғанда, шыбын жаны қиналғанда, кiндiк қаны тамған топырақ көзге елестейдi. Жас ортадан ауды. Төрт мүшелiмнен қорқып едiм – аман өттiм. Жетiншi мүшел – бiздерге бәйге сызығы: атам да, әкем де жөнелген. Анам жүрген жерлердi, анамды көргендердi сағындым: Ата жұртпен дидарласып, жазбақшымын. Тұз тартқаны сол...

	Ақгүл жалт қарады: көзiнен ұшқын шашып кеткендей болды. Жұқа ерiндерi шошая түстi де, сөйлеп кеттi.

	– Естелiк жинамақшы ғой. Оң болсын! – Ақгүл ендi бiр сәт мұңая қалды. Ойланды. Бетiнiң қос алмалығы кенет алаулап шыға келдi. – Ит қылығын ұмытпаған екенсiң. Өзiңе арналған ақ махаббат есiңе түспедi ме? Ауыл сыртыңнан оң пiкiрлер айтып үлгердi – қуанып қалдым.

	Елеусiннiң жүрегi дiр еттi: қарсы алдындағы ұшқындаған қос жанар мөлдiрей боталап, қадалып қалған екен – Елеусiн тайсала алмады. Әсте ұмсынып, жылжи түстi.

	Қәтеп ауылы

	1998 барыс жылы, маусым





ТОҒАЙ


	Өмірге мұнша өгей қып,

	Неңді алдым, ит кедейлік...

	Сұлтанмахмұт

	Әңгіме

	Тоғай жылқыларды жайғап, жұмыстарын аяқтады. Күн жанып тұр: бір сәт Дәуденге сүңгіп, салқындағанды мақұл көрді. Балпаңдай басып, каналға бет алды. Шілденің жанып тұрған талтүсі: қыбырлаған естияр жан көзге түспейді, түскі тыныстарын алып жатыр. Дәуденнің ауыл адамдары көп шомылатын Қиықбас үйінің тұсы майда балаларға толы екен: шуылдасып, қалақ ойнап, Күнге қақталып жатқандары. Тоғай балалардың өрінен келді: биік қызыл жыңғылды көлеңкелеп отырды. Аяғындағы қонышы кесілген қазақы етіктің басын шешіп, көлеңкеге тықпалап қойды. Жатақ құлақшынын төңкеріп тастады: үстіне бөз көйлегін бүктеп, домалата жинақтап қойды. Түргелді де жан-жағына қарады: балалар өздерімен өздері мәз-майрам – суда да, қырда да қиқуласып жүр. Тоғай кенеп шалбардың ышқырбауын шешті: суға баспалап түсті, су иығынан келді. Ылай суға шүміп-шүміп алды: түргеліп тұрып, беті қолын, құлақтарын жуды. Раш басында жатқан кенеп шалбарға Тоғайдың көзі түсті: ыштаны да, шалбары да осы. Бір киері. Несібелі өзіне өлшеп, тігіп беріп еді – мықты екен: қысы-жазы бұтынан тастамайды. Тізелігі қажалса да әлі өңін бермеген – тың: тізерліктегі бүктелген жері ақ сор басып, қыртыстанып алған. «Жусам қайтеді, – деген ой басына сап ете қалды. – Жайып қойсам, қазір-ақ кебеді». Судан сүйретіліп шықты. Шалбарды Дәуденге тоғытты. Суға шомылып отырып ойға берілді...

	Жетімдік азабын Тоғай жастайынан тартты: әке-шешеден ерте айырылды да, інісі Ермекті жетелеп жүріп ағайындарын сағалады, өзегі талып ашықты да; көз көрген туыстарының босағасында ер жетті. Өз қолдары өз ауыздарына жете бергенде Ермекті әскерге шақырды. Тоғайдан кеміс тауып, алмады: аяғын сүйретіп басып, атыз жұмыстарына араласты. Соғыс басталды да Ермек жарақат алып, алғашқылар қатарында елге оралды. Қолының өнері бар Ермек базарға шығып жүрді. Бір ретте Ермек Айгүлді тауып келді: шынашақтай пұшық қыз от екен, еркекқосты ұршықша үйірді; кең балақ Ермектің үсті-басы өзгеріп шыға келді. Терім басталды да Айгүлдің жұлдызы жанды: қолы желді екен -мақта теруде жан адамды алдына салмады. Ермек Айгүл терген мақтаны жинап, өлшетумен-ақ күнін өтіреді. Әрі Айгүлді тасбақадан қорғайды: көзіне тасбақа көрінсе, Айгүл бір шыңғырады да ауылдан бір-ақ шығады. Мақта атызына Қарақұм ентелеп тұр: құм аңдары егістікке өш – жайылуға жиі келеді. Тасбақалар да жұмыртқасын құмға көме салып, жоңырышқа мен мақта, бидай, жүгері, қауын-қарбыз, сәбіз-жуаға тұра шабады. Қырсыққанда Айгүлге жиі-жиі тап бола кетеді: тасбақаны көрсе, томашадай «комбайн келіншек» шыр ете қалады – Ермек жетіп барады: әйтпесе 5-6 шақырым жердегі ауылға тартып отырады. Қайтып әкелу ақырет: Ермек оңашалап өзі барып, жалынып-жалбарынып, тамырын басып, мұрынын шуылдатып алып келеді; еңбек бәйгесіне қосып жібереді. Еңбекте жұлдызы жанып, сый да, айырой да Айгүлге бұйырды. Шаруашылық кем-кемнен гүлдеп шыға берді. Есесіне тауқымет Тоғайдың басына шөкті: келін қуаяқ, тілді, әдептен озған көргенсіз болып шықты.

	Тоғай – жылқышы-ды: атыз жұмысынан, арбадан босаған күш көліктерін қарайды; жоңырышқа орып береді. Шалғыорақ тарту – ақырет: белге күш түседі. Өліп шаршайды. Түннің бір уағында үйге оралады: талықсып құлайды. Олардың екі-ақ бөлмелі үйі бар: алғаш іні-келіні ауызғы бөлмеде жатты да Күн салқын тарта төргі бөлмеге өтті. Тоғай басына бұлт үйірілді: алтын босағасы жанын жейтін қасапханаға айналды – келін жебір екен. Ермек балуанды шырқ айналдырады: ол кезде әйел өзін де ұмытып кетеді. Естияр Тоғай бәрін де сезеді: алып еркектің бауырында жылмаң қаққан әйел еріксіз көз қиығына түсе кетеді. Тоғай ұйқыдан безді – жүрегі тулап ала жөнеледі.

	Тоғай денесіне жаққан суға үсті-үстіне сүңгіді де қырға шықты: шалбар дегдіп қалған екен, киіп алды. Тыныстан, көлеңкеде отырды: су шаршатқан ба, денесі босаңсып қалыпты. Тоғай шоқша сақалын саумалай сипады: жанарын Дәуденнің толып ағып жатқан ылай суына қадады. «Су жағасы жақсы-ау, – деп ойлады Тоғай. – Аз да болса, сергисің. Баспана болмаса, сол жаман екен: Несібелі тастап кетті. Далада қалдым. Тәжіғұлдың үйін сағаладым. Жетім жеткілікті: Қаракөз де бар – жалғыз басты әйел: қотыр үстіне шиқан деген осы. Әйелі Ұштап жайсаң жан: қабақ шытпайды тек...» Тоғай Несібеліні ойлады...

	Ордасынан Тоғай безіп шықты: түк те алған жоқ. Соқа басы. Қолұшы қызыметтерді істеп жүрді. Сол аралықта Тәжімұрат ұзақ сапардан оралды.

	Тоғай шағын тойға келді. Жиналғандарға жәутеңдеп қарады: адамдар ерін ұштарымен амандасты. Ол сасқан жоқ. Нықтап басып, мереке басшыларына жақындасты. Асабашы түс бермеді: қасындағы боз балаға иек қақты.

	– Тоқаңды шайға апарың! – деді.

	Дастарқан кең жайылған екен: қақ төрде Көке – Тәжімұрат отыр. Тоғай көппен амандасты.

	– Інім, қасыма кел, – деді Көке қойқаңдай ығысып. Тоғайға шай ұсынылды. Тәжімұрат ортасы бөлінген әңгімесін жалғастырды: тойшылар ұйып тыңдап отыр. Тәжімұрат – көпті көрген сарытіс адам: жұмысшы батальонына алынып, Челябинск қаласынан бір-ақ шыққан: 43 адамға бас болып қашып қайтты. Ызмұхширға 16 жігіт оралды. Тәжімұраттың өзі бастап келді: көсем кісі – жанып тұрған жасыл көзі түсүден-ақ адамды таниды. Тоғай осы Көкені сағалап келіп отыр. Ол Тәжімұрат мерейінің өсіп отырған көзіне тап болды. Тоғайдың иығына су кетіп жүргенін Тәжімұрат есіткен, қасына шақырғаны да сол еді.

	– Інім, Тоғайжан, – деп сөзін жалғастырды Тәжімұрат. – Мына ер-азаматтарды көріп, қуанып отырмын. Ізбасарлар жетіскен екен ғой, Құдайға мың шүкір. – Көке ойланды. Айналасына көз жүгіртті де ойын сабақтады. – Халық аңызында еркектерді 5 топқа бөледі, қуаттаймын – халық айтса, қалт айтпайды. Бірінші топ – ерлердің ері: көсем жігіттер, ел басқарады. Көлденең ақылға бас имей, өз ақылына жүгінген жүрекжұтқан жігіттер. Сирек, сирек те болса керек: дара туған дарабоздар. Екінші топтағы жігіттер – әйелінің ерлері. Әйелінің тілін табады, халқының да тілін табады, сойылын соғады. Үшінші топтағы жігіттер аса көпшілікті құрайды: не істеседе әйелімен ойласа отырып істейді, тізгінінің бір ұшы әйелінің қолында тұрады. Халық оларды әйелден бері деп атайды. Төртінші топтағы еркектер – өзіне өзі ие жандар: мақтаншақ, лепірме, өркөкірек, көбік адамдар. Жиі кездеседі. Бесінші топтағы жігіттерді адамсымақтар деп атайды: телпек киген ерқаралар, шаңырақтың қарауылы. – Тәжімұрат ауылдастарына жіті қадала қарап отырып, сөзінің күшін де салмақтады. Жігіттерді қайрағаны да еді. Түйін жасады. – Ер азаматтарымыз әлденеше сұрқылтайларды бастан өтірді: 37 жылдарда Төлеміс, Дұрды... қатарлы асылдардан айырылдық. Қан майданда Әжібай, Әскербай, Абылла... қайтпай қалды. Енді... Алла аманшылығын берсін, азырақ қиыншылыққа төзу керек: елге бір нәубет, ерге бір нәубет.

	Тәжімұрат тоқтап қалды: терін сүртті. Қасындағыларға қарады. – Шай болды ма?! -Ықшамдалып отырды. – Онда шайға патия жасайық! – деді. Жедел табақ тартылды.

	Тәжімұрат және өжеттікке салды: Моншақпен ойласты.

	– Мына бала қаңғып қалды. Үй болсын, – деді. Әйелі жақ ашпады: мөлдіреп қарады да қойды. Көке тоқетерін айтты. – Несібеліге құлаққағыс ет: Тоғай – иі жұмсақ кісі, түтін түтетсін.

	Тоғай оңы-солына қарағанша Көке шаруаны жайғап тастады: Ызмұхширға бір түтін қосылды.

	Жағада отырған Тоғайдың кем-кемнен миының түкпірінен бір сәуле – естеліктер бас көтерді: жүрек төрінде бұғып қалған жансырлары ояна бастады – көңілденді, жан-жағына жалмана жұтынып қарады. «Ә-әй, Несібелі-ай, сені өкпелету ойымда жоқ еді: аңқауың Тоғайың жаныңды сезбеді ғой. – Түрегелді. Ағын суға тесіле қарады: есіне ұдайы қайта-қайта ыңылдап айтып жүретін өлеңінің бір жолы оралды: «Салмағына қара жер қайысады». Жүрегі де жиі соға түсті. Ойын жалғастырды. – Басқан ізіңе зар болдым. Жаным, Несібеліім...» Тоғай теңселіп су жағалап кетті. Көз алдына сол бақытты күндері елестеді...

	Жылқы иісі Тоғайдың денесіне сіңіп кеткен екен – Несібелі үрке қарады: сом денелі қара жігіт марғау қимылдап, қаннен қаперсіз шешініп жатыр. Несібелі тай қазан су жылытты. Сол аралықта Тоғай ұйықтап қалған екен, оятты.

	– Түргел! Шаруа бар, – деді Несібелі. Қопырап Тоғай оянды. Шалбарына жабысты. Несібелі қолынан алып, есік көзіне ытқытты. – Жүр бері, – деді де жетелей жөнелді. Оны жылы суға тоғытты.

	Несібелі ұйықтап жатқан Тоғайға тесіле қарады: көрпесін тартқылады. Жігіт сезбеді: пысылдысы қорылдыға ұласты. Несібелі дөңбекшіді. «Нағыз нойыс қой, – деп ойлады Несібелі. – Ымға түсінбеген дымға да түсінбейді – рас екен. Тұрмыс тауқыметімен айқасса, күрессе болар. Түк сезбес нойыспен қайтеміз. Моншақ апа-ау, кімге тап қылдың!? Буыны қатқан өгіз ыңғайға көнгісі жоқ. Көн қатса, қалпына түседі.» Несібелі ұзақ жылады. Таң атып келе жатқанда көзі ілінді. Түс көрді: арыстанға мініп жүр екен. Енді аузын ашып, ұмтыла бергенде шыңғырып жіберді – өз даусынан шошып оянды.

	Несібелі жұмысқа шықпады. Түсте Тоғай келгенде Несібелі жоқ еді. Тоғай шешінбестен отыра кетті. Тым-тырыс. Қалғып кеткен екен, есік ашылды. Моншақ келді. Аяқ үстінде түрып қалды. Отау ұядай екен. Жайбасар қара сұлап жатыр. Тіршілік белгісі жоқ.

	– Үй жаққа бар, – деді Моншақ. Сыртқа беттеді. – Қасқа бала, басыңа қонған бақыттың көңілін де таба алмадың, – деді. Тоғайдың жүрегі мұздай болды.

	Тоғай ауылға бет алды: табаны тартпаса да сүйретіліп бара жатты. Аш болғанын жаңа сезді: ішегі шұрылдады, қабағын да көтермеді – ине жоғалтқан адамша Ызмұхширдың боз топырағынан жанарын көтермеді. Көзіне Көкенің тұлғасы кес-кестей берді: алып дене, өткір жасыл көз, ашу шақырғанда жыбыр қағатын үлкен құлақ елес-елес көрінді. «Көке айтқан еркектердің соңғы тобына да ілесе алмадым-ау: Несібеліні жан біткеннен қызғанып, ең соңында айдалада қаңғып қалдым. Көке көзіне көрінетін бет те жоқ: жылқының арасында жата бер теке сасып. – Тоғай ауылға көз тастады. Сары байталға көзі түсті: басқарма мінетін көлік. Бұрылды. – Қонысқа барайын: қолұшын берер, мені біледі ғой...»

	Тоғай жебелей басты.

	Қәтеп ауылы

	2000 ұлу жылы, маусым





ТАҢҒЫ ҚОНАҚ


	Махаббатты туған жерге арнашы,

	басқа жаққа бакыт iздеп бармашы.

	Өзге жердiң патшасынан биiтеу

	туған жердiң карапайым шаруасы

	Тұрсынзада ЕСIМЖАНОВ

	Қара жерге салмақтың дүрс-дүрс түсiп келе жатканы ап-анық сезiлдi: Айдан бүкiл тұрқымен құлаққа айналып тыңдай қалды – нық қадам тастап келе жатқан адам табанының жерге қадалуы; салмақты-ақ, ер адамның аяқ алысы екенi бесенеден белгiлi. Дүбiр тiптi таялып келдi. Маң төбет Қойтан «Әуп» деп үн қатты да, гүр-гүр етiп екi-ұш рет үрдi, сол аралықта қарлығыңқы таныс дауыс шықты. Одан әрi Қойтан үн қатқан жоқ. Аяқ дүсiрi есiкке жақындасты. Айдан басын көтерiп, жан-жағына қарады: бөлме iшi ала шұбар жарық екен, ашық-шашық жатқан балалары түйе құмалағындай шашылып, әр жерде бiреуi қалың ұйқы құшағында пыс-пыс етедi; еңгезердей Ақан iргеге қарап қимылсыз қалған. Көз киығын тастап, оятсам деген ойға келдi де, ол ниетiнен тайды: отырған жерiнде төсек устінде бас жағына шешiп қойған жеңсiз қара камзолын кидi. Осы аралықта сыртқы есiк қағылды: дүрс-дүрс жұдырығымен ұрғылады, үлкен қос шығыршықты сылдырлатты. Қойтан қақпаға барып, екi-ұш дүркiн қаhарлана үрiп жiбердi. Таңғы қонақ сырттан тiл қатты. «Айдан, а-Айдан! Құрдас-әй-й!» деген жуан дауыс шықты. Гүр-гүр етедi: өзiнше сөйленiп жүр. Көршi бөлмелерден де дыбыс шыға бастады: Қожанияз қақырынды, Ақан жеңiл көрпенi серпiп тастап, «Ә-ә, кiм-әй ол» деп дауыстады. Айдан қақпаға жақындап қалған екен. Ақ көйлек, балағы шұбатылган ақ дамбалмен ентелеп, Ақан да сыртқы есiкке жетiп келдi. Төбеге жете қабыл биiк емен есiк анау-мынау еркекке де көтертпейдi – қара зiл: сiңiр денелi Ақан қос қолдап итере бастағанда, шаршы иықты аласа бойлы Қожанияз жуан тiреудi жұлып алды. Қақпадан адам сиярлық саңылау ашылды: тақырбас жалғыз жаяу сүметiлiп iшке ене бердi. Шошайған ұзын сақал да, қысқа бұйра сақал да мезгiлсiз келген адамға қадала қалды: шырамыта түстi – Қоныс. Айдан еркектердi кимелей ығыстырып, Қонысқа тақалып келдi.

	– Құрдаспысың, немене таң атпай Қоңырша қуып жiбергеннен саумысың? Сүметiлiп не ғып тұрсың? Ә-әй, үстiңнен су тамшылап тұр ғой...

	Таңданғаннан Айданның көзi алақандай болды: бас киiмi жоқ, күпiсi де, бұтындағы шалбары да су – тамшылап тұр, тұтас жапқа тоғытып алғандай; денелi еркек дiрiлдегенiн сездiрер емес, еркiн адымдап таяна бердi.

	– Саламаликiм, – дедi төмен қарап, жанарын көтерген жоқ.

	– Ιшке кiр, iшке кiр. Қожеке, отын әкел. Ә-әй, қайдасың, мына бала тоңып қалды ғой, – деп Ақан Қонысты бөлмеге қарай ыңғайлады. – Киiмдерiндi шеш, iш киiмiңдi де. Денеңе жабысып қалыпты ғой, тiптi. Ой, сорлым-ай, не болды өзi...

	Қоныс жауап қатуға асықпады: Айданның iзiне ерiп, кең бөлмеге өттi. Қарсы алдынан Елеусiн кездестi. Қоныс көзiнiң астымен қарады. Баланың сәлемiмен iсi болған жоқ, пұшпағынан су сорғалап ошақтын капталына барды: түрегелiп тұрып– ақ, аяғындағы шерiм етігін сыпырып тастады. Есік көзінде жұп етік мыжырайып шөгіп қалды. Айдан Қоныстың сырт киiмдерін шешіп алды да, табалдырық аузына тастай салды; көйлегін шешкен соң, иығына Ақанның түйе жүн шекпенін жапты. Төрдегі көлемді ағаш кереуеттің аяқ жағынан жуылып, текшеленіп қойылған ішкиімдерді суырып алды. Тізкиімнің бауын барлап көрді де:

	– Киіп ал. Қоңырша «Тоңдырып тастапсың» деп басыма әңгіртаяқ ойнатар. Ары қарап тұрып ки. Балалар бар, – деді. Қоныс қорбаңдап киініп алғанша, ошақтың оты да маздап жана түсті: тартқыш-ақ екен, гуілдеп ала жөнелді. Қожанияз от жағудың шебері: сарта жүгініп, құп-құрғақ сексеуіл томарларын реттестіріп қалап еді, қып-қызыл жалын маздап көтеріле түсті. Түнгі төсек жиналып, қайта көрпешелер жайылды. Лезде қазандағы су қайнады. Айдан бүйірлі қара мыс шәйнекті қайнаған суға толтырып алды да, бүйірін тақап қойды, ақ-қуманды шайып, шай салды. Тұнжырап, сарғыш кірпіктерімен от көсеп, мойнын ішіне тартып, пештің қуысында үн-түнсіз отырған Қонысқа:

	– Қане, көйлекті шеш. Арқаңды мына шоққа қақта. Ерте көктемнің ызғары бар: сүйектен өтеді. Тамыр бойлап ұялаған желді ыссы леппен қуып шықпаса, орнығып қалады. Бол, тез... – деп Айдан әмір ете бастады. Шоқ ошақтың аузына лақшынға тартылды. Қонысқа Ақан да көз астымен қарап қойып, тілге кеді.

	– Берекең қашып, жаурап қапсың ғой. Немене, киіммен шомылғаннан саумысың? – деді. Қоныс ойлана отырып, жан адамға көз қырын да салмастан, төмен қарауымен марғау қимылдап, бөз көйлекті шешті. Лақшының алдына Айдан шағын көрпешені қабаттап төседі. Қоныс қақпақтай жауырнын шалқалай жатып, сексеуілдің маздап тұрған қып-қызыл шоғына біресе алыстан, біресе жақыннан ерсілі-қарсылы төсей берді. Қалың жон терісі қақталған мыстай қызарды. Басын да, аяғын да отқа ұстады. Қызынып, әл жинап алған соң, Айдан Қонысқа әзілдеді:

	– Құлақшының көзіме түспеді, Иығында тек басың бар еді, өзі... Жауын жаумай жаурап жүргенің не?

	Iзді-ізінен желдетіп бірнеше шыныаяқ шайды ыссылай ішіп жіберген соң, Қонысқа қуат ене бастады. Қыршаңқы тіліне де сөз орала түсті.

	– Бастың өзі су түбінде қала жаздады. Құлақшынды жайын жұтты ма, ылайға батты ма – таба алмадым. Тұншығып, бірнеше ұрттам су жұтып, қалқып шықтым.

	Дастарқан төңірегіндегілер құлаққа айналып, Қоныстың аузына үңiлді. Оқиға былай болған екен...

	Қоныс түнгі кезектегі сушы еді: іңір қараңғысы қоюланбастан-ақ, ол алқапты қабылдап алды. Шелдің бәрін көзден өткізді, өкше бөгетті бекіттi. Судың ағысын аңдап, қанша жерді толтыратынын болжады. Шелді жағалап, асықпастан жіті тексеріп отырды: су тесіп кетсе, құмға қашады. Бір ұрттам Дәуденнің ұйық аралас суы боз топырақтың қаны мен жаны – қызара бөртіп шыға келеді. Су да кезек: уақытпен есептеледі, ретпен беріледі. Судан кешіксе, егістің мезгілінде егілмей кешігетінін алақанын мүйіз басқан атайы диқан Қоныс анық біледі. Биік шелденген алқаптағы су айсыз түнде жұлдыз жарығымен ағараңдап көзге ұрады: биік жерлері төбе-төбе болып қарауытып көрініп тұр. Толған алқаптың құлағын байлап, жаңасына құлақ қаратып таңды атырды.

	Тегіс үш алқап көмекші келгенше, суды көтеретін болғандықтан, Қоныс құм жақтағы шелді жіті көзден өткізді де, отбасына аңсары ауып, қайтуға ниеттенді. Ауыл да көз ұшында: Арқаштың үстімен келіп тұрған үлкен арнаның көпірінен айналып өтсе, көз көрім жер жүруі керек. Жап енділеу болса да, қолайлы тұстан ауылға қарай түстікке қарғып өтуді жүрегіне түйеді. Көлемді диқан белді құлақ ауызға шаншып, өткел іздей бастады. Арғы жағада бір шоғыр шөп өскен тұсты секіруге ынғайлы деп тапты: қолы жетсе, бұтадан ұстап, өтіп те алады. Қоныс шел үстімен ерсілі-қарсылы бірнеше рет жүріс жасады: көр соқпақ пайда болды. Қарғитын тұсын көздеп, шегініп барып, екпін ала жүгірді, жаптың жиегіне жете бергенде, топырақты тұлпарша теуіп жіберіп, көкіректі кере жоғары көтерілді, аяғын да бауырына жинап алып ұшты. Жиектің жанбауырына қос табаны қосыла түсті, ауыр кеуде сәл шалқақ келіп, кейін қарай салмақ ала берді; жалма-жан үміт артқан ақбастарына аш буркітше он саусақты салды, қысымдап тартып қалды. Жойқын күшке тап болған түбі бос қурап тұрған шоғыр шөп шіріген көне тамырымен қопарылып, қолына келді; бес жарым пұттық салмақпен Қоныс аузы-мұрнынан шыға суға толып тұрған терең жапқа шалқалай түсті, сол сәтте батып та кетті. Алдымен қалқып көне құлақшын шықты, жылжып ықты да, су астынан өре көтерілген иесінің толқынына араласып шөге жөнелді. Қоныс жарға ұмтылды. Судан сүйретіліп шыққан Қоныс көз ұшындагы ауылға бір назар тастады да, таяудағы дәу қапқалы кесек үйге қарай жылжыды.

	– Наның бүтін екен, – деді Қожанияз. – Су астында үйелеп қалсаң, кім табады. Жаптың ұлтаны ұймақ қой − желімдей жабысады. Қайраттылығыңның арқасында қалған екенсін.

	Шайдан соң, Қоныс қазан көтеруге қарамады − үйіне асықты. Оған аяқкиім кигізу үстінде тартыс туды. Қоныс Ақанның көне шерім етігін кие бастағанда, Қожанияз тіс-тырнағымен қарсы шықты.

	− Менің жаңа шоқайымды ки: ұлтарағына тары топан төсегенмін. Қой жүні шұлғауымды оран − аяғың от болып тұрады. Ертеңге шейін шешпе − қой жүні денедегі ызғарды сорып алады. Табаннан тоңсаң, жігіттіктен де айрыласың...

	Қоныстың алдына қайқы тұмсық жаңа шоқайды тізіп қойды. Ойлануына мұрша берместен, аяғына ақ шұлғаулы орай бастады.

	− Киімдерің қала берсін, «Айдан тонап, шешіп алды» деп айтарсың Қоңыршаға, − деді Айдан есікке беттеген таңғы қонағына әзіл-шыны аралас күле қарап. − Сорпалық ет апарып тастармын, қолыңда салпылдатып жүресің бе; аман қалғаныңа көзайдын айта барамын ғой құрдасқа.

	Елеусін естияр адамдардың бауырмалдығына таңырқап, адал жанды анасына да, әкесіне де, өзбек қарты Қожаниязға да, қара күштің қабы Қонысқа да сүйсіне қарды: бірін-бірі сүйеп, демеп, барын алдына тосып отырған жандардың ықыластары балауса миында, балғын санасында мәңгі орнап қалды. «Шіркін, Ызмұхширдың адамдары бауырмал ғой, − деп ойлады Елеусін. − Бір-бірінен жандары шығарда бөлек − қырық құрау ұлттан құралса да, еңбек үстінде, турмыстың соқтықпалы тар кезеңдерінде жалындап шыға келеді. Тастүйін, бір атаның перзенттеріндей.»

	Елеусін мектепке жиналды.

	«Қәтеп» ауылы,

	1998 сиыр жылы, наурыз





ТАҢҒЫ БЕЛЕСТЕР


	1. МҰРАГЕР




	Егіз әңгіме

	Ақырын жүріп, анық бас,

	Еңбегің кетпес далаға.

	Абай

	Төремұрат үлкен залдың оң жақ қабырғасындағы оймақтай түймені басты – аумақты бөлмеге төбедегі неон шамдарынан ақ нұр шашыла төгіліп кетті; сол сәтте ортаңғы биік көк сырлы есік үнсіз ашылды да тобығына түсіре малына жұқа ақ жібек көйлек киген Кербез пайда болды: алаңсыз, жайбарақат өз ойымен жолдастасып, енді шығар ауызға қарай бағыттап бара жатқан ұстаз кенет селт ете қалды – аяқасты жолкілемге тіреле түсіп келе жатқан көз нұрын көтеріп алды да, қапталдаса берген келіншекке бағыттады -жанарына мөлдірей жәудіреп тұрған қос ботакөз ілінді. Тостағандай танакөздер шаншыла тікірейген қайқы кірпіктердің арасынан жасаурай мөлдіреп нұры төгіліп тұр екен: қырықтың үстіне шыққан ұзақ жылдың жесірі барлық нұры мен мұңын қос жанарына жинағандай болып сезілді – қадір таң күтіп, кірпігі айқаспай шыққаны беп-белгілі, ұйқының нәм-нышаны жоқ – алаулап от шашып жанып тұр. Таңғы ұштаса кеткен қарыс-сүйем қасындағы сұлулықтан жанарын ала алмай аяқасты абдыраңқырап қалғанын Төремұрат ес жинай барып соң сезді: кірпікті қой көздер төмен жылжыды – енді, енді толыса бастаған ақ бұғақ үкі тамақтана лүпіл қағып, бүлкілдеп тұр екен; өткір жанар сұғанақтана бір сәт нұрын қадап алды да тайқып кетті – сымбатты денеге жалаң киіле салған судыраған шыт жаңа ақ жібек көйлекті шерте көтеріп тұрған қос анарға барып қадалды; дара құрсақтан өңге бала көтермеген қәсекі әйелдің құлын мүшесі жинақы екен -аналық құштарлық нәрі өре бас көтеріп, дертіп тұрған қос емшек тығыншықтала толысып алған, тырнақ басындай ұшы қой құмалақтана домаланып, қап-қара болып көзге ұрады -бырт-бырт сүт сорғалап кетуге шақ қалып, тамыр қуалай жыбыр қағып иіп бара жатқандай.

	Төремұрат сәл кідірістеп, екпін жаздырды: үлкеннің ыңғайын қалт жібермей жіті ұққан келіншек маржан тістері жарқ етіп, сәлем берді де иілген жоқ; тек ұзын кірпіктері отты жанарларын бір сәт көлегейледі, ат жақты сиректеу секпілі бар жұқа өңді бетіне қызғыш нұр ойнап шыға келді; есік көзіндегі жез ләгенге қолындағы қаз мойын мыс құманынан сол қолының алақанына бірнеше тамшы су тамызды да бойын тіктеп, ұстазға тіке көз салды. Төремұрат келіншек қолындағы құманды қолма-қол алды: ұстаздың салалы саусақтары мыс құманның қаз мойынын қамти ұстағанда әйелдің сүйріктей саусақтары сәл іркіле кідірістеп қалды – топ-толық, жұп-жұмсақ саусақтар ып-ыссы от болып жанып тұр екен. Ыстық леп тісқаққан жасамыс еркектің тамырын бойлай қуалап, тіп-тіке миына шапты; көз алды бір сәт бұлдыр тартып, есенгірей барып, жүрегі атқып-атқып соғып кеткен ұстаз жедел сыртқа ұмтылды.

	Кербез есік көзінде кірпік қақпастан Төремұраттың туу сыртынан жүрегі уылжи елжіреп, көзі боталап қимылсыз сілейіп тұрып қалды: шаралы аясына толып тұрған тұп-тұнық мөп-мөлдір көз жастарының арасынан жылт-жылт сызат түсіп, әлжуаз бір сәуле кем-кемнен көлем алып, осыдан әқ жыл бұрынғы нақ осы залдағы сол бір оқиғаны көз алдына алып келді – сонда да осы ер тұлғалы азамат жеке сирек ақ ене бастаған ұйқы-тұйқы бұйра шашты басы төмен салбырап, мең-зең есінен айырылған халде сүйретіле сыртқа шығып бара жатты.

	Кербез 27 жасында жесір қалды: қарашада өткен ұжымшардың астық тойы қара шаңыраққа орны толмас қасірет алып келді – туа бітті өз қатарларынан оқ бойы оза туған атпал азамат кіндік қаны тамған өз ауылы Ызмұхширдың намысын қорғап, шаршы топта жасындай жарқылдап еді; білектеріне сенген жүректерінің түгі бар жілікті жігіттерді қаңбақ құрлы көрмей буктеп тастап, бас бәйгені еншілеген Ержан аяқастынан қалпақтай ұшып ауырды да, Таңшолпан туа тілге келместен үзіліп кетті – не ішкі құрылысынан бір жері үзілді, әлде сұғанақ көздің жеке оғына кез келді ме – ес жиып, бас сүйеуге де шама берместен жарқ-жұрқ еткен отыз жылдық қысқа өмір жылт етіп өте шықты. Қарақұрым халқы жер соғып қалды: қуаныштың масаң сезімінен әлі ірге ажырата қоймаған жалпақ ел төбеге ұрғандай сілейді де қалды; қуаныш нұрлары балқып тұрған көздерде қас қағым сәтте мөп-мөлдір жас тамшылары тізіліп, бырт-бырт төгіле берді.

	Ел егіліп кетті: ауыл өз арысын таласа-тармаса жан сала қол ұштарымен төбелеріне көтеріп барып, әжесі мен әкесі жатқан қорымның боз топырағына қимастықпен тапсырды; бұл сәтте Кербез таскерең еді – балапан шаштары бетіне жайылып, үні де тұтылып, қос жанарынан тек жас төге берді; іші-бауыры от болып, күйіп-жанып, аузынан қасірет жалыны шашылып тұрғанды; көпке шейін Ержанның өлгеніне сенбей де жүрді – жар төсегі, қос құс көпшік иелерін ұзақты түн күтіп түратын; Кербез кірпік қақпастан түпсіз тұңғиық қараңғы түнге тесіле қарап, жаны егіліп, жүрегі дір-дір уылжи езіліп үнсіз жас төгіп, ақ төсектің аяқ жағында шаншылып кірпігі айқаспастан отыра беретін. Түнгі шамның көмескі жарығында шолақ мұрыны пысылдап ұйықтап жатқан төрт жасар ұлы Арнұрға көзі түскенде ана жүрегі шаншып та кетеді: айналасы тұмшаланған мылқау түн -тағдырымен үндес, зіл қорғасын салмақ басып тұр; аузы сәл ашылып, қалың сәбилік ұйқының құшағында алаңсыз жатқан жалғыздың Күн шалып тотыққан томпақ бетіне көзі түскенде суып қалған марғау көңілі сона-ау терең түкпірінен көзұшында жылт-жылт еткен бір елес-елес сәулені көргендей болады. Алданыш сәулесі үмітті күніне шақырып тұрғанын алғаш сезбеген екен – басына түскен таукіметпен шайдай айқаса жүріп, жыл өтірді; тек соңғы кезде ретті де ретсіз өзіне қадала именбестен шаншыла қарайтын қарашықтардан секем ала бастады: есіркей ме, жандары аши ма – кей сәтте көңіл жарастығына еліктіріп, тұтана кетуге шақ қалып тұрған сезім ұшқындарына да елес беретін болды; сүйегіне біткен маңғаздықпен тұм-тұсындағы көзқарастарды көктей өтіп, дағдылы ішкі-сыртқы қызметтерін атқара берді; жесірліктің, өзіне тән қасіреті болмаса, отбасы тіршілігі дөңгеленіп тұрған; отын-суы да, мал-жайы да тап-тұйнақтай, Ержанның ат шаптырым жерде енші алып, өз бастарына әзелден түтін түтетіп көршілес отырған шаруажай ағалары бүкіл шаруашылықты жайғап тастайды; артық қимыл да, сөз де жоқ -қабақпен ұғысқан мамыржай тіршілік. Тағдырдың маңдайына жазғанын қайыспай көтеріп жүрген Кербез тіпті ертеңгі күнін бір сәт те ойламаған болып шықты: нан жауып, бала тауып жүрген қос абысыны өзінен ойшыл екен – жымысқы ойларын шеберлікпен іске қосқанын соң сезді, балапандарын бауырына басып, ер азаматтарын қорғап қалған екен-ау!

	Асқа дайындалып жатқан кез-ді: туыстар ертеңді-кеш жиілете хабар алып, кем-кетікті толтырып, қысқа қолды ұзартып жатқан; бәрі де Кербездің қабағына қарап, лыпып жүр; абысындарының да іштері сайрап, көзбен атары болса да, тілде айтары жоқ – желке жүндерін тікірейтіп алғанын іштей сезеді; көз қиықтарында күндестік ішкі тайталастың оқтары сайлы-ақ: жанап кетсе, лап ете түсетін халде. Кербез сөзге де, көзге де мойын бұрған жоқ: арысының соңғы мерекесін кірбің қақпай, ың-шыңсыз өтіріп, иығын жаншып бара жатқан қаралы киімі мен азалы күнінен тез құтылғысы келді; ар жағындағы күндер қос жетімнің маңдайынан желпи сипап, кең тынысты еркіндік алып келетіндей боп сезілді – жаралы жүрек атқып-атқып қатты соғып та кетеді. Аласапыран ой кешіп журген Кербез қаннен қаперсіз жұмыстан келу бойына қомақты қос уыс ақшаны енесінің етегіне төге салды; қызыл ала елуліктер мен көгілдір жүздіктер төбе болып үйіліп қалды; «Алла қуатым-ай!» деп мейірленген ана алғаш абдырап қалса да, шаңырақтары бөлек, қазаны мен қайғысы басқа жандардың көзінше төбеден түскен байлығын үркек көңілмен қорғаштап, бір жанып, бір күйіне қалды; ене ажарындағы бір сәтте сыртқа тепкен жан толқуын көрген соң Кербез бармағын тістеді – кеш еді. «Қап, әйел қызғанышының құйрығын мезгілсіз бастым-ау, аңқаулық құрысын» деп аз ойға шомды да, қабағын бағып отырған қартты еске алып, кенет серпіліп, өзіне тән ептілікпен үй қызметіне араласып кетті.

	Шай үстінде тіршіліктің көп сырлары жүндей түтілді: үй-жайдан бастап, бай мен балаға қатысты талай шиеленісі шатасып жүрген өмірден туындаған дертті түйіндер ащы ішекше шыр айналдырылып, қыртыс-қыртысына тінте көз салынды, тілге алынды.

	– Қазіргі еркектер – сабан, – деп сөз бастады абысыны. – Қауқар жоқ: шетінен жасық -нағыз шараптан жасалған жандар, елу килолық қапшықты екі адым жерге қозғай алмайды, қауқиған тек малақай.

	Кербез көз алдына инеліктей ілбиген, жүрісі жіті шомпаңдаған бір еркек көлеңдеп тұра кетті: бір уыс беті де, қалқиған құлағы да бұлдыр-бұлдыр көзіне елестеді. Сәл ойға берілсе құрыш денелі Ержаны санасында тұлғаланып тұра қалатын: мұңая көзімен жер шұқып кеткен Кербез құлақтары таскерең бітелді де, бір сәт елес қуып кетті – палуанның жазық маңдайы, шымыр қарулы денесі мен жарқ-жұрқ еткен жанары көз алдына сағымдана елестей бергенде кесе сыңғыры есітілді: жалма-жан ойдан серпіліп, іркілген шыныаяқтарға жағалата шай құйды. Өзін қолға алып, есін жинағанда манағыдан да сорақы сөздерге құлағы сүрінді.

	– ...Әлгі төккен суы ішкен быламығына татымайтын берекесіздің біреуі біздің үйде: қолаңсасын жуудан-ақ алақаным ойылды. Тіпті міндет: екі қолымды төбеме қойып, қыр асып кеткім келеді...

	Ас сауыла келе екі жақтағы дүйім туысқандардың алдында тағдыры талқыға түскенде Кербез мұрнына ғайыптан теке сасыған қолаңса иіс сап ете қалды да, санасында еркектен безінген сезім бас көтерді. Бүкіл тынысы тоқтап, тұла бойы семіп, еріп, езіліп бара жатқандай болды: жалғыздығын сезінді, жетім көңіл Ержанын іздеді. «Асылдың орнында, жалғыздың тілегінде отыра беремін» деп айтты да, жанарын көтеріп, айналасын қаумалап отырған өзімен тілектес қарақұрым көпке көз жүгіртті: сол сәтте қутыңдап, жымыңдасқан абысындары, қалың ой торлап алған басын иіп, кірпігімен жер сызып отырған осы ұстаз, есі шығып, аң-таң болған ағалары көзіне ілінді – тек сонда ғана жүрегі әлде нені сезді ме, ине сұғып алғандай шым ете түсті: іші от алып алаулап жанып жүре берді – тағдыр таукіметінің қасаң қамытын жеке өзі мойнына іліп алғанын кеш сезді, патия үстінде құрық сілтерін анық нысанаға алмапты: бармақ шайнағанмен кеш еді – аталас әмеңгерлері жүген-құрықтан босап шыққан сәйгүліктердей сылаң қағып тұсынан өте шыққан екен. Үміт шылбыры уысынан сусып кеткен Төремұрат ер тұлғасы қарыс сүйем төменшік тартып, бұйра шашты ер басы салбырап, сүйретіле қозғалып кең залдан нақ қазіргісіндей шығып бара жатты...

	Кербез қалшиып қимылсыз тұрғанын жаңа сезді де ой орамын бір сәт жинақтады, кең залға көзін жүгіртті: жасауға тұнып тұр – қабырға да, еден де мұрынның қанындай қып-қызыл түкті кілем, қатарласа қойылған жұмсақ орындықтардың қақ ортасында өлшеніп тоқылған кілем жабылған кресло – шынтақтап отыратын қалқанды жұмсақ тұғырлы орындық тұр; қалқи басып, креслоға бетпе-бет барды да, ақ жібек көйлектің мол етегін жинақтай көтеріп жіберді де орындыққа әсте құйрық басты; осы креслода Төремұрат, Ержан қасында қара көзі күлім қағып, ағаға еркелей қуана отырып, дем алатын-ды: ол аға қаламынан туындаған әр жолды, кітаптарын ұсағын түсірмей қадірлеп жүретін; қарсы алдындағы төрт аяқты тұғыр үстінде мелшиіп үнсіз тұрған түрлі-түсті көлемді теледидарға көзі түскенде оның есіне және өткен күндері елестей бастады. Мына жеті бөлмелі қара шаңырақтың әрбір нәрсесінде, бұрыш-бұрышында Ержанның маңдай тері мен қолтаңбасының ізі бар: мылқау дүние, азаматтың ұстап-тұтқан мүліктері сол қайтып оралмас өткен бақытты да қуанышты күндерін елестете береді... Көз алды кіреуке тартып, жанарын жас моншақтары қаптап алды да, жалғыздықтың, жесірліктің қара зілмауыр күндерін санасында бұлдыр-бұлдыр жандыра түсті.

	Жалғыздықтың азабы ішкі жүйкені кемірген жан азабынан да асып түсті: қазаны басқаның қайғысы да бөлек – үлкен ордаға қайырылып, көз қырын салушы ата балалары сиреп, кем-кемнен сиыр құймышақтанып бара берді – тек Ержанмен аталас ағасы осы Төремұратпен арадағы жіңішке соқпақ ежелгі қалпын сақтап қалды – әрдайым ай аралатып, жыл бойындағы елеулі атап өтерлік күндерде көлік басын бұрып, мейір төккен жылы шыраймен көңіл аулап, кем-кетігін септеп кетіп тұрады. Кербез тумысынан өркөкірек жан-ды: қағу көрмей кілең ер баланың арасында өскен қыз батыл, бір сөзді, алмас мінезді болып бой жеткен-ді, жан пендеге бас иіп, кішілік жасаған жері де жоқты. Арнұрдың оқуы жоғарылаған сайын Кербездің құс ұйқысы да сұйыла түсті: көптің бәйгесінде бәйгеге ұл қосу талтүсте зеңгір көктен жұлдыз іздеген қыяли әрекеттей болып сезілді; жар қасіретімен талмаусырап, қылдай үміт талшығы арқылы перзентке байланысып, тынымсыз соғып тұрған жаралы жүрегін қанын сорғалата құрбандыққа ұсынса да ұл асқар қияда тояттауы керек. Әйтпесе гүл өмірін, барлық көрер жан қызығын арнаған алақандағы қыран торғайға айналып кетері сөзсіз: осы ой санасына құйылғанда Кербездің мөлдір қара көздері от шашты, денесі дуылдап, ыстығы да көтеріле түседі; аласұрып, атшаптырым жасаулы отауын оңды-солды кезіп, шыбын жаны шырқырай түседі. Әбден тұйыққа тіреліп, көрпілтеленген ойы құйрық-жалынан айырылып, әлсіреп, қанат қағар дәрмені де сарқыла түскен сәттерде айналасындағы өзіне етене тобыр-туыстар елес-елес көз алдында көлеңдейді: сол топтың арасынан Төремұрат тұлғасы айсыз аспанның тұңғиық төрінен еміс-еміс көзге түскен дара жұлдыздай жылт-жылт көрініп кеткендей бола береді; тіпті ойлаған сайын көз алдына көбірек елестейтін болып та алды. Қос мұңлықтың – жесір мен жетімнің маңдайынан сипап, бір демеп жіберсе, осы ағаның тілінен де, қолынан да келеді: беделді, ұл-қыздары да ер жетіп, жоғары білім алып, астана жұртының керегіне жарап қалған; өзінің де түкірігі жерге түспей тұрған реті бар. Төремұрат соңғы бір келгенінде... жоқ... біршама ілгеріде Кербез арнайы астанаға өзі барды.

	Кербезге есікті пысықша шапшаң қимылды қыз ашты: жасаулы үй құлаққа ұрған танадай тып-тыныш; епті қолдың табы көзге ұрады – кесе жатқан қиқым жоқ, тілмен жалағандай, бет-бейнең көрінеді. Сергек қыз қонағының ойын дөп басты.

	– Ұстаз жұмыс бөлмесінде – істеп отыр, апам оқудағы қызына кетті, – деп жай-жапсарды бірден-ақ жайып салды. Кербез марғау қимылдап шешінді, төрге озды; қонақты сынай қарап, бақылап тұрған қыз өз шаруасына қарай бұрылды. Кербез жүрегі сәл толас тапты: миындағы саналы ой бас көтерді. «Адамды құртатын – тартыншақтық: тікқұлақ пысықтар аузыңдағыны қағып кетеді, талай сан соқтым. Жетер. Қысыла-қысыла енді қыз болар жайым жоқ: өздерінің бір жапырақ шикіөкпесі ғой мені отқа салып жүрген. Өрем жеткенше шыбын жанымды қамшыладым, көз ұшындағы арман биігіне қолым қысқа -аталас бауыр жанын егесін, әмеңгер: елден кетсем де ерден кетерім жоқ». Тықырсыз сілеусін жүріспен аяқ ұшынан басып, бөлмеге енді: аға да, қаз қатар тізілген кітаптар да көзіне оттай басылды. Мұрнына Ержанның өзіне тән тер иісі соғылды – сөредегі кітаптарда оның көз нұры мен саусақ кірі бар ғой; бес жылдан астам түн асып, сабақ оқыған бөлмесі жүрегін аунатып жіберді, көзі боталап, аясына жас толды.

	Төремұрат елең етіп, қабағын көтеріп еді, кірер ауызда қос жанары мөлдіреп, мең-зең халде тұрған Кербезді көрді: шапшаң ұшып тұрды да, қонағына қарай қадам атты.

	– Ке... Кербез, амансыздар ма, Арнұр келді ме, қайда ол?!

	Үлкен кісі абдырап, сасқалақтап қалды. Елеңдеп есікке көз тікті.

	– Арнұр елде: сабақтарын қимады, маған рұқсат еткен, өзім келдім...

	Аз уақыт үнсіз қалып, тіл қатпастан бір сәт ойға малтыған Төремұрат емеуірінмен орын нұсқады. Жазу үстелінің қасында тұрып қалды. Қонағының ішкі ойын жүрегі әп-сәтте-ақ сезген-ді.

	Кербез асықпады: ертелі-кеш ұстаздың қонақтарын күтті, шаруашылықты ұршықтай үйіріп, шырқ айналдырып жіберді – кір-қоң жуып, бөлмелерді қағып-сілкіп қайта салды; гүл суарып, алтын балықтардың суын жаңартып, жем тастады. Астананы аралады.

	Араға көп уақыт салмастан Төремұрат елге келді: Ызмұхширды мекендеген халықтардың ата-бабадан келе жатқан аса жақсы өзіншелік дәстүрі бар – сырттан қонақ келсе, бауырынан жел өтетін бар азаматы бір дидарласып шығады; ұстаз туыстарының да тайлы-тұяғы қалмастан жиналды, тік аяқтан тұрып қызмет жасады; шалқыған қалтқысыз мейірім мен қоғадай жапырылған іззет азамат мерейін тасытады – қас-қабағына қарап, елең қағып, ыңғайынан ойын ұғып тұрған туыстары арасындағы Төремұрат Кербез көзіне аса мерейлі көрінді: Қарақұмнан ескен құп-құрғақ саф ауадан мейірлене жұтып, жанарын биік ұстап есік алдында тұр екен...

	Қабырға сағат бесінші қоңырауын соққанда Кербез жұмсақ орындықтан көтерілді, ойдан арылып, бір серпіліп қалған түрі бар: жан-жағына жіті бір назар тастады да, ширақ қимылдап, оң қанаттағы бөлмеге кіріп кетті.

	...Кішілік көрсетіп, ақ тілекті малдана өзіне қадалып тұрған қос жанар Төремұраттың көз алдында: тағдырын талқыға салған уақытта да ессіз есалаң күйде туу сыртынан қадала қараған, жанына салмақ түскенде де қорғалай келіп, жіңішкеріп бара жатқан үміттің қыл шылбырын тастай тұрып, білек арта қадалған; ендігі жерде шынайы тілігін тілеп, қадам сайын жолына ыстық жүрегін төсеп тұрған қара көздерді бүкіл денесімен сезіп бара жатты. Сергек жан өмірді жүрегімен бағалайды: лүпіл еткен қуаныш та, зілмауыр қаратас қасірет те тынымсыз сырт-сырт соғып тұрған бір шөкім етті жанап өтеді; соқтықпалы өмірдің көп қыспақтарынан өткен Төремұрат жүрегі де сыр алдырмастан талай салмақты қайыспай көтеріп келе жатыр, тек соңғы түйенің жүгі ауыр соқты – дүние тиегі әйел батылдығында – қайсар жандарды, бағытынан қайтара алмайсың, бұрыларға жер жоқ; заман да аумалы-төкпелі аласапыран болып кетті, емтихан алып жүрген жігіттер құрық ұстап қалды: сынақ тестпен алынады; көзтаныстар жалынан сипатпайды, иек артар сенім бұлдыр тартып барады.

	Төремұрат сыртқа шыққанда жанға жайлы мамырдың салқын салқын ауасы соғып өтті, көңілге қанат байлады. Тас төселген аяқжолды бойлап, әсте қыдырыстап жүре бастады. Мүлгіп тұрған жеміс ағаштары да, туған жердің таңғы жұпары да Төремұратқа етене таныс: бозбала таңмен жарысып, өлең жаттап, сабақ пысықтаған Атамекені көптен бұғып жатқан ұстаз ойын қозғап жіберді. «Адам аса қатыгез-ау: басына бақыт құсы қонса, араны ашыла түседі. Ата-баба еш уақытта ұрпағына қиянат жасамаған-ды: қазіргі тұтқа ұстағандар ата дәстүрін белінен басты-ау. Мейірімсіз. – Төремұраттың мұрынына жеміс ағаштарының жұпары соқты: жауырнын құрыстырып тұрған тылсым күш кем-кемнен босаң тартып, жайылып жүре берді. Миы саф ауада еркін ой кеше бастады. – Мен Арнұрымды дайындармын. Мұғалім жалдаймын, уақытымды қиямын. Сайын далада тер төгіп, Күнге қақталып, малмен арпалысып, жер емшегін иітіп жүргендер қайтеді? Бауыр еті перзенттерін сеніп тапсырған мектеп мұғалімдері «Берсең – жейміз, ұрсаң – өлеміз» деген кең тұсау, ұзын шылбыр ойға бөгіп, қолқаға жабысып жатыр: уақыт өтсе, мол байлық өзінен-өзі уысына құйылып тұр; еңбек жемістерін сұрап жатқан жан да, мемлекет те жоқ – тегін байлықтан сора бер. Ұрпақ тағдыры кімді толғандырады: ұстаз – биғам, ата-ана – жұмысбасты, жастар – еркіндікте. Әділеттік қайда өзі? Тест жауаптары сынақ үстінде – сол сәтте, сол бөлмеде ата-ана, шәкірт, ұстаздардың көз алдында жарияланса екен! Араға уақыт түссе, адамдар не істемейді: өтірікті шындай, ақсақты тыңдай етеді. Сөзбен бұқараны алдаудың не керегі бар. Дайындалған баланың шашасын шаң шалмайды, маңдайы жарқырап, дара шауып алға шыға береді. Тасқа маңдайы соғылған нәресте көңіл кірпік көтерместен, жасып кетеді. Жасық ұрпақ елді ұшпаққа шығармайды.» Төремұрат «Өз ойым ғой: арман күйінде шөгіп қалған» деді өзін сабырға шақырып.

	Жатын бөлмеге енгенде Төремұраттың мұрынына ерекше әсерлі шетелдік әтірдің иісі соғылды: тамыр-тамырды қуалап, сезімді қытықтап бара жатқан жанға жағымды да сүйкімді жұмсақ леп таңғы мамыр салқынында сәл тоңазыған денені иітіп жіберді, жүрегі лып-лып соға бастады. Бөлмеге таңғы ақ сәуле бозымықтана үлкен қос терезеден селдір тор пердеден көктей өтіп, құйылып тұр: буалдыр елең-алаң жарықта әсте қозғалған ақ тұлғаға Төремұраттың көзі түсті – Кербез. Ол есік көзінде кідіріп қалған Төремұратқа кем-кемнен әсте жылжып жақындай түсті: мең-зең ессіз тұрған ұстаздың қасынан өтті де, есіктегі ішкі құлыптың тиегін сырт еткізіп, бекітіп тастады. Тырс еткен дыбыс Төремұраттың есін жинатты: санасында бөлек-бөлек қалқып жүрген елесті ойлары айқындала берді, бөлме төріндегі қалың салынған төсекке, шешініп тұрған Кербезге көзі түсті – тарқатылып, бос жіберген қолаң қара шаш жауырынын жауып, аш беліне төгіліп тұр екен...

	Ызмұхшир ауылы

	1994 ит жылы, наурыз





2. АРУАҚ


	Ұстаз бойында болмаса қаһар,

	Шәкірті төбесінен жай табар.

	Саади

	Ызмұхширдың және бір таңы құланиектеніп атып келе жатты. Айнала құлаққа ұрған танадай тып-тыныш – таңғы қалың өліұйқының кезі. Қарақұмды жастана мүлгіген ауыл жанға жайлы мамырдың саф ауасына елтіп, ерке сұлудың періште жайлаған ақ шымылдықта кәннен кәпірсіз жеңіл тыныстап, бір сәт қалғып кеткеніне ұқсайды... Солтүстік Шығыста көз ұшында мұнартып, көкжиектің үстінде қарауыта қалықтап ескі қала Ызмұхширдың сұлбасы көрінеді. Төремұрат өткір жанарын Шығысқа тікті: жұлдыздардан ада болып, төңкерілген көк күбездің қызғыш тартқан етегі кем-кемнен ақ түске шайылып, түн-түнегін серпе бастапты. Қолтығы үңірейе қарауытқан жүзім сабақтарының түбіндегі аяқ жолдан назарын тайдырып алды да, теңге жапырақтары сылдырап тәкаппар бастарын кербездене көкке созып, марғау тыныстап тұрған ақ теректерге қадады... Төремұрат алғаш өз көзіне өзі сенбеді де – зәулім ағаштардың арасынан көгілдір көктен құйылып келе жатқан жанды бейнені қимылдап кеткен ағашқа балады, сирек қарулы кірпіктерін жиі-жиі қақты да үңіле түсті. Ақ тұлға кем-кемнен жылжып, қалықтап, бақ пен үй арасындағы алаңның үстіне келіп те қалған екен – ес жиып, тіктеп қарағанда тани кетті – Шайкел... Үш жыл бұрын мәңгілікке жол алған теркөйлекті отыз жылға жуық бірге тоздырған үзеңгі жолдасы қарсы алдында тұр: көз аңғалағы қарауыта үңірейіп, бас сүйегінің төріне қарай шегініп кетіпті... Ат жақты иегі сүйірленіп, салбырай түскен. Қарсы жүріп, қауышпақ ниетімен Төремұрат ілгері жылжи бастап еді, Шайкел тысырсыз кейін шегінді. Адам мен аруақ арасында белгілі қашықтықтың сақталатыны санасына соң сап ете түсті де, өзін жедел қолға алып, тілдесу рәсімін жасады: «Мезгілінде иіс шығарып, дұға арнасам да тілемсектенгеніңді қоймадың-ә-ә, әлде тістесе де тартысқаныңды аңсайсың ба?! Ер атын да ер шығарады, ерді-ел. Тың ой егестен туады, егесу үшін иықтаса алатын тең керек. Иықтастарымды тарыққанда аңсайтынымды сездің-ау, сабаз.» Төремұрат кірпік қақпастан қадала қарап, аруақтан көзін тайдырмады: ақ асыл тастан жонып жасаған балбалдай қыбырсыз тұрған Шайкел алғаш селт етпеді, жанарды ұзақ ұстағандықтан талықсып кетті ме, әлде қимылдады ма – ол қыбырлағандай болды, сол сәтте құлағына кұңгірлеген үн де есітілді: «Жер-көкті тебіренткен бір сарын жамбасымдағы қара топырақты солқылдатып, мәңгіліктің де тынышын алды: қаңқа қалды, жан алас ұрды-заман да, адам да буырқанып жатқан екен, санаңа сіңіп, келіп тұрғаным.»

	Төремұрат Шайкелдің үнін ми қыртыстарының арасынан ұқты: сәл аузы ашылып, көзі дөңгелене түсті; тыныс та алмастан біршама уақыт қарады – аруақ міз бақпастан лебіз тосып тұр. Шайкел аруағы екеніне анық көзі жеткен соң, үрке басып, тосырқай тұйықталып тұрған Төремұрат санасы бауырын жазып, өріс ала түсті: бұлдыр елес арасынан кешегі күндер еміс-еміс сәулелене бастады...

	Олар беделді тәрбие ошағында кездесті: Төремұрат алмас қылыштай лыпып тұрған шағы, шаршау деген жоқ – күнді түнге ұластырып істей береді; қаршадайынан аң аулап, сілеусін жүріске қалыптасып алған ол аяқ ұшынан басып, мезгіл тоспастан институттың қойны-қонышын сүзіп жүре беретін; оқу залы да, кітапхана да, спорт алаңы да оның сүйікті мекендері – жарқ-жұрқ етіп, күтпеген сәтте жетіп келеді де шаруаларын тап тұйнақтай орындап шыға береді: көзтаныстары да мол-ақ, алдында құдай жорғалап кетеді.

	Төремұрат волейболдың шебері: ұғынысқан жарнағы Ата болса, көтеріп берілген допты тордың дәл ұлтанына соғады – оны жай пенде қайтарып көрген емес. Бір рет...

	Ұзақты күн сарылып отырған Төремұрат қағаздарын жиыстырып, Атаға көз салды: елгезек аспирант шапшаң қимылдап, шай дайындады. Тіркесіп сыртқа шықты.

	Олар келгенде ойын әлі басталмаған-ды. Мұғалім, студенттерден құралған аралас топ екіге жарылды: Төремұрат қарсы жаққа доп тастады: қалықтап келген допты кейінгі алаңда тұрған жігіт бармақ ұштарымен қағып ортаға берді; орта алаңға шыққан допты жылмаң қағып, секіртіп өздеріне қарсы топқа тордан асырған тығыз денелі қызға қызыл допты қуа бақылап, лыпып тұрған Төремұраттың көзі түсті – кенет жыны тырысты да, Атаға ым қағып үлгерді; қас қағым сәтте шиыршықтала ауада қалықтаған доп кесе көлденең тас төбесіне шүйіле сорғалап келе берді – күткені де осы: аға айтты орындалады, мысықша жымиып, тізесін бүгіп, жерге шөге түсті де допты еркелете қағып, көкке көтерді; Төремұрат доппен қосыла биікке арыстанша атылды, емшектіктің түсында ауада қалықтап бара жатқан допты тордан едәуір биікке көтерілген ол оң қолымен құлаштап тұрып, қыздың дәл қос емшегінің нақ ортасына бағыттап соғып жіберді – допты қайтаруға қолын соза бергенде көз ұшындағы дөңгеленген доп шиыршықтала келіп төсіне тарс ете қалды да алаңның сыртына қарай секіріп кетті. Қыз табанда талып түсті: ойыншылар жиналып қалды, Ата Төремұратқа қарады, ол ортада жатқан қызға иек қақты. Олар алаңнан шеттеп шыға берді.

	Сол қара көз ректордың қабылдау бөлмесінде және тап бола кетті. Бұл ретте де аса қолайсыз болды... «Шайкел шақырып жатыр» дегенді есіткен Төремұрат сол сәтте суырылып шыға алмады: қалың ой, қопыраған қағаз оны босатпады, жұмыс уақтының аяқталғанына да бір шама мезгіл болғанда барып ол бас көтерді; сәл сызат түсе ашық тұрған қабылдау бөлмеге дыбыссыз еніп барды да кілт тоқтап қалды – енді қабағын көтере бергенде төрдегі диван үстінен өзіне мөлдірей қадалған қос жанарға көзі түсті, селк ете кейін шегіне түсті де, қыздың аяқ жағында тұқшыңдап арпалыса әбігерленіп отырған жылтыр басқа көк желкесінен қарады – Шайкел.

	Төремұрат тіс жармады, көжені Шайкел төкті: алдымен салқын сәлемдесіп жүрді де, көп ұзамай ғылыми кеңесте Төремұратқа кесек атты; барлық бәле студенттердің теориялық -практикалық конференциясынан басталды – Шайкел астындағы лауазым тұғырына сеніп, тіке шабуылға шықты; қорытынды сөзінде қағынды да Төремұратқа соқтықты – студент білімінің солқылдақтығын айтып тұрып, ғалымдар қордасының жұтаңдығына ауыз салды, жарылмаған шиқанның аузын тырнады – жетекшілік жасаған баласына атылған жебені Төремұрат өзіне қабылдады; құрт мінез шарт ете қалды.

	Алғашқы жекпе-жек тіктесу талтүсте болды: Төремұрат кіріп келгенде қара көз келіншек ұшып тұрды, қабылханада жан жоқ екен, ол иек көтеріп, аман-түгелдің ырымын жасады да, қаптаулы қара есікке көзінің қырын тікті. Келіншек оң қолының сұқ саусағын көтерді. Төремұрат күткені де сол еді – арылуды мақсат еткен: ғылымда да, өмірде де жалтаңдайтын көлеңкелі жері жоқ, маңдайы жарқырап тура тартып келе жатқан; Шайкелдің тасадан атқан кесектері жұлынына қадалып, жанын жеп барады.

	Төремұрат Шайкелдің жалтыраған төбесіне көз тігіп, аяқ тартты: тамақ қырнап жеңіл жөтеліп, дыбыс берді. Көзі ілмиіп жымысқылана өлмеші сәуле шашып, Шайкел тігіліп қарап қалды: әуелі орнынан тұруға ниеттеніп, денесін көтере түсті де, табан астынан бас көтерген менмендік сезім иықтарынан басып, тұғырға шегелеп тастады; Төремұраттың нұрлы жанарына шыдай алмай, жиі-жиі сирек кірпіктерін қақты. Төремұрат тізе бүкпеді -Шайкел де оның отырмайтынын бірден сезді, ұсыныс та жасаған жоқ; осы кездесуді күткендей тас мүсінге айналып алды, көзін тайдырмауға күштеп жігерін жиды,

	– Үш-ақ минөтке уақыт бөлсең, жетіп жатыр. – Төремұрат гүрілдеген еркек дауыспен саңқ ете қалды. – Қатыншылық жасамаған жөн: өзің сыр алдырдың-мына ләззатты күйіңді өзіңе көп көрдің; сенің қордаңды мен білемін – диссертацияңдағы әр сөздің қай кітаптан қайшымен қиып алынғаны маған анық: міне, фотокөшірмелері мен ксероксте көшірілген даналары, – Төремұрат портфелін ашты да, жылт-жылт еткен ақ-қара суреттер мен айналасы қара күйелеш ақ қағаздарды суырып алып, құмарпаздың саусақтары арасында ойнап тұратын ойын картасындай жайып көз алдына көлденең тосты. – Дайындал, ВАК-та кездесеміз, – деді де барлық қағаздарын жиып алды, портфельді сырт еткізіп жапты. Шайкел шөгіп қалды.

	Сол Шайкел... Аруақ үн қатты: «Саған сенбедім. Қызды қызғандым – қимайтын едім: сені институттан аластамақшы болдым да, жанталаса бастадым.»

	ТӨРЕМҰРАТ. «Көз етің өсті: еркек едім – сен телпек деп ойладың, қызғанышың қырсыққа айналды – тіл оқ қой, сүйегімнен өтіп кетті; диссертацияңды кім жазды – ұмыттың, жылтыр қабағыңнан шыққан ой болса, айт!?»

	ШАЙҚЫМКЕЛДІ: «Байлық пен мансап қарашығымды кіреукеледі: құрдай жорғалаған көлеңкелер орға айдаған екен – соң сездім, кеш еді – су тобықтан өтіп кеткен-ді, сен Мәскеуде едің. Тұғыр да, мансап та, қара көз де адыра қалды – бір күнгідей болмай жылжып өтө шықты, тек қана жұмыссыз қалмасам еді деген жалғыз талға – үмітке сүйендім. Сонда да сен сүйедің-ау, нарым!»

	Төремұрат тосылып қалды: сонда шайқас шамадан тыс тез және ойламаған дәрежеде қаһарлы өтіп еді, мүйіздерден от шашырады; шайқас жалыны Шайқымкелдіні ғылми жұмыстар бойынша проректорлық тұғырдан жұлып алды, ғылми атағы да сыпырылып, тобыққа түсті – шаңға көміліп, жұтта қала берді.

	Дыбыссыз ашылған сырлы емен есіктен Жібектің кіргенін Төремұрат көз салмаса да сезіп отыр: оқтын-оқтын жұмыс бабында кіріп шыққанда шетелдік иіссудың күшті иісін төгіп кетеді, – жүйе-жүйеге әсте таралып, тамыр қуалап миға шапты. Төремұрат қабақ көтерді: көзі мөлдіреп тұрған қос жанарға түсті – баяғыдан көз қырында жүрген, тісінің суын тартып, талай тамсанған жанарлары мөлт-мөлт нұр төгіп тұр. Иек қақты. Жібек әсте басын шайқады, арбасып қалған көзін тайдырып жіберді де, аяқ ұшынан басып, үлкен айна алдындағы гүлтостақтарға жақындасты.

	– Түстікке шықпадыңыз?!. – Жібек беталды тіл ұшынан айта салды. Төремұрат маңғаздана жан-жағына көз салды.

	– Уақыт қанша болды?.. менде сағат та жоқ, жазып отыра беріппін.

	Жібек гүл иісін сорып тұрған бауырсақтай қысқа әдемі мұрнын көтеріп, кабинет қожасына қарады: қобырап, ұйқы-тұйқы жон-жон болып, жалданып тұрған қалың қара шашқа көзі түсті; сырғытып, ақ қағазға кесте төгіп жатқан палуан саусақтар әлі кідірмеген екен – Төремұраттың тіл ұшынан хабарласып отырғанын сезді.

	Жібек те жан адамға белімді бастырамын-ау деп жүрген жаннан емес-ті: тек діңкелегенде әкімшілік саты пысын баса беретін, Шайкел де сол осал тамырынан ұстап, дымын құртып тастады; жіпсіз байланып, емен есіктің алдынан кете алмай қалды. Соның арасынша осы Төремұрат сап ете қалды да, тынық өмірі ылай судай былғанды: қорғасыннан құйылған сақадай қара торы бұйрабас жігіт Жібектің көз алдынан ертелі кеш кетпейтін елеске айналды; қарама-қара еріп, айнал шықтап төңірігінен шықпайтын ауруға тап болды -жұғысуға себеп іздеп, оттан көйлек кие берді. Көптен күткен сол сәті де осы еді. Жібек қалқи басып, Төремұратқа таяи түсті. айналмалы тұғырда отырған жігіт жас келіншектің тақалып тұрғанын аса жақыннан көріктей ысылдап ауа сорған өкпе дыбысынан сезіп отыр: алаулаған жас дененің отжалын қызу лебі сол қапталын өртеп барады – шымыр-шымыр етіне сіңіп жатқан ыстық сезімдер тұла бойын қуалап, миына шапты; жүрегі де тыпыршып, қатты-қатты соға түсті – жинақтала үйіріліп тұрған ойлар қағазға құйылмай тоқырап қалды; басын көтеріп, жанарын келіншекке бағыттағанда қаламы да қолынан түсіп кетті... Кеудесін әсте бұрып, тіктеле бергенде Жібек те тұрған орнынан селт етпеді: мөлдіреп қарап, көзінен нұр сеуіп тұрған келіншек Төремұратпен жарыса бой салыстырғандай болды, қызғыш жұқа еріндері сәл ашылып, аппақ қой тістері көзге шалынды; ынтыққан әйел денесі магнике асыққан темірдей көзге түспес сәулелер арқылы жігіт тәніне қарай жылжи берді. Төремұрат сусып төмен қарай сорғалап бара жатқан Жібектің орамалын жауырнымен қоса қамти ұстады...

	ШАЙҚЫМКЕЛДІ: «Әне, менің құрыған жерім – бақыт тайды, асылым қолымнан ұшты; сен шайнап тастайды-ау деген оймен Жібекті қорғаладым.»

	ТӨРЕМҰРАТ: «Шикісүт емген жанбыз: сол рет ойға орын қалмады, сезім билеп кетті. Әйел ықыласы қатты ғой: тиісті жауап қатылмаса, ата дұшпанша өшіге түседі. Сезімге жауап қайтарғам... О не дегенің – ерді қастерлеген халықпыз ғой.»

	ШАЙҚЫМКЕЛДІ: «Ойымнан биікте екенсің: тау шыңынан төменде тұрып қарамаса асқақтығын аңдамайды адам – өз биіктігімді сезбегенмін, үзеңгіден аяқ тайғанда бір-ақ сан соқтым, кеш еді. Жатқан жыланның құйрығын біле тұра басыппын – обалым жоқ: соқтыға бердім. Оқтаулы қара мылтық талма тұсымнан дөп тиді де, аяғым аспаннан келді.»

	ТӨРЕМҰРАТ: «Тартысымыз – келешек ұрпақтың ертеңі еді, бұра тартып кеттіңіздер: ата-баба бастарына қаншалықты күн туса да ұрпағын аялап сақтаған – біздер Ай-Күннің аманында тәрбие тізгінін қолдан шығарып алдық, қатал тәртіп жоқ жерде бала мен әйел төбеңе шығып алады; ата сыйлап көрмеген көкірегі соқыр өкше басып келе жатқан жеткеншек қайтіп атамұраға ие болады – өзгеге, саудаға қызықса, өз ұлтын менсінбесе не болмақшы; екі дүниенің әуресі, делқұлы болады да; ұлттық тәрбие керек десем, өре тұрдыңыздар.»

	ШАЙҚЫМКЕЛДІ: «Өзгеге табыну өзімізден басталды: алақанымыздағы асылды қадірлемедік, күндестіктің отымен өртеп жібердік; қып-қызыл Кеңестік үгітке табындық -өзге ұлтқа, өзге дінге мойын создық, ата дәстүрінен де, діннен де, адамгершіліктен де ада болдық. Ұлт үшін шырылдаған жандар тарқұсақтардың құрбаны болды: сен де сол тазкепешті киетін едің – тәуелсіздіктің құдіретті толқыны арқаңды қағып, бел алып кеттің.»

	ТӨРЕМҰРАТ: «Бүйректен сирақ шығарған нем бар: «Демоктарияда әйел мен баланың не шаруасы бар, қатал тәртіп болсыншы, тәртіп – имандылық қой» дегенім сол – өре тұрдыңыз: мені көзге шыққан сүйел етіп көрсетпекші болған сен едің, Шайкел. Ойың орындалды: мектепте тәртіп, реттілік бүкілдей жойылды; шәкірттер де, ұстаздар да ауа жайылып жүр, дәптер-қаламсыз оқушы мектепке келетін болды, ұстаздар сабағын тастап, саудагершілікке шығып кетті, мектеп оқушылары көшеде сүт, шылым, арақ сатып отыр. Саудагер ұрпақ – ұлттың келешегін жұтады, Отанды сатып та жібереді. Сіздердің, шамасы, арамниеттеріңіз іске асты-ау деймін... Мен осыларды ойлап күйзеліп едім...»

	ШАЙҚЫМКЕЛДІ: «Қысқа ойым – қырсыққа айналған: тәрбие ошағындағы былықты сезіп, шыдамастан тілдескем – рухым азап тартып жатыр.»

	Төремұрат ап-анық есітті: шақ-шақ еткен Шайкелдің дауысы, тіпті өзгермеген, жарықшақ та түспеген сол баяғы тұп-тұнық күйі, жіңішке дыбыс мыс қалқанға соғылғандай сыңғырлап, құлағына кіріп, миына сіңіп жатыр. Айтыстарда жеңілгенін сезсе де арсыздыққа салып, төске шабатын Шайкелдің жіңішке қатын даусы Төремұрат жүйкесін сол арпалысқан жылдарда түскен ескі жараның аузын тырнап жіберді: шиебөрідей шуласқан көлеңкесінде жүргендерді айдап салып, будақ-будақ домалақ арыз жаздырып, адал жүректерді тасадан атылған өсек-аяң жебесімен талай жаралап еді – алып жүрек аман қалды.

	Таңғы елестен жаны тебірене толқып кеткен Төремұрат айналасына жіті-жіті көз жүгірте түсті: алтын таң тұм-тұсқа ақ сәулесін молынан шаша бастапты, манағы қарақошқыл көлеңке де батысқа – жүзім баққа қарай ығысып кеткен. «Тәрбие – баршаның міндеті ғой, шайкелдер өз қарабастарын күйттеді. Халықтар көсемі де ел басына күн туып тұрғанда да бір сәт өз ұл-қыздарының әр күні күнделіктерін барлап, көз қырынан бір сәтте қалыс қалдырмаған. Соның арқасында да ұл-қыздары ағылшын, француз, неміс тілдерін еркін меңгерді. Соңғы жылдардағы ел басшыларының ұрпақ тәрбиесіне қолы тимеді – КСРО тарқап тынды. Отан байлығын тәрбие саласынан аямаған жөн ғой»... Өз ойымен арпалысқан ұстаз әсте қозғалып есікке беттеді.

	Ызмұхширдың және бір аппақ таңы құдіретті мол нұрын аямай төгіп атып келе жатты: айналаны қайнаған тіршілік қамы қоршап алған – азан-қазан қарбалас басталып та кетіпті.

	Ызмұхшир ауылы

	1995 доңыз жылы, сәуір – тамыз





СОҢҒЫ БАҚЫТ


	Екі әңгіме





1. ЕДІГЕ


	Біз әлемді билейміз,

	бізді әйелдер билейді.

	Наполеон

	Едіге бейнетаспаға кірпік қақпастан қадалып отыр: көкке шаншылған Ызмұхширдың ескі қорғанының төбесінде мамырдың түйдек-түйдек ақ бұлттары баяу қалқиды, биік ағаштардың ұшар басын әсте сипайды. Жыбыр-жыбыр жылжып барады. Экранда даңғыл тасжол созылып алған. Түу бастау көзінен жалғыз қара кем-кемнен жақындаса түсті – ақ қыз тақалып келеді. Несібелі... Ызмұхширдың XXI ғасырдың басында тілге ілініп жүрген сұлуы: жазық маңдайы жарқырап, бота көзі мөлдіреп экранға шыға берді. Едіге жүрегі жиі соға түсті. Кірпік қаққан жоқ – қатып қалды: қос бұрымды бос жіберген, шаштың ұшы шашырай тоқ балтырын соғып бара жатыр. Кербез. Алдыңғы экранды толтыра берді – ақ қыз: қара көзі боталап, жан-жағына тіп-тіке тайсалмай қарайды – батыл. Аққу мойнын соза түсіп, маңғаздана туған жердің жұпар ауасын қақ жарып барады; табаны жерге тиер тимес қалқып келе жатқандай.

	Едіге қыз бейнесін көз қарашығында сақтап қалды. Көріністерді кері шегіндірді де бейнелерді және қайталады: ақ қыз биікке өрлеп келе жатты... көгілдір тасжол жұтылған сайын тұлғалана түседі. Едіге көзі көріністерге қадалып отырса да ойы шарықтай қанат жайып, қас пен көздің арасында өте шыққан оқиғалардың желісін қуып, ұңғыл-шұңғылын тізбелеп, қаз қалпына келтіре берді...

	Бисен Едігенің жұмыс орнына барды: мақпал қалпағын қолына алып, тұм-тұсындағы аппараттарға таңдана қарады: күшті жарыққа көзі қамасты, суретке түсіп жатқан сұлу қыздарға сұқтана түсіп, сілекейін жұтты. Едігеге тесіле қарады: кірпік қақпай, үнсіз бір шама отырды. Айқасқалана бастаған басына қалпағын қондырды: ыңыранып, қойқаңдады. Едіге таялып келіп, Бисенге жанарын қадап «Бұйымтайыңды айта бер» деген емеуірін танытты. Бисен тамсанды: еңкейе түсіп, Едігенің құлағына аузын тосты. Едіге оң шекесін ұсынды.

	– Тойға қызмет жаса: сурет те, бейнетаспа да керек – басы-қасында бол. – Бисен айналасына көз жүгіртті. Тұруға ыңғайланды. – Көлік жіберейін бе?!

	Едіге ойланып, сәл кідірді; қара бұйра қою шашын әлуетті саусақтарымен тарақтай жинақтап, кейін қарай сипалады. Мойнын ұстап, қысып мытып-мытып қойды. Бисенге нұрлы жанарын тікті.

	– Әкеліп те тастау шартымен.

	– Ойластырылған... – Бисен түргелді. Есікке жете бере артына бұрыла қарады: ере түскен Едігені тұтас шолып шықты. «Арыстан жігіттің қадіріне жетпеген әйелге не шара – киесі ұрғыр-ай.» Бисен ойын доғарды да әзіл тастады. – Сенімді қолға тапсырамын: Бисекеңде екіліктің жоғын білесің ғой – әлі қарыздар болып, көлеңкемді басуға жүрексініп тұрасың.

	Едіге күлді: оң жақ езуіндегі жалғыз алтын тіс жылт ете қалды. Бисен жүрегі тыз етті: «Ызмұхширдың дара туған тарландары, кәне, бір кездесіңші. «Қауынның жақсысын шағал жемесе» екен: бенделерінің бүтіндігін Алла да қалаған ғой – сауапты іс.»

	Той саналы өтті: Едіге күн ілгері келді. Оларға арнайы қонақжай ажыратылды. Айырықша қызмет көрсетілді, шексіз ықыласқа бөленді. Едігенің көз алдында: пленканы алмастырып отырғанында бөлме ауасы кенет өзгерді: күшті иіс тұла бойға ен жайылып, миға шапты. Еріксіз бас көтерді: шай құралдарымен келген ақ қыз қол шайдыруға ниет білдіріп тұр екен. Жанарлар ұштасты да лезде ажырасып кетті.

	– Қазір... несі... – Едіге бүрмелі қара жеңнен қолын суырып алды да шапшаң көтерілді. Дастарқан басына таяды. Қол шайды. – Өзім-ақ жуатын ем ғой. Рақмет, сау болыңыз...

	Қыз шайды жүргізді. Кесе ұсынып жатып Едігеге тіктеп қарады: көз қарашықтары тоғыса кетті.

	– Атымды қайдан білесіз!? Көптен ауылда болмағам. Оқудан жаңа келдім. Сені танымаймын. – Тосаттан қойылған сұраққа Едіге тосырқап қалды: «Атын атадым ба? Жоқ... Солай есітілген шығар.»

	– Не дедім. Кім?!

	– «Несібелі» дей түсіп, сөзіңді жұтып қойдың.

	– Ә-ә, солай ма?! Аңдамаппын. Аузыма періште салған шығар. Болмаса, қайдан білейін.

	Қыз күлді. Қызғыш тартқан қос алмалықта қой құмалағы сияқты ойық пайда болды. «Қаса сұлу екен, – деп ойлады Едіге. – Батыл. Іші-бауырыңа кіріп барады. Есті адамға жаттық жоқ қой: ауызыңды ашсаң, көкірек сарайың көңіліңде сайрап тұрады – бүге-шігесіне шейін оқып отырғаны.»

	Дастарқан басындағыларға көз қырын тастай шолып шықты да Едіге кесесін Несібеліге ұсынды. Шәкірт бала ыдыс жалғастыруға ниеттенсе де ыңғай бермеді; қыз ұсынған ыдыстан Едігенің саусақ ұштарына жылылық дарыдыҢ жылы ағым бойға таралып бара жатты. Бет ұшына қызғыш нұр шайылды. Едіге қыз шайының түсіне зер салып отырған-ды: алғашқы кеселерге құйылған сусынның түсін мұқият зерделеп алып, соңғы жонелтіліп жатқан ыдыстарға да жіті зейін аударды. Шама да, түсі де бір қалыпты – иелеріне іркінішсіз жетіп жатты. Көмекші келіншек дедек қағып жүр – Несібелі тапжылған жоқ: қонақтарын қалт етпестен бақылап отыр. Едіге бірнеше ыдысты босатқан соң саябыр тапты: тамағын кенеп, тіл қатуға ыңғайланды. Несібелі жанарын көтерді. Едігеде әйел жүрегін жылытатын қуат бар еді – алғашқы толқындарын қызға бағыттады.

	– Шай құюдың шебері екенсің. – Едіге тіке қарады. Ойын жалғастырды. – Кейінгі кезде осы өнерді өгейсіттік – қате. Шаңырақтың тиегі шай құюда жатыр: епті қол болмаса, жанұя бақытқа кенелмейді.

	– Қол суысып кетіпті. – Несібелі баяу үн қатты. Кірпігін көтерді. – Саусақтар болат пышаққа бауыр басқан – оташы дәрігермін: соқырішектерді атүсті сылып тастаймыз. – Қыз миық тартты. Едіге аузы ашылып қалған-ды, есін жиды. Кесесін қолына алды. Несібелі ойын жалғастырды. – Қанға сіңген дағды ғой: өнер деп баға бергеніңе рақымет.

	Едіге ыдысын қолма-қол ұстатты. Тіл қатты.

	– Бабы келсе, шай сүйкімді ас. – Тоқайрап іркіле түскен дастарқандастарына көз жүгіртті. Қыз ықылас аударғанын сезді де Едіге шешіле түсті. – Қыз көре барғанда ел төресі Темірбай мырза бір отырғанда 9 самауыр шай ішкен: жарықтық, құюшысы сай келсе, сіңеді ғой.

	– Ағаңнан қалысатын түрің жоқ: бес шәйнекті босаттың. – Несібелі күле қарады. -Тартынба, шайдан көк етің жыртылмас. Бармыз, жамай салу да оңай... нағашы-еке...

	Едіге есеңгіреп қалды: күлімдеген қара көздің алдында жылан арбаған торғайша мүсәпір халге түсіп бара жатқанын бір сәт сезінді. Лезде есін жиып алды: «Бисекең-ау ар жағында шырақ жағып отырған. Қазақтың қызы тегіндікте көлденең көк аттыға сүйкенбейді – есті жанның ескертуі бар: жігіт пен қыз арасында жеңге жүреді – шын жанашарлар; көп ретте бақыт шырақтарын солар тұтандырады.» Шайға бата жасалды.

	Едіге қызға көз қырын тастады: Несібелі шай ыдыстарды жинақтап, шетінен шайып, сүрте бастапты. Қара торы толық келіншек шайнекті алып кетті. Аққұман, кеселер қыз алдында қалды. Несібелі қабақ көтеріп, тоқайраған қонақтарын желдірте шолып шықты. Едігеге тесіле қарады: дастарқаннан сәл кейін шегінген жігіт ойға беріліп, Күн нұры мол төгіліп тұрған үлкен терезеге қадалып қалған екен, қысқа қияқ мұрты қара торы өңіне ерекше жарасым беріп тұр. Қыз жүрегі бүлк ете қалды. «Сұм қатын бір нәрселерді шатып отыр еді, көзінің қырағысын. Жігері сыртқа тепкен қарулы болар: денесі қыл арқандай ширатылған – есіліп тұр ғой. – Несібелі ойын сау етіп бөлмеге енген табақ тартушылар бөліп жіберді. Шығып бара жатып қыз көз қиығын және бір тастап өтті. – Әлі уақыт бар ғой...»

	Несібелі Едігенің студиясына осы ретте түнгі ауысымнан шыға сала келді. Шаршау еді -ұзақ түнге тік аяқтан тұрған: ажалмен айқасты, өмір мен өлім арасында арпалысып жатқандарға сезім шуақтарын шашыратып жүйкесі босап еді. Көзі Едігеге түсуден-ақ түлеп сала берді: әлде бір жылы леп сумаң қағып, тұла бойына өрлей жөнелді. Миық тартты. Қолын ұсынғанын да сезбей қалды. Едігенің оң жақ езуінен жылт ете қалған жалғыз алтын тісінің сәулесі өткір екен: қыз селт ете түсті. «Оғаш көзге бола қойған ғой, -деп ойлады Несібелі. – Әсемдікке. Қызылшыл екен-ау, өнер адамдарына жарасады да». Бір шоғыр өңді жас қыздар таранып, боянып тұр. Едіге қысқа амандасты да Несібеліні төрге оздырды. Жұмсақ кресло ұсынды.

	– Кішкентай шаруалар килікті, жиен, суретке түсушілерді ірікпейін: «Досыңды кідіртпе, пайдасынан қалмасын...» деген. – Едіге күшті шамды жақты. Өңді қызға фотоаппаратын бағыттады. Несібелі айналмалы креслоны кері бұрып, үстел үстіндегі фотосуреттерге көз салды.

	– Жұмысың қиын екен, – деді Несібелі Едіге қасына отырған соң. – Еліктегіш жастардың көңілінен шығу азап: тез тұтанып, тез өшеді – құбылмалы.

	Едіге қызға көз қиығын жымия тастады.

	– Ойың орынды: бір сәткі шашыраған сезім тамшыларынан пайдаланамыз. Тән сұлулықтарына мақтанса, қалт жібермейміз: сұраушылары мол. Төлейміз.

	Несібелі ойланып қалды. «Әркімге берген бір өнер: біреулер еңбегін сатып жүр, біреулер келбетін сатып жүр. Тек кісілігін сатпаса екен...» Едіге түргеліп, темір сандықты ашты. Қара қапшықты алды. Қыз қасына таялып тұрды. Бір шоғыр түрлі-түсті суреттерді суырып алды: әсем-ақ екен. Көз нұрын тұсап тастады: Несібелі ықылас тастай қарады.

	– Қымбатсынбайды. Жақсы төлейді, – деді Едіге.

	Дастарқан мәзірі жасалып, шайды Едігенің өзі құйды. Екі-үш кеседен-ақ Несібелінің маңдайынан тер бұрқ ете қалды: дені жайылып, жас дене бусанды. Едіге қызға ара-арсында назар тастап қойса да тіл қатқан жоқ. Дәм Несібелінің көңілінен шықты. Астан соң қыз қолын жуып келді.

	– Дем аласың ба?! – Едіге қызға қарады. – Төсек дайын. Аяқ созып, әл жиып ал.

	Несібелі Едігенің ізіне ерді. Диван-керуеттің қасында Несібелі сәл кідірді. Күйбеңдей бастады. Қыз шешінуге ниеттенуден-ақ Едіге бөлмеден шықты.

	Едіге дәрі құйылған ыдыстарын қатарластырып қойды да пленка жууға кірісті. Пленканың қырқып алынған ұшын дәріге батырды: секунд санай бастады, пленка толық қарайды -дәрі өз күшінде. Едіге дөңгелекті айналдырып отырып ойға берілді. Өмір де нақ осы: бір құдірет жанұяны қалпына келтіріп жатса, екіншісі тұрақтандырады. Сірке суының бір тамшысы артық тамса, алынған бейне пленканың бетінен сыпырылып түсе қалады. Оны о дүние, бұ дүниеде қалпына келтіру мүмкін емес: жанұяма да сірке суы тамды -шаңырағым ортаға түсті. Занко саудаға шықты...»

	Едігенің ойына төрт жыл бұрынғы оқиға орала кетті.

	Едігенің тас төбесінен жай түскендей болды: сырттан есітіп, зәресі ұшып жүргенде Занко сарт еткізді.

	– Адамдар саудаға шығып жатыр. Мен де барамын. – Занко найза кірпіктерін қадап отырып нықтап айтты. Едіге әйелінің бетіне ежірейіп қарады: ұдайы қызғыш нұр ойнап тұратын бетіне көгіс сәуле шыға келіпті. Әп дегенде Едігенің тілі байланып қалды: жан-жағына алақтап көз салды. Аузы ашылып, сәл отырды.

	– Не-не?!

	Едігенің тілі күрмеліп, үні әрең шықты. Кірпік қақпастан Занкоға тігіле қарады.

	– Со-ол... Барамын, все...

	Занко сөзге келместен тулап шыға келді. Едіге есенгіреді. Әсте орнынан түргелді. Үн қатпастан қыдырыстап жүре бастады.

	– Бала жастан жаңа өтті ғой. Күн көріс қалай болады, – деп Едіге әсте тіл қатты.

	– Енем бағады. Сен барсың. – Занко тұмсыққа соққандай нақ жауап берді. – Мен де жарық дүниеге шығайын. Демалыстамын.

	– Балаға қарамайсын ба?! – Едіге шаншыла қарады. Занко тіл қатқан жоқ: көгеріп қатып қалған. Ұзын қайқы кірпіктерінің ұшында бірнеше тамшы мөлдіреп ілініп тұр еді, тырс-тырс үзіліп түсті. – Бала бақсын деген ғой.

	Едігенің піскен кірпішті қақ бөлетін тоқпақтай жұмырығы тас түйілді: қаңылтыр тесетін болат саусақтар алақанға қызғыш дақ қалдырды, дөңгеленген қара көз ұшқын шашты; екі ұрты бұлт-бұлт етіп тістенді – жақ ашпады. Ауаны қақ жара қолын бір сілтеді де сыртқа атылды.

	Занко үйге түнемеген күні Едіге кірпік ілмейтін: табанына шоқ қадалып, безіп кететін. Сенделіп жүргені жүрген: жүрегі лүпіл қағып, бір тыным таппайды, үйге мың кіріп, мың шығады. Еш затқа зауқы соқпайды, қолы да іске бармайды: нағыз делбе болып алатын. Буынып-түйініп жүргеніне онша мән бермесе де келіншегі сыпырылып шығып жүре бергенде жүрегі сыздап кетті. Едігенің тілі байланды да қалды: аңырып тұрған саңырау анасының қасына барды, ұлын қолына көтерді. Занко бұларға көз қырын да тастамады: мәшиненің артқы есігіне зып етті. Есік алдында көгілдір түтін ғана қалды. Айралықтың ащы күндері осылай басталды: үш жетім апта күтті, ай күтті. Зілмауыр қаратүнек күндер мен түндер Едіге жүрегіне қасірет таңбасын баса берді: кірпік ілместен ұзақты түнге зар қақсаған нәресте, қарт ананың шерлі көкірегінен от жалын боп атылған күрсіністері мамыражай ұйып отырған жанұяны зімістанға айналдырды. Едіге түтіге-түтіге қара қоңыр түске айналды: салғырт тыңдап, үстірт ойлауға бейімсесе түсті. Миында ертелі-кеш шыңыл пайда болды. Үш айдың жүзі ауып бара жатқанда Занко кешкі елең-алаңда сумаң етіп жетіп келді: тотыққан, ысылған; сыптығыр – қаншық тазыдай жалаң қағады. Едігенің қасынан иегін бір қақты да өте шықты: бала көзі мөлдіреп қарап отыр, кемпірдің аузы үңірейді. Едіге тіс жарған жоқ: әйеліне ежірейіп қарады, жыбыр қағып тұла бойын суық сезім жайлап бара жатты. Тітіркенді...

	Қара домбыра Едігенің жан жолдасына айналды: жасаулы мелшиіп тұрған бөлмеге кіруден-ақ домбыраға қолын созады, қос ішек болат саусақтар тиюден-ақ күңірене жөнеледі. Бірнеше күйді төгіп-төгіп жібереді де зарлы әнге басады.

	Асыл жар серттен тайды...

	................................................

	Найманкөл – шағын станса: салтанатты жайлары жоқ, бәкене баспаналар ғана; ықтасын да салынбаған. Жолаушылар пойыздарының Шығыстан Батысқа, Батыстан Шығысқа өтетін жол кестесін Едіге жатқа біледі; жұмыстан қолы сәл қалт етсе, жетіп келеді – Занко түсуі мүмкін ғой... Едіге Найманкөлге құланиектеніп таң атып келе жатқанда келді. Ақ «Жигули» қасында «Ақтау-Нөкіс» бағытынан келген жолаушылар ішінен жоғын іздеді. Жүргіншілер тез тарады – станса басы құлазып сала берді. Едіге қайтуға ыңғайлана бергенде көзі келісті бәйбіше әйелге түсті: айналасына маңғаздана көз тастап тұр екен. Өзге жолаушы да, күтуші де жоқ. Едіге жақын барды.

	– Қалаға жүремін. Қайда барасыз?! – Едіге әсте үн қатты. – Мәшинеңіз келмеген-ау шамасы...

	Әйел бұрыла қарады. Жасы тоқтаса да өңді кісі екен: ботакөзі шам жарығына жарқ ете қалды; кірпікті, жазық маңдай; қалың бұйра шаш ақ жаулықтан төгіліп, көзге әр беріп тұр. Едіге жүрегі солқ ете түсті: тайсалмай тігіле қарағанда Занкоға ұқсап кетеді екен. Ажарлы жүзіне нұр ойнап шыға келді.

	– Алысқа барамын, шырағым. Ызмұхширға.

	Туған жердің аты естілгенде Едіге елең ете қалды. «Ауылдан ба? – деп ойлады Едіге. -Танымадым. Саудагер емес. Шаруамен жүрген ғой... Ала кетейін. Ызмұхшир -Дашоғыздан 50 шақырам Батыста: туған жерге тағзым жасап, Ана қабіріне тәуап етейін. Көптен бері елге бармадым. Сағынып та кеттім...» Едіге мәшиненің артқы есігін ашты.

	Су жаңа көлік сынаптай сырғыды: таңғы саф ауа жағымды-ақ – тынысыңды аша түседі. Едіге бойынан жалғыздық, жетімдік тоңы ери түсті: елге анасына барады. Аңсау, асығу сезімдері бас көтерді: «Жетсем, жетсем!» Айнадан жолаушы келіншекті көріп келеді: маңғаз кісі екен – елеңдеп айналасына көз де жүгіртпейді, ой ұялаған тостағандай қара көзін алға тастап, қимылсыз отыр. Ара-арсында тырнақтарына ұзақ қадалып қалады. «Занко, сен неге осы орыннан бездің. – Едіге ойға берілді. – Күн-түн жанымды егеп жүрмін ғой: қолыңа ақшаны санап бердім бе – додасымен алдыңа тастадым. Есебін сұраған жан емеспін. Сенген жүректің не жазығы бар.» Мәшине кеденге тұмсық тіреді. Едіге:

	– Жігіттерге жолығайын. Отыра бер. Құжатың... – деп қолын созды.

	Қанжап көпірінен өтерде Едіге сәл екпін жаздырды: жылдамдық тілі шегіне түсті де және өрістей жөнелді. «Аты жақсы екен, – деп ойлады Едіге. – Ағия: ақ ұя ғой. Тұнып тұрған арман – ұрпақ өрбитін алтын діңгек. Одан артық не керек! Занко – Зина ғой: мағынасы жоқ. Солай болды.» Едіге одан әрі соңғы бір оқиғаларды еске алды...

	Араға екі жыл салып Занко оралды. Едіге шеберханада еді: сурет түсіріп тұрған. Көстеңдеп жетіп келді. Едіге тесіле қарады – үн қатпады. Занко тұм-тұсты әрі-бері тінткілеп аралады да шығып кетті. Едігеге де керегі сол: денесі тітіркенді – аруақ қашса, талапқа тосқауыл. Едіге қабағын да ашпады, жол-жөнін де сұраған жоқ: келіншегі қасына сүйкене келіп жұғысқанда түргеліп кетті. Занко дөңбекшіп ұзақ жатты. Тіл қатыспады. Едіге шешінбестен ұзақ отырды: жазбады да, тіл де қатқан жоқ. Таң алдында шалқасынан түсіп жалаңаш жатқан Занкоға көз тоқтата сәл тұрды да Едіге өте берді. Әйелден безіп бара жатты...

	Алдындағы көлденең айнадан Ағияны бақылады: оң жақ бұрышта қылт етпестен кірпікті қара көзі боталап ойға шомып отыр. Ызмұхшир шекарасына енді қадам баса бергенде ауа телефоны шыр ете қалды: Ағия кірпігін көтерді, Едіге қалта телефонды құлағына тосты.

	– Иә. Жолдамын. Ауылға бара жатырмын. Анам басына зиярат жасаймын. Ұлдың анасын таба алмадым. Жоқ... Төрт жыл. Екі жылдан бері хабарсыз. Жо-оқ... Ә-ә... Өзім ғой... Бір ана ілесіп келе жатыр. Несібе ме... Қайдам... Алла біледі. Ы-і-і... – Мәшинені жай жүргізіп отырған Едіге көз қиығын Ағияға тастады – Ы-і-і... Найманкөлден қайттым ғой. ә-әй, кебін кимей кебенек киіп кеткен соң... Елегізідім. Жақсы. – Телефонды қасына қойды. – Іздеп жатыр... бұйымтай бар – тойды түсіртпекші.

	Ағия қозғалақтады: алға үмсына түсті.

	– Көп ойланады екенсің: қабағыңда кірбің бар ғой. – Ағия қапталдан тіктеп қарады. -Аманшылық па?!

	Едіге мұртынан күлді: Ағия жалт қарады да тез жанарын тартып алды, тас жолға тігілді. Мәшине жылдамдығын көтерді.

	– Жеңіл емес: қатын тастап кетті. Жетім бала бар. Өгей ана асырайды: жасы келген, керең кемпірге тірі азап. Қызық қуған әйелдің ізінде бала бағып қалдым. – Едіге мұңайып, үн қатпастан бір шама отырды. Ағия да құлақ тосып қалды. Мәшине ауыл шетіне араласты. – Әйелім сұлу әрі қылықты еді. Қимаймын. Есіме түссе, лағып кетемін.

	Ағия миық тартты.

	– Әйелжанды екенсің – желіккен ұрғашыға сонша үздігіп... Бай мен баланың маңдайына тепкен екі дүниеде де опа бермес, шырағым. Үйге де келдік.

	Олар шатырлы жайға маңдай тіреді: Едіге мәшине есігін ашты да Ағияны сүйемелдеп, түсуіне көмектесті; жолсөмкесін салоннан суырып алды да қасына қойды.

	– Шырағым, – деді Ағия түркмен кілемнің өнері тоқылған күмәжніктің ысырма аузын ашып жатып. – Битаныс жерде жалғыз жаутаңдап тұрғанымда Қыдыр ата боп шылауыма орала кеттің: атыңа атан атап қолқа салғанда да таңғы елең-алаңда тап осылай кездесу мүмкін емес-ті. Ылайым, жолың болғай! Мынаны, – деді Ағия белі сынбаған ірі ақшаны ұсынып жатып. – Игілігіңе жұмса. Егіле берме – той жаса. Іләя әумиін...

	Едіге ақшаны маңдайына тигізді: бас иіп, ықылас білдірді.

	– Қазір, – деді Ағия. – Нан ауыз тиіп, аттанарсың. Ірікпеймін: ықылас пен тұздан аттаушы болма! Анаң қай әулиеде?!

	– Жақұп қожада.

	– Е-е, Маякеткен көлінің шығысында ғой: жол езуінде. Топырағы торқа болсын, имандының. Аят оқиын...

	Азанғы шай лезде дайын болды: қара торы келіні пысық екен – шайын да, жеңіл қуырдағын да жуынып шайынғанша дастарқанға тізіп-ақ тастады. Арадан бір шама уақыт өтер-өтпестен Едіге бұл ордаға және келді: тойға шақырылған-ды. Несібелінің қолынан тұңғыш рет шай ішті.

	Едіге пленкаларын жуып, қатарластыра ілді. Санасына құйыла кеткен бір шоғыр ойлардан да арылды: бойы сергіп қалды, өміріндегі қас қағым сәтте өте шыққан тосын оқиғалар мұң торлап жүрген енжар денені жігерлендіріп жіберді. Қонағы есіне оралды. Едіге қонақ бөлмеге аяғының ұшынан басып келе жатып: «Оятайын. Шаршаған ғой. Тұяқ серіппестен жатыр» – деп ойлады. Бөлме ала көлеңке тартыпты: үлкен айнадан Күннің қызғыш сәулесі мөлт-мөлт төгіліп тұр. Едіге қонағына аяқ жағынан келді де жұмсақ креслоға отырды: әсте тамағын кенеп, жеңіл жөтелді. Несібелінің ұзын кірпіктері жыбырлап, көзінен сызат ашылды. Қарашығы жылтырады.

	– Жиен, Күнмен таласып жат па! Мезгілсіз ұйықтасаң басың ауырады. Жуын. – Едіге түргелуге ыңғайланып креслоның жақтауынан қыса ұстады да кеудесін көтере берді. Қыз көзі жарқ ете қалды: Едіге кейін шегініп отыра кетті. Несібелі басын көтерді. Қыз төсіне Едігенің көзі түсіп кетті: төсқапшықты шертіп тұр. Едіге жалма-жан жанарын тартып алды да қапталдағы түнгі шамның көгілдір қалпағына қадады: жүрегі зыр етіп, тұла бойы жуылдап кетті.

	– Діңкелеген екенмін, – деді Несібелі. – Сілем қатып қалыпты. Неге оятпадың – көп ұйықтаппын.

	– Жүрек етпедім, – деді Едіге төмен қарап. – Тыныққаныңды қалап, ұйқыңды күзетіп отырдым.

	– Қасымда ма?!

	– Жо-оқ. Осы ғана келгенім. – А-анау бөлмеде. – Едіге иегін көтеріп есік жақты нұсқады. – Пленка жудым.

	– Жудым. – Несібелі ақ жамылғыны серпіп тастады да аяғын диван-керуеттен салбыратып отырды. Ақ төсектің үстінде шұбатылып жатқан бұрымдарын жинақтап, желке тұсына дөңгеленте шиыршықтады. Қыз қолтығына Едігенің көзі түсті: ақ қолтықтың нәресте алақанындай жері шоғырлана қарауытып көрінді. жедел жанарын алып қашты. Көз қиығында аппақ толықша бура сандар елесі қалып қойды. – Шамасы, ерке әйелің көп затқа үйреткен-ау өзі...

	– Ә-ә, жоқ. Жөргек емес, сурет шығардым. Күн көрісім ғой: манағы кербездер өз дидарларын көргенше оттан көйлек киеді. – Едіге есікке қарай жөнеле беріп, Несібеліге қайырыла қарады. – Әне, жіпке тізіп, кептіріп қойдым. Көремісің?!

	– Келдік. Көреміз, бәрін де көреміз. – Несібелі ере шықты. – Нағашы, осы сенде бір керемет сиқыр бар: ауыл аузын ашса, «Едіге» деп маңырайды. Құлағыма құрт болып түсіп алды. Ал, сен... адамға ысығың жоқ.

	Едіге ажырайып қарады: шаралы көзі жылт-жылт етті, қиық мұртын сипап қойды.

	– «Жігітті жұрт мақтаса, қыз жақтаған» ғой. Нағашыңа қуанбайсын ба, жиен?!

	– Қызғанамын: өзгеге қиғым жоқ. – Несібелі салмақты қалыпқа түсті. – Нағашы, суықсың. Әйел халқы өзі шөкелеген еркекке әсер жасай алмаса, көк ешекке теріс мінеді. Әлде... Занко... пішіп тастағаннан саумысың.

	Едіге селк ете қалды: көзі дөңгеленді. Сілейіп, үнсіз Несібеліге қарады. «Ел сөзі ғой: Әлишер Науаиы да насақ сөзге ілінген. Анықтауға сарай кәнізектерінен келгені бар-ды. -Несібелінің туу сыртынан көз сала тұрып ойын жалғастырды. – Мынау да сүйкеніп жүр еді, әзілге шаптырып тікесінен басты-ау. Ал, Едіге...» Едігенің есіне әлі ыстығы басылмаған бір оқиға орала кетті...

	Едіге той суреттерін әдейі өзі алып келді: Несібелі жеңгесі Шаһзадамен барып, суретке де түскен-ді. Алдынан жайнаң қағып Шаһзада шықты: Едіге мәшинеден түскенше тақалып келіп қалды.

	– Амансың ба?! – Едіге сәлемдесті. Қолдасуға ыңғайланды. – Құрдасқа соға кетейін деп бұрылдым.

	Шаһзада жан-жағына жарқ-жұрқ көз тастады да Едігенің бауырына тығыла қос қолдап көрісті.

	– Елегізіп отыр едім. Жүрегім қатты соғып кетеді. – Едігенің төсіне мұрынын басты: аз иіс тартты да қолынан ұстап жүзім астындағы орындыққа тартты. – Ұл мен қыз мектепке кетті. Енем де жоқ.

	Едіге иегін сипап, самайын қасыды.

	– Ағия қайда?!

	– Ауданға кетіп еді: басы ауырады. «Тексерілем» деген.

	Едіге аяқ астында жатқан ондық шегені қолына алды: түп-түзу екен. Орындық үстіне тастай салуға ыңғайлана бергенде Шаһзадамен жанары тоғыса кетті: көзі алаулап, беті нұрланып тұр екен. Едігенің аузы ашыла аңырып қалды: шегені бұрап, ие бастады; майыстырып барып, дөңгелентті. Шаһзаданың көзі шегеге түсті: қайқы кірпіктері жиі қағылды. «Қасқа, – деп ойлады Шаһзада. – Шеге сақина болды.» Шаһзада қолын созды. Едіге ұстата салды. Келіншек біресе Едігеге, біресе шегеге қарады: ақсиып күлді. Аппақ тістері мінсіз екен – жарқ ете түсті.

	– Не, күлесің. Мен чемпионмын ғой: самбо, каратэ, күрес көп уақытымды алды. Кірпіш те сындырамыз... Енді қойдық. А-а, суреттеріңді ал.

	Едіге түргелді.

	– Үйге алып кел. – Шаһзада есікке беттеді. Едіге мәшинені құлыптап, ізінен ерді. Шаһзада сыртқы есікті жапты.

	– Қайтайын, құрдас. Ақаң да жоқ екен азырақ жазылысатын.

	Шаһзада фотоларды шолып шықты да түргеліп тұрған Едігеге қарады: ынтыға көз тікті.

	– Қазір, – деді де Шаһзада көрші бөлмеге шықты. Едіге қабырғаны тұтас алып тұрған шетелдік қабырғажәшікке, төбедегі алтын шашақты аспашамға қарады. Сол сәтте «Құрдас, бер келӘ» деген Шаһзаданың даусы шықты. Едіге әлі жиналмаған төсектен келіншектің өз бөлмесі екенін сезе қойды. Шаһзада қолына электршам ұстап тұр екен. -Күйіп кетті. Мынаны салып бер: қараңғыда қалдым. Еркегі жоқ үй не оңсын...

	Шамды Едігеге ұстатты. Едіге төбеге қарады: қол жетерден биік.

	– Орындыққа шығайын, – деді Едіге. – Ұстап тұр.

	– Нені?! – Шаһзада даусы қалтырап шықты.

	– Мені. Үстіңе құлап кетпейін.

	Едіге күйген шамды алды да келіншекке берді. Жаңасын ала бергенде Шаһзаданың қолы шаммен қоса уысына толды: от алып, күйіп тұр екен. Едіге әдейі орындықты теңселтті.

	– Ә-әй, – деді де Шаһзада Едігені құшақтай алды: арт жақта тұрған келіншек белден төмендеу тұстан қыса түсті. Екі жүректің де соғуы жиілеп кеткен-ді: Едігені құшағынан шығармады. Келіншектің қолын әсте босатып, бұрыла берді. Сәл шегінген Шаһзада үстіндегі халатты серпіп жіберді – сұлу мүсін жарқ ете қалды.

	Талмаусырап жатқан Шаһзада кірпігін көтерді. Едіге бетіне үңілді де тамағынан иіскеп, лап-лап жанып тұрған бетінен құшырлана сора сүйді: келіншектің жұмсақ жағымды иісін тартты. Шаһзада да жайылып кеткен қанаттарын жиып, Едігенің мойнына орап, қыса тартты.

	– А-ауырлау келді. Үһ, жаным-ай...

	Қос мұңлық араға көп уақыт салмай Едігенің саяжайында кездесті.

	– Үйде анам мен ұлым бар, – деді Едіге. – Қызметкер әйел жалдап қойғанмын. Олар күйсіз емес: төрт жағы құбыла. – Едіге ойға беріліп үнсіз қалды. Иығына басын сүйеп отырған Шаһзаданың шашынан сипап, шашырай төгіліп тұрған бұйра талшықтарды саусағына орап шиыршықтады. – Тауқымет менің басымда: Занкоға сенген едім. Ағия да мені әйелжандылықта айыптады – қимаймын. Қызғанатын едім. Ақтауда тұрмыс құрыпты. Астыртын суретші жіберіп, фотоларын алдырдым: жынданып кете жаздадым. Қасірет шегіп, өле алмай жүргенімде саған кездестім. – Шаһзаданың басын төсіне басып, жауырнынан сипай қақты. – Занко бипатпаның соңы деп ойладым баҮ маңдайыма теуіп кеткенінде өліп қала жаздадым. Өмірде тілекшілерім де бар екен: батыра айтып, тәубаға шақырды; сабама түсірді.

	Едіге түргеліп, темір сандықтан бірнеше фотосуреттер алып келді. Шаһзада алдына тастады. Келіншек суретті көруден:

	– Аһ! – деді. Шаһзада әуелі ағарды, соң қызарды. Көзі боталап шыға келді. – Имансыз.

	Қолы қалт-қалт етіп, фотосуреттерді парақтады. Бетін басып еңіреп жіберді. Едіге аң-таңы шығып, сасқалақтады.

	– О-ой, не болды. – Жалма-жан көпшікті жөндеп, Шаһзаданы сүйемелдеп диванға жатқызды. Төбедегі желсепкішті іске қосты. Мұздатқыштан су алып, кесеге құйды: маңдайын сипап, тамырын ұстады. Шаһзада «Үһ!» деп ауыр күрсінді, көзін ашты. Едіге келіншектің аузына су тосты.

	– Не болды!? – Едіге қадала сұраса да Шаһзада тіл қатпады. Сазарып отырып алды: кермеқастың қасындағы күйеуі Жаппар еді... Кермеқас – Занко құбыла еркелеп, Жаппарға мейірім төгіп тұр – сауда жолында табысқандар тойлап жатқан-ды... Шаһзада сыр ашпастан-ақ Едігеден ауылға жеткізіп тастауды қолқалады: тек «Жолына қарап жүрсем» деп күңкілдеді.

	Едіге ойын доғарды да Несібелінің алдынан шықты: тынығып, ұйқысы қанған қыз ажарланып алған – балбұл жанып тұр.

	– Нағашы! – деді Несібелі. – Қызметкеріңді қайтарып жібер.

	Едіге сыртқа шықты. Несібелі киім жәшікті аралап кетті: таңдап үй халатын киіп алды – құйып қойғандай екен. Едіге Несібеліні көмекке шақырды: дәрітостақтарды жайыстырды, сурет ыдыстарын жуысты. Қыруар сурет шығарылды: Несібелі қызықтап мәз-мейрам болды. Небір ажарлы қыздарды көргенде баладай қуанды. Кештете ас үстелінің басына отырысты. Көрші бөлмедегі ана да, бала да ұйықтап қалған – дыбыс естілген жоқ. Түн тыныштығы әмірін жүргізіп тұр.

	Екеуі шаршағандарына қарамастан шағын дастарқанның басында ұзақ отырысты: коньякты да дәмдеп ішіп, соңына шықты. Едіге Несібеліге мөлдірей қарады. Қыз көзін алып қашса да өткір жанардан құтыла алмады: көзі мөлт-мөлт етіп қайта-қайта тоғыса берді. Несібелі миық тартты.

	– Нағашы, мені 16 жасар балаң қыз санайсың ба? Жиырма жетідегі сақа қызбын ғой. Ойың белгілі.

	– Кешір! Жаңа тілің батып кеткен соң сөз жарасын дидарыңа қарап, көз суарып жазбақшы боп отырғаным. – Едіге мұңайып төмен қарады. Ырғатыла түрегелді. Магнитофонның тетігін басты. Көңілді би әуені бөлмеге толды. Едіге Несібеліге қарады: беті алаулап, нарттай балқып отырған қыз шалқалай көз салды. Едіге үңіле түсті: қолын созды. Жұптаса биге араласты. Екеуі де ұзақ биледі. Қызынған соң көңілдене биге түсті. Айнала қызғыш тартып, денелері де салмақсыз қалықтады.

	– Жиен, шашыңды тарқатшы, – деді Едіге. Несібелі қарсы тұра қалып, бұрымдарын босатып, сүйріктей саусақтары сумаңдап, тез-тез өрімдерін тарқатты. Қалың қара шаш шашырай төгіліп, тілерсекті жаба жауырнын жауып алды – бұйрасы толқын-толқын жалданып, айнала билегенде желбірей сусылдады...

	Несібелі Едігеге тығыла жабысып алды: ып-ыстық салалы саусақтар жігіттің буылтық-буылтық білеуленген бұлшық еттерін сипалай берді. Тұла бойына жылы ағым тарап жатты.

	– Қара тас қой денең, – деп Несібелі Едігенің құлағының түбінен сыбырлады.

	– Отыз екіде толыспағанда зейнетке шыққан соң толысамын ба, жиен. – Едіге үнсіз қалды. – Сонда да Занко тастап кетті ғой.

	– Көңілі толмаған шығар.

	– Ә-ә-ә...

	Едіге Несібеліні тас қып құшағына қысып алды да көтере жөнелді. Қыз қарсыласпады. Қос денеден жалын шашырады: соңғы сәттердегі сезімге иелік ету мүмкін болмай қалды.

	– А-ай, нағашы... – Несібелі құмыға дауыстады. Қыз денесін қарулы қол қимылдатпады.

	Едіге алдымен есін жиды. Несібелінің шашын шиыршықтап ойнап отырды да:

	– Жиен! – деді. Несібелі жалт қарады. – Ауылға адам жіберейін.

	Несібелі тіл қатпады, көзінің астымен Едігеге қарады: бетінің алмалығына қызғыш нұр ойнап шыға келді. Едіге санасына қыз басын изегендей боп сезілді. Едіге жазу үстелінің тартпасынан қос қорапты шығарды: Несібелінің алдына таман ысырды. Несібелі миығынан күлді...

	Экранға Несібелі тұлғасы тұтас шықты: бетінің алмалығынан тараған күлкі айналаға нұр боп шашырап жатыр. Ызмұхширдың ескі қорғаны үстіндегі ақша бұлттар баяу көшіп бара жатты. Едіге кірпік қақпай қадалып отыр.

	Қәтеп – Ызмұхшир – Қәтеп ауылдары

	1999 қоян жылы, сәуір – 2000 ұлу жылы, мамыр





2. КҮЙРЕУ


	При всех превратностях судбы самое большое

	несчастье – быть счастливым в прошлом.

	Бояция

	Әңгіме

	Құс қайтып бара жатқан кез еді.

	Қарашаның басында – ақ қарақалпақ елінің ауа райы құбылып шыға келді: түске шейін шайдай ашық болса, күн ауа құтырып ала жөнеледі; Батыстан ескек жел көтеріліп, ақ топырақты суырып, төбеңнен құя береді. Аспанмен таласқан байтеректер емпең қағып, бас иіп жатқандары: сықырлап белдері сынып кете жаздайды, сары жапырақтары ұшып, қуыс іздеп маңып жүр; тұт ағаштары көркінен де, жапырағынан да айырылып, жалаңаштана қалған; қып-қызыл болып қалтырап тұр. Ызғырық желді ықтап Қойлыбай дедек қағып келе жатты: көнетоз күзгі қара мауыты қалпақты баса кептей киген – маңдай тұсы ақ сортаңданып кетіпті. Қиық қара көзі айрандана бастаған; жасаурап тұр. Жылт етер оты өше түсіпті. Кере-кере адымдап барып, тұра қалады. Айналасына үрейлене қарайды. Жеңіл қызыл шекпенінің қос етегі жел екпінінен жалп-жалп етіп, Қойлыбайдың қос санын сабалайды. Көк желкесіндегі қос тамыр білеуленіп, шиыршық ата шертіп тур: шекпеннің қара қошқыл кір басқан жағасы сүйкелген сайын әжім торлай бастаған мойынға мұздай боп жабысады. Күн батпаса да түйдек-түйдек көшіп жатқан булттардың аржағында турғандықтан айнала күңгірт тарта бастаған. Қойлыбай айналасындағы күңгірт қуыстарға тесіле қарады: салқын ауа оның миына бір сауле түсірді...

	Қойлыбай 15 жасында аяғын үзенгіге салды: Отан соғысы ер азаматтарды да, ел байлықтарын да жұтып жатқан кез-ді. Кеткен көп те келуші сирек-ті: қара қағаздар құба төбелдене бастаған шаңарақтарды жиі төңіректей бастады. Оразтай – бригадір, тісі күріштей ақ, өзі жылтыр қара. Мінезі қара зіл: ел он сөйлегенде бір ауыз сөз араластырмайды, шыдамды-ақ. Алара бір қарап қойып отыра береді. Қойлыбайды қатарға қосқан – Оразтай, бригаданың есеп-кітабын тапсырды. Қойлыбай шек бөлістіргенде арам шөптің қалыңдығы, жуйектің мақтасы есепке алынады: сонда да Калия өз үлесін орындамайды. Калия Қойлыбаймен тістесе жиі-жиі ұрыссып, жұлысып жатқандары: беттері ашылып та болған – ауыздарына тускендерін қуса салады. Қойлыбай Қалияны Кеңсеге жиі алып кетеді: «Еңбек күніңді қырқамын» деп қоқаңдайды. Кештетіп екеуі бірге қайтады. Қалия – майдангердің әйелі, Қойлыбайдан мүшел жас үлкендігі бар.

	Ойда жоқта екеуінің арасынан қара мысық өте шықты: күн батып бара жатқанда Қалия Қойлыбайды қарғай жөнелді: «Ұл-қыздарыңнан рақат көрме, имансыз қатқыр!» Қалия егіле ұзақ жылады, жоқтау айтты. Ымырттағы Қалияның ащы даусы Ызмұхшир тұрғындарының төбе құйқасын шымырлатты: Қойлыбай еңбеккүнін қырыққан еді. Еңбеккүн – нан, астықты соған береді. Қойлыбайдың іші мұздай болды: көз алды қарауытып тұнып кетті.

	Қойлыбай жан-жағына үрейлене қарады: қорықты. Қалия шыға келіп, бас салып, жез тырнақтарын бетіне қадап, осып-осып жіберетіндей қолын ербеңдетіп қорғана берді. Көзіне жыбырлаған елестер көрінді. Бірден көзі дөңгеленіп тоқтай қалды: кешкі ымыртта тырағайлап жан-жаққа қашып бара жатқан 12 ұл-қызы жыбыр-жыбыр елестеді. Ішінен екпінді күш көтеріп, әуелі ыржиды, кейнінен «Уа-һа-һалап» күліп жіберді. Құлағы шыңылдап кетті де тым-тырыс тына қалды. Қара жел екпіндей соқты: мойнындағы қос галстуктың біреуі өңірінен сыртқа шығып кетті де желп-желп желбіреді. Қойлыбай оны ұстап алды, галстукке үңіле қарады да кеңк-кеңк күлді. Аузы үңірейе ашылып, «Ө-ө-өу» деп дауыстады. Галстукпен аузын сүртті. Галстукті босатты да екі қолын қалтасына салып тіп-тік болып тұра қалды: алдында 7 ұл мен 5 қызы қарсы жүріп келе жатқандай болды.

	– О-оу, ұрпақтарым! Перзенттерім, келің, келіңдер! – деп айқайлап жіберді де жүгіре жөнелді. Елес жеткізбеді, көше бұрылысынан үйіріле соққан құйын үстін басып кетті: ақ шаңның астында қалды. Көзіне кірген шаңды қолының сыртымен үйкелеп сүртті. Жел екпініне иіліп-иіліп тағзым жасап тұрған ағаштарға қадалып қарады: Елтайдың үйі. Қорқып кетті: кейін шегінді. Елтай есіне түскенде жүрек соғысы баяулап, миының түкпірінде орнап қалған бір қиянаты есіне оралды.

	Қойлыбай үлкен шаруашылық кеңшардың директоры еді. Мал да көп, табыс та жеткілікті: ағыл-тегіл. Қазанында күнде ет қайнайды. Бір езуінен май, бір езуінен бал тамады. Малдың жайлауға шыққан кезі-ді. Елтайдың үстіне Қойлыбай келді: мәшинені өзі жүргізіп отыр. Елтайды оңашаға алды да шаруасын тапсырды. Малшы кегежектесе де әмірші сөзі жол алды. Түнде 10 тұқым сиыр мәшинеге жүктелді: Қойлыбайдың баласы кандадаттығын жуады. Көп ұзамай Елтай қорасына тексерушілер сау ете қалды. Елтай жыл арқалап Үшқұдықтан шықты. Соң...

	Түн жамылып Қойлыбай Елтайдың үйіне келді. Елтайдың сұлу келіншегі қызыл көтенек 5 баласымен ұйлығысып отыр екен. Амандаспады. Көрпеше де жайған жоқ. Қойлыбайға ала көзімен ата қарады – қос жанарынан от шашырады.

	– Мезгілсіз не қып жүрсің. Елтайдың төсегі керек пе?! Ә-ә, намыссыз. – Ошақ басындағы темір шымшуырды қыса ұстады. Өңді әйелдің жұқа еріні діріл қақса да сөзі мірдің оғындай екен. – Жазықсыз жанды жер түбіне жібердің. Ә-әй, Алла бар болсаң зорлықшыл итті жазала, Құдай! Ұл-қыздарыңның рақатын көрме, қанішер. – Әйел кем-кемнен күш алды. – Ойбай, Құдай, мынау ақ ордама не бетімен келіп тұр! Шұнақ құдай – бармысың, мына итке көрсет зауалыңды. Қор болып жүргенін көрсет көзіме. Ә.. Құдай!

	Қойлыбай құлағын қос қолымен баса сыртқа атылып шықты: ала құйын болып атыла шықты далаға.

	Қойлыбай ала құйын болып жүгіріп бара жатқанын бір-ақ сезді. Қалт тоқтады. Уа-һа-һа! Қатты күліп жіберді. Қабағын түйді де қарыштап-қарыштап адымдады. Қалтасынан қолын шығарды: жұмырығын түйіп, енді аспанға көтере бергенде қалпағын қолы қағып кетті. Ескі қалпақ ұша жөнелді. Қойлыбайдың қолы ербеңдеп басынан ұшып бара жатқан қалпақты ұстамақшы болды – жел қармап қалды. Алаңдап жан-жағына қарады: ымырттағы ала көлеңке қалпақты жасырып үлгерген екен. Үңіліп қанша қараса да көзіне қалпақ түспеді. «Ә-һе-һе!» деді де жүгіре жөнелді. Аяғы темір шатырлы сарайына алып келген екен. Сыртқы қақпаны қақты – ашылмады. «Ә-ә-ә...» деп екпін алып жүгіріп келіп, көк қақпаны әлденеше рет тепті. Ашылмады. Темір қақпа міз баққан жоқ: бедірейіп түр.

	Қойлыбай көк қақпаның астына қарады: қуыс бар екен. Жүрелеп отыра кетті: тоңқаңдап қуысқа басын тықты. Басы ішке кірсе де кеудесі жерге тірелді, қақ жауырыны мұздай темірге кептеліп алды. Қозғалтпады. Кеудесін оңды-солды ырғады. Сәл қимылдады: бырт-бырт түймелері үзілді, ескі шекпен темір қақпаның астыңғы жақтауына жабысып қалды. Ескі директор әлі қарулы екен: қос қолға күш салып, алға ұмтылды. Кәстөм мен шекпенді темірге тапсырып, өзі күзенше созылып, суырылып шықты. Ақ көйлегі желбіреп, Қойлыбай теңселіп ұзақ тұрды. Енді алға жүре бергенде төбеде ұлы дұсірлі болды. Құтырынған жел үлкен бір бөлек қаңылтырды жұлып алып, айдай жөнелді. Қойлыбай төбедегі сырылдыға жасқана қарады: қалықтап келе жатқан қаңылтырды көрді де теріс айналып бұға берді. Ауада айнала ұшқан салмақты қалың қара қаңылтыр жерге түсерде өткір қыры төменге тіке түсе берді. Қара жерге қаңылтырдың қыры шаншыла түскенде Қойлыбайдың көк желкесене дәл келді: қос тамыр кесе көлденең қырқылды да сіңір ырсиып шыға келді. Қойлыбай етпеттеп жер құшып жата кетті. Қара қошқыл қан кем-кемнен сызаттап шықты да саулай жөнелді: үй алдына төселген асфальтты қып-қызыл қан жуып кетті...

	Қәтеп ауылы

	2000 ұлу жылы, мамыр





