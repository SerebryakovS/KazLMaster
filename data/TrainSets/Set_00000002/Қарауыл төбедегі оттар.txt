	Василий Григорьевич Ян

	ҚАРАУЫЛ ТӨБЕДЕГІ ОТТАР



	 (тарихи повесть)

	САПАРҒА ТОЛЫ ӨМІР ЖӘНЕ ТВОРЧЕСТВО

	Мен, 1874 жылы Киев шаһарында дүниеге келіппін. Әкем — Ксенефонт, Павсаний, Гередот және Гомер сынды ежелгі грек авторларының кейбір шығармаларын орыс тіліне тәржімалаған білімді, әңгімешіл адам еді. Одиссеяның сапарлары мен «Илиаданың» қаһармандары жайлы оның қызықты әңгімелері балғын жан дүниемнің алғашқы рухани азығы болатын.

	Айлакер Одиссеяның сапарлары маған тіпті сәби кезімнен таныс әрі жүрегіме жақынды. Қағаздан жасаған кішкентай кемелеріме Одиссеяның серіктерін отырғызып, оған ұзын бау тағып ұлан-ғайыр теңіз еткен бөлме ішімен сүйретіп жүріп Одиссейдің басынан кескен ғажайып оқиғалар жайлы кішкентай құрдастарыма жалықпай әңгімелейтінмін. Әсіресе екі мысығым Сцилла мен Харибда рольдерін ерекше орындайтын. Жүзіп келе жатқан «кемелерді» көрген мысықтар диванның астынан атып шығып, қағаз - кемелерге тап беріп, табан астында быт-шыт қылып жыртып тастайтын. Қарауыл төбедегі оттар: Тарихи повесть (Ауд. Ө. Жолымбетов.— Алматы: Жазушы, 1991 — 304 бет., портр., суретті. ISBN 5-605-00532-4

	Көрнекті совет жазушысы — тарихшы Василий Григорьевич Янның (Янчевецкий) «Қарауыл төбедегі оттар атты бұл повесінде Яксарт (қазіргі Сырдария) өзенінің бойын мекендеген ежелгі сақ тайпаларының Александр Македонский бастаған грек - македон басқыншыларына қарсы қаһармандық күресі баяндалады.

	Одиссеяның басынан кешкен ғажайып оқиғалары және дүниенің төрт бұрышын түгел аралаған бір теңізшінің айтқан әңгімелері маған алыс сапарларды армандататын. Бір жолы осындай қиялдың жетегінде жүріп сәті түсті де қашықтағы ғажайып елдерді көру үмітімен кемеге мініп қаша жөнелдім. Бірақ алысқа ұзамай ұсталып қалдым да, үйге қайтып келген соң, ата-анама жоғары оқу орнын бітірмей тұрып, ешқандай сапар жайлы ойламайтындығым жайлы ант бердім.

	Гимназияны Ревель шаһарында (Таллин) бітірдім. Балтық теңізінің жағасындағы осы бір байырғы шаһарда менің творчестволық тырнақ алды талпыныстарым басталды. Ұстаздарым Соколовский мен Ляхницкийдің сабақтары, орыс халқының тарихы және жалпы тарих деген Некрасов сөздерінің мәнін сол жолы түсіндім. пәндеріне деген құштарлығымды оятқан солардан естіген ғажайып хикаялар үлкен құрметпен есімде мәңгілікке сақталды. Менің алғашқы тырнақалды шығармаларымның қатарына ұлттық әншілер қоғамының Ревельде еткен съезінде эстон әндерін, Ревельдегі орыс тілінде шығатын газеттерде әр түрлі бүркеншік атпен жарық көрген Балтық жағалауы өлкесінің өмірінен жазылған шағын фельетондар мен өлеңдерді аударуым жатады.

	Саяхатқа шыққан оқушылар тобымен Чуд көліне баруым да осы кезең. Біз мінген еспе доңғалақты шағын пароход 1242 жылы «Мұз қырғыны» болған, Александр Невскийдің неміс рыцарларын талқандап тамаша жеңіске жеткен жері «Қарғалы тасқа» тақалып барып әдейі тоқтады.

	1897 жылы Петербург университетінің тарих және Отанды аңсап елге оралдым. Бірақ тағы да ұзамай тіл - әдебиет факультетін тамамдаған соң Ревельге қайтып келдім де, Ресейді жаяу аралап, түрлі халықтардың ауыз әдебиетін, тұрмысын, тілі мен салтын зерттесем деген ізгі арманымды орындауға бекем бел будым. Көп ұзамай жол дорбамды иығыма асып жолға шықтым.

	Сапарымды байырғы шежіре шаһарлардың бірі Новгородтан бастадым. Одан балықшылар қайығына отырып, Волхов өзенімен Ильмен көліне көтеріліп Неронов деревнясына жеттім де біраз уақытымды осында өткіздім. Новгородтан Псков губерниясына, сосын Вятка жеріне, шалғайдағы меңіреу Мамлых ормандарына жеттім. Бұл ашаршылық жайлап, сол кезде аталғандай шығармалар жазуыма түрткі болды. Сол жылдары шексіз «нәсіп табу» мақсатымен мұндағы халықтың басқа шетсіз Азияның басын қар жапқан асқар шындарына, жаққа жаппай ауа бастаған кезі еді. Содан кейін Смоленск губерниясына бардым да, одан Днепр арқылы жүзіп Киевке жеттім.

	Сапар кезінде алған әсерлерімді, жол-жөнекей көргендерімді үнемі жазып отырдым. Жолжазбаларым жарияланған газеттерден келген азын-аулақ қаламақыларым сапарымды жалғастыруға қаражат болды

	Алайда басталып кеткен орыс - жапон соғысы ойымдағыны кейінге шегерді. Соғыс жылдарында Петербург телеграф агенттігінің (СПА) арнаулы тілшісі болып Маньчжуриядағы майдан далаларында алдын ала американдықтар мен ағылшындар әкеліп берген жаңа қарумен мұздай жасақталған жапондықтарға қарсы қаһармандықпен ұрысқан орыс солдаттарының көрсеткен ерлігіне, шыдамдылығына, төзімділігі мен көзсіз жанқиярлығына куә болдым. Соғыс аяқталған соң тағы да Орта Азия мен Персияға оралып, Греция мен Египетке бардым, содан кейін әзім бұрын қызмет істеген телеграф агенттігінің Түркиядағы тілшісі міндетін атқарып, бірінші дүние жүзілік соғыстан соң Балқан түбегіне және Румынияға ат ізін салдым.

	Тютчевтің: «...Жат елдерде тағдырын тәлкекке салған сәттерді басынан кешкендер де бақытты...» дегеніне өзім де куә болып 1918 жылы Ресейге оралдым. Бұл біздің еліміздің тарихындағы қиын да күрделі жылдар еді. Мен алдымен лектор, село мектебінің мұғалімі, драматург, жаңа театрдың режиссері болып қызмет істедім. 1923 жылы жиһан кезуді аяқтап Москваға біржола көшіп келдім де, әлдеқашан ойлаған тарихи повестерді жазу үшін В. И. Ленин атындағы кітапханада табандап отырған жұмысқа толы әмірімнің жаңа кезеңі — творчество басталды.

	Орыс пароходымен Кіші Азияны жағалап жүзген 1908 жылғы бір сапарымда Бейрутта болып осындағы музейден көне Сидонды қазу кезінде табылған түсініксіз жазулары бар саз қалыптарды көрген едім. Бұл — ерте дүниенің батыл жиһанкездері финикиялықтардың шашылған жазбалары болатын. Сол жолы байырғы теңізшілер жайлы жасөспірімдерге арналған қызғылықты хикая жазғым келіп, енді міне арада біраз уақыт өткеннен кейін ақыры алғашқы тарихи шығармама отырдым да, оны ұзамай тамамдадым. 1931 жылы өз уақытымның мәнерін ұстанған В. Г. Бехтевтың суреттерімен «Молодая гвардия» баспасынан «Финикиялық кеме» атты повесім жарық көрді.

	Тарихи шығармаларды жазу үстінде мен тұжырымдаған басты қорытындының бірі: оқушыларға, ең алдымен жас ұрпаққа елдер мен халықтар тарихының қаһармандыққа толы ең жарқын беттерін, қатыгез басқыншылардан өз Отанын ерлікпен қорғаған күрескерлердің өлмес бейнесін көрсетіп, сол кейіпкерлерден адамдар үлгі алатындай, еліктейтіндей кейіпкерлер жасау қажеттігі еді.

	Келесі жазған повесім «Спартак». Мұнда мен қаһарлы фракиялықты, көтерілген құлдардың батыр басшысын, түрлі ұлт өкілдерінің басын біріктіре білген талантты ұйымдастырушыны көрсеткім келді. Орыс жеріндегі алғашқы мыс заводтары жайлы «Балғашылар» повесін де тез аяқтадым. Пайдакүнем өнертапқыш туралы «Роберт Фультон», «Алхимик Ашкинази» деген тағы да басқа повестер мен әңгімелер жазылды. Азияда болуым, салт атпен Қарақұмды, Парсыны аралауым, Орта Азия халықтарының өткен тарихын зерттеуім — сонау біздің эрамызға дейінгі IV ғасырда Александр Македонскийдің басқыншылық жорығы тұсында өмір сүрген байырғы скиф, сақ, соғды тайпаларының өмірін суреттеп жазуға итермеледі. Бұл тарихи тақырыптың қиыншылығы осы күнге дейін көптеген халықтардың буржуазиялық жазушыларының Александр Македонскийдің бейнесін бастарына көтеріп шексіз мадақтауында еді. Ал мен оны өмірде болғандағысындай қаз-қалпында; әсем қалаларды қиратқан, көптеген өлкелердің бейбіт тұрғындарын қанжоса етіп түгел қырған, сенімсіздік туғызған немесе қарсылық көрсеткен кез келген адамды аяусыз жазалаған қанішер ретінде көрсеткім келді.

	Осы бір талантты, бірақ қатыгез жаулаушы.туралы біршама қысқартылып алғаш рет 1932 жылы жарық көрген «Қарауыл төбедегі оттар» хикаясы дүниеге келді. Кейін қайтадан өңделген шығармаға көптеген жаңа тараулар қосылды.

	Өмірімдегі басты творчестволық еңбегім «Моңғолдар шапқыншылығы» атты трилогия болып табылады. 1939 жылы осы үлкен еңбектің алғашқы кітабы «Шыңғыс хан», 1942 жылы екінші кітабы «Бату» жарық көрді, ал трилогияның «Ақырғы теңізге дейін» деп аталатын соңғы үшінші кітабы 1953 жылы тамамдалды. «Бату» романында бағынғанымен моңғол шапқыншылығының сұрапыл дауылында сынбаған, өртенген, таланған қалалар мен селолардың орындарына сол бойда жаңа мекендер салуға кіріскен, ата-бабаларымыздың басқыншыларға асқан қаһармандықпен қарсылық жасағандығын баяндадым. Осы жылдары Иван Федоровтың алғашқы баспаханасы туралы балаларға арналған шағын повесть «Никита мен Микитка» жарық көрсе, 1952 жылы Александр Невский туралы жасөспірімдерге арналған «Қолбасшының жастық шағы» атты повесть баспадан шықты.

	Мен кітаптарымда бейбіт ғұмыр кешкен халықтардың қырғын мен қайғы, ажал әкеліп, өздерін құлдыққа түсіруді көксеген, туған жерлеріне көктей кірген кез келген жыртқыш жаулаушыларға қарсы өліспей беріспейтін ерлік күрестері жайлы айтқым келді. Басқыншылық соғыстардың мәдениетті құлдыратып, қаншама сұмдықтар алып келетіндігін оқушыларым білсін дедім. Тек жасампаз еңбек пен бейбітшілікті сүйетін халықтардың өзара достық қарым-қатынастары ғана адамзаттың бақытты болуына кепілдік бере алады. Ал менің еңбегім сол ұлы мұраттарға азды-көпті үлес қосса өзімді бақытты санаймын.

	В. Ян.

	1953 жыл





БІРІНШІ ТАРАУ

	АЛЕКСАНДР АҚБАС ТАУЛАРДЫҢ АҢҒАРЫНДА

	Толассыз майдан төріне,

	Көк жасын қолмен тиген кім?

	Дес бермей тағдыр кәріне

	Тажал боп жауын иген кім?

	(Аристониктің дндерінен)

	Асудағы күзет

	Ақбас таулардың түнерген жотасын қиып өтетін, «Әулие шоқпыт»2 аталатын қуықтай шатқалдағы Құр бұлағына жақын жерде төбеден төнген көкшіл гранит жартастардың іргесінде қазыққа керілген қызыл белдеулі тері шатырлар дөңгеленіп алқа-қотан тізіле қалыпты. Өздері күнге күйген оларды жел де тынымсыз жұлқылайды.

	Отқа құрғақ теріскенді тастаған сәтте шарт еткен алау іле-шала лапылдай шалқиды. Суық желдің екпіні түтіннің қою будағын әлдеқайда айдап әкетіп жатыр. Сары гүлді ұзын сабақты өсімдікті жел жұлқылап, жартас жирықшақтарына тамырланып, тау беткейіне тырмыса өскен пісте ағашының қураған жапырағын жол бойымен қуалайды. Кейде жеп-жеңіл, доп-домалақ кепкен қаңбақ секіріп-секіріп тас шатқалда домалап бара жатады. Жалғыз аяқ соқпақтың екі қапталын қуалай өскен шілік бұтақтарында діндар жолаушылар іліп кеткен, әбден күңсіген қызғылт, көкшіл шүберек қиындылары. Шатқалдың түкпіріне жасырынған тау иесінің рухына осылайша садақа тастамаса ол қаһарланып тас лақтырып, астындағы атын ақсатып, төтеннен кесел жіберіп, жолаушының от - басын көре алмауы мүмкін ғой!

	Оттың басында сарғыш тартқан шекпендерін оранып қабасақал жауынгерлер отыр. Ұлтаны шегеленген, қызыл теріден жасалған шарық киген аяқтарын созып, күнсіген қоңырқай жүндес балтырларын отқа тақай түседі. Шарықтарының баулары тізелеріне дейін оралған. Уақыт табынан қарайып, әр жеріне соққының ізі түскен қола дулығаларын желкелеріне ысырған. Шаң мен күнге тотыққан жел қақты жүздері сұсты. Ащы түтін қарыған көздері сығыраяды.

	— Қарғыс атқан жер!..— деп біреуі күңк етті.— Ұстаның суытпасынан шыққандай мына қуыстан ызғырықтың үрлеуін - ай.

	— Иә, иә! Гераклдың атымен ант етейін,— деп гүр ете түсті екінші жауынгер,— мына қарғыс атқан асуда аттар да ойнақшып тұратын емес.

	Кермеге әрқайсысы төрт-төрттен екі қатарланып ортаға бастарын түйістіре төрт жирен, төрт баран ат байланған. Кісінескен екі айғыр бір - бірлеріне жеткісі келіп жүгендерін жұлқылайды.

	Осыны байқаған жауынгер ақырып жіберді де, айбарлы үннен сескеніп жуасып қалған аттардың алдына бірнеше бау шөпті ағытып, қопсытты да тастай салды.

	— Аристоник ешқашан ат қамын ойламайды - ау! Әлдебір жартастың үстінде ыңылдап әндетіп отырған болар.

	— Тоқта,— деген жартастардың арасынан әмірлі дауыс естілді.— Тоқта қаңғыбас, әйтпесе ішек - қарныңды ақтарып тастаймын.

	Найзаларын ала салып үш жауынгер орындарынан ұшып - ұшып тұрысты.

	— Аристоник қапы қалмапты! Біреу күзеттен өтіп кетпек болған екен. Оны ұстау керек!

	— Қайда барасың?—деген жоғары жақтан парсы тілінде дауыс саңқ ете қалды да, үлкен қойтастардың арасынан жансауғалай қашқан бейтаныс адамның арық тұлғасы көрінді.

	Қолдарын өңбеңдетіп, мол тігілген шекпенімен жарқанатша жалбаңдап, бір жартастан екіншісіне ортекедей жеп-жеңіл секірген әлгі адамның алдын күзетте тұрған жауынгерлер кес-кестеуге асықты.

	Жолаушы бірнеше рет секіріп, отқа жақындады да тап сол жерге отыра кетті.

	Өмірге келгелі бері жуынбаған, шашына ұстараның жүзі тимеген адам сияқты. Төбесіне шөмеледей үйілген, бірнеше тарам өріліп, тұлым тұсынан айқұш - ұйқыш шатасып барып жез түйреуішпен қыстырылған ұзын шаштары арқасынан жерге жеткенше салбырап тұр. Екі айырық бұйра сақалы төсіне түскен. Кір-кір шуда арасындағы жылтыраған қара көздері сенімсіз, әлде бір аңның көз қарасын елестетеді. Жартылай жалаңаш, арық, қап-қара денесін қырық құрақ, жалба-жұлба киім әзер жауып тұр. Белін ала жіппен буынып, оған имек мыс пышақтар, қысқыш, бұрғы, кепкен жылан, кесіртке тағы басқа таңғажайып балгерлік бұйымдар ілген. Жалаң аяғына бір қабат балшық қатқан. Қолына бір басына асқабақтан жасалған бос құты байлаған ұзын асатаяқ ұстаған.

	— Кімсің? Қайда барасың?—деп сұрасты жауынгерлер.

	— Забулға барамын,— деп ол терістік жақты нұсқады.— Отқа табынушы бейшара абызбын. Дүниені кезіп Ариман жауыз жіберетін диюлардан пенделерге қорған боламын.

	— Жолмен жүрмей, тау тасқа жасырынып кезуің қалай? Демек ниетің һарам! Әйтпесе неге тығыласың?

	Абыз қу сүйек ұзын қолдарын көкке көтерді.

	— Бәрі өзіне аян ұлы Жаратушы иемнің жазғанын аспаннан көріп тұрмын. Қан судай ағады, бәрің бірдей үйлеріңе аман оралмайсыңдар.

	— Оны сенсіз де білеміз, жағыңа жылан жұмыртқалағыр, қайыршы. Орнында тапжылмай отырып, жаның барында қанша ақша жинадың? Соны айт!..— деп бір жауынгер найзасын сермеп қалды.

	Абыз жерге бас ұрып жалбарына бастады.

	— Ойбай, өлтіре көрме. Маңызды хабарым бар! Басшыларың кім? Тек соған ғана айтамын.

	— Аристоник, бері келші! Мына қаңғыбас басшыларыңды шақыр дейді. Сірә, жер соқтырып алдап кеткісі келеді-ау! Әуре болып жүрмес үшін өзін шатқалдың түбіне бір-ақ зытырса!..

	Жолақты финикиялық жамылғыға оранып, киіз қалпақ, киген жас жауынгер жартастан түсіп келе жатты. Қолына ұстаған кифарасының ішектерін саусақтарымен мазасыздана шертіп қояды.

	— Бұл кім?

	Ол керіле есінеді.

	— Жай бір қайыршы. Мұндайлар жол бойында сандалып жүріп, бәрін бақылайды. Нағыз қауіпті қаңғыбастар осылар. Мынаның көзін тезірек құртсақ.

	Шашы қобыраған жолаушы басын шайқап, шұрқ - тесік шекпенінің етегіне жармасып сап-сары тістерімен қызғылт жамауды сөге бастады. Одан күміс теңгенің шағын сынығын шығарды да, кір-кір алақанына салып бұларға ұсынды.

	Аристоник ақшаны алды да үңіле қарап, жанындағы жауынгерге:

	— Берда, бұл қажет адам. Ақшасының бетінде біздің жаһангердің бейнесі бар. Мынау ксюмбаллон Сен мұны бірден бас кеңсеге тыңшылардың басшысына апар. Байқа оны тірі жеткізу қажет. Мұнда отыр!—деп қаңғыбасқа оттың басынан орын нұсқады.

	Шатқал жақтан ащы дауыстар естілді. Қолдарына қамшы ұстаған айдаушылардың алдында тең артылған түйелер, есектер, салт аттылар тау беткейімен жоғары өрлеп келе жатты. Үстінде дағарадай қоршауы бар үлкен сұр піл араларында ерекше көзге түседі. Жуан тұмсығы ырғалып, әр қадамын өлшеп аяқтарын маңғаз басады.

	— Тоқтаңдар! Гераклдың аруағы атқырлар!—деп жауынгерлер найзаларын айқастырып тоса қалысты.

	Керуен кілт тоқтады. Тері шатырдан күзет бастығы шықты да: жаңадан келгендерді аралап әр нәрсені сұрай бастады. Жанында дөңгелек ақ киіз қалпақ киген тілмашы жүр.

	Қызыл шекпен жамылып, жалт-жұлт еткен дулыға киген бірнеше салтаттылар өздерін тәкаппар ұстап, сұрақтарға салқын әрі қысқа қайырып жауап береді.

	— Афинылық елшілерміз. Біздер төртеуміз, жанымыздағы бесіншіміз жалшы. Парсы жерімен емін-еркін жүруімізге Экбатан әкімі Парменион қол қойған рұқсатымыз бар.

	— Кідіре тұрыңдар!

	Ала-құла киініп есек мінген жолаушылар бірден шулап қоя берді.

	— Даңқты, жаужүрек сарбаздарға көп нәрсе керек екендігін біздер жақсы түсінеміз; жараларын емдеуге дәрі-дәрмек, қырынатын аспаптар, аңқыған иісмайлар қажет. Соларды біз сатамыз, басқа заттарға айырбастаймыз.

	— Тырп етпеңдер! Теңдерді тексеруіміз керек!

	— Уһ! Тағы да тұрамыз - ау!—деп саудагерлер зыр қақты.— Әр жерге тоқтаған сайын теңдеріміз жеңілдеп қалады.

	Етегі сары шашақты көкшіл тоқым салған, биік сұр қашыр мінген қартаң жолаушы алға шықты. Сырт киімі де, алтын зерлі шалмасы да ерекше әдемі екен.

	— Ливия жағалауындағы азат шаһар Қар - Кадаштың елшісімін. Өзіммен бірге бес жалшы, он қашырмен атағы әлемге аян Македонияның асылзада патшасына сый әкеле жатырмын.

	— Не деп оттап тұрсың? Жиһангер енді тек Македонияның ғана емес, күллі Азияның да әміршісі ғой.

	— Патшалардың падишасын құттықтау бақытына ие болу үшін де, осыншама алыс сапарға шықтым емес пе?

	— Күте тұрарсың! Тағы мынауың кім?

	Қиықтардан құрастырылып тігілген алабажақ киімді қария жауынгерлердің алдында күйбеңдеп шыр айналды да қалды. Жұлдыздармен әлеміштелген, төбесі биік киіз қалпағы басында қоқырайып тұр. Иығында отырған маймыл мойнынан құшақтап, тістерін қаршылдатады.

	Қария теңселіп, аузы-аузына жұқпай сампылдап бәрін баяндап жатыр:

	— Кереметтер көрсетемін; адал рухты шақырып, һарам рухты қуамын, буынсыз бишілер Тира мен Сидонаны, Анашторет сұлуды алып келемін. Ол Азияны тізе бүктірген ұлы жиһангер мен оның айбынды жеңімпаз жауынгерлеріне өнер көрсетеді...

	Атақты биші алабажақ жамылғыға оранған сымбатты, талдырмаш қыз болып шықты. Ол түрлі-түсті жемелектер тағып әлеміштеген есектің үстінде отыр екен. Жамылғы арасынан қара көз жарқ-жұрқ етеді.

	— Біздерге ән салып, би билеп берсін! Көрейік, қандай биші екен!—деп кеукеулесті жауынгерлер.

	Анашторет жымиды да, жамылғысын серпіп тастап, дабылды соғып - соғып жіберіп, эллиндерше ән салды:

	Аспалы дарда билеймін,

	Биікте жұрттың бәрінен.

	Күлкіден өзге сүймеймін,

	Кермиық қызғылт ерінмен.

	Жыландай жұмыр білекпен,

	Билеймін семсер жүзінде.

	Балауса назым нұр өпкен

	Ойнайды алмас көзінде.

	Кенет дабылды тістеді де, есектің арқасындағы тоқымнан ұстап, нәзік қолдарын тіреп тұрып аяқтарын иіп әкеліп басының тұсынан асырып, қайқиған шаянның құйрығына ұқсады да қалды. Сонан соң, аяқтарын асықпай алға созды да, доғаша иіліп барып жайбарақат тұрған есектің арқасына салды. Денесін қайтадан жазып, лып етіп жерге секіріп түсті.

	— Керемет!—деген жауынгерлердің, көтермелері естілді.

	— Сендердің бұл жақта жұмыстарың жоқ,— деп зәрлене сөйледі күзет бастығы.— Кейін қайтыңдар!

	— Ағатай,— деп айқайлап жіберді қыз.— Шынымен - ақ өз отаныңыздың әндерін тыңдағыларыңыз келмей ме? Мен македондықтар мен эллиндердің де әндерін білемін.

	— Грабос, осыларды жібере салшы!—деп әңгімеге Аристоник араласты.— Жиһангердің өзі де ән тыңдауды, семсердің өткір жүздері арасынан өтетін бишілердің; қауіпті өнерін көруді ұнатады ғой.

	Қолын бір сілтеген күзет бастығы теріс айналды.

	Аристониктің ерні жыбыр етті:

	— Ешнәрседен қорықпай қалаға кіре беріңдер!

	— Өмір жасық ұзақ болсын!—деп сиқырлана бір жымиды да қыз есекке жеп-жеңіл қарғып мінді.

	Жолаушылар орнынан қозғалған сәтте шатқал жақтан тағы да басқа айқай естілді:

	— Абайлаңдар! Абай болыңдар! Жаушыға жол беріңдер!

	Теңселген үш сұр нар аңғармен cap желіп келе жатты. Алдыңғы екеуінде ала-құла киініп, беттерін күләпаралармен ораған парсылар, ал соңғы үшіншісінде қанқызыл сулық, былғары дулыға киген жасамыс македондықтар отыр.

	Парсылар жануарларды жуан дойырларымен аямай қамшылауда. Нарлар ұзын мойындарын алға созып ышқына желіп келеді. Соңдарында қоңыр сулық жамылып найзаларын кезей ұстаған грек салтаттылары.

	— Жиһангердің атымен, тоқтаңдар!

	Түйе үстіндегі македондық гүр ете қалды:

	— Көргенсіздер, патшаға хабар әкеле жатқан шабармандарды тоқтатуға батылдарың қалай барады? Тоқта! Грабос, сен емессің бе? Қалай келіп қалдың мұнда?

	Даңқты Филипп патшаның өзіне қызмет еткен тарланым, ұлы парсы патшалығындағы бір халықтың билеушісі шығар десем, әлі бар болғаны жүзбасы ғана екенсің ғой. Біздің Пелледегілер тіпті жаман атшыдан бастап Азияны жаулап алуға кеткен жанжал құмар батыр Александрдың соңына ерген әрбір македондық басшысынан кещесіне дейін бір өлкенің әміршісі болмаса да оның, қазынашысы шығар деп ойлайды.

	Күзет басшысы түйеліге тақалды да оған екі қолын созды.

	— Қайдан келесің, Никомандр?

	— Тура Пелледен.— Жаушы түйенің өркеші үстінен еңкейіп ақырын ғана сыбырлады:— Патша анамыз Олимпиаданың ез қолымен жазған хатты, оның мың жасағыр даңқты патша ұлына әкеле жатырмын. Сосын шәкіртімізді бір көрсем деймін. Сол бірбеткей, өжет жасөспірім әлі есімде. Буцефал әлі астында ма екен?

	— Буцефал бұрынғы шабыстан қалған, қоңданған. Жиһангер оған мінбейді, бірақ бұрынғы ғадетінше жас тұлпарлармен бірге жанынан тастамайды.

	— Шәкіртім Александрдың аз уақытта көп істі тындырғаны шындық емес пе? Біздің Македонияның өзі, осынау шатқалдан сәл үлкенірек. Бүгін одан барлық жайды сұрап сені әлі күнге дейін осындай кішкентай қызметте ұстап отырғанын бетіне басамын. Жол бойы талай былықтарды көзбен көріп келемін. Мына тағыларды қалай басқару жөнінен бағалы кеңестер бермекшімін. Ол әлі жас қой, өмірлік тәжірибелері мол біздің ақылымызға құлақ асар. Жиһангер қазір қайда?

	— Ана жақта!—деп Грабосс терістікті нұсқады.

	Асудан гүл жайнаған кең алқаптың ғажайып көрінісі айқара ашылатын. Жасыл шалғынның ортасымен айнадай жарқыраған үш өзен қалың ағаштар мен бұталар өскен ойдым-ойдым аралдар жасап, иретіліп ағып жатыр. Сансыз шаршыларға бөлінген егіс алқаптары жердің құнарлылығы мен байлығын көрсетеді. Алыста, таңертеңгі дірілдеген сүт тұманның аржағында саз текшелерден қаланған сияқты әсер ететін шаһардың сұлбасы бұлдырайды. Алқапты асқар шыңдарын қар басқан көкшіл тау жотасы доғадай иіліп қоршап жатыр.

	— Міне, жергілікті тұрғындар Забул атайтын Ортоспанның басты қаласы осы. Жиһангердің қосыны біраз уақыттан бері осы арада тырп етпестен тұр. Енді ол жорығын әрі қарай жалғастыра ма, әлде ат басын кері бұра ма, мұны ешқайсымыз білмейміз. Оның өзі қалада тұрмайды. Шеткеріректе қаз-қатар тігілген шатырларды көріп тұрсың ба? Бұл, есіңде шығар, жиһангердің емшектес бауыры Филоттың атты әскерлері. Одан әріректегі қалың бақ ішінде жиһангерлердің ордасы...— Ол әңгімесін сыбырлай жалғастырды:— Ирек-ирек тар, лас көшелі қалаға Александр сенбейді... Тұрғындардың үйлеріне жатса олар бір түнде барлық жауынгерлерді жекелеп қылғындырып өлтіреді ғой. Забулдағы құмырсқадай құжынаған халықты санап тауыса алмайсың!

	— Не деп оттап тұрсың өзің! Қала халқы осындай кемеңгер, керемет патшалары болғаны үшін қуанбайды дейсің бе?

	— Бәрін түсіндіріп жататын жер бұл емес... Көзіңмен көргенде өзің ойланарсың. Байқа, Никомандр, берген уәдеңді ұмытпа, жиһангерге айт, мына суық асудың жолын күзетуден гөрі басқа бір тәуір қызметке қойсын.

	— Хайретэ 1— деп айқайлаған македондық, жанындағы парсыларға қозғалуға белгі берді.

	Жуан дойырлар ысылдап, ыңырсып, аянышты бақырған түйелер теңселе басып тастақ жолмен темен қарай желе жөнелді. Олардың соңдарынан найзаларын темен қарата ұстап, мыс қаптамалары жарқырап, сыңғырлаған дыбыспен күзетші салтаттылар сыдыртып барады.

	Керуен де жай қозғалып шатқалмен іздерінен ілбіді. Аттарының шылбырын шешкен екі жауынгер ала тоқымдарына 2 қарғып - қарғып міністі.

	Салтаттылардың арасында жыртық сұр шекпенге оранып, жан-жағына түнере қараған қаңғыбас абыз үрпиіп адымдап бара жатты.

	Қифарасының күйін келтірген Аристоник оттың басына отырды да жайымен әндетті:

	Арбелах қанға батқан кез,

	Ұлы Ескендір жеткен кез.

	Патшалығын Дарийдың

	Тартып ап, талқан еткен кез!

	1 Хайретэ — Гректердің «қуанышқа кенел!» мағынасын беретін сәлемдесуі.

	2 Македония салтаттылары ер-тұрман, үзеңгіні білмеген. Жалпақ айылмен тартылған былғарыдан немесе теріден жасалған тоқымды пайдаланған.

	Жиһангердің қабылдауы

	Жергілікті сатраптың қала сыртындағы сарайының қуықтай тар бөлмесіне қаһарлы жиһангердің көзіне түскісі келгендердің барлығы жиналған. Алдыңғы жақта Греция мен алыстағы Карфагеннен келген елшілер тұрды. Олардың сыртында қызметтерінен айырылған Персияның бұрынғы әкімдері мен Александрдың кейбір әскери құрамаларының басшылары иін тіресіп тұр.

	Никомандр ақ сулығының қыртысын асықпай жазып, жанындағы Афины елшісіне ақырын ғана:

	— Мен оны қазір көремін. Қөңілді, алғыр, сүйкімді жасөспірім бұрынғысынан өзгерді ме? Өзі ысылып шынықты ма екен, әлде Персияның сән-салтанаты нәуетек қылып жіберді ме? Ол бұрынғыдай шебер қылышкер ме екен? Соны білемін. Мен оған семсерлесудің небір тамаша тәсілдерін үйреттім! Бір ғажайып әдісті меңгеру үшін ол көп жаттықты; әуелі басқа, содан соң иыққа, тағы да басқа қарай алдамшы қимыл жасайсың да, соққыны кілт оң қолға ауыстырып, қарсыласың ашылып қалған сәтте — бар денеңмен ілгері ұмтылып, сабын жоғары қаратып, жүзін төмен сала дулыға мен сауыттың арасынан кеңірдекке қылышты шаншисың... Бұл әдіс «бесінші соққының найзағайы» деп аталады. Әбден жақсы меңгергенше Александр ұзақ жаттықты... Әне, келе жатқан сияқты...

	— Оны таныр ма едің?

	— Танымағанда ше? Қалжыңдайсың, ә?

	Етжеңді әтек есікті көмкеріп тұрған жібекпен кестелеген шымылдықты ашып жіберді де, тізерлеп тағзым етіп, сол құлдық ұрған қалпы орнында қатты да қалды.

	Барлығы үн шығармай қалшиып тұр. Жарқыратып тазалаған сауыт пен бетін түгел жаба киген дулығасының тесігінен от шашқан көздері ғана жылтыраған жауынгер салмақпен басып босағаға тоқтады да, өткір найзасын аяғына түсіріп сілейе қалды. Соңынан екпіндей адымдап төртеуі кірді. Барлығының да жастары шамалас, күштері толысқан, бір қызығы бір - бірлеріне егіздің сыңарындай ұқсас. Афиналықтардың салты бойынша, қыртысы тегістелген ақ жамылғымен денелерін орап, етегін сол иықтарынан асыра тастаған. Мұқият қырынған, бұйраланған толқынды шаштары иықтарына сәл жетпей екі жағына төгіліп тұр. Төртеуінің де мойындары жуан, жалаңаштанған оң қолдары таңқаларлықтай бұлшық етті. Тізелеріне дейін баулықтанған етіктері жамылғылары тәрізді Афины үлгісінде тігілген.

	Алға ұмтылғысы келіп, еріксіз қимыл жасаған Никомандр көзі бақырайып таңдана тоқтап қалды.

	Афины елшілері мен карфагендіктер қолдарын алға созып, бастары жерге жеткенше иілді. Қан қызыл киімдеріне лала гүлін таққан бірнеше атақты парсылықтар кілемді сүйіп, еденге құлады да шексіз берілгендікті айғақтап сол қалыптарында орындарында қатты да қалды.

	Келген төртеу жиналғандарға немқұрайды көз тастап, бір сәтке тоқтады. Содан соң төртеудің, бойы сәл аласалауы:

	— Никомандр, сен мені неге құттықтамайсың?— деді.

	— Өзіңсің бе, жиһангер, Александр? Әлде қуаныштан көзім қарауытты ма, қарсы алдымда төрт бірдей Александрды көріп тұрмын!

	Сөйлеген адамның жүзінде әрең байқалатындай жымиыс жүгіріп өтті, содан кейін ол барлықтарына арнап:

	— Хайретэ!—деп сәлемдесті.

	Тапжылмай тұрған Никомандр оған көз алмай қарады. Көз үйренген сұсты беттегі ашық маңдай мен мұрын, Зрот садағындай иілген әйелге тән ерін арасына айбатты терең әжімдер қонақтапты. Бірақ оны тандандырған бұл емес, өңменінен өте қараған суық, ызғарлы көздері болатын. «Бұл адамның маңдайыңнан жайбарақат сипауы да, әйтпесе дәл солай жаншып жіберуі де мүмкін»,— деп ойлады Никомандр. Бір кездері сабақ үстінде моқал семсердің қырымен иығынан ұратын көңілді, жігерлі жасөспіріммен, мынау өзіне-өзі сенімді, артына дария болып аққан көз жасы мен қираған сансыз қалалар қалдырып, жарты әлемді шарлаған жайбарақат адамның арасында түпсіз шыңырау жатқандай еді.

	Никомандр Александрға имене беттеді. Ол бетінен сүйгізді де, өзі де еріндерін сәл жымқырып, бұрынғы ұстазын сүйгендей сыңай танытты.

	Алабажақ киім киген кәртамыс етжеңді әтек алқызыл кілемнің үстіне құрастырмалы ақ орындық қойды. Бауланған қызыл етікті, ашық тізелері тотыққан аяқтарын алшақ қойып Александр орындыққа жайғасып отырды.

	Ол қалған адамдарға назар аудармай Никомандрға:

	— Шәкіртің жақсы соғысып жүр деп есептейсің бе?

	Талшын ағашының түбіндегі үйіңде отырып жеңімпаз Александрдың жорықтары туралы естідің бе?

	Никомандр қымсына күлді, бұрынғы әдеті бойынша шәкіртін жазалауға көтеріле жаздап селк ете қалған қолын әрең тоқтатты.

	— Неге естімейін! Қазір бүкіл Пелле халқы жас пашаның ерлігін айтып шулап жүр; тіпті желден жүйрік Ахиллестің өзінен де кем емес дейді.

	Топ арасында тұрғандардың бірі:

	— Ахиллес ғана емес, жиһангер даңқты бабаларынан әлдеқайда асып кетті! Оны тек тәңірі сүйген Гераклдың өзімен ғана салыстыруға болады,— деп саңқ етті.

	Екінші дауыс оның сөзін бөліп кетті:

	— Гераклдың ерліктері деген не тәйірі! Ол дүниенің шартарабын аралағанымен Отанына айтарлықтай пайда жасаған жоқ. Ал біздің жиһангер тағылардың талай мемлекеттерін біріктіріп, оларды грек құдайларына мойынсұндырды.

	Орнынан атып тұрған Александр бөлме ішінде ерсілі-қарсылы тез адымдады.

	— Дұрыс! Геракл барған жерлерден де әрі асқым келеді! Жасағымды әлемнің шетіне, ғажайып тағылар мекендеген жан бармаған шөл далаларға, құрлықтың ең шеткі жағалауын теңіз шайып жатқан жерлерге апарамын, сосын менің жолыма ешкім де кесе көлденең тұра алмайтын болады.

	— Сен жеңесің, жердің түбіне де жетесің!—деп көтермеледі дауыстар.

	— Афиныда не деп жатыр? Сол бір менменсіген, мылжың қалада болдың ба?

	— Жолшыбай біздің кемеміз Пирейге тоқтап, сонан соң мен Афиныға бардым,— деді Никомандр.— Сол күні онда сені алыстағы Персияда қаза тауыпты деген лақап тараған екен. Халық Агорға жиналып, шошаңдаған тауықтарша барлық шешендер тілдерін безеді. Кейбір мылжыңдар мақтанып Македонияға кідірмей соғыс жариялау керек деп көкіді. Шуылдаған жұртты сабыр сақтауға шақырған Фокион ғана: «Соғыс жариялауға асығатын не бар? Күтейік. Егер Александр өлген болса, көрінен тұрып келмес. Алдымен хабардың анық-қанығына жетіп, содан кейін соғыс жариялайық»— деді.

	— Александр тірі және мәңгі жасайды!—деген дауыстар естілді.

	— О, мен әлі-ақ сол зұлым, мылжың қалаға көрсетермін! Эллада мен арамызды бес мың фарсанг қашықтық бөліп тұрса да, даңғой афинылықтарға қаһарымның қандай екендігін сезінетін күн әлі-ақ туар.

	Никомандр киімінің қыртыстарынан салбыраған баулары мөрмен хатталған былғары ораманы алып құрметпен жоғары көтеріп:

	— Эпир падишасы Олимпиаданың хаты,— деді.

	Александр ораманы жұлып алды. Сұлу жүзінде көңілсіз көлеңке жүгіріп өтті. Қиғаш қастары түйіле қалды.

	— Эпир патшасының даңқы артып, мәртебесі биіктей берсін!— деді ол сәл ойланып.— Елдегі оқиғалардың барлығын сен бүгін кешкілік асықпай отырып айтып берерсің. Гефестион, мына хатты жоғалтпа.

	Александрдың балалық шақтан досы, одан сәл бойшаңдау шырайлы жүзі сабырлы Гефестион былғары ораманы қос қолымен алды да, қасиет тұтқан заттай оған ернін сәл тигізіп, кейін шегінді.

	Никомандрдан сырт айналған жиһангер Карфаген елшісінің жанына тез-тез басып келіп оған тесіле, тура қарап:

	— Өз еркіңмен келдің бе, әлде мемлекетің жіберді ме?— деді. Қолдарын жайған карфагендық:

	— Егер келісімдерімде ісім онға басса онда отандастарымның жібергені, болмаса өз бетіммен келген болып шығамын ғой.

	Жиһангер жымиып сол жақ көзін қыса сәл ойланды да:

	— Қалың қолымды бастап Карфагенге қалай жетемін, кемемен бе, әлде құрылықпен, Ливия жағалауымен бе?

	Осы кезде финикиялық қара көздерін жоғары көтеріп Александрды тез шолып етті. Сосын иіліп құрметпен жауап берді:

	— Бұл қай жолда: теңізде ме, әлде құрлықта ма, сапарыңды қолдап, сені аман сақтағысы келсе құдайлардың өз еркі ғой.

	Жиһангер күлді де, жолдастарына бұрылып:

	— Финикиялықтар іс жүзінде де, сөзде де сондай айлакер. Олармен тек дастарқан басында ғана көңілді әңгімелесуге болады. Гефестион, бүгін кешкілік Анатаның ұлы менің жанымда болсын, соның қамын жаса,— деді.

	Шалт бұрылған жиһангер селсоқ басып афинылықтардың жанына келді. Безерген жүзі суық.

	— Менің данышпан ұстазым Аристотель тірі ме? Есірік басшыларың оны әлі жазалаған жоқ па?—деп қатқылдана сұрады.

	Екі жолдасының алдында бейжай қалыпта еркін қан-сөлсіз тұрған афиналық жауап қатты:

	— Күллі Эллада мәдениетінің бесігі мен орталығы әрқашан Афины болған ғой. Кемеңгерліктің ұстазын сыйламауға, құрметтемеуге қалай дәтіміз барады? Ол бұрынғысынша Ликейдің саялы бақтарында бұрынғыша жастарымызды білім бұлағынан сусындатуда.

	— Дегенмен дельфий көріпкелі данышпандардың данышпаны деп философ Сократты мойындағаннан кейін, сенің шаһарыңның кеңесі оны өлім жазасына кескен жоқ па еді? Афиналықтардың күншілдігі шектен шықты.— Александрдың дауысы қарлығып, сол иығы селкілдей бастады.— Бүкіл әлем мені құдайдың сүйген ұлы деп мойынсұнды, ал афиналықтар менен көкке баратын жолды да қызғанады. Олардың осындай қамқорлықтары өздерінің жерлерінен айырылу қаупін туғызбас па екен?..

	Афиналықтардан оқыс бұрылған жиһангер жерде етпеттеп жатқан парсы әкімдеріне беттеді:

	— Тұрыңдар, менің достарым! Сендер енді маған бодан болдыңдар, сондықтан да ұлы патшалығымның барлық халықтарының ардақты азаматтары сияқты қымбаттысыңдар маған. Қандай өтінішпен келдіңдер, не сұрағыларың келеді?

	Жапа-тармағай сөйлеген парсылар тізелерімен жорғалап Александрға жақындай түсіп, оның ақ жамылғысының шалғайынан сүюге тырысты.

	Жиһангерге еңкейіп сыбырлаған тілмаш:

	— Бұлардың барлықтары да парсы патшасы Дарийдың бұрынғы сарай адамдары. Өздерінің адалдықтары мен берілгендіктеріне ант ішіп, сенен бұрынғы мекен жайларының, сарайдағы қызметтерінің қалдырылуын сұрайды,— деді.

	— Бүгін оларды түскі асқа шақыр. Жаңа әміршілерің. Александр өзінің адал құлдарына бұрынғы мейірбан патшаларың Дарийден қайырымсыз емес деп айт.

	Александр қайтадан Никомандрдың жанына келді:

	— Ал, шалым, сен маған әлі де «бесінші соққының. найзағайын» көрсете алар ма едің? Енді кімнің семсері күшті екен, ә?..

	Қуанып кеткен Никомандр асығыс күліп жіберді:

	— Көрейік кімнің семсері шалт екен!

	— Алдымен демал, сонан соң сынармыз. Немене, сені жол қажытқан жоқ па?

	— Патша - ананың хатын әкелуге асыққаным сонша, шаршағанымды да сезген жоқпын. Несін жасырайын, өртенген үйлер мен қираған ғимараттардың арасында аштан -аш қаңғып жүрген кемпір-шалдарды көргенде жаным ашып, құлазығаным рас. Әсіресе, қарсы алдыңнан жел соққанда қолқаңды қапқан иіс қандай жиіркенішті десеңші? Жаныңда тоқтықтан қарындары қампиып жорытқан қомағай иттер жүрген шіріген мәйіттер, керілген крестер жол бойы созылып бір таусылмайды. Оның есесіне аптапты жазықтан асуға көтеріліп, үйреншікті салқын желдің лебін сезгенде қандай қуандым, тағы да сүйікті Македонияма тап болғандай сезіндім! Осы арада тағы таулардың арасында кенеттен таңғажайып грек әнін естідім. Сол әнде, Азияның тылсым түкпірінде жеңімпаз Александрдың ерлігі мадақталды.

	— Қай жерде?

	— Жақын маңда, соңғы тау асуында. Байқасам; оттың басында біздің жауынгерлеріміз отыр, олардың арасында менің ескі танысым Грабос та бар. Есіңде ме? Ол сенің әкең Филипп патшаның сенімді жауынгері еді ғой. Ал оның тобындағы бейтаныс әншінің дауысының саздылығы соншама, лирасын ұстаған Панның өзі тауға келіп, сенің жеңістеріңді жырға қосып отырған сияқтанды.

	— Филота!—деп оның сөзін бөлді жиһангер.— Әлгі асудағы күзеттің бастығы кім?

	Әскербасылардың арасынан салтаттылардың жеңіл сауытын киген, ұзын бойлы, сымбатты македониялық алға аттап шықты да, бойын тіктеп тұра қалып:

	— «Әулие шоқпыт» асуындағы күзеттің бастығы македониялық Грабос. Онымен бірге он алты фессалиялық салтатты бар.

	— Оны бүгін осында шақыр, өзімен бірге әлгі жақсы он салатын жауынгерлерді де ала келсін. Кешкі ас үстінде әнін тыңдаймыз.

	Есікке беттеген Александр кілт тоқтады да, қолын жоғары көтеріп: «Хайретэ!» деп саңқ етіп, шымылдықтың аржағына кіріп кетті.

	«Ешкімге сенбе»

	Жиһангер өзі ғана жападан жалғыз отыруды жаны жақсы көретін шағын бөлмеге кірді. Өткір жүздері қылпып қайралған, көлемі мен түрлері әрқилы болат семсерлер қабырғаға тәртіппен қаз-қатар ілінген. Бұрышта ұзынды-қысқалы бірнеше найзалар сүйеулі тұр. Бір қабырғаның бойы түгелдей алтынмен апталып безендірілген сауыттар. Оның жанында қызғылт қыл айдарлы бетті жауып тұратын қалқанды дулығалар жатыр. Арағарақта ұрыс үстіндегі жауынгерлердің бейнесі бетіне дөңестеп салынған дөңгелек қалқандар тұр.

	Бурыл шашы бұрымға өрілген қоңыр хитон киген қартаң македондық табақтағы сұйық майға батырылған сары шүберекпен қару-жарақтарды сүртуде. Ішке кіріп келген Александр қасын қаққанда, анау лып етіп шығып кетті.

	Ашық кілем жабылған шағын төсекке отырған Гефестион қызыл бауларды қанжармен ақырын кесіп, балауыз мөрді сындырды да, былғары қуыстың ішінен пергамент ораманы суырып алды. Ауыр, ұзын семсерлер ілінген қабырғаның жанында тұрған жиһангер:

	— Аса қадірменді патша анамыз Олимпиада не жазыпты? Елде тағы да көтеріліс шыққан шығар?—деп сұрады.

	Гефестион қаз-қатар тізілген әріптерге көз жүгіртті.

	— Патша анамыз сені тағы да сақтандырады. Тыңда, жиһангер:

	«Македония мен Эпирдің патшасы Олимпиада жеңілу дегенді білмейтін, күллі Азияның әміршісі, әрі патшасы, құдіретті Александр Филипп ұлына мәңгі бақи қуаныш тілейді! Бұл хатты менің қолымнан тек өзіңе ғана тапсыруға, патшаның амандығы үшін жанын қиюға да даяр екендігі жайлы қасиетті Гестий құрбандығында ант берген, әскери өнердің ұстазы, біздің адал, сенімді қызметшіміз Никомандр арқылы жіберіп отырмын.

	Мәңгі хақ құдайлардың атынан жалбарынамын, қасыңа жиған адамдардың бәрінен сақ бол. Македонияның текті нояндарына мейірбанды екендігіңді, сенетіндігіңді жақсы білемін. Дегенмен сен Зевстің өзі жерге жіберген әлемнің жалғыз патшасы екендігіңді ұмытпа, ал олар саған бағынышты қарапайым пенделер, бір өзіңе ғана бас иетінін естерінен шығармасын. Солардың кейбіреулерін қиналмай-ақ жаңа патша жасап жүрсің ғой. Елде жүрсе ешкі мен шошқа бағатын кейбір ұшқалақ немелер сенің дарқандығыңның арқасында билікке қолдарын жеткізіп, енді өзіңмен терезе теңестіргісі келеді.

	Маған жеткен сыпсың хабарларға қарағанда, тіпті жаныңда жақын жүрген адамдардың өздері дарқан сыйларың мен шексіз мейірбандығыңды ұмытып, бағындырылған өлкелерді басқаруға макендондықтар емес парсыларды қойғандығыңды сырттан өсектейтін көрінеді. Тағыларды жаныңа неге жақындатасың? Тіпті әкеңнің досы деп жүрген қарт Парменион өзінің достарына, сенің тізгініңді тежеу керек, енді сенен македондықтарға ешқандай пайда болмайды депті, тіпті арсыздықпен өзінің ұлы Филотаны патша қою керек дегенді де айтыпты.

	Ал сен алдын алмақ түгілі, Филотаны атты әскерге қолбасшы етіп тағайындадың. Елге оралған жаралылар маған Филотаның жауынгерлерге өзін мақтап, патша сайлауы үшін қымбат бағалы сыйлықтар беріп, көңіл аулап жүргендігін айтты. Парменионның да, Филотаның да, оның қайтыс болған ағасы Никанордың да атақтары шығуы құдайдың сүйген ұлы сенің бұйрықтарыңды орындап, жанында жүргендіктен шығар? Сен болмасаң олар Скардос шатқалындағы ыс басқан құрым үйлерінде отырып, базарға апару үшін отын арқалап, ешкінің ірімшігін тасыр еді.

	Сен бағзы заманның ешбір құдайы мен қаһармандары бармаған соншама алыс жерлерге жеттің. Пеллеге қайтып, македон қыздарының ең сұлуын таңдап ал да, сатқын, арамза Грецияны ақылмен билеп, әлемді жаулап алуға әрекет жасаған кемеңгер әкең Филипп сияқты, осында отырып дүниені басқар.

	Азияныц шексіз-шетсіз жолдарында жар болып отанына аман сау оралта гөр деп күн сайын құдайларға жалбарынамын.

	Жіберген қымбат тартуларың үшін алғыс айтамын.

	Шығыс халықтары тоқыған үлбіреген жібек маталар болса тағы да қуана қабыл алар едім».

	Гефестион Александрға қарады.

	Жиһангер сұқ саусағына алтын жүзік таққан қолын көтеріп ерніне тақады.

	— Екі елі аузыңа төрт елі қақпақ,— деп күбірледі ол.— Менің жеке күзетім, барлық атты әскерлерім Филотаның қолында, бірақ оның өзі әзірге маған бағынышты. Біз Үнді Кавказына жеттік, ал этэрлар әлі де солар басқа халықтарға үкім жүргізулері үшін ғана мен әлемді жаулап алды деп ойлайды. Маған алғыс айтудың орнына олар бір уақытта әкем Филиппке жасағандары сияқты арқамнан қанжар сұғуға дайын. Бүгін түнде, тойдан кейін сен маған еш жанға сездірмей Қара Клитті алып келесің... Жоқ!.. Қара Клит те менімен салғыласа бастады, одан да сақтану керек. Кратер, Аминта, Птоломей және Пердикка келсін. Бүгін түнде әдепсіз, мақтаншақ Филотаны тұтқындаймын. Шатырыңдағы барлық заттарын ақтарып, жерден қазсаңдар да әкесі Парменионның хатын табыңдар. Астыртын қастандықтың ізі қайдан шығып жатқанын, оны азаптап, отпен шыжғырсам да білмей қоймаймын. Кінәлыларды аяусыз жазалайтыным сонша, этэрлар парсыларға ұқсап алдымда еңбектеп жорғалайтын болады.

	— Асығып қателесе көрме. Хаттағы күдік ұлы үшін қорыққан патша - анамыздың көзсіз махаббаты болып қана жүрмесін. Филота, оның марқұм ағасы Никанор, қарт Парменион да саған қашанда шексіз берілген жандар еді ғой. Отаныңнан шалғайда жүріп адал достарыңды қырып салғанда кімдермен бірге қалмақшысың? Сені мәңгі-бақи ата жауы, жатжерлік басқыншы деп есептейтін көлгірсіген парсыларға шынымен сенесің бе?

	— Менің табаным қай жерге тиіп, әскерім қайда тұрса, Отаным да сонда,— деп езуінен көбік көрінген Александр ызаланып оның әңгімесін кілт үзді. Ызадан сұлу жүзі бұзылып, аппақ ірі тістері жыртқыштарша сақылдады.— Әкем сияқты кішкентай Македонияның, патшасы емес, күллі Азияның әміршісі екендігімді ұмытпа. Тегершегіңдегі доңғалақ сияқты бүкіл әлем менің ырқыммен айналады, мен қай жерде тұрсам, қалай қаласам дүние солай бұрылады. Егер жиырма мың македондықтар мені мойындағылары келмесе, мен оларды аузымды ашсам болды туымның астына жиналатын Азияның қалың қолы тұяғының астында таптаймын... Азиялықтар маған жатжерлік емес, барлық адамзатқа бақыт пен бейбіт өмір беру үшін көктен түскен құдай деп қарайды.

	Қола қалқан даңғыр етті.

	— Кір!— деп айқайлады жиһангер.

	Есіктен бұйра шаш, басын айналдыра көк таспа байлаған бозбала эфеб 1 көрінді.

	— Тыңшылардың басшысы келді. Кіруге руқсат етіңіз?

	— Кірсін!

	Жағы қусырылған, сарғыш жүзді, ұзын, ете арық грек тыңшылардың басшысы сулығын қымтанып, жөтеле ішке кірді. Еріндері көгеріп кеткен, иектері кемсең қағады.

	— Сен қатты науқассың ғой,— деді жиһангер.—Төсегіңнен тұрғызып, маған алып келген қандай шұғыл шаруа?

	— Терістіктен қандай болмасын хабар әкел деп бұйырған едіңіз. «Әулие шоқпыт» асуынан бір жансызды бүгін маған алып келді. Онда біздің белгіміз бар. Көп нәрсені көрген, біраз мәлімет білетін адам.

	— Осында алып кел ендеше.

	— Үсті сондай лас...

	— Ендеше мен одан жауапты басқа бөлмеде аламын...

	Соғдыдан 2 келген жансыз

	Қабырғалары әктелген шағын бөлмеге ұзын бұрымдарын шаң басқан, сақалы жалбыраған абалақ-сабалақ абыз енді. Ол қырық жамау жыртық шекпенін қымтаңқырап, жүрелеп отыра қалды. Сырт жағында әр жері жапырылған көнетоз қоңыр сауыт киген жауынгер қас қақпай тұр.

	Ұзын қолдарын еденге тіреген абыз маймылға ұқсап төрт тағандап отырды. Ұйысқан шуда шаштарының арасынан өңмеңнен өтетін отты көздері жарқырайды.

	— Парсыша білесің бе?

	Шал қарлығыңқы дауыспен бірдеңе деп мыңқылдап, аузынан күміс тиынды шығарып, оны қап-қара алақанына салып ұсынғанда, қарсы алдындағы құрастырмалы орындықта отырған қардай аппақ шекпен киген жас жат жерлікті көрді. Бұлшық етті оң қолы жалаңаш. Қолының қызғылттау терісі қыздардікіндей жұмсақ, өзінен гүлдеген алма ағашынан ескендей жұпар иіс шығады. Текті адамдардың құлға немесе тасқа қарағаны сияқты жанарында жайбарақаттық бар. Бір көзінің түсі қоңыр жасылдау да, екіншісі сұрғылт ашықтау.

	Жанында көзінің айналасына қара сүрме жаққан, парсыларша киінген аққұба адам тұр. Бұйра шаштарын алтын тоғалы қызыл белбеумен ораған. Алдында отырған адам абызға түсініксіз тілде сөйлеп отыр.

	Түрегеліп тұрған адам парсыша түсіндіріп жатыр.

	Тек қана шындықты айтпасаң, шынашағыңнан істікке іліп қояды, аңқау сәби анасының алдында шындықты қалай жасырмайтын болса сен де, сүйт. Өзің кімсің? Алдымен осыдан баста!

	— Бактралық абызбын. Бұрынғыларды жақсы білемін, сан теңіздер мен таулардың аржағында болып жатқан оқиғаларды көремін, болашақты болжап, тылсымның құлпын ашамын.

	— Оттама! Тек берілген сұрақтарға ғана жауап бер.

	— Құлағым сізде, о, құдіретті, ұлы әміршім! Қамсыз ұйқыңыздан оянып, көзіңізді ашыңыз, құлағыңызға жеткен маңызды хабарыма назар аударыңыз.

	— Мұнда өз бетіңмен, әлде біреудің бұйрығымен келдің бе?

	— Агурамазда құдайдың тылсым үні жетектеп, таулар мен шатқалдардан ас, жұртқа заман ақыр таянғанын айт деп бұйырды. Барлығы тас-талқан болып қирайды, балалар ата-аналарынан айырылып жетім қалады, аспандағы бұлттар да жылжымай, жерге тас болып жауады.

	— Қай жолмен келдің?

	— Соғдыдағы Мараканда шапарынан осында Бактра қаласы арқылы келдім. Жол бойы қаптаған парсы әскерлері көрінгенді тінтеді, тіпті абыз бишара менің шоқпыт киімдерімде де алтын жасырылғандай тіміскіледі.

	Ұзын бойлы, сымбатты Филота жамылғыға оранған қартаң грек, философ Каллисфенмен 1 әңгімелесіп тұр.

	— Қай жерде суық екен; Македонияда ма, әлде осында ма?

	— Әрине, мұнда суығырақ қой.

	— Неге олай дейсің?

	— Мына македондықтарға қарашы; өз отандарында Скардостың төскейінде бұлар жыртық шекпен киіп қой бағып, сол шекпенін жамылып ұйықтаса да суық деп шағынбас еді, ал мұнда парсының үлдесі мен бүлдесіне үш қабаттап оранса да бәрібір аз дейді.

	— Философ ретінде сән-салтанатты, тоқшылықты жаратпағаныңмен өзіңнің иығыңда да жылы шапан бар ғой. Егер біздер македондықтар дүниені шарлап өтіп, жер жүзін жаулап алмасақ қолың жетпес еді!

	— Бірақ македондықтар тап қазір тым үлкен қоянды жұтып жіберіп, оны қалай қорытарын білмеген әбжыланға ұқсамай ма?

	«Жиһангер!»—деген сыбыр естілді. Бәрі үн шығармай бойларын тіктеп қатты да қалды. Арфалар ызыңдап, сирингалар мен кернейлер гуілдеп, жиырма дабылдың тарс-тұрс дауысы бастырмаларды жаңғырықтырып жіберді.

	Төменгі алаңда біркелкі бозғылт киім киген, әтірлеп, бұйралаған шаштарын қызыл белбеумен орап таңған балалар мен жасөспірімдер көрінді. Олар жұптасып баспалдақтың табалдырықтарына тұра - тұра қалысты.

	— Бұлар аманатқа қалдырылған, Александр бағындырған отыз халықтың патшаларының ұлдары,—десті жиналғандар.

	Жиһангерді ешкім бірден таныған жоқ. Гефестионмен қатар келе жатқан ол әдеттегідей эллиндерше киінбеген, хитонсыз, жамылғысыз болатын. Ежелгі парсы патшаларынша қанатты күйме бейнеленген зерлі қып-қызыл киім киген мүсіні сымбатты, белін құйма алтын белдікпен буған. Әскери дәстүрді ұстанған македондық бектер селт етпей қалшиып тұра қалды. Көтерме айқайлар күшейіп парсылардың атақты бекзадалары жорғалап келіп жолын бөгеп, оның алтындалған кебісін сүюге ұмтылғанда жиһангердің қастары керіліп түнеріңкі, қуқыл жүзіне қан жүгіргендей болды. Елу жыл бойы арасының талай патшаларына адал қызмет еткен, енді міне алдына жата қалған Артабазан шалдың үстінен өткен Александр жоғарыдағы бастырмаға жеңіл адымдап жүгіріп шықты.

	— Хош келіпсіздер!—деп парсы тілінде дауыстай сөйлеген ол өзіне арналған ортадағы орынға беттеді.

	Нубиялық қара құл алтындалған кебісін шешкеннен кейін ол таза алтыннан құйылған арыстан бейнелері бар таққа барып жайғасты.

	Орындарынан тұрған парсы бекзадалары босағада үймелеп жоғарғы бастырмаға кірмек болады, бірақ эфебтар оларды түйгіштеп, дөрекі итеріп, тек тізімде көрсетілгендерді ғана жоғарыға өткізуде.

	— Жаныңызда тұруға рұқсат етіңіз!—деп жалбарынады парсы бекзадалары...— Сүйкімді нұр жүзіңізге қарап көңіліміз тойсын!

	Гефестионмен әңгімелесіп тұрған Александр мырс етті:

	— Әлгі Никомандр айтқан әскери әндерді салатын жауынгер осында ма?

	— Ол осында, жиһангер!—деді алға бір аттап иіле түскен Филота.— Оны әкелуге ең жақсы шабандоздарды тездетіп жібергенмін.

	Филотаның жанарымен ұшырасқан жиһангердің жанары жарқ ете қалды, бірақ суық, ызғарлы жүзі селт еткен жоқ.

	— Осылай жасауға міндеттісің. Әлгі әнші жақын жерде күте тұрсын!

	Гефестион жиһангермен бірге дастарқан басында отыруға рұқсат берілген адамдардың есімдерін тізім бойынша тексеріп шықты. Олардың барлығының да көңілдері тасып, әсем киімдері мен плащтарының қыртыстарын жазып, кебістерін шешіп эфебтер көрсеткен төсектерге жантайысты, ал қызметшілер олардың сол қолтықтарының астына жібекпен тысталған мамық жастықтарды тастады.

	Қонақасыға шақырылған жиырма шақты «бақытты» жандар жиһангермен бірге түскі асқа отырды. Онымен қатар он, жағына өлтірілген парсы патшасы Дарийдің інісі алтындай жалтыраған сақалын ортасынан бунап байлаған, ісік бет жуан парсы Оксиафр жайғасқан. Оның басқалардан айырмашылығы қанша қылғытса да шарапқа ешбір мас болмайды, аузы дамыл таппай ішіп-жей береді, «мархабатты, қайырымды патшалардың падишасы», Дарийдің тұсында қандай асып-тасқан тойлар болғанын жағы сөнбей әңгімелеуден бір жалықпайды. Оксиафрдың жанында, македондық патшазада, тәтті тағамдарды жаны сүйетін жиһангердің жарымес інісі Арридей. Александрдың сол жағына эфебтер Карфаген елшісін жайғастырған, олардан кейін әскербасылар, парсының атақты бекзадаларымен араласа отыр.

	Тағаша иілген дастарқанның қақ ортасына жайғасқан жиһангер меймандардың барлығын да көретін еді. Ол анда-санда сол қапталда жанында отырған философ Каллисфенмен әзілдесіп, сөз жарыстырып отырған Филотаға көз тастап қояды.

	Жиһангер үстіне інжір дәні себіліп қуырылған құрға қол созғаннан кейін қалғандары да дастарқанға бас қойысты, тамсанып тағамдардың дәмділігін, патша аспаздарының шеберлігін мадақтасты. Ішіне пісте дәні тығылған семіз тауық, үйтілген жабайы торай, сүрленген сүліктер, түрлі тәтті шырындар, жалпы парсы бекзадаларының сүйкімді тағамдарының молдығы жиналғандары таңқалдырды.

	Қонақтар оң қолдарымен таңдаған тағамдарын алады, болмаса даяшыларды шақырып құйма алтыннан жасалған табаққа салып алдарына әкелген астан қалағандарын жейді. Әрқайсысының жанында стол үстінде май сіңген саусақтарын сүрту үшін иленген шикі қамыр жатыр. Иықтарына түрлі-түсті орамал асынған күтушілер ымдаған бойда жандарына жетіп келіп, меймандардың әртүрлі қоспалар жұғып, майланған еріндерін сүртуге дайын тұр.

	Балық тағамдарын жақсы көретін Александр Гиркания 1 аймағының бастығы сыйға жіберген қақталған үлкен бекірені мақтады.

	Өзі ауыз тиген соң қалған қонақтар да дәмін көрсін деп дастарқанды жағалатуға бұйырды.

	Үстінде талай ойлар арпалысқан біразға созылған қонақасы аяқталып, қызметшілер күміс құмандар мен легендерді әкеліп дастарқан басындағылардың қолдарына қанжылым су құя бастады. Эфебтер меймандардың мойындарына роза және үнемі көгеріп тұратын марта гүлдерінен өрілген алқалар тақты. Содан кейін алдарына тәтті жемістер, аңшылықтың әр түрлі сәтін суреттермен безендірген алтын шөлмектер қойылды.

	Шарап сапырушылар шөлмектерге шарапқа толтырып, ал қызметшілер әрбір мейманның қалағанынша

	1 Гиркания — Қаспий теңізінің оңтүстік шығысындағы аймақ.

	су қосып тұрды. Македондықтар қашанғы ғұрыптарынша су қосылмаған таза шараптан ішті.

	Жылжып келе жатқан қара бұлт шетінен семдіре бастаған жұлдызды аспанға қарай шөлмегін көтерген Александр Гелиосқа арнап дұға оқыды да, шарапты еденге шашып жіберді. Гректер мен македондықтар дастарқан басында сүйсініп айтатын өздерінің Анакреон әніне салды:

	Толқын шаштарға әр берді,

	Алқызыл ерме гүл - жұпар.

	Шаттық наз жанға нәр берді,

	Шалқытып шарап ынтызар...

	Ән аяқталып бір - бірлеріне соғылған ыдыстардың дауысы тынған кезде жиһангер:

	— Әлгі уағдаласқан әнші жауынгер қайда? Ол менің жорықтарымды мадақтаған жырын айтып берсін!—деді.

	Барлығы тына қалды. Іңір қараңғысында майда, қоңыр әуен асқақтай көтерілді;

	Дулығалардың қызыл айдары

	Биле ару, құбыл, жайдары

	Қылышпен түсті қиылып,

	Құштарлық назбен үйіріп!

	Ұлы Ескендір алтын тақ,

	Жеңісі ерен биік дүр.

	Бірге тойлап жарқылдап,

	Биіңе сенің иіп тұр!

	Доңғалақтары алмас көгейлі

	Қиратып жорық арбасын,

	Атты әскер бұзып кенейді

	Қаусатты дұшпан ордасын.

	Толассыз майдан төріне,

	Толағай жебе атты кім?

	Тәкапарлығымен тәңірге,

	Тең түсіп бұзды сапты кім?

	Ол жауға жай боп түскен дүр

	Жеңімпаз ұлы Ескендір!

	Жорық піл, арба, қаруды,

	Асықтай аппақ аруды.

	Арғымақтары ерленген

	Асыл тас толы зәрулі

	Алтын сандықты зерленген

	Тартып ап, ашты кекпенен,

	Түнерген қара зәңгілер

	Қанжармен қаны кеппеген.

	Жиһангер айтты:

	«Жарандар!

	Шайқастыңдар ерлікпен.

	Алыңдар ақша, аруды,

	Маржан мен жауһар қаруды.

	Төрт астананың. төрт сарайын

	Қосып ал жиырма өлкені,

	Қызылбастарға қарайтын!..

	Ортаңда тұрмын мен дара,

	Жаужүрек жастық жасасын!

	Даңқтан қымбат дос-жора,

	Дұшпанның белін басатын.

	Жалғыз-ақ менің қаларым,

	Алтын қобдиі ғана,жараным!»

	Гомердің асыл жырларын

	Сақтапты сонда жиһангер.

	Сонда ашып ажал аранын,

	Күлкісін бейбіт тиған жер.

	Ежелгі Гомер ерлері

	Еліріп қайта оянды,

	Ғаламның гүлзар жерлері

	Қаран боп қанға боялды.

	Көк түтін кешкі бейуақта

	Хош иіс шашып бұрқырап,

	Өшер от үш бұт ошақта.

	Жүректен өшпес бір шырақ

	Қол бастап қалың жасақта

	Жиһангер мініп жүр пырақ!

	Шараппен ерін жібітіп,

	Қиратып дұшпан қаруын,

	Арғымақ белін бүгілтіп

	Жұтайық шөлмек дәруін!

	Қол шапалақтаған қонақтар жапа-тармағай айқайласты:

	— Тамаша! Гомердің қаһармандары тұрпаттас жиһангер патшамыз жасай берсін! Біздің семсеріміздің жүзін даңққа бөлей берсін! Александр Гомердің кейіпкерлерінен де асқақ тұр!

	— Бозбала, бері келші өзің!—деді жиһангер.

	Өңі қашқан, маңдайынан суық тер шыққан Аристоник оған жақындап барды да, жауынгерлерше бойын иіктеп, қалшиып тұра қалды.

	— Тегің қайдан?

	— Фивандықпын, Беотияданмын.

	Орнынан шапшаң көтерілген Александр Аристоникке күмәндана қарады. Жұрттың бәрі Александрдың Фива қаласын талқандап, тас қабырғаларын жермен-жексен еткенін, қаланы қорғаған отыз мың адамды құлдыққа сатқанын естеріне түсіріп үндемей қалды. Тек тікірейіп қатып қалған бозбала ғана жиһангердің жүзіне тайсалмай тура қарап тұрды.

	— Сен қалай аман қалдың?

	— Фиваға шаубыл басталған кезде мен теңіздің жағасында едім, сенің қаһарыңа ұшыраған жоқпын.

	— Несі бар, ал енді Фиваның қорғаны қайтадан қаланғанын қалар ма едің?

	Қатты қобалжығаннан басын салбыратып жіберген Аристоник сәлден кейін:

	— Егер, Фиваны қалпына келтірсек онда Александр тағы да келіп шауып алады деп үнемі қорқып отырар едік,— деді.

	Бұйра басын құптай сілкіп жымиған Александр жанындағыларды көзімен шолып өтті.

	Жақынырақ отырған меймандар жиһангер естісін дегендей әдейі сыбырласты:

	— Мадақтауға тұратын бозбала екен! Жиһангердің фивалыққа мейірімі түскенін қарашы!

	— Сен даңқты өз отандасың фивалық ұлы Пиндардың ақындығын мұра еткен жан екенсің,—деді Александр мейірлене.— Сені қосшыларымның қасында қалдырамын. Шақырған кезде ән салып бересің. Әзірге мынау өзіңе берген сыйым!—деп Александр бозбалаға шарап толы өзінің алтын шөлмегін ұсынды.

	Аристоник шөлмекті көкке көтеріп, құдайлардың құрметіне бірнеше тамшыны кілемге шашты да, жиһангерден көзін айырмай тұрып шарапты ішіп қойды. Сосын жауынгерлерше шалт бұрылды да, нық басып барып эфебтарға араласып көрінбей кетті.

	Александр енді Карфаген елшісімен әңгімесін бастады.

	— Біздің шаһарымыз ішкі теңіздегі шаһарлардың ішінде ең байы,— деді финикиялық.— Біздің суффеттер берік одақ жасау жайлы Персия патшасымен әлдеқашан құпия келіссөз жүргізіп келе жатқан. Персия құрлықтағы құдіретті мемлекет; Финикияның кемелері теңізде үстемдік етеді, сан жағынан әрі көп. Егер азат қала Карфаген мен айбынды Персия мызғымас одақ құра алса, онда бұл одақтың күші жердің қай түкпірінде болмасын сезілер еді. Енді әдепсіз Рим бас көтеріп келеді. Ита -лияндықтардың Македония мен Грецияға да қол салудан ойы бар. Ұлы патша, сенің күшіңмен шалқыған байлығымен құдіретті азат қала Карфагенді неге біріктірмеске? Әлемдегі ең күшті екі мемлекеттің арасында неге берік одақ жасамасқа?

	Столдың сол жақ шетінде Филотаға жақын отырған македондықтар мырс етісіп кекесін соз қағысты:

	— Жағымпаздық — ең сенімді құрал.

	— Әсіресе Александрдың алдында!

	— Гавгамелдегі ұрыстан соң түскен олжадан оның өзіне еш нәрсе алмағаны рас, бірақ келесі жолы Персеполиста беті бүлк етпестен Пелладағы анасына отыз бес мың қашырға, бес мың түйеге артып алтын мен күміс жіберді.

	— Басып алған өлкелерді басқаруға қол өзінің қарулас жолдастарын араластырды ма? О, жоқ! Оларды елемейді! Барлық жерде де парсылар билікті қолдарына алып отыр.

	— Сол үшін бір елден соң екіншісін жаулап алып келеміз. Сондағы бар бұйыратыны денемізді толтырған жарақаттардан кейін қажетсіз мүгедектер есебінде елге қайту ғана.

	— Біздер, қайырымды этэрлар, қазір Александрды да жиі көруден қалып барамыз, бұрынғы жолдасымызға кіру үшін алдымен босағада тұрған парсы әтегіне тағзым етуіміз керек.

	— Қолпылдаған парсы шалбарын және тағылардың киімдерін киіп намысқа тиетінін қайтерсің!

	Музыканттар тағы да бұрынғы патшалардың падишасы Дарий жақсы көретін ащы әуенді созылта ойнады. Үрлеуіштер ысқырып, сыбызғылар сызылып, кернейлер гуілдеп, дабылдар дуылдай даңғырлады.

	Скиф пен Эллин

	Тойға қатынасушылардың төбесіндегі қараңғы аспанда кенеттен екі шырақ жанып, оның сәулесі ортадағы үстіндегі көжекейіне алтын жарқырауық таққан аппақ, арық қызға түсті. Қолын созып ұстаған шырағы теңселіп, ол құдды ауада қалықтап келе жатқан сияқты еді. Қыз бастырманың ортасына жеткен кезде қапталдан тағы да екі шырақ көрініп, керілген дар үстінде артқы аяғына кішкентай маймыл әлгі қызға еліктеп, теңселіп ақырын жылжып келе жатты.

	Жоғарғы бастырма жақтан қарқ-қарқ күлкі естілді, барлығы да сұқ саусағымен маймылды нұсқап, күлкіден ішегі түйіле, тізесін бүгіп жүріп келе жатқан гректердің ұлттық киімі хитон киген ұзын бойлы, ебедейсіз жасөпірімді байқады. Оның қарқылы бар жұртты елең еткізіп, бастырмалардың бәріне естіліп, тіпті сонау төмендегі жауынгерлер жиналып тұрған алаңға да жетті.

	— Осыншама қатты күлген кім езі?—деп сұрады жиһангер.— Маған оның жүзі аздап таныс сияқты.

	— Бұл скиф, сақтардың жас бекзадасы Сколот,— деді жанына жетіп келген эфеб.— Кеше оны зынданнан шығарып жуындырып, киіндіріп осында алып келуді бұйырғансыз.

	— Шарап беріп алдарқатыңдар. Мен бүгін онымен әңгімелесемін.

	Дар үстіндегі қыз тойлаушылардың тебе тұсына жетіп тоқтады да қолындағы лапылдаған шырақтарды алма-кезек жоғары лақтырып, ептілікпен сабынан ұстай алады. Төменнен бірінен соң бірі төрт шырақ лақтырылды, қыз оны қағып алып, қимылын тоқтатпастан одан шыр айналған от алқа жасады. Сонау биікте арқан үстінде жалғыз аяғымен тұрған қыз құлап кетер ме екен деп қорыққан жұрт демдерін іштеріне тартып тына қалды.

	— Александрдың даңқы осындай,— деген әлдекімнің даусы шықты.

	Кейбіреулер философ Каллисфеннің дауысын шырамытты.

	Тепе-теңдік қалпын сақтап шырақтарды түсірмей ұстау үшін қыз бар күшін жинақтады. Тартыла керілген дар дірілдейді, шырақтарын түсіріп алып құлап түскен маймыл төрт табанымен бірдей тырмысып кермеге ілінді де қалды.

	Ұшқын шаша бірінен соң бірі төмен тасталған бірнеше шырақты қызыл қалпақты алтын жұлдыздармен әдіптелген ұзын киімді шал бірінен соң бірін қағып алып тұрды. Ең ақырында қолында екі ғана шырақ қалған қыз керменің шетіне дейін барды да, тоқтап, қолын көтеріп көрермендерге ізет жасады. Керменің бойымен тырмысып барып қасына жеткен маймыл өрмелеп иығына шықты. Екі шырақ шыр айналып төмен қарай ұшты. Маймылды көтерген қыз қараңғылыққа сіңіп көрінбей кетті.

	Жиһангерге жас скифты алып келді. Үстіндегі киімі тар әрі қысқа. Аяқтары сидиған ұзын, икемсіз сүйекті қолдарының алақандары тым жалпақ. Аузын ашып таңданған скиф жиһангерді қабағының астынан түстеп қарап алды.

	Александрдың жанында екі хатшысы тұрды. Бірі бұйра қара шаштарын айналдыра қызыл таспамен байлаған боп-боз жас сириялық әміршінің сөздерін жазады да, ал екіншісі бунақтаған сақалына әр жерінен кішкентай шығыршықтар қадаған қартаң парсы тілмаш айтқандарын аударады.

	— Мен сені көптен бері көрген жоқпын,— деді Александр.— Мүмкін қиналған да шығарсың? Бұл үшін маған өтініш жасамаған өзің кінәлісің.

	Әппақ тістері жарқ ете қалып кекете жымиған скифтың көздерінің айналасы қыртыстанды.

	— Мен де сені көптен көрген жоқпын, кшатра! Әрине тұрмысымның сенікінен нашар болғаны рас. Қараңғы қапастың саңлауынан тек қана арлы-берлі өткен күзетшілердің сирақтарын ғана көрдім. Кенелер мен қандалаларға да жем болған жайым бар.

	— Бұл үшін саған сый тарта аламын. Нені қалар едің?

	Скиф аяқтарын айқастырып тұрды да кең жауырынын қайқаң еткізді.

	— Атымды іздеп табуым керек. Ол йен сахараға даңқы жайылған атақты тұлпар Көкдауылдың тұқымы, қыр астында қоңыр жолағы бар құла арғымақ.

	— Жақсы,— деді жиһангер.— Мен сенің құланды іздетуге бұйрық беремін. Мүмкін, тағы да бір нәрсе қаларсың?

	Скиф өзіне бейтаныс жандарды көзімен шолып өтті; түрегеліп тұрғандары да, төсегінде кесіліп жатып жыл -

	1 Кшатра — ескі парсыша «Патша».

	тыраған масаң жанарларымен мысқылдай күлімсірегендері де бұған кекесінмен қарайды.

	— Шаппаған тұлпардың тұяғына жем түседі. Менің де жағдайым сондай. Түк бітірмей ішім пысты. Біреумен өте қатты төбелессем деймін.

	Жиһангер алақандарын соқты:

	— Бұл керемет көрініс болады. Скифпен кімнің жекпе-жекке шыққысы келеді, кәні!

	Кейбіреулер:

	— Жиһангердің жеке сақшыларының арасынан скифпен алысуға тұратын бойшаң македондықтардан шақырайық,— деп кеңес берді.

	Ұстаз Никомандр үн қатты:

	— Егер скиф семсер ұстай алса, мен оған өз өнерімді көрсетуге дайынмын.

	Тілмаш оның сөзін скифке түсіндірді.

	Жас скиф Никомандр жаққа менсінбей көз тастап:

	— Тек айбалтамды беріңдерші, мынадай шалдың үшеуімен шайқасайын,— деді.

	Жиһангер Никомандрды жанына шақырып алды да, жай ғана:

	— Өлтіре керме, ол маған керек. Жеңіл ғана жарақаттауыңа рұқсат,— деп ескертті.

	Таңқалып тыржың еткен Никомандр:

	— Қай жерінен жарақаттауға болады?—деп сұрады.

	— Сол жақ иығынан, үш жерден...

	— Маған македон семсерін беріңдер!—деп Никомандр эфебтерге бұрылды.

	Бурыл тартқан бұйра басында гүл шеңбері бар ол шекпенін иығынан ысырып тастап көйлекшең ғана қалды. Бұлшық етті, жалаңаш аяқ-қолдарының әр жеріндегі ақтаңдақтанған ескі тыртықтар оның талай жанкешті ұрыстарда болғандығын дәлелдейтін.

	Қонаққа келгендер есіктен кіргенде дәстүр бойынша тастауға тиіс қару-жарақтардың арасынан эфебтер Никомандрға алтын балдақты болат семсерді алып берді. Скифтың сыбағасына ауыр македон қылышы тиді. Ол болаттың серпінділігін, жүзінің қалай қайралғанын байқады да, еткір ұшын көкке қарата көтеріп тұрып:

	— Мен бұл құрбандығымды саған арнаймын тәңірі, Папай сортаң далада сен біздің табындарымызды қасқырлардан қорғайсың, енді мені де мына қарақшылардан сақтай гөр!—деп сыйынды.

	Ауыр бұлт жапқан, түнерген қараңғы аспанға скиф жалбарына қарады. Жел күшейіп шамдалдардың оты тынымсыз жалпылдай бастады. Тақалып қалған дауыл екпіні от ұшқындарын қомағайлана қағып алып, алысқа әкетіп жатыр

	Скиф ұзын аяқтарын алшақ қойып семсерін македондыққа қарсы кезеп тұра қалды.

	Никомандр қарсыласына оң жақ қапталымен бұрылды да, жүзін қарата тік ұстаған семсерімен кеудесі мен бетін қалқалап анаған қарай жүрді.

	— О, патшалардың ең даңқтысы, македондықтар, эллиндер, басқа да қонақтар! Жеңілуді білмеген семсерім патшамыздың тілегі бойынша мына тағыға мейірім жасайды. Бірақ мен семсердің ұшымен бозбаланың сол жақ қарына күллі Азияның ұлы әміршісінің есімі басталатын «альфа» әрпін жазамын.

	От шашқан көздерін қарсыласынан айырмаған скиф сол тізесін бүге семсер ұстаған сіңірлі он қолын алға созды.

	Ал македондық сол қолын артына ұстап, көзін сығырайтқанда, қырынан бетіндегі әжімдер айқындалып, тереңдей түсті. Жалаңаш қолдарының бұлшық еттері тарамыстанып ісініп кетті. Ол қарсыласуға дайын еді.

	Жарқ еткен семсері ауаны бірнеше рет сызып өткенде сарт та сұрт соғысқан болаттардың шақылы естілді. Ұзынтұра скиф бұрынғыдан да бүгіле түсіп, алмас қылыш ұстаған сүйекті ауыр қолдары шыр айналып, македондықтың жылдам сермелген қаруының жолын тосады.

	Жүзінде күлкі ойнап, өзіне-өзі көңілі толған Никомандрдың бет әлпеті кенеттен қатулана қалды. Тағы дұшпанының қайратын сезінген сияқты. Скиф семсерге қараған жоқ. Көкшіл көзі қарауытып, македондықтың түйілген қабағына кадалып калған. Өзі шабуылға шық-пай Никомандрдың көз ілеспес соққыларын жыртқыштың шапшаңдығымен кейін қайтарады.

	— Эугэ! Каллиста! 1—деген македондықтардың көтерме айқайы естілді.

	Скифтың сол жақ қарында көлденең қызыл сызат көрінді де, бұрқ еткен қошқыл қан кеудесімен темен сырғыды.

	Түйе сияқты ебедейсіз ауыр көрінген скиф кенет қапталға қарай серпіле жеңіл секіргенде, ұрымтал аттай берген Никомандр аяғына әрең тұрып, оқыс ұмтылған жауының жаңбырша жауған соққыларын әзер қайтарып тез шегініп үлгерді.

	— Аяма оны, Никомандр! Тағыны шауып таста!—деген айқайлар жан-жақтан, жауынгерлер отырған қабырғалардан да, төбеден де естіліп жатты.— Өңменіне сем -серіңді сұғып ал!

	Тағы да бір қиғаш сызат «альфаның» екінші жағының суретін салғанда скифтың кеудесіне сорғалаған қан молая түсті. Енді екеуінің ортасын қосатын сызат қана қалды. Бірнеше эфеб пен жауынгер қарсыластарды ажырату үшін оларға жақындап дайын тұрды.

	Скиф беймәлім тәсіл қолданды. Ауаны ерсілі-қарсылы тез-тез осқылаған қылышы жауының төбесінде жарқ-жұрқ ойнады. Скифтың қылышына соғылған Никомандрдың семсері доға сызып барып анадай жерге ұшып түсті. Атылып барып сорайған тізесімен жауының кеудесіне қонған скиф, оны астында мыжғылап, шыңғырып тістерімен тамағына қадалды.

	— Тағыны айырыңдар! Ананың басын шайнап тастайды!—деген айқай естілді жан-жақтан.

	Жауынгерлер мен эфебтер скифке жабыла кетіп, аяқ-қолынан тартып, македондықтан әрең айырып алды. Орнынан тұрған ол жабылғандарды жан-жаққа оп-оңай лақтырып жіберді. Бет-аузы қан. Қатты сасып, көздері алақтаған Никомандр да орнынан тұрды. Тамағынан шапшыған қан эфебтердің аппақ хитондарына шашырады.

	Ішінде дәрі-дәрмегі бар қобдиша ұстаған жиһангердің дәрігері жан ұшыра жүгіріп жетті де, македондықтың мойнын таңа бастады.

	— Жауынгердің басын неге шайнап тастағың келді?— деп патшаның тілмашы скифке қатулана сұрақ қойды.

	— Олай емес,— деді орамалмен бетін сүртіп, қуана жымиған скиф.— Өнері мен күші бойыма дарысын деп оның қанын ғана іштім. Жақсы сайыскер екен, енді мен одан гөрі күштірек боламын...

	Дауыл күшейе түсті. Ышқынған жел жоғарыдағы шамдалды құлатып түсіріп, иісі аңқыған май кілемге төгілді. Жапалақтаған қардың ірі үлпектері шиырылып асқа жиналғандарды абыржыта бастады. Жиһангер төсегінен тұрды, нубиялық қара құл аяқ киімін байлап, иығына құндыз терісімен тысталған алабажақ үнді шапанын жапты. Қару-жарақтары жарқылдаған сақшылар тобы екі қатар болып тұра қалысты.

	Александр Гефестионға сыбыр етті:

	— Барлығын қару-жарақ бөлмесінде күтемін. Ең сенімді салтаттылар тобы дайын болсын. Филотаны абайсызда ұстау керек. Сосын, бишіні маған жібере салшы...

	Жиһангер тәлтіректей басып бірнеше қадам жасады да, философ Қаллисфеннің алдына тоқтады:

	— Әрине, әлгі тағы скиф жекпе-жектің ережесін бұзды, сондықтан оған кешірім жасау керек пе, әлде өлім жазасына кесу керек пе?! Кейде абайсыз қателіктер жіберіп алсаң да, философ әрі Аристотельдің шәкірті ретінде, сен, Қаллисфен даналық пен көркемдікті түсінесің, адамдардың жүрегіне жол таба білесің.. Мына сақты саған тапсырамын: оған эллин тілін үйретіп, өзінің даласынан гөрі эллиндер салтын сүюді санасына сіңір. Софист ретінде нені қаласың соның дұрыс екендігіне адамның көзін жеткізе аласың ғой. Бір айдан соң маған келіп, скифтің тәрбиесіндегі табыстарың туралы айтарсың.

	Музыка Персия патшаларының патшасына арналған «даңқ» сазын ойнап кетті. Қар көзді ұрады. Кілемдер лезде аппақ болды. Барлық меймандар мен жауынгерлердің көтермелеген қатты айғайына ілесе екі эфебке сүйенген Александр баспалдақпен жайлап төмен түсті. Шекпендеріне оранған тойға қатысушылар, қару жарақтарын тез-тез асынып, бөлмелерден асығыс шыға бастады.

	Карфагендік елші дар бишісі кішкентай қыздың жанына тоқтады да, қолынан ұстап, финикий тілінде:

	— Екеуміздің отанымыз бір екен ғой?—деді.

	— Иә, мен мына жыртқышқа таланған «күн мен теңіз» шаһарынанмын. Даңқты Тирденмін.

	— Ендеше осы арада бұлардың көңілін неге көтеріп жүрсің? Әлде туған шаһарыңның мың жарым жаужүрек қорғаушыларын жиһангердің крестке көргенін ұмыттың ба?

	— Мен оны ешқашан ұмытпаймын, бәрі де есімде. Жазаланғандардың арасында әкем бар болатын. Осында жүргенім де сондықтан...

	Екі эфеб келіп қызды қолтықтап алды да:

	— Сен біздермен бірге жүресің. Жиһангер күтіп отыр!..— деді.

	* * *

	Балкон жаққа қараған жарма есігі бар, қабырғаға парсы кілемдері ілінген шағын бөлмеде алтын аяқтары иіліп жасалған төсекте жиһангер жатыр. Тоя ішіп-жеген кешкі астан соң, әдетінше төсекке жабылған қоңыр аюдың терісі үстінде жатып, қатты ұйықтап кетті.

	Александр тәуліктің қай уақытында болса да қалаған кезінде бірден ұйықтап, аз ғана көз шырымын алған соң дереу сергіп, кез келген жаңа іске бірден кірісіп кете алатындығын мақтан тұтатын.

	Үш аяқты биік қола дарақтың орамына орнатылған, иісі аңқыған май құйылған, алтын жалатылған шырағдан біркелкі қызғылт сәуле төгіп тұр. Алқызыл гүлдер қадаған толқынды, бұйраланған шашы көкпеңбек жібек жастыққа жайылған. Сұлу жүзі сабырлы, әжімдері тегістеліп кеткен. Ашық тұрған қайратты жұмсақ мойны мен сымбатты төсінің күлгіндеу терісі мөлдір жасыл түсті матадан тігілген сырт киімімен жартылай көлегей -ленген.

	Құйтақандай финикиялық қыз ұйықтап жатқан сымбатты жас дененің қозғалыссыз қатқыл жүзіне шарасынан шыққан кірпігі ұзын көкшіл көзімен от шаша қарап тұрды. Басына неше түрлі сапырылысқан ойлар келді.

	«Міне, менің қарсы алдымда Азияның әміршісі... Қазір сенен бұғауға түсіп, азап шеккен мыңдаған финикиялық отандастарым үшін кек аламын... Мейлі, содан кейін жендеттерің мені жұлып жесін... бірақ Тир қызының қолы қалтырамайды...»

	Қыз Александрға қарай еңкейді де, биік көтеріп шебер сәнденген шаштарының арасынан қанжар сияқты үшкір әрі өткір болат түйреуішті суырып алды. Он алты жіңішке бұрымы -иығына төгілді. Бір бұрымы сырғып барып Александрдың көкшіл ашық төсіне тиді. Жай ғана шошынған оның бетіне көлеңке жүгіріп, түйіле қалған қастарының арасында түксиген әжім пайда болды. Жартылай ашылған еріні әлдеқандай түсініксіз сөздерді кү -бірледі, бірақ кеудесін кере бірқалыпты тыныстаған жиһангер ұйқысынан оянған жоқ. Финикиялық қыз бойын тіктеп, пышақ ұратын тұсты ыңғайлап қолын көтере берді.

	Желдің самал лебіне жалт бұрылды. Оның жанында қолдарын кеудесіне айқастырып, міз бақпай беті әжім-әжім парсы әтек шал тұр екен. Қаймақтай жұқа ернінен әбжыланның ысылы естіледі. Есікке тұтылған жібек кілем ысырылды да, арғы жағынан жартылай жалаңаш қап-қара зәңгі атып шыға келді. Әтек көз қиығымен финикиялықты ымдаған сәтте зәңгі ала шілтерді қызға тастай салды да, үн шығаруға мұршасын келтірмей бөл -меден алып кетті. Соңынан жалтыр басы қалтаңдап әтек ілесті.

	Бір күннен соң отқа қақтап ұзақ азаптағаннан кейін сорлы қыз төртке бөлініп шабылды да, бұрыннан келе жатқан дәстүр бойынша қаладағы жан-жағы бітеу орталық базардың төрт қақпасының жоғары жағына ілініп қойылды.





ЕКІНШІ ТАРАУ

	СКИФ ДАЛАСЫ

	Ат ерттеліп, қайралды ма, қылыштар?

	Садақтар серт керілді ме ұрысқа?

	(Саксафардың әндерінен)

	Төбеде тұрған жолаушы

	Ұлан-ғайыр жазық даладағы көзге ұрған жалғыз төбенің үстінде бір басына буда шөп байлаған, белгі беретін сұлап жатқан сырықтың жанында тұрған адам селт етпейді. Оның әбден тозған, күнсіген киімі де жер сияқты қоп-қоңыр. Басына қызыл шүберектің қиындысын байлай салған. Құрау-құрау мәсі киген аяқтарын алшақ қойып нық тұр, қысық көзін сығырайтып, көкжиекке қас қақпай қарайды.

	Шықшытты, тотыққан жүзі жас. Күн мен желден терісі жарылған. Жауырыны қақпақтай. Бір қолымен иығынан асыра тастаған тері қапшықты, екінші қолымен көйлегінің ішінен ұшы сәл көрініп тұрған жалпақ пышақты сабынан ұстаған. Ұзын қайыс белбеумен белін бірнеше қабаттап буынған.

	Ол алысқа, кең жазыққа тарыдай шашырап тігілген аппақ, қара сансыз сақ 1 шатырлары көрінген жаққа қарайды. Ауылдың төбесінде шұбатылған көкшіл түтіндер аспанда маңып барады. Шатырлардың жанындағы қоршау ішінде ақ, қара қозылар сапырылысып жүр.

	Бүгін той. Төсін ерсілі-қарсылы жол айғыздаған жазықта қаздай тізілген ашық түсті киім киген салтаттылар көрінді. Олар беттерін алдарындағы қонысқа қарай түзеген. Кестелі ашық киімдері көкжиектен арқан бойы көтерілген күн сәулесінен құбылады.

	Жолаушының төбеде тапжылмай ұзақ тұрғаны сонша, тіпті төменде жазық жерде кетіп бара жатқан атты адамдар оған шошаңдатып қамшыларын нұсқай бастады.

	— Анау кім екен өзі, не қарап тұр?—десті олар.— Малшы емес. Соғдылар жіберген жансыз емес пе екен езі? Әлде Будакенге ауру жібергелі жүрген сиқыршы ма?..

	Ала арғымақ мінген салтатты топтан бөлініп өрге қарай тұра шапты. Төбенің басына ағызып шықты да, содан соң екпінін тежеп, қалшиып тұрған адамның сыртынан келді де, діріл қаққан ұзын найзасының ұшымен иығынан итерді. Артына бұрылған адам жайбарақат болғанымен сұсты көзқарасымен салтаттыны жуасытып, пысын басып тастады.

	Келген адам әдет бойынша сәлемдесті.

	— Құдайымыз Папай жаныңа денсаулық берсін!

	— Дені-қарның сау ма?—деп сыздықтай шыққан дауыс естілді.— Көңіл-күйің жақсы, қуаттысың ба?

	— Иә, жаның жадырасын,— деп тіп-тік өскен қара сақалын қолымен сипаған салтатты, скифтердің ата жаулары соғдылардың үлгісімен ораған, жолаушының ба -сындағы қызыл шүберекке күдіктене қарады.

	— Бұл не қылған қоныс?— деп ысқырына үн қатты жолаушы.

	— Алтын ауыздықты атанған атақты Будакеннің қонысын білмей, өзің көктен түстің бе? Аяқтарың шаң, жақын жерде атың да көрінбейді. Өзің, қай жақтағы жолмен келдің?

	— Қай жолмен келсем де, қазір онда жоқпын, осындамын. Даңқты Будакенді көру үшін он күндік шөлден өтсем, мұнда мені маңызды шаруа айдап әкелгені ғой.

	— Ендеше, аттың артына мінгес,— деді салтатты. Жабайы жылқыларды үйретуші Кидрей сені тура князьдің шатырына апарады. Бүгін Будакен қызын ұзатып үлкен той жасағалы жатыр. Кімде-кім қыз қууда оның орамалын жұлып алса, сол жігіт қызға үйленеді. Алыс-жақын қоныстардан келген меймандар осында жиналуда. Әттең атың жоқ, әйтпесе Будакеннің қызын алу үшін бағыңды сынап көруіңе болар еді. Ал мен байқап көремін. Қызды қуып жету, жабайы, бесті айғырды бұғалықтағаннан қиын дейсің бе?

	Тұяғы шақылдап тиген тастар ылдиға сырғып, ирек-ирек жолмен төмен түсіп келе жатқан ала аттың сауырына жолаушы ырғып мінді.

	Будакеннің көңіл көтеруі

	Бәйге, күрес, садақ тарту аяқталған соң Алтын Ауыздықты Будакен қонақтарын одан әрі көңілдендіру үшін өзінің жас жалшыларына сыбырлап, қызы жарысқа шықсын және түйе дайындалсын деп нұсқау берді. Алдағы қызық жайлы ойдың өзінен көңілденіп жымиған жастар нұсқауды орындау үшін жүгіріп кетті.

	Үнемі аттан түспегендіктен қамыт аяқтанған, жауырынды, қалбағайынан шалбарының кең балағына дейін жапқан мол шекпенінің етек-жеңдері алтын түймелермен, көкшіл моншақтармен әшекейленген. Будакен қонақтарын асты - үстеріне түсіп елпектей сыйлап, әсіресе ақсақалдарды, әртүрлі ру басыларын құрметтеп мырзалығын, көңілінің дарқандығын көрсетуге барынша тырысуда.

	Будакеннің алдына алдыңғы аяқтарын тарпып, үрке кісінеген сауыры жалпақ жирен айғырды алып келді. Аттың мойнындағы алтын жалатылған әшекейлі, салпыншакты жүген, көгілдір ақық жүзікті таспен өрнектелген ноқта сондай әсем, ауыздықтың екі жиегіне алысып жатқан арыстан бейнеленген, ол өзі таза алтыннан құйылған.

	Қонақтардың арасында Тиграхауда руындағы бір атаның көсемі ұзын бойлы, сылыңғыр келген маңғаз князь Гелон ерекше көзге түседі. Жүзінен бозбалалық табы сезілгенмен, асқақтаған тәкаппар кескіні, түйілген қабағы балалық мінезден әлдеқашан арылғандығын аңғартады. Беліне скифтер мен парсылардың ұрысы бедерленген алтын қынды қысқа қылыш ілген. Жат жерден әкелген қызыл матадан тігілген киімінде алтыннан жасалған салпыншақтар қабыршақтай жабысып, жалт-жұлт етеді. Ұзын ақ құйрық жалсыз арғымағы Будакеннің айғырынан гөрі сұлулау. Мұны ол тұрқы биік, жүйрік жылқыларымен аттары шыққан массагеттерден тастақтан құдық қаза алатын, жұмсақ күдері жасай білетін төрт тұтқынға айырбастап алды деген сөз бар.

	Кенет топ ішінен қара көзі жайнап, сыңғыр - сыңғыр күліп, тола моншақ тағынып, күміспен күптеп әшекейленген ашық түсті жемелек баулары желбіреп, баран бие мінген Будакеннің қызы Зарика суырылып шауып шықты. Жұрттың бәрі де ұзатылған қызының жасауы ретінде Будакеннің айғыр бастаған әрқайсысында тоғыз биеден бар отыз үйір жылқы, бір отар қой, енші сыйы артылған он түйе, қырық күң беретінін жақсы білетін еді. Сондықтан жалаң қаққан жастар тұлпарларын тебініп сол сәтте-ақ Зариканы қуа жөнелісті. Қыз айналып өтіп кері бұрылатын биік төбеге қарай ағызып бара жатты. Талай бәйгеде даңқы шығып аузымен құс тістеген қара бие шоқалақтар мен жыралардан ұшып өтіп, кең далада атқан оқтай зулайды. Зариканы қуып жетпек болғандар көп ұзамай-ақ төбеден айналған сәтте алдынан тосып ұстап алмақшы болып жан-жаққа бытырай шабысты.

	Ашық түсті киімі алаулап, түгі алтындай жылтылдаған арғымақ үстіндегі Гелон басқа шабандоздардан оқшаулана алшақтай түсті. Ол Зарикаға жақындап қалғанда қыз биенің басын қапталға кілт бұрды да, Гелон жанынан зу етіп өте шықты. Зарика бүйірлей қосылған ала ат мінген асау үйретуші өжет Кидрейге тап келді. Қолындағы желбіреген қызыл жібектің қиындысын тартып алмақ болған Кидрей Зарикаға жармасты. Қыз жуан қамшымен Кидрейді құлаштай ұрып, өзі жыландай иіріліп жанталаса биенің мойнын тасалады. Сәлден кейін іздерінде будақ-будақ шаң қалдырып, шабандоздар төбенің арғы жағына көрінбей кетті. Олар қайтадан қылаң бергенде Зарика шабандоздардың құрсауына түсіп, қамшысын оңды-солды сілтеп, бұлқынып келеді, ал Кидрейдің аласы шеткеріректе жайдақ шауып бара жатты. Кейіннен ел Гелон Кидрейге қарай тік шауып, атынын, кеудесімен соққанда ананың ерден ұшып түсіп, көпке дейін есін жия алмағандығын айтып жүрді.

	Зариканы қуып жетіп, жармасқан Гелонның қолында қызыл жібек орамал желбіреп бара жатты.

	— Берген өзі,— деп шуылдады жұрт.— Будакеннің күйеу баласы текті рудан болатын болды. Будакеннің өзі бір кезде малшы еді... Қазір байлығы сондай, күйеу балаға кімді қаласа да мүмкіндігі бар.

	Шауып келіп қонысқа оралған Зариканы құрбы - қыздары мен әйелдер қоршап алды. Ақ көбік болған биені күңдер шылбырынан жетелеп, Зариканың өзін кілем мен шәлі тұтылған қалыңдықтық шатырына кіргізді.

	Ат үстіндегі Будакен мен құрметті меймандар күтіп тұрған жерге ағызып жеткен Гелон оларға он қадамдай қалғанда сәйгүлігінің тізгінін әрең дегенде кілт тежеп, жаймен Будакенге жақындады да, оның қолына қызыл орамалды лақтырып жіберді. Гелонның жанына жетіп келген жалшы адамның бас сүйегінен жасап, жиегін алтынмен кемерлеген қымыз толы тостағанды ұсынды. Гелон тостағанды қос қолдап алып, ернеуінен сүйді де, той иесіне берді.

	Мұрты салбыраған, алып денелі Будакен тостағанды алды. Мізбақпаған жүзі қатқыл, бірақ көздерінде қуанышты ұшқын жылт етті. Гелонның бұлайша ілтипат жасауы құдалыққа әзірмін дегені. Байырғы ақсүйектер тұқымынан шыққан Гелон енді ақылы мен қулығының, сәтті шапқыншылықтарының арқасында көсем санатына іліккен бұрынғы малшының күйеу баласы болады.

	Будакен қымызға ернін тигізіп, бетін үрледі де, содан соң сарқып ішті. Гелон жетектегі атқа ауысып мінді, ал оның алтын жонды айғырын шеткерірек шығарып, үстіне әрең мінген бапкер шал жарысқа дайындау үшін ары-бері кездіріп, суытуға кірісті.

	Матаулы түйені босатқан кім?

	Скифтер шудасы жалбыраған үлкен қара ұр түйені жетектеп келіп, әрең дегенде шөгерді. Жартылай жабайы түйе бақырып, жанталаса жұлқынып тұруға тырысты. Бірақ қыл арқанмен бұрап, тізелеп, басын қомына қайырып, шешілуі қиын сан түйінмен шырмап байлаған жігіттер оны тырп еткізбеді. Будакен жастарды асықтырумен болды. Алқа қотан қоршаған қалың тобыр айқайласып, шу-шу етеді. Өздері ұнататын көріністі күткен барлықтарының көңілі көтеріңкі.

	Будакеннің мешкейі әрі сайқымазағы кәрі Хош жар салып тұр:

	— Бұл түйе сегіз қап арпаны көтереді, бір жалмағанда осыншама жем жұмырына жұқ емес. Маялардың соңынан желіп, ашамайдан тайсақтайды. Он күнге су ішпей шыдаса, қымыз құйған местің жанында тырп етпей осынша күн жата алады. Вавилонға барып қайтты, бірақ бұрынғыдан да тағыланып шудасы өсіп келді. Дегенмен қолы ашық Алтын Ауыздықты Будакен қонақтарын көңілдендіру үшін осы асыл аруананы матаған барлық күрмеуді пышақсыз кеспей шешіп, сосын қонысты айналып желіп шығатын батыл әйелге сыйға тартады. Бірақ ескіден келе жатқан дәстүріміз бойынша күрмеуді шешкен кезде еш жеріне бәкі жасыра алмауы үшін әлгі әйелдің тырдай жалаңаш болуы шарт...

	Оқшау тұрған әйелдер бірін-бірі шынтақтарымен түрткілеп, шұбатылған жеңдерімен беттерін басып, мырс-мырс күлісті. Олар шаршы топтың алдына қалай көрінсе де бәрібір санайтын ұятсыз, маскүнем Балқаш қазір ортаға шығар деп ойлаған. Бозаға тойып алған, шатырдың ар жағында жатқан оны тауып алып оятпақ болған қатындардың түрткеніне ол ыңырана мыңқылдап жауап қатты да қойды.

	— Неғып тұрсыңдар? Қорықпаңдар! Күрмеуді шешсеңдер, түйе аласыңдар!—деп шуылдасты топтың ішінен.

	Сол кезде әйелдердің арасынан сымбатты қыз алға шықты. Сыпайы, ұяң басып қадірменді қонақтардың алдына келіп, Будакенге қолын қусырып иілді де, жүзі қуқылданып жанарын жерден көтерместен сөйлеп кетті:

	— Сәлем саған, дарқан. Будакен батыр! Түйені маған шынымен беретін болсаң, күрмеуді мен шеше аламын...

	Алғаш рет көріп тұрған мына қызға таңданған Будакен:

	— Байлауын шешіп, мініп шатырларды айналып шықсаң, түйе сенікі. Сен ешнәрседен, тіпті ұяттан да именбеген қандай қыз едің?— деді.

	Қыз бәрібір дегендей қолын сілтеді:

	— Басының азаттығы жоқ жанға ұят деген немене?

	— Тұтқынсың ба? Иең, ныспың кім?

	— Ныспым Томирис...

	— Томирис, Томирис!— деп шуылдасты жұрт.

	— Дах руынанмын, шапқыншылық кезінде қолға түстім де, көпестерге сатылып кете бардым. Енді князь Гелонның сыйлықтарымен қоса сенің сұлу қызыңның меншігіне көштім.

	Жеңісіне мақтанып күпсініп тұрған князь Гелон ызадан тұлданып жанында тұрған жалшысына:

	— Ана арсызға айт, абройын айрандай төкпей көзін бұл жерден құртсын!—деді.

	Қыздың жанына жетіп барған скиф оның құлағына бірдеңе деп сыбырлай бастады. Томирис жауап қатпай орнында тұра берді. Қызыққұмар жұрт шуылдасып, күрмеуді шешуге тезірек кіріскенін талап ете бастады.

	Қыз жалшыға әрі тұр деп қолымен сақтандыра нұсқады да, таудай төңкеріліп жатқан қарасұр шудалы жануардың жанына барды. Күтпеген, қолайсыз жағдайға тап болған аруана ашулы, булығып, ұзын, қызғылт тілін шығарып, құсығын шаша, бүкіл денесімен дір-дір етіп, аяқтарын сереңдетіп арқанды үзбек болды. Қыз үстіндегі алабажақ лыпасын тез шешті де, барлығын түйіп, шалбарының қызыл бауымен байлады. Сөйтіп түйіншекті әр жерде қылтиған жантақтың түбіндегі құмның үстіне тастай салды. Тобыр қарқылдай күлісіп, гуілдеп кетті. Бірақ барлықтары да, алабажақ жемелекпен жіңішке өрілген он алты бұрымы қушық иығына төгілген, мойнында жіпке тізілген қызыл моншақтары ғана қалған сымбатты, арық қызды көргенде демдерін іштеріне тартып тына қалды.

	Ешкімге көңіл аудармаған Томирис бұрымын басын айналдыра орап байлады.

	— Өзі өрімдей жас!— деп күңкілдеді кәрі князь Тамир.— Алты атпал жігіт байлаған соншама күрмеуді шеше алар ма екен?

	Томирис шөгіп жатқан түйенің үстіне ырғып шықты да, бурыл жүнге бүк түсіп отыра қалып тістерімен, саусақтарымен шиеленіскен түйіндерге қадалып, күрмеулерді шеше бастады. Алдымен қомына тартылған басын босатты. Басы босап, мойнын созғанда ғана түйе тыпыршығанын тоқтатып, сүйріктей ұзын жақ сүйектерін кере аузын ашып жалбарына боздады. Томирис шиеленіскен түйіндерді шеше берді: тылсым тор жасап айқасқан қыл арқанмен араласқан нәзік қолдарының қимылына көз ілеспейді.

	Бір кезде секіріп барып, киімдерін ораған түйіншегін алды да, оны тісімен тістеп төрттағандап отырды да, бұрынғы жұмысын жалғастыра берді. Міне, түйенің артқы аяқтары да шешіліп, арқандар босай бастады. Тағы да тыпыршып, аунап түскен түйе икемсіздеу итініп, алдымен артқы, содан кейін алдыңғы аяқтарына көтерілді.

	Томирис үлпілдеген майда өркештердің арасында, түйенің үстінде отырған еді. Бір сілкінген түйе кенеттен үркіп, гуілдеген тобырдан ышқына қашып, аяқтарын алшақ тастап кең жазықты бетке алып желе жөнелді.

	Шашының арасынан суырып алған қола түйреуішпен Томирис еркешін шанышқылағаннан түйе ауырсына бақырды.

	Ежелден келе жатқан дәстүр бойынша қонысты айнала желіп, той өтіп жатқан жерге оралғанша киініп үлгеру керек болатын. Бірақ өркештерінің ортасында қыз отырған қоңыр түйе төбеден асып көрінбей кетті. Осы сәтте князь Гелонның жалшыларының бірі атына секіріп мініп, түйенің артынан қуа жөнелгенін ешкім де байқамаған еді...

	Спитаменнің сыйы

	Спитаменді сол жолы алғаш көргенде, ол жайлы әңгіме басталған-ды. Скифтер тыр жалаңаштанып қорықпастан байлаулы түйені босатқан қызға күлісіп жатқан кезде үсті-басын шаң басқан, иығына асқан қапшығы бар жолаушы құрметті қонақтар мен Будакеннің жанына келді. Бейтаныс адам, оларға бірнеше қадам ғана жетпей тоқтап, таза сақ тілінде:

	— Қайырымды князь, Алтын Ауыздықты Будакен, мен сенің күшіңе, батырлығың мен меймандостығыңа лайық сый алып келдім. Мұндай сыйды сен көптен күтіп жүрген едің,— деп саңқылдады.

	Таңқалған Будакен қолын екі жаққа жайды:

	— Сақ тілін білетін сарттың маған не сыйлауы мүмкін? Адамзат не тілесе менде соның бәрі бар. Бері таман келші өзің.

	Жолаушы Будакеннің атына жақындап, тері қапшығына қолын сүңгітті де, одан құйрығы ұзын, қарасұр кішкентай күшікті суырып алды. Жүндес аң өткір тістерін сақылдатып, аппақ мұрттарын жиырып, аласұрып, долдана ырылдады.

	— Мұндай сұлу аң саған ұнайтын шығар?— деп сауал қойды бейтаныс жан.— Нағыз таза қанды ызақор. Тұмсығыңдағы қара жолақты көрдің бе? Екі жылдан соң аңға ертіп шығасың, еліктерді қуып ұстап, таутекелердің белін үзеді, ерегіскен жауыңды атынан жұлып алады. Сен мұндай анды білесің бе?

	Барлығы да мына күшіктен иесіне иттен де жақынырақ үйірсектейтін, ұрыста оның жауларына айбатпен атылатын таудың ең жүйрік, қауіпті жыртқышы қабылан — читаны көрді.

	Будакеннің көзі жайнап кетті. Жан адам аяқ баспайтын биік құздарда, тау шатқалдарында ғана ұшырасатын мұндай күшіктерді қолға түсіру шынында да қиынның қиыны еді.

	— Рахмет, жолаушы! Осы күшігің үшін не қалайсың?— Будакеннің жомарттығын, өзіне ұнаған нәрсені бағасы қанша болса да сатып алу үшін ешнәрсені аямайтындығын жұрттың бәрі білетін. Сондықтан да жақын тұрған сарбаздар шулап қоя берді:

	— Күшікті тегін беремін де! Будакен саған аңның бағасынан асып түсетін сый тартады.

	Бірақ бейтаныс адам:

	— Сен дәулетің шалқыған, абыройың асқан адамсың, Будакен! Отар - отар қойларың мен табын-табын жылқыларыңа сан жетпейді. Олардың қанша екенін өзің де білмейтін шығарсын? Маған өзіңнің таңбаң басылған жақсы құнан сыйласаң...

	Көшпенділердің салты бойынша бұлайша сөйлеу өрескелдік пен құрметтемеудің белгісі. Сырт кейпіне қарағанда кедей көрінген жатжерлік ешнәрсе талап етпей, құдіреті асқан, бай Будакеннен қайырым күтуге тиіс. Сондықтан шығар Будакеннің қабағын қарс түйгенін барлығы да байқап қалды. Бірақ ермек пен әзілді ұнататын, күшті князьдің ойда жоқ кереметтерге бара беретін құмарлығы жұртқа аянды.

	— Ныспың кім сенің, батыл жолаушы, задың қайдан?— деді Будакен.— Будакеннің асауларының сауырына секіріп міне аласың ба? Арғымақ ат сарттардың жайласып отырып, түсірген пайдаларын санайтын мамық бөстектері емес. Біздің тұлпарларға тақымың тимей жатып ұшып түсесің ғой!..

	Айналасындағылар мәз-мейрам болып қалысты:

	— Атқа отырғызшы өзін. Соғды текесінің асаудың арқасында қалай тырбаңдайтынын бір көрейік.

	Намысына тиіп даңғырлаған айқайларға көңіл аудармай, қысық көздерін жерден көтермеген күйі жолаушы:

	— Ныспым сарттарша Спитамен және Шеппе - Тэмен деп те атайды. Мен сіздермен қандаспын — анам «Улала» ұранды Тохарлардан. Бірақ әкем сарт, жастайымнан Соғдианада тәрбиеленіп сол елдің тарысы мен жүзімін жеп өстім.

	Қонақтарын көңілдендіру үшін жаңа бір әзіл ойлап тапқан Будакен:

	— Жақсы, Шеппе — Тэмен... Екеуміздің ұранымыздың бір екендігіне қуаныштымын. Жарайды таңдаған атыңды берейін, тек бас білдірілгенін емес, жабдан жайылып жүрген құрын таңдап ал. Атқа мініп емес жаяу жүріп өзің ұстап аласың...

	Спитамен ризашылығын білдіріп кеудесіне қолдарын айқастырды да, жүйрік тазыларды, бүркіттер мен сұңқарларды, аң қағатын басқа да құстар мен жануарларды баулитын саятшы қартқа күшікті берді. Сосын:

	— Егер мен мәстек емес, нағыз тұлпарды ұстасам, тек ашулана көрме, Будакен...— деді.

	Көкдауылды бас білдіру

	Жалшыларына анадайда жайылып жүрген табынды жақынырақ айдап әкел деп айқайлаған Будакеннің өзі де жай басып қонақтармен бірге солай қарай беттеді. Айқай салып шаба жөнелген жылқышылар алқа-қотан шеңбер жасап табынды қоршап алды. Спитамен өзіне шақырған ақкөңіл бір скифтың атының сауырына секіріп мінді. Олар шоқытып Будакенді қоршаған топтың соңынан ілесті.

	Үріккен табын даланы дүбірлетіп қонысқа қарай шауып келеді. Қолдарындағы бұғалықтарын бұлғап, естері шыға айқайласып, ысқырған скифтер табынды қоршай айнала шауып жүр. Табыннан бөлінген бірнеше айғыр құлақтарын жымқырып, мойындарын ұмсына созып жылқышыларға қарсы шабады. Осы кезде олар аттарына қамшы басып далаға қарай қашады да, анадайдан кейін оралып, табынға қайтадан жақындайды.

	Будакен мен қонақтар дүркіреген табынның тұяқтарының астында қалып қоймайын деп қыраттың басына шауып шықты. Олар төбеге көтерілгенде осында жайылып жүрген үш түйе тапырақтап далаға қарай қашты.

	Жылқышылар мен жалшылар айқайласып, ұзын қамшыларын жерге тарс-тұрс соғып, жылқыларды төбенің баурайына иірді.

	Билер бір жерге үйіріліп, кейбіреулері бастарын кекшитіп, секіріп, қосақтар. арасында оларды өзімсініп оқыранып аласұрған ала, баран айғырлардан керенаулана ығысады.

	— Әлгі сарт қайда?— деп айқайлады Будакен.— Мүмкін, сақ биелерінің құйрықтарын көріп қорқып кеткен шығар?

	Бірақ Спитамен дайын тұрған. Қолына ораған қайыс арқанды бұлғақтатып, жай басып, төбеден түсіп бара жатқанда бұрынғыдан да жауырынды, мығымырақ көрінді. Екінші қолына өзінің тері қабын ұстаған.

	Төбенің басында тұрғандар құйқылжыған қатты ысқырықты естіді, мұндай ысқырықпен көшпенділер дүрліккен жылқышыларды жайбарақаттандыратын.

	Барлық табын секем алып елең етті, күн сәулесіне шағылысып, түгі жылтыраған Көкдауыл атанған қаракөк айғыр сытылып алға шықты. Спитамен тоқтай қалды. Айғыр бірнеше секіріп барып жалы тікірейіп жоғары қарай шапшыды да, ауада айналып барып кері қарай шапты. Спитамен тағы да бірнеше қадам аттап, табынға қарай жақындады. Баран айғыр кілт тоқтап, кең танауымен ауаны сораптай тартты да Спитаменге тарпа бас салды. Спитамен қолын сермегенде айғыр мен оның арасында үш қадам ғана қалған еді. Қайыс арқан ауада жалт етіп айғырдың жылтыраған мойнына тұзақтала ілінген сәтте аңшы бұғалықты кере тартып қапталдай секіріп кетті. Тағы да жоғары шапшыған айғыр шыр айналып барып, өжет жауына қайтадан ұмтылды. Ол сауырынан белбеумен жосқылаған адамды алдыңғы аяқтарымен тарпып, тістеп, құлатпақ болды. Спитамен аласұрған айғырдың басына тері қапты кигізе қойды, қас-қағым сәттен кейін скифтер тақымын қысып, жалынан ұстап асаудың арқасына қонжиған аңшыны кәрді.

	Көкдауыл басымен алысты, жер тарпып, секіріп, тепсініп, арқасына жабысқан шабандозды лақтырып тастамақ болды, ақыр соңында артына көк - шулан қалдырып жазық даламен жанталаса шапты.

	— Улала!—деп айқайлады Спитамен.

	— Улала!—деп ұрандады скифтер.— Онымен қанымыз бір. Ол біздің бауырымыз! Ешбір сарттың біздің, арда өскен асауларымызға мінуге батылы жетпес еді!..

	Будакеннің көңілі толды. Ең жақсы үйір басы аттарының бірі кедей аңшының тақымында кеткенімен қонақтары керемет көрініске куә болып таң қалысты. Енді олар өз жайлауларына тарайды, Будакеннің жомарттығы жайлы бүкіл дала біледі, бір қабылан күшігінің төлеуі болған баран айғыр туралы айтысып, әр ошақты басында, скиф даласындағы тоғыз жолдың торабында Будакеннің есімі сан рет қайталанатын болады.

	Қашқын қыз Томирис

	Қаумаласқан қалың скиф лепіре кәукілдесіп өздерін-өздері ұмытып тұрғанда қоныс пен төбенің жанынан онсыз да аласұра арындап, басына жамылған қаптан түк көрмей, беталды шапқан асауды белбеуімен аямай осқылап Спитамен жұлдыздай ағып бара жатты. Қоныстан ұзап ел қарасы көрінбей, құмдауытты шоқылар бұлдырап артта қалған кезде барып аңшы айғырдың басындағы қапты сыпырды, бірақ бұрынғысынша қола тоғалы белбеуімен қамшылауын тоқтатқан жоқ.

	Айғырдың дамылдауына мұрша бермей, әр жерде итсигектің сирек бұталары селтиген құм шоқылардың, ара - арасымен шауып, асау тұлпарды әбден ақ көбік етті де, Спитамен қойнынан ауыздығы бар жүгенді алып, оны арыны басылған Көкдауылдың әдемі басына кигізді. Ат ешқандай қарсылық көрсеткен жоқ, мойын бұрып үстіндегі адамды тізесінен тістеуге де тырыспады.

	Кенет алдыңғы жағынан айқайлаған дауысты естіген Спитамен шоқылардың арасынан қарасұр түйенің алып денесін көрді. Өркешінің арасында әлгінде Будакеннің қонысында күрмеуді шешкен алқызыл көйлекті қыз отыр.

	Бірақ қазір түйенің соңынан қоңыр киімді, басына төбесі үшкір далбағай киген атты адам қуып келеді. Ниеті қызды түйеден аударып, ұстап алу.

	Жармасқан жауын жанталаса сабалаған қыз жан ұшыра шыңғырады:

	— Дала, жасыршы мені! Қорғашы мені, дала! Ізіме түскен сұм ажал кезімді шұқымақ...

	Спитамен салтаттыға ту сыртынан тақалды. Шабыс кезінде ол алдындағы әбзелденген аттың жылтылдаған тұяқтарын, оның үстіндегі скифтің кең, қоңырқай жауырынын, балағы тобығынан жиырылып белбеуленген ала шалбарын көрді. Скиф қыздың киіміне жармасады, ал ол болса жауының қолын ұрмақ болып ұзын түйреуішті жан ұшыра сермейді.

	— Енді менен құтыла алмассың, бейбақ!—деп қарлыға айқайлайды қуғыншы.— Түбіңе жетемін!..

	Сол кезде Спитаменнің қайыс арқаны тағы да ауада сермеліп, ұшып барып скифтің мойнына тұзақтала ілінді де, қолдарын ербеңдеткен оның ауыр денесі құмның үстіне топ етті. Спитаменнің баран атының артында сүйретілген от тұншығып, есінен танды. Қайысты кесіп жіберген соң жатқан орнында тапжылмай қала берген скифті тастай сала Спитамен түйенің соңынан ұмтылды. Әбзелді жайдақ ат шетке қарай құйғыта шауып, құм төбелердің арасында қараңдап барып көзден ғайып болды.

	— Улала!— деп айқай салды Спитамен өзінің дос екенін білдіре.— Қай рудансың, бикеш!

	— Машуджи! —деп жауап қатты қашқын қыз.

	Ол артына жалт қарады. Басына тартқан алқызыл орамалдың астынан түзу қасты қара көздері көрінеді.

	Спитамен Оксиан теңізінің солтүстігіндегі далаларда басқаларға ұқсамайтын топ құрып, көшіп жүретін ерекше әйелдер тайпаларының ұраны «Машуджи» екенін білетін. Қатал тәртіпке бағынатын оларды көрші тайпалар аса құрметтейтін. Көшпенділердің дәстүрі бойынша әлгінде ғана атынан аударылған скифтің бұл тайпаның әйеліне жасаған шабуылы қылмыс болып есептелінетін.

	Баран ат желіп бара жатқан түйені қуып жетіп, енді қатарласа шапты.

	— Әлгі мені өлтіргісі келді. Ол князь Гелонның жалшысы. Бірақ сен маған тиіспейсің ғой, ә? Қашуыма көмектес. Мен азат туғанмын, өз шатырыма жеткім келеді,— деп қола түйреуіштің өткір ұшы көрінген қолын көтерген Томирис аңшыға қиғаштай көз тастады.

	— Афросиабтық тас бәдізі тұрған маңайда, жолдар түйісетін ащы құдықтардың басында Спитаменнің шатыры тұр. Онда менің анам бар, ол кісі саған қамқор бола алады,— деді аңшы.

	— Бірақ сен маған азаттық бересің ғой?—деп айқайлады қыз.— Әлде шынжырлап күндікте ұстайсың ба?

	Ышқынған жел екеуінің сөзін естіртпеді. Жеп-жеңіл баран ат пен ырсылдаған ауыр түйе мінген екеуі қатарласып бара жатты.

	Спитамен дауыстап сөйледі:

	— Спитамен кедей, бірақ азат адам! Бар болғаны он қойым ғана бар. Бірақ княздарға басын имейді, бұғаудағыларға дос. Менің лашығымнан күлше мен ірімшік табасың. Шатырымның есігі әрқашан ашық. Егер өз еркіңмен кеткің келсе, ешкім сені ұстамайды.

	Бір сәтке ойланып қалған қыз:

	— Менің азаттығым туралы айтқан сөзіңде шындық бар ма, әлде осы сөздің олжасын парша-парша етпек болған аяр жолбарыстың ырылы ма? Руыңның ұранын өзің айттың ғой, дегенмен мен сені сынағым келеді. Ащы құдыққа барып Спитаменнің шатырын іздеймін.

	Аңшы қолын созды:

	— Бағытың оңтүстік, дұрыс бара жатырсың. Ұзамай үстіне сүйек пен отын үйілген мұнараны көресің. Одан әрі қарай кең жолға түс, алдыңнан Афросиабтың бәдізі мен менің шатырым көрінеді.

	Спитамен баран аттың басын бұрып, қарқынын бәсеңдетпестен Будакеннің қонысына қарай емес, Яксарттың жағасын қуалай өскен жас теректерді жағалай шығыс жаққа кетіп бара жатты. Иір-иір сексеуіл томарлары өскен төбелер де кейінде қалды. Кейде аяқ астынан құрлар пыр етіп, қояндар ытып шығады, бірақ көз алдынан ортасы көк жолақпен қосылған қара қас кетпей, еріні күбірлей берді:

	— Он алты бұрымды өру үшін көтерілген алтындай қолдарыңа күннің алқызыл нұры төгілгенде мен өзіме - өзім: «Көктен көтеріп алар тан шолпаным өзіңсің!»—дедім. Бірақ иығыма отырып аңдыған ажал бар, көрер күнім жол ортасынан ауып барады...

	Яксарттың жағасында

	Ағысы қатты Яксартты жағалай өскен теректер мен талдардың жапырақтары лай суларға малынып тұр. Өзен жағаны шайып жатыр, судың бетіне төнген кейбір ағаштар тамырларына ғана ілініп қалған иірімді ағын жапырақтар мен бұтақтарды, кейде іліп алған томарларды да шыр айналдырып, ағызып ала жөнелді.

	Өзен иіліп өтетін қамыс пен қау шөп өскен көкпеңбек жайылымда екі жүз қаралы жылқы шашырай жайылып жүр. Арқандалғандары қазықтарын айналып, шідерленгендері бір жерден екінші жерге секіріп оттайды.

	Жылқылардың көбісі ұсақ, арық. Арқаларына киіз тоқым, күнге күйген кенеп жабылған. Араларында күміспен күптелген әбзел - тұрманды, қызыл - ала тоқым жапқан сәнді арғымақтар көзге ілінбейді.

	Төбенің тасасынан көрінген Спитаменнің астындағы баран айғыр жылқыларды керіп кісінеп қоя бергенде, теректің түбінде отырған шошақ бөрікті бірнеше скиф алдынан жүгіріп шықты.

	— Шеппе - Тэмен, сен бізбен біргесің бе? Мал-жаның аман ба, Шеппе - Тэмен— дескен қарлығыңқы дауысты, қара көздері жайнаған, ұзын шаштары иықтарына түскен сақтар ақ көбік болып терлеген аттың шылбырына жармасып терекке байлап жатты,— Мұндай тұлпар сыйлаған соң Будакенге сатылып кетті деп сені әңгімелеп жатыр едік!

	Спитамен құлаған теректің жуан түбіріне шықты. Алдында жағалаудың беткейінде бір -бірлеріне иықтасып әр қилы киінген көшпенділер отырды. Кейбіреулері толарсақ тұсынан орап байланған кең ала шалбар киген. Басқалары шалбарының балақтарын тізелерінен асырып түріп алған, арғы жағадан жүзіп келген олардың, киімдері малмандай су.

	Спитамен сөйлеп кетті:

	— Будакен мені сатып ала алған жоқ. Кек дауылын еңбек сіңіріп алдым. Будакен тәубасын ұмытқан, князьдармен ауыз жаласып, қызын князьға береді. Ол қойларының да есебінен жаңылған. Бірақ жорықтарға біздерді ерітпей, жалғыз аттанып па еді? Жауға жалғыз шапқан жоқ, оны сан ұрыста құтқарған, жолына басымызды тіккен біздер емес пе едік?

	— Дұрыс, дұрыс! Оны кім білмейді,— деген дауыстар естілді.

	— Оның малы неге көбеюде,— деп сөзін жалғастырды Спитамен.— Себебі оның барлығы біздің қолымыздан сусып шыққан ырыс. Байлығын қанша жалшы қорып, бағып, көбейтіп жүр. Егер ол біреумізге сауынға бір сиыр берсе, келесі жылы бұзауымен екеу етіп қайтармаймыз ба?

	— Енді не істейміз? Будакен күшті әрі бай, сондықтан да барлық князьдар соның жағында!

	— Әрбір жалшының азат және қожасынан кетуіне ерікті екендігін, жиырма бір сарбаз бас қосып, ұранын айқайлап, өз алдына ру құруға хақысы бар деген аталар дәстүрін ұмыттыңдар ма?

	— Біздер, жаңа руды қалай құрамыз?—деді теке сақалы қудай, терісі сүйегіне жабысқан арық қарт.— Балаларымызды сүтпен, ірімшікпен асырайтын малымыз жоқ. Жүнінен әйелдеріміз киім тоқитын қойларымыз қайда? Будакен мен князьдар жетпегенімізді жалғастырып, мырзалықпен қол ұшын беріп жүр ғой...

	— Жағың қарыссын, сағал теке! Будакенді мақтағаның жетер!—деп айқайлаған дауыстар естілді.— Сені жансыз етіп Будакен жіберген шығар? Әлде одан құтылу үшін өзің келдің бе? Біздерге не істеу керегін Шеппе — Тэмен айтсын.

	Спитамен Будакеннің жансызы деп айыпталған саққа қарады:

	— Сені алғаш көрсем де жағдайыңды түсініп тұрмын. Шатырыңдағы сары қарын балалардың кептігі сондай күн сайын төсегіңнен қайтсем соларды асыраймын деген ойдан қалтырап тұрасың. Бірақ өмір бойы бір шетін Будакен табанымен басқан мойнындағы бұғалықтан құтылмайсың. Егер сен осылай қалтырай берсең сенің балаларың, үрім бұтағың да Будакеннің ұрпақтарының құлы болады. Барлық жалшылары Будакеннен кетіп қалса, оның бар байлығы далаға ауа жайылып кетпей ме? Бақташыларсыз жалғыз өзі осыншама малға ие бола алмас!

	— Дұрыс, жөн сөз, Шеппе!

	— Жақа өмір құру үшін алыстағы йен далаға көшіп барып өздеріміздің ешкімге тәуелсіз азат шаңырақтарымызды көтеруіміз керек. Алғашқыда қиын болар, бірақ жаңа туған әрбір қозы өздеріңдікі болады, оны Будакенге апарып бермейсіңдер. Әрбір құлынды өздерің бағып өсіріп, тай болғанда оған балаларыңды мінгізесіңдер.

	— Бәрекелде, солай болсын!

	Егер жиырма бір шатыр тігіп қиырға кетсек, өз құдығымызды қазып; ұранымызды шақырып, бір байрақтың астына жиналамыз. Жиырма бір сарбаз бірігіп жау, жат руларға шапсақ, қотанымызды малға бірден толтырып, қыстан қысылмай шығамыз.

	Скифтер жаңа руға бірігіп, шаңырақ көтергілері келетіндерді қайта-қайта санады. Ұзақ қауқылдасып, біресе келісіп, біресе келіспей ақыры жетпіс сегіз шаңырақты түгендеді.

	Будакеннің шатыры

	Іңір қараңғысы даланы көгілдір торымен шырмай бастаған кезде басы салбыраған баран ат мінген жолаушы Будакен ауылының іргесіне тақалды. Қарауытқан шатырлардың жабдықтарының саңлауларынан іште жанған оттың сәулелері жылтылдайды. Шеткі шатырлардың жанындағы жиі орналасқан ошақтардан будақтаған түтін қызылы семе бастаған кешкі жалқынның астында Папай құдайдың сақалындай желпілдейді.

	Үлкен он төрт қола қазандарда кейбіреулері әдейі шақырылған, кейбіреулері іргелес көрші қоныстардан тамақ андып келген қонақтарға арналған жылқы, сиыр, қой-ешкі еттері қайнап жатыр.

	Қазандар әрқайсысы жеті-жетіден екі қатар етіп қазылған жерошақтарға орнатылған. Астында құрғақ тезек пен отын лаулап жануда. Жалынның шарпуымен жүздері қызарған әйелдер қолдарындағы ағаш ожауларымен шатырлардың жанына төселген кілемдер мен қамыс қомдардың үстінде отырған қонақтарға ас қатынатып жүрген қызметшілердің қолдарындағы ағаш табақтар мен қыш тегенелерге піскен еттерді қотарып, ошақ басында күйбеңдеп жүр.

	Спитамен үлкен ала шатырдың жанына жеткенде, босағада тұрған екі скиф жүгіріп келіп Будакеннің оны қайта-қайта сұрағанын, шақырып жатқанын айтты. Олар айқайлап шақырған, кәріліктен екі бүктетілген шал аттың шылбырын алып, сауырын, алқымын, мойнын қолымен сипап:

	— Әбден меңдеткен екенсің? Бұрынғы қоңыңа келтіру үшін Көкдауылды кем дегенде екі ай сұлымен әсемдеу керек,— деді.

	Іле-шала:

	— Семіз болсын дейтін бұл қой ма? Арғымақ бұғыдай жеңіл болуға тиіс,— деді Спитамен.

	Скифтер Спитаменді Будакеннің кең шатырына кіргізді. Дөңгелене құрылған шатырдың тал шыбықтарынан әдемілеп иіп жасаған керегелері мен уықтары гүлді, жұлдызды өрнектермен әдіптелген ақ киізбен жабылған. Кішкентай ошақтағы бықсыған майлы түбірден шыққан түтін шаңырақтың тор көзінен сыртқа шығып жатыр. Жалшы қуарған теріскенді отқа тастағанда лап еткен жалын жерошақты қаумалай жайғасқан атақты скиф -тердің тотыққан жүздеріне сәуле шашады.

	Қонақтардың арасында інжу тастар таққан қызыл қалбағайлы, ала жібек шапанды кәрі, бүкірейген шал князь Тамир көзге ерекше түседі. Оның жанында жап-жас Гелон, әріректе Ариасп, тағы да басқа елбегілер.

	Сол жақ босағаға бітеу сойылған сиыр терілерінен иленген, қымыз толы екі саба ілінген. Сабаның буылған еңезді мойындарынан сорайып шыққан піспектерді көздерінің орнында үңірейген екі қызыл жара ғана қылған, аяқтары кісендеулі екі құл бұлғап, скифтердің сүйкімді сусындарын дамылсыз араластыруда.

	Сабаның жанында үлкен ағаш шара, шараның қасындағы ақ қыштан жасаған тостағандар ересек адаммен қатар тұрған кішкентай балалар сияқты. Әңгімелерімен Будакеннің көңілін көтеретін, тізерлеп отырған қаба сақал Хош оюланған ожаумен шара толы қымызды тынбай сапыруда. Содан соң Будакеннің нұсқауын естіген Хош қымыз сапыруын тоқтатты да сұр шапанының етегімен кіші тостағандарды сүртіп қымыз құя бастады. Әрқайсысына бес ожау қымыз сиятын қыш тостағандар алтау еді. Солардың барлықтары толтырылған соң босаға жақта тұрған екі шабарман малай қонақтардың жасы мен беделіне қарай қымызды тарата бастады

	Қонақтар тостағандардағы қымызды сарқа ішті. Сіміруді жеңілдету үшін арасында демалып, бірнеше бөліп, қымыздың көбігін үрлеген кезде әңгімелесіп алады. Босаған тостағандарды дереу қайтарып алған қызметшілер қайтадан қымызға толтырып, басқа беделсіздеу қонақтарға ұсынады, олар қалбалақтап белдіктеріне байлаған өздерінің былғары қоржындарынан жорық тостағандарын алып ұсынған қымызды ауыстырып құяды.

	Скифтердің салтын жақсы білетін Спитамен беделді отағасы қашан назар аударғанша босағада тапжылмай тұрды. Барлығын жіті байқап, Хош пен малайларға ыммен нұсқау беріп отырған Будакен Спитаменнің кіргенін бірден аңғарды. Атақты адамдар отырғанда белгісіз кедей аңшыға көңіл бөлмеуге тиіс екенін жақсы білетін ол, өзінің маңғаздығын сақтады, князь Тамир шал ғана кең иегін кемсеңдетіп: «бүгін баран түсті Көкдауылды бас білдірген батыр жігіт осы емес пе?»— дегенде барып Будакен жүзін жылытып, Хошқа анаған да қымыз құй деп ымдады да, тапжылмай тұрған аңшыға:

	— Бері жақында, құдайы қонақ, оттың басына отыр!— деді.

	Бірақ кілем үстінде сығылысып атақты рулардан келген ірілі-ұсақты қонақтар отырғандықтан төрге шығу мүмкін емес еді. Дегенмен мұның кедей қаңғыбасқа дейін мейірімін төгіп, меймандостың көрсетуі ертеңгі күні-ақ ауыздан-ауызға көшіп, әсіреленіп, қосылып бүкіл далаға тарап кетпей ме?

	— Қай рудан екендігіңді, қандай князьдың жалшысы болғаныңды айта отыр,— деді Гелон кекесінмен.

	— Асауға бұғалықты шебер тастауды, атқа секіріп мінуді қайдан үйренгеніңді де ұмытпа?—деп қоштады оны тізерлесіп отырған, алыстағы шығыс өлкелерден келген қыли көз князь Ариасп.

	Скифтердің салты бойынша бәйгеде, күресте, тағы басқа бәсекелерде атты, бағалы жүлделерді жеңіп алған кедей олжасын өзіне қалдырмай бұрыннан борышы бар әйтпесе, үміт артқан атақты бір көсемге сыралғыға беpiп, кейіннен одан сарқыт алатын. Сондықтан барлығы да мына тұрған басында шошақ төбе тымағы да жоқ, құрақ етікті кедей аңшы Будакеннен ұтып алған атты бір көсемге сыйға тартып бауырына кіріп, батасын алып, мейіріміне бөленеді деп топшылаған.

	Қолына қымыз толы тостаған ұстаған қызметші Спитамен алға шығып, қонақтардың арасынан сығылысып орын тауып кілемге отырады деп ойлаған еді. Бір ғажабы босағадағы орнынан тапжылмады. Оны көзімен ата қараған Будакен қызметшіге ым қақты. Анау қымызды Спитаменге апарып берді.

	Тостағанды қос қолдап алған аңшы сыздықтап сөйледі.

	— Біздердің ағзамызда аққан қанымыз бір. Руымыз жеңілу дегенді білмесін, жұттан әрқашан аман болсын!— Сосын ол қымыздан бірнеше жұтты да, тамсанып:— Бу-дакеннің билері сүтті, сәйгүліктері желден жүйрік, ертеден шапса кешке озған бір арғымағын Будакен кедей ащпыға қабыланның күшігі үшін де бере салады,— деді.

	Будакен отырған орнынан бұрылып, Спитаменнің міз бақпаған жүзіне қадала қарады. Қиық қой көздері оттың жалынына шағылысып, ұшқын шашады.

	— Маған ат, садақ, найза мен қылыш керек,— деді Спитамен.— Мұның барлығын саған айтатын кереметтей қуаныш әрі қайғы алып келетін маңызды хабарым үшін бересің...

	Жүзіндегі жайбарақаттығы мен мейірмандылығын жоғалтпаған Будакен иығын қайқаң еткізіп күмәндана күлді де:

	— Мені қуанта қоятындай қандай хабарың бар? Айт, сүйіншіңді аласың?— деді.

	Кәрі князь Тамир басын кекшең еткізді.

	— Үйіне бір рет қуанышты хабар әкелген адамға да отағасы келесі жолы кездескенде: «Мал-жаның аман ба? Төрлет!» дейді.

	— Дұрыс,— деп жауап қатты Спитамен.— Бірақ ақсақалдар тағы да: «Жаман хабар әкелген адамнан мың қадам қашық жүр!»—демей ме? Отағасының құлағына бір-екі ауыз сөзді сыбырлағаным үшін қонақтар өкпелей қоймас. Сосын Спитамен отырғандардың арасынан жол тауып барып, салбыраған бөгежініне ауыр алтын сырға ілген Будакеннің құлағына еңкейіп бір-екі ауыз сөз айтты.

	Өзінің қайғысы мен қуанышын әрқашан жұрт кезінен жасыра алатын Будакен бұл жолы өзін-өзі ұстай алмады. Күректей алақандарымен бетін жауып өксіп, отырған орнында теңселе берді.

	Әншейінде салмақты скиф рубасысының мына түріне бәрі де таңдана қарап, үнсіз отырды, тек Спитамен ғана кейін шегініп босағаға қайтып барып, қолдарын белбеуіне іліп, шіреніп бұрынғысынша тапжылмастан қатты да қалды.

	Будакен орнынан ырғала көтеріліп, нық басып шатырдан шықты.

	Будакеннің есік алдында ауыр күрсініп тұрғанын естіген жұртта үн жоқ. Оның күрсінісі түйенің ыңырануына ұқсас еді. Содан кейін шатырға кірді де міз бақпайтын қашанғы қалпынша өзінің орнына келіп отырды да, күдікті сыңаймен Спитаменге қадалды:

	— Саған ат пен садақ, қылыш пен найза не үшін керек? Кіммен соғыспақсың?

	— Қосмүйізбен соғыспақпын!

	— Мына жалбыр тонды аңшы — қандай соғыс туралы айтып тұр?— деді шыдамсыз князь Гелон.— Қосмүйізді тур аулау үшін қылыштың керегі қанша?

	Сонда Спитамен қолымен оңтүстікті сілтеді:

	— Ана жаққа, далаға қараңдаршы. Той тойлаған сендер қарауыл төбелердің бастарында жылтылдаған жұмбақ оттарды байқамайсыңдар.

	Беймаза оттар

	Таза ауа кірсін деп шатырлардың етегі түрілді. Барлықтары да жеңіл тал керегелердің аржағындағы түннің тұңғиық қараңғысында алыста жылтылдаған бірнеше қызыл нүктені көрді. Даланың түкпірінен Соғдының бірінші бекінісіне дейін үздіксіз тіркесе созылған мұнараларында түгелдей оттар жанған. Бүл жерден соғдылардың, парсылардың тағы басқа да тайпалардың бірде-бір жасақтарының өтуі елеусіз қалмайтын. Күндіз-түні мұнараларында қас қақпай тұрған күзетші скифтер жау шапқанда биік сырықтың ұшындағы бұрап өрілген қауды жағып белгі беретін. Мұндайда бірнеше сағаттың ішінде айналасы жүздеген шақырымға созылған байтақ дала ез жасақтарын алдын-ала келіскен жерге жинап, мал-жандарын, жерін қорғауға дайын тұратын.

	Алаулаған оттарды көрген барлық князьдар орындарынан ұшып түрекелісіп, шатырдан жүгіріп шықты. Осы беймезгіл белгілерді әркім өзінше түсіндіріп жатты.

	— Массагеттердің шапқыны ма? Бірақ олармен достық туралы өзара келісім жасап едік қой. Мүмкін осыдан бір жыл бұрын патшалардың патшасы Дарийдың талабы бойынша жіберген сарбаздарымыз қайтып келе жатқан шығар? Әлде сарттар соғыс жариялады ма? Бірақ олар соғыстан гөрі сауданы жақсы көреді ғой...

	Будакен төбенің басына шартты отты жағыңдар деп әмір етті. Сосын жиырма скиф сарбазына аттарын ерттеп, қаруларын сайлап, шамамен үш күнге жететін арпа алып жолға дайындалуды бұйырды.

	Түйенің қуарған сүйектері мен томардан үйілген мұнараның басына шыққан жалшылар басына ораған сырықты жоғары көтерді. Екі жылдан бері далада тыныштық орнап, ешқандай белгі берілмей, жел құлатқан сырықтың қажеті болмай жататын. Қалаққа көмір шоғын салып әкелген скиф қауды лап еткізіп жақты. Сырықтың басын жалай лаулай жанған алау топ-топ болып дүрлігіп тұрған скифтердің жүздерін сәулелендірді.

	Бір сағаттан соң таудағы күзет орындарынан жаушыларды да күтуге болады. Олар Будакеннен тапсырма алады, тіпті далаға қандай қауіп төніп келе жатқандығы жайлы хабар да әкелетін шығар.

	Кейбір қонақтар шідерлеулі аттарын іздестіріп, екіншілері шатырға қайтып оралып, кілемдерге отырып мына жұмбақ жәй жайлы толғанып, айтысып кетті. Керегеден ызғарлы жел соқты, жалшылар құрметті ақсақалдардың иықтарына сырты сүр жібекпен тысталған түлкі, бұлғын, құндыз ішіктер жапты.

	Будакен Спитаменді жанына отырғызды. Ол мына ерекше аңшының барлық білетін әңгімесіне қанықпақ. Ешкімге сенбейтін әдетімен белгісіз жау жіберген тыңшы емес пе деген күдіктен де арыла алмады. Дегенмен отағасы өзінің күдігін, қуанышын, әйтпесе көңіліндегі қорқынышын да сездірген жоқ.

	Кеу-кеулесіп сасқалақтағандарға ол жайбарақат қана:

	— Қай жердегі, қандай жау екендігін әлі ешкім де білмейді. Сабыр етіп тұтас үйтілген ту биенің етін тоя жемесең, әлі-ақ өкініп жүрерсің?

	Будакен Спитаменнен әр нәрсені сұрағанмен көп біліп жарытпады, бірақ аңшының болашақта қандай пайда тигізетінін аңғару үшін осының өзі де жеткілікті еді.

	Сәл үнсіздіктен кейін ол:

	— Спитамен, сен мына құрмет көрсетіп, қарындарын тойғызу қажет болатын қонақтар кеткенше ертеңге дейін тұра - тұр. Ертең мен саған табынымнан таңдап жабдан жүрген құла сәурік мінгізейін. Алыс сапар үшін мініс көтеретін жалғыз белес жылқы сол. Ал Көкдауыл мұндайға жарамайды. Жеті жылдан бері отыз биелі үйірін қасқырлардан қорғаймын деп күші қайтып, болдырған. Шабыстан соң сенің тақымыңда әбден қажып келгені де сондықтан. Бірақ бір ғажабы одан тараған құлындардың барлығы да қамыс құлақ, басы кішкентай, иір мойын, жебедей тіп-тік сирақты, шашасы қылсыз, кішкене тұяқты болып туады.

	— Дұрыс, дұрыс,— деп қоштады князь Тамир Қекдауылдан тараған құлындар көшпенділерге бесенеден белгілі. Жүрістері қандай майда, бастары қандай әдемі, нағыз жыр ғой, аяқтарын сұңқардың қанаты дерсің, шіркін!

	Көзін жерден көтермеген Спитамен қолын тізесіне тіреп, үнсіз жүрелеп отыр. Жолда жатқан тас сияқты жүзі бедірейе қалған. Будакеннің Көкдауылдан айрылғысы келмейтінін әлдеқашан түсінген, тек отағасы оның орнына не ұсынар деп күтіп жүрген.

	Будакен ойын жалғастырды:

	— Сен сәурікті ер-тұрманымен аласың, жүгені тіл көзден сақтайтын кие ұлу қабыршағымен зерленген.

	Спитамен үн-түнсіз отыра берген соң Будакен ұсыныстарын ұлғайта түсті:

	— Темір ұшты найза да беремін, сосын Маракандаға сапарыма жолбасшы болып барасың.

	Спитамен шапыраш көзін жерге төселген кілемнен көтерген жоқ. Ошақтан шарпылған сәуле оның міз бақпаған жүзіне көлеңке жүгіртіп ойнайды.

	— Тағы не дәметіп тұрсың? Рахмет айтпайсың ба?— деді князь Гелон.— Тезірек келісіміңді бер. Будакеннен басқа кім осыншама жомарттық жасай алады?

	Сонда барып Спитамен тістерінің арасынан сыздықтай сөйледі:

	— Маған шөптің арасына жоғалған жебені сыйлаңыз!..

	Будакен бір көзін аларта қарады. Аңшының сөзінде басқа бір астарлы ой жатқанын бірден ұқты.

	— Аспанға ұшып кеткен сұңқарды сыйла. Күрмелген түйені босатқан күңді сыйла!

	Будакен қарқылдай күлді. Көзі жұмыла сығырайып, мұрнының қырынан жалпақ беттеріне қарай көптеген әжімдер жүгірді. Ауыр, алып денесі селкілдеген оған қарап, басқа қонактар да бірге күлісті.

	— Мұның артық енді,— деп кәукілдеді князь Гелон.— Қабыланның бір күшігі үшін жарау ат пен найза, оның үстіне күң сұрау — шектен шыққандық қой! Қайыршы сияқты жаяу келген мына аңшы кіммен сөйлесіп тұрғанын ұмытқан екен.

	Спитамен князь Гелонға кекті көзін қатулана аударып:

	— Біреудің малына итаршы болып, ат иесі Будакеннен де артық ішің күйіп бара ма? Бұлттың көлеңкесі мен судағы ауға түспеген балықты сыйлау да қиын ба? Будакен несіне күмілжиді? Тұтқын қыз бәрібір уысынан шығып кетті. Түйе мініп қашып кеткен оны ұстау, нәрін сорып алған соң гүлдің жапырағынан ұшып кеткен араны қуумен барабар...

	Кәрі князь Тамир сонда барып дауысы дірілдей шаңқылдады:

	— Тұтқын қыз тамаша екен! Маған қатты ұнады. Оның жанында кез келгеніміз жасаратын шығармыз. Егер Будакен оны маған берсе, мен тоғыз бие төлер едім.

	Будакен күлкісін тия қойды. Ауыр денесіне келіспейтін жылдамдықпен тез тұрып алақандарын соқты, бірақ жол жүруге асыққан қонақтардың аттарын алып келуге кеткен қызметшілердің ешқайсысы маңайында жоқ еді.

	Қараңғылықты қақырата айқайлап Будакен:

	— Мармер, Мава! Қайдасыңдар! Мұнда келіңдер,— деп шақырды.

	— Мен мұндамын, ием!—деген дауыс таяудан естілді де, қолына жүген ұстаған, көк киімді жас жігіт қараңғылықтың құшағынан оттың жарығына жүгіріп шықты.

	Будакен скифке әлденелерді сыбырлады. Ол ызғарын да, қашқан қызға ашулы екендігін де байқатпады, ешкімге қаһарын төкпеді. Оның құрметті ақсақалдарды сыйлайтындығы соншалықты әрбір азат сарбаз үшін сабан тыққан құрлы құны жоқ бейшара күңге бола ашу шақырып, олардың алдында масқара болмайын деп ойлады.

	Будакен орнына оралып, тізерлей қалды да, ырғалып барып, өкшесіне отырды. Әдеттегідей жүзі жылы, жадыраңқы.

	— Құдыққа құлаған сақинаны, қамыстың қопасында жоғалған жебені сұрайсың. Мұның дұрыс. Түйені күрмеуден босатқан күң әлі оралған жоқ, егер мына соғыс дабылы болмаса, барлық жігіттерімді атқа қондырсам, олардың екі жүзіне даланы сүзгізсем, күні ертең-ақ қашқын қызды іздеп тауып, маңдайына таңбамды күйдіріп басып, танауына шығыршық тағып, зынданға тастар едім. Князь Тамирдің сол күңді сатып алғысы келеді. Князьді қатты сыйлайтындығым соншалықты қолымда жоқ нәрсені сыйға тартуға ұялып тұрмын.

	— Егер қорамсағыңнан түскен жебені өзім тауып алсам, оны қайтып талап етпейсің бе?

	Шешімді жауап күткен Спитамен Будакенге қарады.

	— Менің басқа жебелерім аз дейсің бе?—деп Будакен селсоқ жауап қатты.

	Спитамен алдында иіліп тәжім етті де:

	— Егер ойындағыны іздеуге аттансаң, мен сенің жолбасшың болып, өзіңді қорғап, аттарыңды бағуға дайынмын...

	Көкдауылды қайтарған Спитаменнің мәрттігіне Букеннің көңілі толды. Ол бәрінен бұрын сәйгүліктерді, сонан соң парсы патшасының шақыруымен алысқа жіберген ұлын, тағы басқаларын жақсы көретін. Көкдауыл болмаса үйір-үйір биелерінің құны неге тұрады? Енді барлық көшпенділер тұтқын қызбен қоса құла арғымақты ер-тұрманымен, Көкдауылға айырбастағанын, әйелден гөрі жорыққа мінетін атты жоғары бағалайтынын әңгіме ететінін ойлағанда өзінің кемеңгерлігіне Будакеннің көңілі тасыды.

	Соғдыдан келген жаушы

	Қоныстың шетінен айқай-шу мен өкірген дауыс естілді.

	— Бұл келе жатқан жаушылар!—деді құлағын түрік ұстап, балауыздай қатқан қолдарын отқа қыздырып, жылынып отырған кәрі Тамир.

	Басқа қонақтар орындарынан атып тұрып, шатырдан жүгіре шығысты. Шу күшейіп, ат тұяғының, жүгіріп келе жатқан халықтың дүбірі жақындай түсті. Қолдарына найза ұстаған бірнеше скиф, ішінде Будакен, Тамир және Спитамен ғана қалған шатырдың есігінің алдына келіп тұра қалысты.

	— Барлығы қараң қалды! Ғарап болды!—десіп өкірген бірнеше әйел мен еркектің дауысы естілді..— Бәріміз құримыз! Папай қаһарын біздерге неге мұншама төгеді. Қаншама алып болса да құдайдың көріне Будакеннің шарасы бар ма?..

	— Жаушыны шатырға кіргізіп, бөтен ешкімді жібермеңдер!—деп өзгеше жігермен шыққан Будакеннің әмірлі дауысы естілді.

	Маржанмен сәнделген күдері етік киген аяқтарын алшақ басып түрекелген ол қабырғада ілулі тұрған ақинақ байланған кісені беліне тағып, қолына екі айрықты алтын жіп араластыра өрілген қамшыны ұстады.

	— Қимелемеңдер! Шегініңдер!—деп айқайласты скифтер.—Жаушыға жол беріңдер!..

	Айқай мен сарт-сұрт шапалақ дыбысы естілді; бұл жаушы мен оның қосшыларының жолын ашқан жалшылар болатын.

	Шатырға түрлі-түсті ою - түрлерімен әдіптелген кең жібек шалбарлы, алым - жұлымы шыққанымен қымбат, парсы бешпетін киген сақалды адам кірді. Ұзын сақалы мен сәндеп бұйраланған шаштары ұйпа-тұйпа. Көздері алақ-жұлақ етіп, қысқа парсы семсерін сермеп:

	— Будакен князь қайсысың?— деп кәрі Тамирге бір, Будакенге бір қарады.

	— Не болып қалды?— деп сұрады Будакен.—Түлкінің аузында құйрық қауырсындарын қалдырған тауықша мұнша неге дүрліктің?

	— Құрыдық!—деп өкірген жаушы кілем үстінде үйіліп жатқан қызыл - ала жастықтарға жантая кетті.

	— Құрыдық!—деп іліп әкетті шатырдың сыртындағы дауыстар.

	Өксік пен айқай түннің тыныштығын бұзды. Бір сәтке тыныштық орнаған соң Будакен не айтар екен деп барлықтары тына қалысты.

	— Ал, айт, неге құримыз?— деп сұрады түнеріп тұрған Будакен орнынан қозғалмастан.

	— Бұдан бір жыл бұрын, патшалардың падишасы Дарийдың шақыруымен барған скифтердің жасағы... Айта алмаймын, тамағым құрғап қалды, су беріңдерші!..

	— Өзіне қымыз беріңдерші, есін жисын! деп бұйырды Будакен.

	Найзаларын тастай сала торсықтан қотарын қымыз құйған шараны жалшылар жаушыға ұсынды. Ол сол сіміріп, күрсінді, сосын, өксіп жалынышты дауыспен:

	— Бәріміз құрыдық! Қосмүйіз бірімізді де қалдырмай, барлығымызды қырып салды!—деді.

	Жиналған жұрт Будакенге қарады. Жай сарбаздарды есептемегенде патшалардың падишасына жіберген сол отрядтың сапында оның сүйікті ұлы Сколотпен бірге жақын жиырма жас туысының да кеткенін барлықтары білетін.

	— Біздердің ұлдарымыз бен бауырларымыз, күйеулеріміз қайда?—деп тағы да жоқтасты кереге сыртыңдағы дауыстар.

	Керегенің торына беттерін тақап, саусақтарын бүгіп, алақандарын жайған қолдарын ішке сұққан олар:

	— Оларды өзімізге қайтар, Будакен! Кең даламыздан алыстағы жат елге жіберген сен ғой!

	Будакен тұрған беті бұрынғы қалпынан өзгермеді. Жағы салбырап, беті бүлкілдеп, көздері мұрынының ұшына қарай қитарланып, қолының қалтырағаны соншама ұстаған қамшысының қос өрімі жыланның құйрығынша ирелеңдейді.

	— Дүре соғыңдар!—деп күркіреген ол отты аттап өтіп, үрейі ұшқан жаушыны итеріп, аяғымен тепкілеп, қамшымен осып-осып жіберді. Жаушының қолындағы шара төңкеріліп түсіп, аппақ қымыз жібек жастықтарға төгілді.— Дүрелеңдер, дедім мен! Малға ұқсап құлақтарың салбырап неге қарап тұрсыңдар!—деп бір жалшыны иығынан ұстаған Будакен жұлқи тартып, бүрісе қалған жаушы жаққа қарай лақтырып жіберді.

	Белдеріне қыстырған қамшыларын ала сала скифтер жаушыға ұмтылды. Олар Будакеннің қаһарын жақсы білетін. Князьдің сирек тұтанатын ашуы келе көрмесін, келген кезде жазықты жанды қылғындырып тастаған кездері де аз емес.

	— Басын, аяқтарын ұстаңдар! Қатты ұстаңдар! Өзім өлтіремін. Есі ауысқан, түйе!— деп күркіреген ашулы Будакен жаушының жұлқына ирелеңдеген денесіне қос өрімді қамшысын жаудырды.

	Үрейі ұшқан жаушы әуелі қорыққаннан дыбыс шығармады, содан кейін жан ұшыра айқайлай бастады. Даладағы тобыр тына қалып, мына сұмдыққа сан көз жылтырап керегенің сыртынан сұқтана қарады.

	— Сені жіберген қандай мисыз малғұндар! Есі түзулеу басқа біреуді таппаған екен! Бүкіл дала әбігерге түсіп, ел қоныстарынан безіп, таудан аса үдере көшіп исседондарға кетсін, сосын біздің орнымызға малдарын айдап бақташы сарттар келсін дейсің ғой? Мүмкін бәрі құрымаған шығар? Айт шыныңды!

	— Мүмкін, барлығы емес шығар?..— деп қорсылдады елші.

	— Қай жерде қырылды?— деп гүрілдеген Будакен жаушыны сабай берді.

	— Ана жақта!..— деп шыңғырды жаушы.

	— Қай жақта?..

	— Персияда...

	Елшілерді өлтірмейді

	Елшіні сабағанға езуіне күлкі үйіріліп, сырттан бақылап тұрған Спитамен жақындап барып ұра беруден шаршамайтын Будакеннің қолынан ұстай алды.

	— Жетер енді, Будакен! Елшілерді балағаттауға, өлтіруге болмайтын дәстүрді ұмытқансың ба. Елшіге ажал жоқ!

	Будакен қолын жұлып алғысы келіп еді, бірақ Спитамен жібермеді.

	— Оның есі енді кірді,— деп жәдігөйлене күлді Тамир қарт.

	— Енді шықылықтамас, сабасына түсіп, барлығын асықпай айтсын. Жас қымыз беріңдер!

	— Отыруы оңай емес, астына жастықты көбірек тастаңдар,— деп қоштады оны Спитамен.

	Әлі де болса ентігін баса алмай, ошақты айналып өткен Будакен өзінің орнына барып отырды. Кен кеудесі алқына көтеріліп, басылады. Есі шыққан көздерімен алақтап қарайды. Спитаменнің сыбырлап айтқандары сияқты мына елші әкелген хабардың да тосындығы сонша, ез құлағына өзі сенгісі келмеді. Оны ұлының тағдыры қатты мазасыздандырды. Бір кездегі өзі сияқты жау - жүрек, батыл перзентін сол жап-жас уылжыған күйінде енді қайтып көре алмай ма шынымен ажал торына іліккені ме?

	Жамбастап жатқан елшіні айналдыра жастықпен қоршап қойды. Жалшылар ысқырып жібергенде қаншардай қатқан екі тазы жетіп келіп, жастықтар мен кілемге төгілген қымызды тез-тез жалап қойды. Қымызды сарқып ішпек болған жаушының шараның алтын ернеуіне тиген тістері сақылдап, екі бетінен жасы сорғалап, ызалы аң сияқты көздерін алартып Будакенге жақтырмай қарай берді.

	Тамир қарт жаушыны жұбата сөйледі:

	— Еркек емессің бе? Тыныш келіп алдымен князьдар мен ақсақалдарға айтуың керек еді. Содан соң біздер барлығын шақырып, ақылдасып не істеу керектігі жайлы бір байламға келер едік. Бір түйір бұршақ тиген тышқанның келіп қалған қалың жау садақпен атты деп кең далаға жар салып жұртты әбігерлендіргені туралы ертегіні естіген шығарсың? Сонда даладағы барлық аңдар оған нанып тауға қашыпты ғой. Сенің де сөйткің келді ме?

	Елшіге қарап дауысын қатайта, діңгерлей сөйлеген Будакен:

	— Жаның орнына жайғасты ма?—деді.

	Үн қатпаған елші сорғалаған жасын байқатпай сүртуге тырысты.

	— Енді асықпай отырып жұртқа жөніңді, задыңды, кімнің баласысың, ныспың кім, кімдерден қашып келесін, соны айт?

	Қосмүйіз жайлы әңгіме

	— Амюргтың ұлы, Оксиарт ныспылы князьбын, Күрешат қаласының мирасқор билеушілерінің тұқымынан боламыз. Соғдының билеушісі Бесстың аттарына жем дайындаушымын.

	Князь жан-жағына қарады. Барлығы да: Егер бұл Соғдиана мен Бектраның құдіретті билеушісі сатрап Бесстың жақын адамы болса, белгілі парсы әкімін таяққа жығып Будакен асығыстық жасаған жоқ па?»—деп ойлады.

	Кәрі князь Тамир жүні жығыла, мәймөңкелей сөйледі:

	— Ендеше ұлы әміршінің жанында кеңесте отырмай, құйрығын бұтының арасына қысқан түйе тәрізді даланы шарлап, бие сауып күнелткен бейбіт жұрттың жүректерін дүрсілдеткізіп неге дүрліктіріп жүрсің?

	Оны Гелон қоштап:

	— Патшалардың падишасын жәбірлеген көргенсіз халықтарды жүгендеу үшін соғдылар мен бактралардан, сақтардан жинаған жасақты бастап әмірші Бесс бір жыл бұрын соғысқа кеткен еді,— деді.

	Тұнжырап отырған Будакенге сенбей қараған Оксиарт сөйлеп кетті:

	— Егер теңізден шыққан диюларын қаптатып, оған қарсы құдайдың өзі аттанса ұлы патшамыз не істей алады. Ол қарапайым пендеге ұқсамайды. Көздерінен ұшқындаған найзағай айналасындағылардың бәрін қырады. Бойы кәдімгі сарбаздан екі есе биік, басында тау текенің мүйізі сияқты иір-иір қос мүйізі есіп тұр... Сөйлеген кезде жайдан жасқанғандай адамдар жалп-жалп құлайды,

	Қасиетті айдаһар Ангромайно мен зұлымдық құдайы Ариманның ұлы көрінеді. Ариман оған қанішерлігі мен зұлым пиғылын сыйлап, айдаһар анасынан айлакерлік дарыған, сондықтан да даладағы лап еткен қау шөптің өртінен дүрліккен қойлар сияқты, ешбір халық оның жасағынан қашпай тұра алмайды.

	Парсының әңгімесін ауыздарын ашып, ұйып тыңдаған скифтер оған сенерін де сенбесін де білмеді. Оның әңгімесі шындыққа тым жанаспайтын сияқтанды. Үзік - созық сұрақтар естілді:

	— Жылан сияқты бауырымен жорғалай ма екен?

	— Құйрығы бар ма?

	— Көзіңмен көрдің бе?

	— Оны көрсем осы арада отырар ма едім? Ол қараған кезде тірі жанның барлығы қырылады...

	Ешкім үн шығарған жоқ. Керегеге беттерін басқан скифтер көсемдерінің ауыздарына қарап демдерін іштеріне тартып тына қалған. Ал көздерімен жер шұқыған князьдар алдымен кім сөйлер екен деп арттарына қулық сақтаған.

	Спитамен қызық қой көздерімен жиналағандарды шолып өтті. Езуінде жымысқы күлкі үйірілді:

	— Неге тым-тырыс бола қалдыңдар, князьдар? Асықпасаңдар жыланнан туған қосмүйізді құдайдың ұлы құрбақаны қылқ еткізген тырна сияқты барлық скифтерді бір-ақ қарпып жеп қояды ғой! Исседондар мен қарашекпенділерге қашыңдар. Ол жақта жыл бойы қар жауады, Қосмүйіз мүмкін сендерді қуып ол жаққа бара қоймас?

	1 Қарашекпенділер — Геродоттің жазуынша, скифтер мекендеген жердің солтүстігіндегі «аспаннан ақ мамық жауатын елді» меланхлендер немесе қара шекпен кигендер жәке басқа тайпалар жайлаған. Қазба жұмыстары бұл тайпалардың өзара сауда қатынастарын жасағандықтарын дәлелдейді.

	Будакен Спитаменнің шәлкем-шалыс сөзінен зілді кекесінді аңғарды.

	— Сақтар соғды сауысқанының құйрығымен келген дақпырттан қашпайды! Біздің даламызға ғұмырында жеңілуді білмеген патшалардың падишасы Куруштың өзі көшпенді халықтарды бас идіремін деп жасағымен келмеп пе еді? Басын кесіп, қаны құйылған меске әбден мейірі қансын деп басын батырған мына біздермен іргелес отырған массагеттер емес пе еді? Біздер сақтар массагеттерге қарағанда көппіз әрі күштіміз.

	— Дұрыс! Дұрыс айтасың!—десті естерін жиған сақтар.— Біздер неден қорқамыз?— Иен даламызға батылы жетіп кім келеді дейсің?

	— Егер ел шетіне жау келгенде не істеу керектігін сақтар ұмытқан болса, онда жырауды шақырыңдар,— деп тағы да Спитамен сөз алды.— Ол ескі жырларды айтып берсін. Ата-бабаларымыз сол жырларда ұрпақтары ешқашан ұмытуға болмайтын өлмес өсиеттерін қалдырған.

	— Саксафарды шақырыңдар!—деді шатыр сыртындағы дауыстар.— Ескі жырларымызды еске түсірсін...

	Саксафардыц жыры

	Саксафарды іздетіп тез тапқызды да сол бойда алып келді. Түйе жүнінен дөрекілеу тоқылған шекпен киіп, белбеуіне әртүрлі қаңылтыр қуыршақтар мен үшірткілер ілген оның кейпі өте жұпыны, аппақ шашы жалбыраған, арық имиген адам екен. Аяғында киіз саптамалары көрінген жалпақ сары етік. Боп-боз жанары қасын қақпай жоғары қадалған. Қолдарын алға созып, жолын сипалап келген оны скифтер құрметтеп төрге шығарды. Алдына ішек тағылған үш бұрышты беті тегіс жәшікті әкеліп қойды.

	Саусақтарымен ішектерді сипалап көрген Саксафар шаршаңқы әлсіз дауыспен:

	— Тиграхауда және Роксонак руларының батыл жандарына сәлем! Мен сіздердің жүздеріңді көре алмаймын, жүздерін менен мәңгілік қараңғылықпен жасырынған, бірақ әкелерін мен аталарын әлі есімде. Сіздердің алдарыңыздағыдай дәл осылайша оларға да ұрысқа кірген шақта естеріне салып сан рет қайталаған, бабаларымыздың қаһарман жырын талай айтқанмын.

	— Біздерге де айт, Саксафар. Жүректеріміз кек жалынымен жылынсын!

	Қарияның қисық-қисық он саусағы тиген ішектер күмбірлеп, көтеріңкі, ащы дауысы түн түнегін жарып дірілдей естіліп тұрды.

	Бірінші жыр

	Біздің мына торсық шеке балалардың маңдайын

	Алтын шуақ күннің нұры жуа берсін десеңдер.

	Біздің жүкті қатындардың құрсағынан әрдайым

	«Улала!»—деген ұранды ұлдар туа берсін десеңдер!

	Қыздарымыз билей берсін бұрым сылап, ерке өсіп,

	Айғырлар да үйір қорып, күмбір-күмбір кісінесіп,

	Биелерде ит пен кұсты қуа берсін десеңдер.

	Қорамсақта жебе бар ма — көріп ал!

	Садағыңның адырнасын керіп ал!

	Құдық суы кемерленер жауса нұр.

	Торсығыңды сүтті бие қымызымен толтырар.

	Ұл үйренсе бала жастан жау жасағын қаусатып,

	Талай рет тар кезеңде майдан ашып ол тұрар!

	Сақ-сақ күліп алар қарсы ажалды

	Түтін шықса қарауыл төбе басынан,

	Жау көрінді дей бер жарақ асынған

	Жина жұртты!

	Жолын кесіп қарсы ала бер тажалды!

	Дайын ба аттар? Қайралды ма қылыштар?

	Садақтар серт керілді ме ұрысқа?

	Екінші жыр

	«Улала!» Скифтер! Естідіңдер ме ұранды?

	Дүр сілкінді айқайымнан дүз менің,

	Көрдіңдер ме, қайқаңдаған жыланды

	Жасыл белге жармасқан тау тізбегін?...

	Көз ұшында қаптағандар тосын ба?

	Қорқаулар ғой қайта келген осында.

	Бас тақымды арғымаққа?

	Бұларды қуып жетіп сұр жебемен сиретіп

	Қайту керек қабырғасын күйретіп,

	«Улала!» Скифтер! Естідіңдер ме ұранды?

	Он жау қуып шықсадағы өзіңді,

	Жаралыны жапан түзге тастама,

	Ер Сақмарды еске ал, жұмба көзіңді,

	Өкшелеген он жаудың ол тоғызын

	Жол-жөнекей шаң қаптырып тастаған.

	Оныншысын байлап әкеп жастаған.

	Есіттің бе, қуғыншының дүсірін,

	Әкеп оны ат үстінен түсіргін

	Садағыңның адырнасы берік пе?

	Батсын сорға мінген жындар керікке.

	Майдан ашып тарқатшы бір құмарды

	Қашан бол да, қайтара соқ бұларды.

	Қайтсын беті айламызды көріп те,

	«Улала!» Скифтер! Есіттіңдер ме ұранды?

	Үшінші жыр

	Қалтыраған қояннан ақыл сұрасаң

	Құлағын жұмып, жалтыратар табанын.

	Біздің әрбір нояннан ақыл сұрасаң

	Суырып семсер, қуырар жердің танабын,

	«Улала!»— лап уран салады үн.

	Қара қанжарды сайлап ал!

	Қара тасқа қайрап ал!

	Төртеу түгел тұтас болса өмірде,

	Аспандағы жұлдызды да алады.

	Алтау ала - араз болса егер де

	Ауыздағы ас бұйырмай қалады...

	Жарау ма аттар?

	Қайралды ма қылыштар

	Садақтар серт керілді ме ұрысқа?

	Жалғыз көкжал жолбарысқа жем болар,

	Ал жетеуі ұлып-ұлып табысса,

	Айбар шегіп тұрып алса енді олар

	Жолбарысың кетер зытып қамысқа,

	Уа, скифтер! Ұмтылыңдар көмекке!

	«Улала!» ұраны естілсе кенетте.

	Төртінші жыр

	О, жарандар!

	Қауға сақал жаушыларға сенбеңдер

	Қорқау тартар жаралы көкжал тірсегін.

	Ол сау кезде көрсе егер

	Жауы лезде, құты қашып бүрісетін.

	Қара қанжарды қара тасқа қайрап ал!

	Бас исеңдер иіңдер тек кәріге

	Қанды көйлек достарыңа, шейіт кеткен ұрыста.

	Қызылбастар бұғау салмақ бәріне,

	Сұр жыландай, сұр жебеңді есіне сал дұрыстап!

	Қара қанжарды қара тасқа қайрап ал!

	Ұлы Куруш патшалардың падишасы кезінде,

	Салмақ болған ол да бұғау скифтерге тор құрып.

	Жер қайысқан ауыр қолдан не қалдырды өзінде,

	Қуартпап па ек сүйектерін қорқауларға қор қылып!

	Қара қанжарды қара тасқа қайрап ал!

	Қамқор Кирдің басын кесіп ұлылығын тәрк етіп,

	Торсықтап өз қанына тойдырғанбыз батырып.

	Жер қайысқан әскерінің бас сүйегін доп етіп,

	Кең далада сақтың улы теуіп жүрген жапырып.

	Қара қанжарды қара тасқа қайрап ал!

	Патшалардың падишасы болған осы

	Кирің де Жатса нетті қалың кілем, гүл - бақ, кәусар төрінде.

	Төрт жүз қатын тақиясына тар келді ме бейбақтың,

	Несі барды скифтердің алтын - бесік жерінде?

	Қара қанжарды қара тасқа қайрап ал!

	Бесінші жыр

	Десеңдер шын біздер мінген арғымақтар жүрісі

	Күміс шолпы, қолаң шашты қыздай жеңіл лыпысын,

	Қыш көземен бұлақтан су алып қайтқан мүсінді

	Жарымыздың тарылтпасын өжет, еркін тынысын.

	Біздің жүйрік тұлпарлардың құлындарын елірген,

	Сылап-сипап өсірсін тек әйел қолы мейірмен.

	Құлындарды сынатыңдар қарияларға сабырлы,

	Тізгін тежеп, ашу ұстап, аптық басып байқалған.

	Қуанармыз жас құнандар ақыры

	Босап озып кеткенінде бестілерден бәйге алған.

	Ауызымен құс тістеген тұлпарларды тапқасын,

	Сылап-сипап әйел қолы баптасын!

	Жүйрік аттар жуықтатар алысты,

	Көзі шықсын көшпендінің мал санаған тиынды.

	Жаны шықсын алтын алып, қолдан берген намысты,

	Саудагерге сатқан тұлпар - құйынды

	Біздің түкті, талмас тұяқ ала аттар

	Дұшпан құтын қашыратын қиырдан

	Зәукайымнан сап ететін қас сақтар

	Әйел қолы баптасын ер пырағын!

	Алтыншы жыр

	Сақ бол шәйі жібек перделерден тажал кездік жылт Скифтер!

	Алтын жұлдыз аққан аспан біздер үшін жамылғы,

	Қызылбастың қорған бақан көбік кеуде батыры

	Рахат табар сылдырласа, мөлдір суы арығы,

	Байлық барда тойымсыздық — қағынғы.

	Бізден сатып алған құлдар теріменен жайраңдап,

	Жатсын мейлі тұт бағында, көк кілемде сайраңдап,

	Ауызымен алма қағып шайнаңдап,

	Бөссін шіркін жолаушыға арып-ашып шаң басқан,

	Берік дуал, биік үйге тығып алып бөксесін,

	Мақтансын кеп құс жастықты жастанып ап қос - қостан,

	Қапшық - қапшық зығыр, ерік, бәрі өзінде өскесін.

	Ал, скифтер тас қамалға барғанда жетер.

	Қара түнек басар көзді, қорғанда

	Сайын далаң түске айналып, қайран сабаз мүлт кетер.

	Біз, скифтер кең даланың еркесіміз ұқықты,

	Сүйеміз біз ерке желді жусан исін аңқытқан.

	Жат көрмейміз бөрі ұлуын, кермек сулы құдықты,

	Тезек отын жерошақта ащы түтін шалқытқан.

	Біздер үшін алтын жұлдыз аққан аспан - жамылғы!

	Скифтер Саксафардың ерлік қиссаларын ден қоя тыңдады. Әйелдер ауыр күрсініп, әлсіз қариялардың көздері жасаурап, дөй сабаздар жүндес білектерін жоғары көтере сілкілесіп, айқайлап қояды. Жырау барлығы білетін белгілі қайырмаға: «Улала! Скифтер! Есіттіңдер ме ұранды!» немесе «Қанжарыңды қара тасқа қайрап ал!» деген жерге жеткен кезде әупірім, күшті дауыстарымен көтермелей қосылып қайталайды.

	— Саксафар! Афросиабтың жырын айтшы!—деп әлдекім қолқа салды.

	— Иә, Саксафар, Афросибтың қаһары туралы жырла!

	Сол кезде жырау түссіз зағип жанарын көкке қаратып, аппақ басын шайқады да, скифтердің ұнататын ерлік жырын заулатып қоя берді:

	Ұран салды Афросиаб:

	«Мен шықтым деп жорыққа!

	Қызартыңдар қынамен тұлпарымның құйрығын.

	Қызылбастар сақ қыздарын сатса күн ғып зорлықта,

	Орындаймын кек қарыған жүрегімнің бұйрығын!»

	Тыңдап отырған скифтер түгелдей қайырманы көтермелеп алып кетті.

	Афросиаб ұран салды:

	«Шықтым деп мен жорыққа!»

	Ашу қысқан Афросиабты алқалаған сарбаздар,

	Қол соғысты батырға еріп қол бастар.

	Лаулатты отты, әйелдері ет қайнатты қазанға,

	Жүгірісті жастар жағы ат дайындап азанға.

	Өзінен бұрын Афросиаб жөнелтті алға шатырлар,

	Күт деді мені ерулеп ащы құдықта,

	Үшінші күн ат басын түзеп батырлар, Қатындарға,

	«Болыңдар—деді,— өздерің малға ұқыпты».

	Афросиаб жортуыл бастап, алапат алқап дір қақты.

	Беймаза аттар жарқ етті сонда қызылбастардың жерінен.

	Арыны селдей екпіні Сақтың тым қатты,

	Екі жүз мың қол сау етті ой мен төрінен

	Тасқынды дүлей тоқтата алмас, жау төзіп,

	Өр өзендерден ат ерін алмай өтті қол.

	Қызылбастар үйінен безді тау кезіп,

	Қамалдар қаңырап,Қақпалар ерге ашты жол.

	Жеті күн бойы көк жүзін қызыл шаң тұтты.

	Сегізінші таңда қалды аспан шайдай ашыла.

	Ат басын іркіп, Афросиаб, саңқ етті:

	Бұрыңдар атты, сүртіңдер семсер, қызылбастардың шашына!»

	Мың нарға артып олжалап алтын жиһазын

	Афросиаб даңқы асып оралды туған жеріне.

	Жаудың бас сүйегінен скифтер ішті қымызын,

	Баһадүрлердің ерлігін жыр ғып шатырларының төрінде.

	Бұл кезде князьдар жырға назар аудармай, бір - бірлеріне бастарын түйістіріп Соғдыдан келген суық хабар жайында не істеу керектігін ойласып, сыбырласа бастаған болатын.

	— Әркім өз қоныстарына қайтып барлық көшпенді руларға мал-жандарын Оксиан теңізінің ар жағына, алысқа айдау керектігі жайлы айту керек,— деді Гелон.

	Будакен таңдайын қағып келіспейтіндігін байқатты.

	—Асығатын не бар? Соғдыда менің достарым көп. Өткен жылы сатрап Бесстің езі екі сәйгүлігімді сыйға алып, келіп кет деп қонаққа шақырған. Біраз жылдан бері шапқыншылық жасамайық деп өзара келісімге келіп, соғдылармен ант ішіскенбіз. Мен күні ертең жаныма жиырма сарбаз аламын да, Соғдыға өзім аттанамын, патшалардың падишасының соңғы жаңалықтары қандай, ертегі етіп айтып жүрген ешкімнен жеңілмейтін Қосмүйіз кім екен, соның бәріне қанығамын.

	Жұқалтаң басын кекшеңдетіп мақұлдаған кәрі князь Тамир Будакенге қарап жаймен:

	— Бактраға өтетін көпірі бар Окстағы шекараға дейін күллі Соғдыны көктей өтуге тырыс. Тәтті шарап жасап есімізден айыратын мына қулар біздерге қарсы арамдық ойлап жүрген жоқ па екен, соны байқап көр. Әрбір үш күн сайын елге қарай жаңалықтарды жеткізетін бір сарбаздан жөнелтіп отыр. Егер бізге үлкен қауіп төніп тұрғанын білсең қарауыл төбелердің басына қос-қос алаудан жағылсын деген жарлықпен жаушы шаптыр. Ал мына басына мүйіз шыққан жыланның ұлы туралы әңгіме айтып, қатын-балаларды қорқытқан князь Оксиарт өзін оралғанша осында қоныста қалатын болсын. Бұған бағалы аманат ретінде құрметпен қарап, жіті қадағалап, қашпақ болса сол заматта кісендеп зын -данға отырғызып қоямыз.

	Саксафардың жырын тыңдай отырып Тамир қарттың көреген ақылын мақұлдаған княздар құптасып бастарын изесті.

	Сосын ерлік жыры тағы жалғасқан сәтте скифтердің. күркіреген дауыстары жабыла қосылды:

	Естілді ме бауырлардың ұраны?

	Жорық үні шық дейді тез жүгіріп!

	Тандайымыз әлден сезіп тұр, әні,

	Жау қанына қанамыз деп сіміріп

	Өршітіңдер даңқын ер мен күштінің,

	Қанға былғап қара найза ұштығын.

	Көп болыпты шөлдегелі ол заңғар,

	Ішсін қанын, тойғызамыз мол қан бар!

	Қос аяқты қорқау жетті керікте

	Алмас тұяқ тұлпарларды ертте.

	Бекен санға талмайтын күш құйыңдар,

	Жібек жалға ерілсін жел - құйындар!

	Қасарысқан қан майданды жырлаңдар,

	Қырандардан қайсарлығын сұраңдар!

	Қаскөй жауға көздеріне қан толған

	Сүңгітіңдер сұр жебені, тұрмаңдар!

	«Улала!»

	Зындандағы тұтқындар

	Түн ортасына таман елдің бәрі ұйқыға кеткенде Будакен шатырдың сыртын текеметпен қымтап, басына бұлғын терісімен жиектелген сенсең ішікті жастанды. Кірпігі ілінбей мазасы кетіп, түрлі ой түрткілеп, дөңбекшіп жатты.

	Дыбысын шығармай жанына келген кәрі жалшысы Хош тізерлеп отыра қалды да, күндегі әдетінше күні бойы қоныста не болғанын, естігендерін, меймандар мініп келген аттардың қанша арпа жегенін, қымызға сылқия тойып алған Қидрейдің жаңылысып Чепанның шатырына кіріп кеткенін, сонан қараңғыда шешесіне сүрініп, анау оның қалбағайын тартып алғанын, енді аңнан қайтқан соң Чепанның түнде шатырға кімнің кіргенін, қалып қойған киімінен танитынын біліп Кидрейдің қорқып жүргенін асықпай айтып шықты.

	Бәрін жайбарақат тыңдаған Будакен Хошты жіберерде:

	— Кидрейге айт, таңертең найзасын алып, атына мініп сапарға дайын болсын. Менімен бірге Соғдыға жүреді,— деді.

	Аспанда бірте-бірте биіктей бастаған айдың бетін кейде тұманды бұлт басады. Будакеннің әйелдерінің бір сыбдырсыз кіріп келіп оған жақындады да аяқ жағында текеметтің үстінде біраз отырып, күйеуі ләм-мим демеген соң, түн қараңғылығына сіңіп шығып кетті.

	Басын қызыл шүберекпен таңған қаңғыбас аңшының оған сыбырлап: «Ұлыңмен ұшырасқан адамды кездестірдім. Ұлың Сколот тірі, бірақ құл болыпты...»— деген сөздері бірде шыңылдап, бірде айқай сияқтанып құлағыңда қайталана берді.

	Будакеннің жаны жай таппады. Іңірде жылтылдаған сансыз шоқтар сөніп, енді айдың көгілдір сәулесі ғана нұрын төккен жазық далаға қарап, ісмер күң сәндеп, тоқып берген қоңыр шекпені денесіне құйып қойғандай жарасатын, ұзын бойлы, сымбатты ұлы көз алдына келді. Соңғы рет қоштасқанда ол аппақ тістері жарқырап күлген. Өзімен бірге Көкдауылдың тұқымынан тұрықты екі жарау ат алған... Енді сол көңілді, ержүрек бозбала мүмкін күзетшінің дойыры астында диірменнің дүңгіршегіне таңылып, оны айналдырып жүрген шығар. Дұшпандары бұла күштеріне қызығып скифтерді ең ауыр жұмыстарға салады ғой. Қымыз шайқайтын өзінің құлдарына ұқсап көздері ойылып, үлкен тас диірмендерді айналдырып бидай тартып отыр ма екен?

	Будакеннің тұла бойын күйік пен ыза кернеді. Кең кеудесінен ұстаның көрігінен шыққандай ауыр күрсініс естілді. «Бір күнді де бекер жібермей, қаңғыбас аңшыны қасына ертіп, әлгі Сколотты көрдім деген адамды табады. Сол адам арқылы ұлына хабар беріп, бүкіл малының жартысын беріп құн төлесе де сүйікті ұлын сатып алуға бел байлаған сертін жеткізеді.

	Қоныстың үстінен аңның ұлығаны сияқты созыңқы ашық дауыс естілді. Будакен құлағын түре тыңдады. Бұрын мұндай айқайға назар аудармайтын ол, орнынан тез тұрып, жуан аяқтарын тері шоқайына сұға салды да дауыс естілген жаққа қарай нық басып жүріп кетті.

	Әр қалыпта ұйықтап жатқан денелерді айналып, бірнеше итті үрейлендіріп, шеткі шатырдың жанынан өтіп, үздік-создық дауыс шыққан шұңқырдың жанына келді. Шұңқырдың ернеуінде әлдебір адам жүрелеп отыр екен.

	— Кімсің, мұнда неғып жүрсің?—деп дауыстады Будакен.

	— Адамның тағдырына таңмын,— деді таныс ысылдаған дауыс.— Әрқайсымыздың осындай болмасымызға кім кепіл?

	Бұлтың етіп тұманды бұлттың астынан ай шыға келгенде Будакен Спитаменді таныды. Ұшына күлшенің сынығын шаншыған ұзын шыбықты ыңырсыған дауыс пен айқай шыққан шұңқырға қайта-қайта түсіреді.

	Шыңыраудың түбіне түскен ай жарығы ондағы бес адамның сұлбасын айқындады. Барлығы да аяқтарынан бір шынжырмен бұғаулаған. Төртеуі бірін-бірі итерісіп, шыбықтың ұшына шаншылған күлшені алмақ болып қолдарын созады. Секіргендердің біріне қосақталған, жерде сұлап жатқан бесіншісі сай сүйегіңді шымырлатып шыңғырады. Қалғандары оған назар аудармай, үстіне шығып биігірек секіргілері келеді. Зындандағылардың барлықтары да Будакеннің бұйрығын орындаудан бас тартқан құлдары болатын. Скиф тілін түсінбейтін, үнемі елдеріне қашуға тырысатын, ессіз нақұрыстар еді.

	Будакен шұңқырдың жиегіне отырды. Түсініксіз тілде айқайлап, жоғарыға қарай қолдарын жайған, сақал - шаштары өскен адамдар жатқан төменге көз салды. Шұңқырдан шыққан сасық иіс қолқаны қабады. Скифтер мұнда тамақтың қалдығын тастайтын, бұғаудағы құлдар осында табиғи әжеттерінің бәрін жасайтын.

	«Мүмкін, менің ұлым да осындай қапаста, мүжілген сүйекке таласып, елге қашқысы келіп отырған шығар?»

	— Бұлар қай тілде сөйлейді? Отандары қай жақта? Тамұқтағы жындар сияқты неткен мықты жандар өздері, нөсер кезінде Папай құдайдың өзімен тілдесетін Құрсақ бақсының өзі де тілдерін түсінбейтін бейбақтар не деп айқайлады?

	Спитамен тұтқындарға ел кезіп тентіреген жылдарында үйренген бірнеше тілде сұрақтар берді. Барлықтары да үнсіз тыңдап, сонан соң, суық тиіп қарлыққан, тарғыл дауыспен киіп жарып жауап беріп жатты.

	Зер салып тыңдаған Будакенге Спитамен олардың жауаптарын аударды:

	— Анау, шашын басына айналдыра орағаны тохарлар жұртынан. Вавилионға жібек пен асыл тастар апара жатқан керуеннің жол басшысы екен. Керуенге шабуыл жасап тонап алған массагеттер барлық жолбасшылар мен саудагерлерді көрші тайпаға құлдыққа сатыпты. Ал ұзын сақал, қолдары шидей екеуінің тегі Гирканиядан. Бұларды да тау соқпақтарымен жасырынып барып, түнде беймезгіл шабуыл жасап, үйлерін өртеп, мал-жандарын олжалап өздерімен бірге алып кеткендер де сол массагеттер көрінеді. Жұмыс істейтін қауқары болмағандықтан бұл екі құлды иелері ұстағысы келмепті. Елдерінде екеуі құдайға сыйынып, аурулардың бойларынан жын-шайтандарды аластайтын сиқыршылар екен, сондықтан да диірмен тасын айналдырғаннан гөрі, осылай шұңқырда отырғанды қалайды.

	Төртінші Спитамен бір сөзін де түсінбейтін тілде сөйледі. Ұзын сөздің ырғасында Тир, Сидон, Иерушалайм деген қала аттары естіліп қалғанмен, не айтайын дегені бәрібір құпия күйінде қала берді.

	— Бұның көздері қара, шаштары бұйра — деп түсіндірді Спитамен.— Мүмкін басты қаласы, Иерушалайм деп аталатын өлкеден болар. Әйтеуір теңіздің жағасында жатқан елден шыққанға ұқсайды. Бесіншісі ауру, үсті басындағы жаралары құрттап кеткен. Ол Қосмүйіз патша шыққан халықтан, яван тілінде сөйлейді, бірақ ақылынан алжасқан, ойлары сабақтаспайды, күні бойы зынданның қабырғасына әлдебір сөздерді жазып, адам -дардың, жылқылардың суреттерін салып, қалғандарының ұйықтауына маза бермепті. Содан соң жолдастары тыныш жатсын деп қатты сабаған.

	Орнынан тұрған Будакен өз шатырына оралды. Сасыған иіс біраз жерге дейін ізінен қалмады. Шатырының жанында шалқасынан түсіп, ауызын ашып ұйықтап жатқан скифті көрді. Будакен күректей алақанымен оның аузын басып, танауынан қысты. Ұзамай тұншығып, орнынан ұшып тұрған скиф ұйқылы көздерімен Будакенге алақтап қарады.

	— Таң ақсүттеніп келеді, жолға жиналу керек! Жігіттерді оят.

	Сосын скиф есін жиып өзіне-өзі келгенде Будакен тағы да:

	— Taп қазір бес құлды зынданнан шығарып, бұғауларынан босат. Мен олардың қыңырлықтарына кешірім жасаймын. Қалаған жақтарына кете берсін. Бәрібір олардан түк өнбейді, жұмыс істей алмайды. Текке асыраймыз. Араларында ұзын сақалды, гиркандық екі дуагер бар. Олар менің сапарымды оңдасын деп құдайларына жалбарынсын. Мұны құлдарға Көкдауылды бас білдірген, басын қызыл орамалмен таңған анау қаңғыбас аңшы түсіндіре алады. Тағы да араларында үсті-басы жара, ауру біреу бар. Оны бұғаудан босатпаңдар, Құрсақ, бақсы дуасын оқып, зікір салып, науқастың бойындағы зұлым жындарды қусын. Жарасын сиырдың зәрімен жуып, қойдың майымен сылаңдар. Бірақ қашып кетіп жүрмесін. Ол тұтқындарды алмастыру қажетіне жарап қалар. Сосын... қарт князь Тамир оянып, асын ішіп болған соң біздер жолға шығамыз. Байқа, оған дейін аттар да, азығымыз да жолға дайын болсын,— деді.

	Будакен жолға шықты

	Көзді қарықтырып жақұттай жарқыраған дала төсінде бір топ салтаттылар көрінді. Алдарындағы үшеуі үзеңгі қағысып қатар келеді. Жолға арналған қоңыр киімдісі, мықты торы айғыр мінгені Будакен. Ашық түсті өрнек тігілген шалбарын басы қайқайған, өкшесіз сүйір сары етігіне қоныштаған, ердің артына салған теңдемелі қоржынын қайыс белдікпен мықтап таңып тастаған. Өзі де, атының да үсті-басы алыс сапарға бейімдел -гендей ыңғайлы.

	Қоңыр теңбілді шұбар арғымақтың үстінде ақық таққан қызыл қалбағайдың астынан сирек ақ сақалы желбіреп, имиіп арық князь Тамир отыр. Қаршыға көздер! үнемі алыстағы көкжиекке қадалып, кемиек аузын тынбай шайнаңдай береді.

	Үшінші сұлу жас салтаттының жаңадан тігілген қысқа жібек бешпенті құстар мен гүлдердің суреттерімен безендірілген. Жолақты кен шалбары тілерсек тұсынан күміс шынжырмен буылған. Ақ құйрық түгі алтындай жалтыраған биік айғырдың үстінде нық отыр. Атынын сауырын қымтаған жабуы алтынмен әдіптелген. Ұзын мойнын иіп, ауыздығын шайнап үнемі алға ұмтылған арғымақтың басын князь Гелонның қарулы қолы еркіне жібермей тежеп келеді.

	Алдарында жүз қадамдай жерде шолғыншы төрт сарбаз кетіп барады. Соңдарындағы топталған салтаттылардың көбісінің қолдарында сағасына қызыл қыл тағып, әсемдеген жіңішке атпа найзалар. Біреуі қолына басына көлденең қаққан ағашқа қондырылған мыстан жасалған үш сұңқардың тұмсықтарына қоңырау іліп, астында аттың үш қыл құйрығы салбыраған байрақ ұстаған.

	Бұл Будакенді өзіне бағынышты қоныстың шетіне дейін шығарып салуға әдейілеп келе жатқан князь Тамир қарттың жорық туы. Будакеннің алдын-ала бірнеше сағат бұрын жөнелткен жүк артылған керуені күн екіндіге таянғанда келіскен жерге тоқтауға тиіс еді.

	Оншақты шатырдан ғана тұратын кішкентай ауылдың тұсынан өте бере Будакеннің жанына шауып жеткен Кидрей ыс пен күннен әбден қарайған шұрқ үйдің жанында тіздеулі жатқан қарасұр түйені нұсқады. Алдындағы әрбір малын түстеп білетін кез-келген көшпендінің. қасиеті бойында бар Будакен той кезінде тұтқындағы батыл қыз күрмеуін шешкен түйені жазбай таныды. Ол қуып жетемін деп князь Тамирге айқайлады да, қақ-қақ жарылып кеткен сазды жерді шаңдатып, астындағы атына қамшы басып, шаба жөнелді. Артынан далбаңдап Кидрей ілесті.

	Шатырлардың жанына жақындаған аттылардың алдынан ызалана үргеннен үндері біткен бір топ барақ ит шықты. Әбден күнсіген, өкшесіне түскен ұзын көйлекті арық, әжім-әжім кемпір құрым үйден шықты да, жез білезіктер мен сақиналар таққан қоңыр қолымен көзін көлегейлеп Будакенге қарады.

	— Еркегі аңға кеткен шатырға ентелеп нелерің бар? Тезірек жөндеріңді табыңдар!

	Дабырлап сөйлеген Кидрейді қолын құдіретті әмірмен сермеген Будакен бірден тыйды.

	— Мына түйе кімдікі?

	— Саған оның қажеті қанша? Өзін қайдансың? Күн сайын жүздеген үйіріне бір түйе, табынына бір жылқы қоспаса көңілі көншімейтін ашкөз Будакен жіберген жоқ па өзіңді? Даладан отын әкелетін де көлігіміз жоқ, барлығын да еңкеңдеп арқалап тасимын.

	— Бірақ Будакен малын көбейтумен қатар, ұраны бір туыстарына шүлен таратады да. Осы түйені де сыйға берген Будакен емес пе?

	— Не деп ысылдап тұрсың, кәрі қақпас? Сенімен сөйлесіп тұрған Будакеннің өзі ғой,— деп қалды шыдамы таусылған Кидрей.

	Өз руының әрбір адамын жазалауға да, жарылқауға да хұқылы, тіпті өлтірсе де қолын ешкім қақпайтын құдіретті князьдің есімін естігенде сасып калған кемпір жыртық орамалының шетімен басын жауып, жерге жата қалып, шегіншектеген аттық тұяғын шекесіне тигізуге тырысты.

	— Ақылынан алжасқан кемпірді кешіре гөр!—деп күңірене жалбарынды ол.—

	Қарттықтан алжып, жаңсақ сөйлеппін. Аш адамның ашуы тез. Мал жоқ, нан жоқ, қаңғып кеткен ұлымның екі жылдан бері қайда жүргенін бір Папайдың өзі ғана біледі.

	— Орныңнан тұр, ешкімнен де қорықпа,— деді Будакен міз бақпай,— Ұлыңның ныспысы кім, екі жыл қай жақта қаңғып жүр?

	Үсті басын шаң басқан кемпір орнынан түрегеліп Будакенге байыптай қарады:

	— Будакен екендігің рас шығар! Шынында да ауыздығың алтыннан екен. Менің ұлым Вавилионға баратын керуендерге айдаушы болып жалданды, одан да әрі теңіздің жағасындағы бұттарына дамбал кимей, аяқтарын жалаңаштап жүретін біздердің құдайларымызға сенбейтін жатжерлік ұятсыз явандар мен киликастарға дейін барып қайтты. Жақында ол жүгендеулі, тоқым жапқан атқа мініп келді. Ұлым енді мені асырайды... Астында атың болса жердің шетіне де жетесің ғой...

	Кемпірдің мылжыңын Будакен зер салып тыңдады. Спитаменнің Киликияға гректерге баруы күдікшіл князьдың секем алуын бұрынғыдан да күшейте түсті. Атыңнан түсіп, қойдың айранын іш дегенде қуанып кеткен ол кемпірді сөзге тартуға құштарланғанды. Бірақ Будакен шатырға жақындады да, ат үстінде тұрып жүннен дөрекі тоқылған жабықты көтеріп, ішке көз тастады.

	Tөp жақтағы көнетоз кілемнің үстінде ашық қызыл киімді жас әйел тас диірменге бидай салып тартып отыр екен. Төбедегі жыртық жабықтан қиғаштана түскен күн сәулесі ерге шыққандығының белгісі ретінде мойны мен иегіне оралған қызыл орамалды, шынашағынан жоғарырақ қола білезік таққан қоңыр білегін айқын көрсетеді.

	Әйелдің қап-қара күлімдеген көзі, түзу қастары Будакенге таныс сияқты болып көрінді.

	— Мына жұмысшы қайдан келген?— деп сұрады Будакен кемпірден, атының басын шатырдан бұрып.

	— Қайдан? Оны мен қайдан білейін?— деді мылжың кемпір.— Көкпеңбек айлы түнде қарасұр түйеге мініп келді. Әрине оны менің ұлым тауып алған ғой. Қаласа Шеппе -Тэмен жердің астындағыны да .табады... Тек мен оның тау-тасты, даланы кезбей үйде отырғанын қалар едім. Сонда ғана сорлы ананың жүрегі жай табар еді. Әйтпесе, мен бір күні үйге оның бассыз мүрдесін алып келе ме деп қорқамын.

	Будакен кемпірдің сөзіне одан әрі құлақ аспай, даламен жайлап жылжып бара жатқан Тамирдің тобының ізінен шаба жөнелді.

	— Әлгі үйде менің Көкдауылымды ұстаған аңшы тұрады екен. Қарасұр түйе де, оның күрмеуін шешкен, сыңайына қарағанда аңшының әйелі болған ұятсыз қыз да осында.

	Князь Гелонның аты жоғары шапшыды, секірген аттың үстіндегі ызалы князь:

	— Араммен ауызданған итті қанша бақпа, ол әрқашан жемтікке тартады да тұрады...— деді.

	— Бәріміз де бір кезде жемтік боламыз,— деп сыздықтаған дауыс естілді.

	Жалт бұрылған князьдар жандарындағы Спитаменді көрді. Ол сол қалпында жұпыны, жыртық киімді, белдігіне жол тостағанын салған тері дорба, қысқа семсер ілген. Имек садағы, қауырсын жапсырған жебелер толы қылшаның тоқымның екі жағына ілген. Спитаменнің астындағы шоқтығынан қара жолақ тартылған құла ат, даланың жабдан саураны скифтер алысқа аттанғанда мінетін шыдамды, төзімді нағыз бөкентұмсық беріктің өзі болатын.

	Ұзамай князьдар ат басын тартты. Осы арада: солтүстік батысқа қарай — Ховарезмге , оңтүстікке — Соғдианаға, шығысқа — Тохарларға баратын даладағы тоғыз жолдың торабы түйісетін. Күнге күйген даланың әр жерінде сексеуілмен шегенделген, айналасын мал таптаған көптеген құдықтар көрінеді. Қолына тас табақ ұстаған, тұтас тастан қашалып жасалған, көздері адырайған үлкен балбел бейне бір соқыр адамға ұқсас. Князь Та -мирден кейін басқа жолаушылар да балбелдің қолындағы тас табаққа сүрленген қой етін, тандыр нан мен бірнеше түйір арпа дәнін тастап жатты.

	Содан кейін князьдар бір - бірлеріне жақындап, шынтақтарын түйістіре ұстасып, иықтарынан сүйісіп, сыбырласа сөйлеп құдайға сыйынды. Кәрі князь Тамирдың атқа қайтадан отыруына Будакен көмектесті. Содан соң өзінің сұр арғымағына жеңіл секіріп мініп, әбден тапталған сайдағы соқпаққа түсіп, оңтүстікке бет түзеді. Соңында ұзыннан ұзақ тізбектелген скиф сарбаздары.

	Атын қамшымен тартып - тартып жіберген Тамир жолсыз даламен өзінің мекені жаққа шаба жөнелді. Артынан шаңдатқан серіктері ілесіп бара жатты.

	Соқыр тас көздерін алысқа, қайнаған аптапта біртіндеп жұтылып бара жатқан салтаттылар жаққа қадап, жапан далада жалғыз балбел ғана тұр.





ҮШІНШІ ТАРАУ

	БАҚЫТТЫ СОҒДИАНА

	...Шеттерінен ұзын - қара сақалды, қоңқақ мұрын, шүңірек көздері секемшіл. Белдерін байлаған үш түрлі жіп — отқа табынушы адал пенденің бойындағы үш қасиетті: пейілінің ақтығын, ниетінің түзулігін және ісінің адалдығын көрсететін белгілер. Бастарын жиегі иықтарын жапқан көк немесе сары орамалмен байлаған.

	Шаһардың қақпасы төбелері бір-біріне түйісіп, шикі кірпіштен қаланған қабырғалардың ішкі жағына салынған. Қабырғаның әр жерінен оқпандар шығып тұр. Егер далалардан шауып келген скифтер шаһарға шабуыл жасайтын болса, оларды қабырғалардағы осы оқпандардан атқылайды, төбелерінен ыстық су мен қайнаған қарамай құйып, ауыр тастарды лақтырады.

	Қақпаның алдында күзетші Күкей торлап жүн шұлық тоқып отыр. Талай жылдарын дәл осы жерде өткізген ол қазір қартайған. Күнге қақталған жүзін сай - сай әжімдер басқан. Жасаураған көзінің қабағында бурыл қастары жан-жаққа бей-берекет едірейеді. Дала жақтан құйғыта шапқан көшпенділер көптен бері көрінбеген. Бірақ соңғы рет үшкір найза, салмақты айбалталар ұстап, шошақ қара бөрік киген аласа шұбар және бурыл аттарға мінген салтаттылардың қаптап келіп, лап қойғанын ол әлі ұмытқан жоқ. Олардың атқан жебелері алысқа ұшатын және көздегендерін қалт жібермейтін. Шаһардың қорғаушылары сонда қайнаған ыстық су толы қазандарын тастай - тастай қашып, қамалдан кейін шегінді. Олар суармалы егін алқабын ат тұяғымен таптады, бұзаулар мен қойларды шауып келе жатып-ақ атқа өңгеріп әкетіп, қақпаны айбалталармен соққылады. Күшті шарап пен бал құйылған құмыраларды, дән толтырылған ала қаптар артқан түйелер тізбегін жетекке алған соң барып олар келген жақтарына, далаларына қайтадан оралды.

	Күкей күзетші қалғып отырғанымен қашаннан қалыптасқан әдеті бойынша тоқуын жалғастырып, қолдарындағы ағаш шабақтарды ербеңдетеді. Шаруалар төменде бір-бірлерімен қатты керілдесіп қалғанда барып, күзетші қорғаннан төмен қарап қояды.

	Күкейдің он жағындағы шикі кірпіштен қаланған жел қағып, күн күйдіріп, қысқы жауын әбден мүжіген мұнараның басындағы ұйпаланған ұяда ұзын қызыл аяқтарымен теңселіп көкқұтан отыр.

	Кейде құтан жоғары секіріп, үлкен қанаттарын жайып, басын кекжитіп, тұмсығын арқасына апарады да, зырылдауық тәрізді біраз сақылдатып алады.

	«Шаһарымыз қандай бақытты,— деп ойлайды Күкей.— Көк тәңірісі біздердің жарылқаушымыз Агурамазданың қаһарына әлі ұшырай қойған жоқпыз». Содан кейін ол шұлық ұстаған қолдарын күнге қарай жалбарына созады.

	Сол жақ тұстағы қабырғаның жарықшағы арасына үлкен сұр лашындардың ұялары жасырынған. Батыл құстар кейде сол жарықшақтардан жиі-жиі екпіндей ұшып шығып, содан кейін аспанда қалықтап ұзақ жүріп, құдық басында айналған шығыр сияқты «пирлю-лю-лю- лю, пирлюлю...» деген дыбыстар шығарады.

	Көкқұтан кенеттен қанаттарын қағып-қағып жіберіп, жіңішке аяқтарымен билеп алды да, теріскейдегі күн қақтаған сұп-сұр жазыққа қарай қалықтап ұша жөнелді.

	Күннің күміс сәулесі қарықтырған ұйқылы-ояу көздерімен Күкей көкқұтанның ұшқанын бақылады. Кенет сол жақтағы араларында арық сулары жарқыраған тары мен жоңышқа егілген шаршы аландардың арасынан шыға келген бір топ салтаттылар көрінді. Булардың жиырмаға жуық скифтер екендігін Күкей жазбастан таныды. Төбелері шошайған қара бөріктерді, жатаған келген құла, бурыл аттарды неге бірден айырмасқа? Алға кезелген жіңішке найзаларды да бірден аңғаруға болатындай еді.

	Күкей анадайда кермеге асулы тұрған даңғырасына жүгіріп жетті де, оны жан ұшырып соға бастады. Шыңылдаған ащы дыбыс шаһарға естіліп әп-сәтте барлығын дүрліктірді. Жұмыстарын тастай - тастай салған шаһар тұрғындары үйлерінің жатаған төбелеріне шықты.

	Ұйқыдан беті домбыққан үрейлі онбасы жанына жүгіріп жеткенше Күкей дабылды соға берді. Біресе Күкейге, біресе қорқынышты салтаттылар көрінген далаға алақтай қарап, ақырында қорғанға ұмтылды. Танаптарын таптап, есектерін жан-жаққа қуып, арықтардан секіре қашқан шаруалар жолмен асығып келе жатты.

	— Қақпаны! Тезірек қақпаны жабыңдар!—деп айқайлады мұнарадан беттері тегістелген тас баспалдақпен Күкеймен қатар төмен қарай жүгіріп келе жатқан онбасы.

	Бірақ екеуі бұрылып қабырғаның іргесіне жеткен шақта үш скифке бетпе-бет ұшырасты. бұлар құла аттарымен ішке шауып кіріп, қалғандарын күтіп тұрған болатын.

	— Кейін! Кейін шығыңдар!—деп айқайлады скифтерге жақындауға қорқып, тек алыстан ғана қолын ербеңдеткен онбасы.

	Басын қызыл орамалмен таңған салтаттылардың біреуі:

	— Шұлық тоқушы, қария, мені шынымен танығың. келмей тұр ма? Мен, құмырашының баласы солақай Шеппе — Тэменмін ғой! Есіңе түскен жоқпын ба? Маған ішектерден адырна есуді, бұғының мүйізінен садақ июді үйретіп едің ғой!— деді Күкейге.

	Бажайлап қараған Күкей жас жігіттің күн қаққан бет-әлпетін, күлімдеген қысық көзін таныды.

	— Дұрыс, сен солақай Шеппесін ғой! Танымай не көрініпті, көрші тұрған жоқпыз ба? Атын да бар екені байығансың ғой шамасы? Менде не шара бар дейсің, скифтерді шаһарға кіргізбеу туралы жарлық бар ғой?

	Ауыр айбалталарымен шауып тастай ма деген ойдан құты қашқан онбасы айқайлай берді:

	— Қорғаннан шығыңдар, қақпаны жауып сендермен содан кейін сөйлесеміз. Кім біледі, іздеріңнен шаһарға қаптап кірейін деп мың сан скиф келе жатқан шығар?

	— Бақырма!—деп тыныштандырды оны Спитамен.—Шаһарды дүрліктіріп нен бар? Араларымызда соғыс болмағалы қай заман! Сақтардың көсемдері сендердің. бектеріңмен талай рет дастарқан басында табысып, достық үшін ішіскен жоқ па?

	— Маған бүйтіп ән салмай, кейін қайт!— деп айқайлады онбасы.— Сендерді қалаға жібергеніміз үшін шаһардың әкімі қаһарланып, күзетші Күкей екеумізді дарбазаға шегелеп тастайды.

	Тұрғындары құжынаған көрші көшеден айқай салған бірнеше салтатты шауып шықты. Алдыңғы семіз атта қару-жарақ асынып, найзасын көлденен ұстаған жуан соғды. Дулығасында қырғауыл қауырсындары желбіреп, сауыт-саймандары жалт-жұлт етеді. Соңында семсерлерін жалаңдата көтерген әлгі мұрты да тебіндемеген бозбалалар.

	Дәл осы кезде Будакен мен оның серіктері де қақпадан енді. Ат үстінде мызғымай, әдеттегіше мұрттары салбырап, сұстанып, сақтана жылт-жылт еткен көздері сығырайып, жайбарақат отыр. Барлықтары да тоқтады.

	Күкей алға атып шықты:

	— Міне, біздің жүзбасымыз да жетті. Ол скифтердің, шаһарға кіруіне рұқсат жоқ дейді.

	— Мұнда неге келдіңдер?—деп ентіге айқайлады жүзбасы.

	— Бұл сақтардан келген өте құрметті елші,— деді Спитамен,— Алтын Ауыздықты Будакен князь. Ол Маракандаға сатрап Бесске қымбат сыйлықтар алып келе жатыр. Егер сен мейірбанды жүзбасы бұлайша бақырып, біздерді қалаға кіргізбесең, қорғанның сыртындағы қоқымның арасында, қаңғыған иттер мен шиебөрілердің. арасына қоныңдар десең, бұл жерге аялдамай әрі кетеміз. Сонан соң біздер құрметті елшілерді қалай қабыл -дағандықтарың жайлы патшаның сатрапына шағынамыз!.. Сосын Бесс құрметті елшіге көрсеткен жәбірлеріңнің есесіне шаһардың әкімі мен екеуіңнің буынып өлулерің үшін сорадан ескен арқан жібереді.

	Жүзбасы жанындағы серіктерімен сыбырласты:

	— Рабатқа 1 жіберейік те, сырттарынан жауып тастайық!—деп кеңес берісті жасөспірімдер.

	Күзетші Күкей жүзбасының атынын тізгінін ұстап, найзасын алды. Ол ауыр денесімен аттан сырғып түсті де, қолын кеудесіне ұстап тағзым ете, скиф князына жай басып жақындады.

	Жерге секіріп түскен Будакен қисық аяқтарымен теңселе басып, жүзбасыға қарсы жүрді.

	— Құрметті мейманға сәлем!— деді жүзбасы.— Қош келдіңіздер! Орталық алаңға қарай жүріңіздер. Онда жолаушыларға арналған керуен сарайы бар. Күзетшіге ашулана көрмеңіздер, ол дұрыс істеді, себебі Маракандадан ешқандай жат жерліктерді шаһарға кіргізбеу туралы бұйрық, алғанбыз. Бірақ құрметті елшілерге әрқашан қуаныштымыз. Заман жаман! Соғдыға қарай қосмүйізді патша бастаған жау қаптап келеді дейді. Сарбаздарың аттарына мінсін де соңымнан ерсін.

	Будакен мен жүзбасы қайтадан аттарына мінді.

	— Азрак, Күкей күзетшіге шалма тастаңдар!—деп айқайлады жүзбасы.

	Түсі суық, жауырынды соғды сарбазы күзетші Күкеннің жанына жетіп келді де, мойнына тұзақты тастап жіберіп атынын басын бұрып, шалды дедектетіп сүйрей жөнелді. Қылқындырған арқанды қолдарымен ұстаған Күкей қарлыға:

	— Басымды жұттым да тындым! Енді маған бұл пәледен құтылу жоқ! Бәрі де сақтар үшін! Енді кімнен қайран бар? Сорлы анам менің өлігімді ғана көресің - aу!— деді.

	Халыққа толы тар көшеге шыққан бозбалалар жолдарында кездескендердің барлықтарының бастарына қамшы үйіріп келе жатты.

	Көшенің. екі жағында саудагерлердің қаз-қатар тізілген дүкендері. Ат пен есектерін жетектеген саудагерлердің қаз-қатар тізілген дүкендері. Ат пен есектерін жетек - теген диқандар мен сәнді киінген шаһар тұрғындары қорқынышты скифтерден зәрелері ұшып, жанұшыра бас сауғалап қашысты.

	— Ариманның ұрпақтары, сақтар қаптады! Қақпаларыңды жабыңдар! Афросиаб қайтып келді. Бауыздап жатыр,— деген айқайлар естіледі.

	Дүкендерінің есіктерін асығыс жапқан саудагерлер жолай анар, алмұрт, шабдал салған себеттерін аударып алып жатты. Алабажақ, ұзын киімді әйелдер үйлердің жалпақ төбелеріне жүгіріп шығыпты. Олар жылаған балаларын жетектеп, көрпе мен кілемді, құмыраны бірге ала жүрген.

	Жасыл жастықты сүйреткен өлмелі кемпір, үйдің төбесіне тырмысып шығып, дірілдеген қисық саусақтарын сілкілеп парсылардың былғаныш қарғыстарын қайталауда:

	— Әкеңді отқа жағамын. Ол тозақ отында шыжғырылсын...

	Бетіне қарап күлген Кидрей:

	— Шиебөрінің емшегінен де сұрқия жүзіңді көрсетпе. Жастықпен жап,— деп айқайлады.

	Скифтердің ешкімді балталарымен шауып, найзаларымен шаншымай жайбарақат келе жатқандықтарын көрген шаһар тұрғындары батылданып, топ-топ болып әр жерге жиналды, содан кейін іздерінен еріп, бірте - бірге жақындап, қолдарын шошайтысып, сандарын шапаттасып, тек скифтер бұрылғанда ғана жан-жаққа бытырай қашысты.

	Орталық көше шығыс беттегі дарбазадан қарсы жақтағы батыс дарбазаға дейін шаһарды жарып өтетін. Көшенің екі қапталында бітеу саз қабырғалардың әр жерлерінде ғана кішкене есіктер мен қуықтай тар көшелер көрінеді. Қабырғалардың ар жағында жасыл бақтар мен үйлердің жалпақ төбелері, тұйықталған, ұзыннан ұзақ созылған үлкен тұрғын үйлер көрінеді.

	Салтаттылар жоғарғы қабырғасы кірпіштен қаланып, айналасы аласа дуалмен қоршалған, аржағынан жатаған үйлер көрініп тұрған дарбазаның алдындағы шағын алаңға келіп тоқтады.

	— Бұл сауда жасайтын керуен сарайы,— деп түсіндірді Будакенге Спитамен.

	Алаңды Күрешат көпестерінің дүкендері қоршаған. Дүкендердің алдындағы ағаш сәкілердің үстіне жайылған кілемдерге ораулы маталар, түрлі-түсті аяқкиімдер, ұнтақ бояу салынған ыдыстар, қайқы пышақтар, құмыралар, білезік - алқалар, ыдыс-аяқ, қармақтар мен шығыршықтар, әбзелдер, тағы басқа да скифтер таң қалатын заттар қойылған.

	Сауда сарайы

	Соғды әскерлерінің алдыңғы тобы астындағы аттарының сауырынына қамшы басып, сауда сарайының кең дарбазасынан ішке сау ете түсті. Адамдардың айқай-ұйқайы, түйелердің бақырған дауыстары естілді.

	Оларды көргенде қуанған жүзбасы қолын бұлғап шақырып:

	— Мұнда, мұнда келіңдер!—деді.

	Қаумаласқан скифтер сыбырласа бастады:

	— Сарттардың дуалынан сақтан деген! Ішке бір кірсек шыға қоймаспыз. Індегі тышқан сияқты жаншып өлтіреді. Одан да осы араға тоқтайық.

	Жақын келген.соғдылар тізе бүгіп, тастарды алақанымен соғып, сарайдың ішіне кіруге шақырды.

	Қараңғы қақпаның ішінен Кидрейдің ала аты мен қақпақтай жауырыны көрінді. Оралған беті айқайлап келеді:

	— Ана жерде су бар, шөп те жеткілікті, біздерге арнап орын да тазалап жатыр!

	Будакен қамшы ұстаған қолын жоғары көтерді, сосын қаздай тізілген скифтердің жиырма аты қақпаға қарай беттеді. Мықты дуалмен қоршалған шаршы бұрышты сарай іші шулаған адамдарға, үрке қараған түйелерге толы екен. Оюланған ағаш бағаналар қоршаған бастырмалардың төбесін тіреп тұр. Қабырғалардың жанында адамдар жататын қуыстар қарауытып көрінеді.

	Олардың кейбіреулеріне түрлі-түсті шымылдықтар, кілемдер тұтылған. Осы қуыстардан бұларға қызғылт, күлгін жамылғыларға оранған әйелдер үрейлене қарайды.

	Жолындағыларды итеріп, орындарынан ұрып-соғып тұрғызып, сарайдың екінші жағына қарай ығыстырып, сарай ішінде соғды сарбаздары жүгіріп жүр. Қуыстардан жүгіре шыққандар шуылдасып, үріккен түйелерді ұстасып, қаптарды, қанарларды бір жерге тасып, шашылған жоңышқа мен сабанды жинастыруда.

	Жан-жағына күдіктене көз тастаған скифтер ат жемдейтін ақыр ойылған бір қабырғаның жанына көліктерін қатарластырып байлады. Скифтерге жақындаған соғдылардың бірте-бірте еттері үйреніп, кейбіреулері олардың киімдерінің жақсы матасын, ат әбзелдерін, жау-жарақтарын ұстап көрген соң, жүрелеп отырып, өздерінің .майда, әуенді тілдерінде жылдам сөйлеп кетті.

	Жылаған балалар мен әйелдерді итермелеген жалаңаш құлдар жусан сыпырғымен қуыстар мен бастырмаларды тазартып жатыр.

	Мұрнын тыжырайтып, басын шайқаған кәрі Хош Спитаменнен жай ғана:

	— Бұл арадан қалай шығуды білесің бе? Қамыс арасындағы қопадан гөрі мына шаһарда адасу оңай шығар? Бұл не деген ессіздік, осында нені жоғалттық екен?—деп сұрады.

	Бастырма ішімен басына жыртық шүберек байлаған қымбат жібек киім киген жалаңаяқ соғды келе жатты. Бір қолындағы қапты сілкіп, көзімен көкке қарап тынымсыз жалбарынады.

	Қабырғалары мен табанын құлдар тазалаған қуысқа кірді де, қайта шығып қоқыс тасталған жерге жетіп барып, ондағы қырықаяқтар мен құмырсқаларды, қандалаларды жинай бастады. Міңгірлеп жүріп солардың бәрін қабына салады.

	— Ардақты ананың ұлы, бұл істеп жатқаның не?— деп сұрады одан Хош.

	— Мен күнәһармын! Басыма жеті жүз жетпіс жеті бақытсыздық төнді. Бұл өмірде де, ана дүниеде де жазамды тартамын. Сүйегімді тозақта албастылар кеміреді.

	— Басыңа түскен қандай бақытсыздық?

	— Ағамның садақа жинаушы болып тағайындалған тойына бардым. Ішкен шарабым басыма теуіп, өлеңімді айтып, тәлтіректеп үйге қайтып келе жаттым. Ариман қызғаныштан жарыла жаздап, шәуілдеп үрген иттер артымнан қуалап киіміме жармасты. Оларды қуайын деп бір тасты алдым да жіберіп қалып едім, бір иттің ұшып түсіп, аяқтарын сереңдетіп, менің сорыма өліп қалғаны.

	— Осы да бақытсыздық болып па?—деп таңқалды Хош.— Итті ұрып өте дұрыс жасағансың!

	— Қандай күнәһарлық сөз айтып тұрсың!— деді құты қашқан соғды.— Сиыр мен ит біздерде ұлы құдай Агурамазданың өзінің, шапағатына бөленген қасиетті жануарлар. Мен итті ұрған кезде жанымнан өтіп бара жатқан шіркеу қызметшісі көріп қалып, бас абызға шағынды. Енді мен заң бойынша зұлым Ариманның төрт жүз сексен құлын; қырықаяқтарды, кесіреткелерді, жыландарды, бақа-шаян, құрт-құмырсқаларды, басқа да харам жәндіктерді өз қолыммен жинауым керек. Осылардың бәрін қасиетті қысқашпен өлтіру үшін шіркеудегі абызға тірідей апаруға тиіспін. Содан соң ол құдайға жалбарынып, мені күнәмнан арылтады.

	— Абызға одан басқа да не төлеуің керек?— деп сұрады Спитамен.

	— Қазірдің өзінде абызға бір қошқар, екі қой, сегіз тауық бердім, енді қанша төлейтінімді абыздың өзі біледі...— деп өксіп күрсінген соғды жандарынан аулақтап кетті.

	— Бұл не қылған ел,— деп таңданды Хош.— Мұнда адамнан гөрі иттің өмірі жақсырақ екен.

	— Алдымен адамды, сонан соң итті таспен ұрып көрші,— деді Спитамен.— Сонда көзің бұған оңай жетеді,

	Сарай алаңына жүгенінен екі қызметші ұстаған әбзелді атқа мінген шал кірді. Жасыл шашақты сары киім, шошақ киіз бөрік киюі, қолындағы алтынмен апталған асатаяқ қарттың беделділігін көрсететін. Ақкүмістей ұзын сақалы біркелкі сақиналарымен қаз-қатар оралған. Айналасына қара сүрме жаққан көзі жан-жағына күдікпен алаңдайды.

	Жүзбасы қатты дауыстап, Будакенге қарап хабарлауда:

	— Шаһар әкімінің оң қолы, қайырымды уәзір Фейзавлаға, барлығы бір өзіне аян Агурамазданың өзі жар болсын.

	Бір қызметші Фейзавлдың атынын жанында тұра қалып басы жерге жеткенше иілді. Шал қызыл қайыспен шандылған аяғын әлгінің арқасына қойды да, жерге түсті. Екінші қызметші оның төбесіне қызыл, ақ, көк жолақтары бар қолшатыр көтерді. Фейзавл алтындатқан асатаяғын баяу көтеріп, бірнеше ауыз сөз айтты.

	Ол көрінгенде құрметтеп тағзым етіскен соғдылар берген бұйрығын орындау үшін жан-жаққа жүгіріп кетті. Олар тез арада-ақ кілем мен бірнеше жастықтарды әкеліп бастырманың астына, бағаналардың арасына төседі.

	Фейзавл тағы да алақаны қызыл жосамен боялған қолын жоғары көтеріп еді, қызметшілер оған қобдишаны ұсынды. Маңғазданған уәзір одан ұзын сабақты роза гүлі мен күлгін түсті анар жемісін суырып алды. Аса бағалы заттай алдына ұстап, аяғын жай басқан Фейзавл Будакенге жақындады.

	— Осы шаһар князінің қызы асқан ғанибетті, аса сұлу, жер-жаһанға мейірім нұрын төккен Рокшанек ару сенің қолға алған ісін пайдалы, игілікті қадамың сәтті болсын деп, «Хош келдіңіз» айтады.— Осылай деген Фейзавл қолындағы анар мен роза гүлін Будакенге ұстатты да, кейін шегініп жанындағы өзін қорғаған әскерлердің арасына барып тұрды.

	Будакен Спитаменге күңк етті:

	— Осы жерде болдың, білесің ғой, мыналарды не істеуім керек? Жеп қояйын ба?

	— Жоқ, жалшыңа бер, су толы тостақ ұстағандай жаныңда тұрсын.

	Будакен қасын қағып, Хошқа көз қиығын тастағанда ол қолын созып анар мен гүлді алды да, князьдың арт жағына тұра қалды. Тұнжыраған Будакенде үн жоқ.

	Спитамен Фейзавлға қарап:

	— Скиф князі Будакен сыйға аса ризашылығын білдіріп, неліктен роза мен анар жібергенін айтсын дейді?

	— Рокшанек ханым княздың көркем гүл сияқты құлпырғанын мына жемістің ішінде қанша дән болса, сонша жыл бақытты ғұмыр сүргенін тілейді.

	Будакен қарқылдап күлді.

	— Төрт жүз жыл өмір сүретіндігімді, розаға ұқсас екендігімді сахарадағы елге жая жүретін болдым.— Сосын сөзін жалғастырып:— Сіздердің Рокшанек ханымдарыңызды көргім келеді. Оның мейірімі мен ажарына сай келетін сый тартқым келеді,— деді.

	Фейзавл жан-жағына көз тастады да, жаюлы кілемді маңғаздана жай нұсқап:

	— Алдымен төсекке отырып, жанымызды рақатқа бөлеп, ақыл-ойымызды қанаттандыратын тәтті әңгімеге сонан соң кірісейік.

	Будакен мен Фейзавл кілемнің екі шетіне қарама-қарсы отырды. Уәзірдің арт жағында жүзбасы, қолшатыр көтерген қызметші, қару ұстаған бірнеше бозбала тұрды.

	Ол әңгімені амандық-саулықтан бастады

	— Дені - қарын cay ма, князь? Бұлшық еттерің әдеттегідей күшті ме? Көкірек сарайын жақсы ма?

	— Рахымыңыздың арқасында шаһар әкімінің кемеңгер «оң қолы» сияқты дем алысым жақсы.

	Фейзавл алтындатқан асасын көтеріп еді, қызметшілер кілемнің ортасына тандыр нан, кепкен жүзім, пісте, бадам, балқаймақ үйілген мыс табақтарды әкеліп қойды.

	Құлағына сүйек шығыршық таққан жалаңаш құл сыртын мүк басып, өңезденіп кеткен үлкен қыш құмыраны әкелді. Басын сары орамалмен таңған қызметші шал, қолпылдаған кең ала шапанының қойнынан бір - бірлеріне кигізілген біраз мыс шөлмектерді шығарып, сосын оларды кек жүн белбеуінің шетімен сүртті де, құмыраның аузындағы қатқан балауызды пышақпен сындырып, ағаш тығынын алды да шөлмектерге қою, қошқыл ша -рапты құя бастады.

	Шал бір тостаған шарапты алып, бірнеше тамшысын қыртыс - қыртыс сол алақанына тамызды да, қалғанын Будакенге ұсынды. Сол бойда алақанындағы тамшыны тілімен жалап, сүйсіне тамсанды. Фейзавл мен скифтерге тостаған ұсынғанда да, осыны қайталады. Алдымен құюшы шал дәм татса, шарапқа у қосылмаған, қорықпай жұта беруге болады дегенді барлықтары да түсінген еді.

	Фейзавл тостағанды қос қолдап алды да, көзін көкке қадап, әндете сөйлей жөнелді:

	— Патшалардың ұлы падишасына жер - суымызға, мәртебелімізге бас игендердің бәріне Агурамазда жар болсын!—деді де тостағандағы шарапты бір деммен жұта салды.

	Будакен Фейзавлдың әр қимылын қадағалап дәл солай жасауға тырысты. Исі аңқыған, тәтті, қызуы мол шарапты ішті. Содан кейін сұрақтарын бере бастады:

	— Патшалардың падишасының дені - қары сау ма? Персияның жеңімпаз, ұлы әміршісі қазір қайда?

	Фейзавл қолдарын жайды:

	— Сіздер, бие сауушы құрметті де кемеңгер сақтар шексіз де шетсіз сайын далада тұрасыңдар да, барлық жаңалықтарды бір жылдан кейін естисіңдер. Сен қайсы патшалардың падишасы туралы сұрап тұрсың? Егер қайырымды Дарнавауш туралы болса, ол бүл дүниеде жоқ, Агурамазда оны өзіне көкке шақырған; от басының да қайда екенін: құрыды ма, әлде одан да жаманы қосмүйізді жалмауыз құлдыққа салды ма ешкім білмей ді. Мына жер астында ұзақ сақтағаннан бал сияқты қоюланған шараптан тағы да ішіңкіре.

	— Патшалардың патшасына не болған, оның басына түскен қандай бақытсыздық?— деп сұрағын жалғастырды Будакен.

	— Мына сортаң даланың шегіндегі кішкентай шаһарда тұрған біздер не білеміз. Біздер әлемге әмірлерін жүргізетін ұлы адамдардың бұйрықтарына үн-түнсіз ғана мойынсұнуға тиіспіз,— деп Фейзавл жанарын төмен түсірді.

	— Ал сатрап Бесс ше? Тірі ме, бұрынғысынша Бактра мен Соғдиананы басқарып отырған шығар?

	— Естуімше, Маракандаға бара жатырсың ғой деймін?

	— Иә, мен Маракандаға, сатрап Бесске бара жатырмын. Бір жыл бұрын ол мені қонаққа шақырған.

	Фейзавл басын шайқады:

	— Сен не болғанынан тіпті де бейхабар екенсің. Бесс енді сатрап емес. Дүниенің ұлы жаратушысына Бессты патшалардыц падишасы етіп, басына алтын тәж кигізіп, бүкіл Персияның тізгінін ұстату тиімді болды. Енді Маракандаға Бесске қонаққа бару дегеннің өзі оңай шаруа емес.

	— Егер Бесс патшалардың падишасы болса бұл оның адал пиғылына лайық шығар,— деді Будакен.—- Патша өзінің уәдесін ұмытпауға және орындауға тиіс. Бесс сыйға тартқан атақты Қөкдауылдың тұқымы — екі тұлпарды ұмыта қойған жоқ шығар, мені өзіне қонаққа шақырғаны да есіне түсер деп ойлаймын.

	Фейзавл мәймөңкелей сөйледі:

	— Қазір патшалардың падишасы Маракандада тұр, күзеті күшті, мөр басылған жазбаша бұйрық немесе ерекше шақыруы болмаса шаһарға ешкім жіберілмейді. Менің жаушым Маракандаға сенің онда баруың жайлы хат пен өтінішті алып барып рұхсатпен оралғанша осы шаһарда демалып күте тұрғаныңыз мақұл емес пе? Сонан соң Персияның жана астанасы Маракандаға емін-еркін барасың.

	Будакен тәтті шараптың бірнеше тостағанын ішті. Қанша күшті болса да шарап бойын қыздырып, Фейзавлдың мына сөздері оны жәбірлеп, қорлағандай көрінді:

	— Біздер, сақтар, сатрап Бесстің де, патшалардың падишасының да боданы емес, азат халықпыз. Қай жер ұнаса сонда кетеміз, егер ұнамаса шатырларымызды жығып, арбаларымызға тиейміз де басқа құдықтың басына көшеміз. Сен біздерді мына шаян мен кене қаптаған сазқақпандарыңда ұстап, Маракандаға жаушы жіберіп, Фейзавлдың жалғыз өзі қулығы мен ақылының арқасында жеңілуді білмеген Будакен батыр мен жиырма азат скифі тұтқында ұстап отыр деп хабарлағың келеді ғой. Қателесіп отырсың Фейзавл, Афросиабтың жорықтарын да ұмытқан екенсің? Әй, сарбаздар атымды әкеліңдер!—деп айқайлады Будакен.— Жалғыз өзі соғдылардың бір керуенін жетелеп алып кететін Будакенді өзінің барлық әскеріңмен қалай ұстайтыныңды көрейін!

	Орнынан ұшып тұрған Будакен айбалтасын алып жан-жағына ысылдатып сермей бастады. Бір жаққа қашып тығылған Фейзавл ашуын алыстан баспақ болып:

	— Қаланың қызыққұмар тұрғындары кедергі жасамасын деп сені осы сарайға әдейілеп түсірген едік!...

	— Бұдан жақсы жер таппадың, ә! Қандала жинап жүрген жындылар келетін жерде мені сарбаздарыммен қоса аштан қатырмақ болдың?

	— Дарбазаны жабыңдар, ешкімді шығармаңдар!— деп айқайлады бағананың артына тығылған Фейзавл.

	— Сыртта қалың қол жиналыпты,— десті скифтер. Кидрей дарбазадан шықпақ болған екен, қаптаған найзағайға қарсы ұшырасыпты.

	Енді Будакеннің уілдеген айбалтасы Фейзавлдың басында жарқылдады. Ол қалтыраған қолдарын Будакенге жалбарына созды:

	— Сабыр ет, батыр. Біздің әкімнің жазғы сарайына көшуіңе болады. Онда бақ ішінде, ағаштардың көлеңкесінде, кілемнің үстінде жатып тәтті жемістерді жейсің, әншілер саған тамылжыған әндерін салып береді.

	— Әскерлеріңе дарбазаның алдынан кет деп бұйыр, әйтпесе менің сарбаздарым сақтардың жебелерінің қалай зуылдайтынын, біздің найзаларымыздың үш адамды қатарынан қалай шаншитынын көрсетеді.

	Дарбазаның алдында айқайлаған дауыстар естілді.

	— Сақтарды жын ұрды! Аттарына мініп жатыр. Қазір лап қояды!

	— Улала!.. Улала!..— деп күркіреген Будакен сақтардың жауынгерлік ұранын шақырды.

	— Улала!—лай жауап қатты жиырма скиф.

	Дарбазаның сыртынан бұйрық берген дауыстар, көше бойлап шапқан ат тұяқтарының дүрсілі естілді.

	— Күрешат билеушісінің ақылы асқан қызын көруім керек!—деп Фейзавлды қыспаққа алды Будакен.

	— Біздің әйелдеріміз еркектерден қорықпайды!— деп жауап қатты Фейзавл.— Бірақ сен екі еркекке татисың, Рокшанек үйіне кіргеніңді көргенде зәресі ұшып өліп кетеді.

	— Сен мені ертіп апар. Біздер сақтар балалар мен әйелдерге залал жасамаймыз. Мені оған тезірек апар!

	Фейзавл қолдарын көкке жайды:

	— О құдірет! О алты әлем мен айды жаратқан нем! Еш күнәмнің жоғын көріп тұрсың, әміршім князь Оксиарттың қаһарынан қорғай гөр!

	— Қай Оксиарт?— деп таңданды Будакен.

	— Оксиарт князь Күрешат шаһары мен осы өлкенің билеушісі. Қазір ол мұнда жоқ. Патшалардың падишасының жасағына ат жинау үшін жүріп кеткен. Орнына ақылы асқан қызы Рокшанек ханым билік жүргізуде.

	Будакен өзінің шатырына Оксиарттың келгендігін, содан соң оның қандай халге душар болғандығын өкінішпен есіне түсірді.

	— Күте тұр,— деді Фейзавл,— Мен қазір Рокшанек ханымға барып әңгімелесіп, жауабын алып келейін.

	— Мен сенің оралатыныңа сене аламын ба?

	— Ең қымбат заттарымды алтын белдік, болат семсер, маржан моншағымды саған аманатқа тастап кетейін.

	— Ондайлар өзімде де көп.

	— Ендеше мен саған бәрінен де қымбат затымды — сақалымды тастап кетейін,— деген уәзір алтын ілмектермен құлағына мұқият ілінген, ширатылған бурыл сақалын сыпырғанда, жақсылап қырынған, әдемі жас парсы болып шыға келді.

	Ол бір қызметшісіне мыс табаққа салынған сақалын ұстап, кілемнің үстінде отыруға бұйырды да, өзі алтындаған асасын көтеріп, қоштасу рәсімін жасап әбзелденген атқа қарай беттеді.

	Қызметшілер қолтығынан іліп алып, кілем тоқым жапқан айғырдың үстіне мінгізген Фейзавл нөкерлерінің қоршауында кең дарбазадан шығып көрінбей кетті.

	Биелер сауылмаған

	Өзінің жүннен тоқылған киімдерін шешіп сарттың ала шалбарын киген Будакен бұлшық етті жалаңаш жауырының күнге қыздырып, түгіне қызыл құс, көк гүлді өрнектер салған үлкен кілемнің үстінде жатыр. Жоғарыдан быжынаған ұсақ жемістері салбыраған жүз жылдық өрік ағашының бұтақтары төнген. Жүзімнің жуан шырмауықтары ағашқа жыланша оратылып, оның ұшар басына дейін көтерілген, қалың жапырақтардың, ара -сынан аракідік жүзімнің балауыз шоқтары көрінеді.

	Фейзавлдың бірнеше қызметшілері Будакеннің қарамағына бекітіліп берілген еді. Ол солардан ағашты қалай отырғызатынын, қанша жеміс жиналатынын, қыс айларына қалай кептіріп дайындайтынын, сарайларға не сақтайтындығын сұрады.

	Скифтер қомдарды шешіп, аттардың ерін сыпырды, арықта ағып жатқан сумен жондарын жуып тұзды тер мен шаннан тазартты, сонан соң көлеңкеге байлап алдарына шырын татыған жас шөп тастады.

	Сауда сарайына үстін қалың шаң басқан, арық ат мінген тағы бір скиф жетті. Ол атын суысын деп жүргенін тұқыртып, бағананың шығыршығына байлады.

	Жай басып Будакенге жақындаған скиф оның алдына келіп тоқтады да кісесіне қыстырылған пышағының балдағына екі қолын айқастырып тағзым етті. Шаң басқан сұрғылт жүзін тер тамшылары айғыздаған. Будакеннің жанарымен ұшырасқан скиф кілемнің шетіне жүрелеп отыра қалды.

	— Табындарым түгел ме? Көк дауылдың шабысы қалай? Қабыланның кішкентай күшігі тірі ме?— деп сұрады салған жерден Будакен.

	Скиф қолдарын жайды. Төбесі шошақ киіз қалпағының астынан шыққан бурыл ұзын бұрымдары иығына түскен, иегінің астынан ширатылған сирек сақалы салбырап тұр.

	— Ойбай, жаман! Бағусыз мал беталды қаңғып кетпей ме? Жан-жаққа бытырап, ұшырасқан ит-құсқа жем болмай ма?

	Будакен қос қолдап ұстаған шарап алабажақ қыш тостағанды қоя салды да, іші қылп етіп:

	— Менің табындарыма кез боламын деп князь Гелон уәде беріп еді ғой! Ол кетіп қалды ма?— деп сұрады.

	— Князь қолынан келгеннің бәрін жасауда: бір табыннан екіншісіне шауып, шаршаған атын алмастырып, малшыларды балағаттап, қамшымен жосытып-ақ жүр, бірақ мұнысынан түк шығар емес!

	— Далақтап шаба беру оның жұмысы емес қой? Шатырдың жанында, кілемнің үстінде, салқын самалда қымыз ішіп отырып, алдына иіліп келіп, далада не болып жатқанын, өздеріне не қажет екендігін айтатын жылқышылардың әңгімелерін тыңдамай ма? Малшыларымның іздерінен қуған кезім болды ма менің?

	— Сенің орның басқа! Сен барлығын құдіретті уысында ұстадың. Сен кеткен соң барлығы да ұясынан адасқан күшіктер сияқты жан-жаққа бытырап кетті. Ойбай, енді бұған не шара бар!

	Көшпенді ешқашан бірден турасын айтпайды. Оның сөзі даладағы сүрлеу жол сияқты тарамданып, жолай көргендерінің барлығын айтып жеткізу үшін алыстан орағытады.

	Будакен оған шарап толы тостағанды ұсынды:

	— Қорықпа, алдымен сарттың шарабын ішіп ал, малшылар қойларына қайтып барып барлығын орнына келтіреді. Не болғанын асықпай айт?

	Кәрі скиф тостағанды алды да, бір көзін сығырайтып қою, майлы шарапқа қарап, иіскеледі:

	— Мұндайдың дәмін ешқашан татып көрген жоқпын. Папай барлықтарымызға да, керемет күш пен көп үрім-бұтақ берсін!— деді де бірнеше ұрттап тамсанды:— Бал қосқан ба? Басым айналмай ма?— Скиф басын шалқайтқанда тостағанның түбі көрінді, көзін бақырайтып, күшенген шал ыдысты кілемнің үстіне қойды.

	— Ұрыста сарттар біздерге төтеп бере алмайды, ал қымызшыларымыз мынадай шарап жасауды білмейді,— деді Будакен.— Ал енді не болғанын рет-ретімен айта бер, артымнан келуге итермелеген не? Ныспың кім еді? Асук емес пе?

	— Дұрыс, дұрыс. Сағыл Асук!—деді өзін танығанына қуанып кеткен скиф.— Мен туғанда әкем шатырға жабайы Асук текені алып кіріпті. Содан мені Сағыл Асук атаған. Тау теке сияқты өзім де үй көрмей дала кезіп жүремін. Өзін білесің үйде отырсаң қалтаңның түбін қағасың, жүрген аяққа жөргем ілінеді деген.

	— Жарайды, жарайды! Қарауыл төбелердің басында оттар жанғанда келген сарт Оксиарт не істеп жүр, енді сол жайлы айт.

	— Ол сарт қымыз бен бозаны сондай жақсы көреді екен, тынбай іше береді де, сосын орнынан ұшып тұрып билеп, жүгіріп, қарияларға да құйып, оларды да билетпей қоймайды.

	— Қонағы көңілді болса, отағасысы қуанады. Мен неден қауіптенетінімді әлі түсінбей тұрмын.

	— Шығының көп, алтын ауыздықты князь Будакен, биелер сауылмаған, қосақтар шөптері қурап, әлдеқашан таптауырын болған жерлерде жүр, оларды жаңа жалауға айдайтын ешкім жоқ.

	— Жалшыларым не істеп жүр? Әлде сартқа қосылып мәз-мейрам болып кетті ме? Әлде бір - бірлерін кескілеп, төтеннен келген дерт жалмады ма?

	— Барлығы түгелге жуық кетіп қалды?..

	Будакен қабағын түйіп Асукқа қадала қарады. Үлкен қолдарымен семсерін іздегендей кілем үстін сипалай берді. Мына күн қағып, тыржиған бетте тағы да айтылмаған сөз қалды ма дегендей соны білгісі келіп хабаршының көзіне тесілді.

	— Тағы да іш!—деді меймілдей құйылған тостағанды нұсқап.

	Шал тағы бір тостағанды демалмастан басына төңкеріп еді, тілінің тиегі ағытылып сайрап, шыға келді. Будакенге еңкейіп, сыбырлай сөйледі:

	— Бірнеше сақтар бізге қарсы шықты. «Неге Будакеннің құлы болуға тиістіміз. Ол да біз сияқты емес пе? Біз сияқты күн қақтаған ыс шатырда жарық дүниеге келмеп пе еді? Біздер оның қосағыңа қосақ, үйіріне үйір қосылуы үшін тырысып еңбек етеміз, тек жамау қосылғаны болмаса баяғы жарғақ шалбарымыз сол күйінде», — дейді. Қалғандары:— «Дұрыс, бәрі де дұрыс,— деп жауап берді әлгі қарсы шыққандарға.— Бірақ Будакенге не істей аласың? Күн де біздерден гөрі нұрын оған көбірек төгеді».

	— Сосын барлығы менен кетуге келісті ме?— деп булықты Будакен.

	Жұдырықтары тас түйілді. Иесінің құрт ашуының кейде неге соқтыратынын жақсы білетін Хош оның семсерін кілемнің астына жасырды.

	— Келіскен дейсің - ау!—деп жауап қатты Асук,— оларды ақ жолдан тайдырған басшылары. Мен оларға: «Будакен өзінен жырып сендердің ауыздарыңа нан салып отыр!» дедім. Олар: «Сужүрек текесің, Асук! Будакен сенің аузыңа нан емес, өзінен қалған астың қиқымын ғана тастап отыр»,— дейді. Сен бәйге ұйымдастырып той жасаған күні кейбір қас ниетті сақтар' Яксарттың жағасына жасырын жиналды.

	— Қімдер болды онда? Бәрін ата!—деп Асуктың үстіне төнген Будакен оны әлуетті қолдарымен кілемге жаныштады.

	— Бәрін, бәрін де айтамын! Өзім де солардың арасында болдым. Бәрінен де саған қарсы көп сөйлеген Көкдауылға мініп келген анау аңшы болды....

	Асукты босатқан Будакен түрекеліп жан-жағына қарады, оған жақындаған серіктері тесіліп көздерімен ішіп-жеп барады. Бірақ араларында Спитамен жоқ еді.

	Скифтер күбірлесіп кетті. Асуктың әңгімесін естіген бәрі де енді князь не істер екен деп күтуде. Себебі, Будакен басқалар сияқты емес өзінің ойына келгенін жасайды ғой.

	Ал Будакен болса Асукты арқасынан қағып күлуде, бірақ оның ойында не бар екенін ұққан ешкім жоқ.

	— Іш, Асук! Біздің даламызда саған мұндай шарапты ешкім бермейді! Әңгімеңді жалғастыра бер. Менің жалшыларым қайда кетті? Қай князьға! Алпыс екі айлалы Тамир шалға емес пе?

	Шарапты шашала жұтқан Асук әңгімесін жалғастыруда:

	— Скрош тас құдайының маңына кешіп барып өздерінің жаңа қоныстарын жасады. «Еркін көшіп-қонып ешкімге бас имейміз» дейді. Мен де шатырымды сонда тігейін деп ойладым да, бірақ әліптің артын бағайын дедім. Будакен менің қожам, ішер ас, мінер көлік беріп отыр, оны неге тастаймын? Осының бәрін айт деп саған Гелон жіберді. Біздің қарауыл төбелерде астымдағы атымды тоғыз рет алмастырдым. Сені қуып жетіп, кейін елге қайтару үшін күндіз-түні аттан түскен жоқпын.

	Будакен қарқылдап қатты күлді.

	— Кәрі кесіртке, мен кейін қайтып өзім бие сауады деп ойлайсың ба? Сауылмаса сауусыз қалсын, қайта құлындар сүтке тоқ болады! Сағыл Асук, қартым - ау, мен өзімнің жалшыларыма шауып барып бұрынғы иелеріңе қайт деп жалынады дейсің бе? Папай құдай барлық сақтарға маған бергеніндей мал бітірсін. Алға! Алға!— деп күркіреді Будакен.— Әлгі сақал жапсырған биші қайда? Немене ол мына түйелер мен кенелерге толы рабатта біздерді шарапқа мас қылып, сосын байлап алмақ па? Оны шақырыңдаршы, әйтпесе өзім іздеуге шығамын...

	Ұзын көгілдір киім киген, ширатылған жаңа сақал тағып, басына ашық түсті орамал байлаған, жанында сидиған бірнеше қызметшілері бар бойы тіп-тік салтанатты Фейзавл осы кезде есіктен кіріп келе жатты. Қасындағылардың біреуінің қолындағы жалтылдаған табақта жұлдызшалап тілінген қауын.

	Фейзавл еңкейіп маңдайына алақанын апарды.

	— Астындағы тұлпарын жемдесін деп Рокшанек ханым мына қауынды беріп жіберді. Ол сенің құдіретің мен күшіңді, сол сияқты жаужүрек сарбаздарыңды да көргісі келеді. Қазір күтіп отыр.

	Будакен алты скифке аттарын ерттеп, қаруларын алып ізіне еруге, ал қалғандарына теңдердің жанында тапжылмай отыруға бұйырды. Сосын ол сарттың шалбарын шешіп, қайтадан сақтарша киінді.

	— Аттардан ұзап кетпей, қаруларыңды жандарыңда ұстаңдар, сарттардың тәтті сөздеріне сенбеңдер! Біздерге не болғанын білулерің үшін сарайға жеткен соң бір сар -базды кейін қайтарып жіберемін.

	Будакен және алты скиф рабаттан шығып бара жатты, ал бос құмыраны құшақтап, кілемнің үстінде жатқан Асук:

	— Сағыл Асук ақылды адам: ол Будакеннің өзінен ас алады, жолдастарына да көмектеседі!..— деп міңгірледі.

	Қалған скифтер Асукты қоршап алып, одан Будакеннің қонысында не болғанын білуге тырысып бақты.

	Патшалар падишасының жарлығы

	Ұзыннан ұзаққа созылған тар, қисық көшелер, саздан соғылған бітеу дуалдар, олардың іш жағында жасырынған үйлер мен аулалар, бақтар. Барлық тіршілік осы дуалдың ар жағына жасырынған секілді.

	Айналадағы үйлердің жалпақ төбелері баспалдақтанып бір-бірімен жалғасқан. Жартылай жалаңаш қара қайыс балалар дуалдарға шығып алып сақпандарынан саз кесектерді атады да, қорқып қайта жасырынады.

	Жол бойы ұшырасқан ала киімді соғдылар қару-жарақтары жарқылдаған, бозаң түсті шекпен киіп, пысқырынған ғажайып ат мінген салтаттыларға шеттеп жол беріп, дуалға қарай ығысады.

	Қаланың ортасындағы төбенің басында жалпақ мұнара түнеріп тұр. Мұнараның алдында бітеу дуалмен қоршалған төрт бұрышты алаң, оның аржағында жалғасқан жалпақ үйдің төбелері мен қара құрым халық көрінеді. Алаңдағы топ-топ болып жиналған әйелдер мен балалар қызыл, күлгін, ақ жолақтары бар жасыл түсті киім киген. Осылайша алабажақ киінген еркектер дуалдың үстіне шығып отыр, олардың сарғыш, көкшіл, қызғылт орамал тартқан бастары үлкен гүлдерге ұқсайды.

	Алаңның ортасында тұрған құрбандық шалатын төрт бұрышты тастың үстінен жеп-жеңіл түтін көкке шұбатылады. Тастың жанында шұбатылған ақ киім киген екі шал қолдарындағы желдеткіштерімен желпіп, сөне бастаған көмір шоғын маздатады. Қасиетті алауды демдерімен ластап, күнәға батпас үшін қариялардың аузы төрт бұрышты ақ матаның жыртындысымен таңылған.

	Бір дуалды бойлай сарттардың жаяу, екіншісіне атты әскерлері сап түзеген. Барлықтары жүз қаралы, әртүрлі киінген. Біреулерінде былғары, екіншілерінде тордан тоқылған сауыт. Астарындағы ірілі-ұсақты аттары да әр түрлі.

	Қызметшілері мен скифтерді ерткен Фейзавл алаңды айналып өтіп, мұнара қабырғасының алдына барып тоқтады:

	— Будакен князь, қазір мына алаңда табыну дәстүрі мен сарбаздардың өнерін көресің.

	— Сен бұл жерде не істеп жатқандарын байқап тұрсын ба?— деп Хош Будакенге сыбырлады.— Кейін қайтайық. Біздер әлі де өз адамдарымызға жете аламыз. Мұнда жүздей сарбаз тұр. Біздерді турап тастайды да, анау отқа жағып жібереді.

	Алаңның бұрышындағы дарбаза айқара ашылып, даңғыралар дүңкілдеп, кернейлер гуілдеп кетті. Жұптасқан сегіз сазгер ортаға шықты. Алдарында кернейшілер, олардан кейін даңғырашылар, содан кейін сарайдан түзу тері түтіктерінің басы алдында келе жатқан адамның төбесіне жеткен сыбызғышылар. Соңдарынан ақ шапан киген бірнеше әнші балалар көрінді. Әріректе күлгін шапан жамылған, шошақ қалпақты, арса - арсасы шыққан шал келеді. Екі абыз әлгі шалды қолтықтап, біреуі шұбатылған шапанының етегін көтеріп соңынан ерген. Олардан кейін тағы да шошақ қалпақ киіп, шұбатылған кең шапанды абыздардың үш жұбы көрінді.

	Барлық дәстүр құрбандық ошағының алдында өтті. Сазгерлер тына қалысты. Әншілер мұңды, сыңси созылған ән салды. Ошақтың қасына алып келген карт абыз қасиетті алауды демімен ластамайын деп жалпақ жеңімен аузын басып тұрып, жанына қойған себеттен бірнеше бұтақтарды алып отқа тастады. Отын шартылдап жанып, исі аңқыған көкшіл түтін көтерілді. Содан кейін абыз екі тостаған шарап пен майды отқа құйып еді жалын одан сайын шалқи түсті. Үйлердің төбесіндегі адамдардың барлығы шулап қоя берді:

	— Агни біздің құрбандығымызды қабыл алды! Агни бізді жақсы көреді! Дұғаларымыз қабыл болды!

	Жіңішке дауысты жас абыз қасиетті кітап Зара- тұстрадан алынған байырғы әнді шырқап қоя берді:

	Жұлдызды аспан,

	Ақ көбік теңіз де,

	Аң. мен құдай

	Адам мен жын егіз де...

	Құдірет қалай істеген?!

	Арқандалып жатырмыз бір күшпенен.

	Бәрінен де мәңгілік

	Құдіретті сөз деген,

	Семсерден, оқтан, өзгеден

	Озып өмір жүргізген,

	Тыңда жұлдыз, тыңда жел де

	Тыңда әндетсем, селдете.

	Құдірет, күш те сиқырлы

	Ғылымды тыңдар түбінде

	Ұранға, іске

	Үніңді қос жүгін де...

	Алаңға түгел естілген абыздың дауысы түнерген мұнарада жаңғырығып тұрды.

	Қарт абыздың жоғары көтерген балауыздай қатқан қу сүйек қолдарын төмен түсіп кетпесін деп екі қызметші демеп тұрды. Шалдың алдына ұзын пергамент ораманы жазды. Бас абыздың дірілдеген қартаң дауысын анық есіту үшін алаңға жиналғандардың барлығы тына қалысты.

	— Патшаның жарлығын тыңдаңыздар! Патшалардың падишасы не дейді, соны тыңдаңыздар:

	«Мына жер мен көкті, оның астында қалқып ұшып жүрген, төбемізге түспейтін бұлтты, пендесіне арнап ішер ас пен жұтар сусынды жаратқан ұлы құдай Агурамазда, Персияның және оған бағынышты жерлер мен барлық елдердің жана патшасы етіп Агурамаздаға бас -қалардың өтінішін жеткізетін тәңірінің сүйген құлы лайықты, құдіретті Бессті таңдады.

	Бұдан былай Бесс патшалардың үстінен қарайтын падишасы, біздердің бақытты жеріміз Соғдиананың, әр тілдерде сөйлейтін барлық халықтардың, алыстағы елдердің, күллі жер жүзінің билеушісі болады.

	Бұдан былай ол Артаксеркс патша аталады.

	Оның — ұлты парсы, Ахеменидтер әулетінен, арий, парсының ұлы, зады асыл. Енді Артаксеркс патшаның құқы барлықтарыңа жүреді, Агурамазда құдайдың өзі Бесс Артаксерксті патшалардың падишасы етіп тағайындаған соң, барлық халықтар оған бағынуға, дұға оқығанда оның атын ауыздарына алып, тәңірінің таразысына салу үшін жанын құдіретті құдай Агурамазданың өзі алып кеткен патшалардың падишасы бұрынғы Дариавауш Кодеман Вистаспахия ұлы тұсындағыдай жыл сайын оған тартулар әкеліп тұруға тиіс.

	Патшалардың падишасы Артаксеркс енді былай дейді: бұрынғыдай патшалардың падишасынын найзасының күші алысқа жетуге, қарсыласқандарды парсылардың аяғының астына шанға жығып, барлық елдерді бодан етуге тиіс. Жауыз Ариман мен жылан әйелден туған, қос мүйізді яван, қанішер қарақшы Іскендір біздің жерімізге баса көктей кіріп көптеген ұрыстарда даңқы асқан, құдіретті парсы әскерін жеңе алмай, тек парсы жерін аш қасқырдай шарлап босқа далақтап қуып жүргенде ұлы Агурамазда қосмүйізді Іскендірді бейбіт, бақытты өмір кешкен Соғдианаға жақындатпай қар басқан Харайва тауларына тықты, ол түнде жартастардың арасында сұрқия шиебөрі сияқты аштан қатып, құрт-құмырсқаға жем болады.

	О, пенделер! Патшалардың падишасы Артаксеркс тәңірінің нұрына бас июшілердің барлығына әлемде не болмасын барлығы да Агурамазданың хұқымен жасалынатын іс дейді. Құдайға құлдық ұрғандардың барлығын да Агурамазда қамқорлығына алады, сондықтан ешқандай қаңқу сөздерден қорықпаңдар, құдайдың өзі Персияның ұлы патшалығын қолымен құрды екен, ендеше өзі ғана тәңірінің алдында есеп берер ұлы күнге дейін оны дін аман сақтайды.

	О, азамат! Құдайдың жазғанына қарсы тұрмаңдар! Түзу жолдан шығарып, біреуге қастандық жасамаңдар! Агурамаздаға бас иіңдер!»

	Қарт абыз қолдарын түсірді. Пергаментті ұстап тұрған абыз оны мұқият орап маңдайына тәу етті де, белдігіне ілінген былғары түтікке тықты. Шал қолымен нұсқап белгі беріп еді, қалған алты абыз ошақты айнала қаумаласып тұра қалды. Шошақ қалпақты бастарын жерге жеткенше иіп, еріндері жыбырлап дұға оқыды, қайтадан түрекеліп алақандарымен ауыздарын басты да, ошаққа балауыз кесектерін, дән түйірлерін тастады. От тағы да лап етті.

	— Құрбандықты Агни құдай қабыл етті!— деп шу ете қалған алты абыз қолдарын көкке жайды. Оң алақандарын алатын сияқты жоғары, сол алақандарын беретін сияқты төмен қаратқан.

	Кернейлер сызылта сазға басып, даңғыралар мен дабылдар да алты соққыдан бір қайырып дүмпілдей жөнелді, абыздар құрбандық ошағын айнала берді. Олардың әр қайсысы әртүрлі қашықтықта, біреулері ошаққа жақын, екіншілері қашығырақтан айналуда. Қимылдарының бірқалыптылығынан олардың мол киімдері айналған кезде желбірей күмпиіп, қолдарын жоғары көтеріп, бір қалып жүрген абыздар алыстан қарағанда үлкен ала ұршыққа ұқсап кетеді.

	Будакен сыбырлаған таныс дауысты тап жанынан естіді.

	— Бұл аспандағы жерді айналып жүретін алты планетаны бейнелейді: Ай, Нагид, Тир, Гормизд, Брагам және бағзы Кайван .

	Жалт бұрылған Будакен жанынан шұбар ат мінген Спитаменді көрді. Ол ошақты айналып жүрген абыздарға сығырайған көзінін қиығын салып немқұрайды қолын сілтеді:

	— Осылайша шыр айналып дұға оқуларымен қос мүйізді жыртқыштың тегеуірінін токтатамыз дейді. Ал ол болса күн өткен сайын қанқұмарлана түсіп, біздерге тақалып келеді...

	Будакеннің сұп-суық көзқарасы Спитаменді жуасытып тастады. «Қанішер қарақшы!»— деп ол ішінен күбірледі.— Менің сақтарымды азғырған сен екенсің ғой? Сені екі саусағыммен жаншып тастай аламын, бірақ маған әлі керексің!» Өзін-өзі әрең ұстаған оның жүзі бұрынғысынша мізбақпаған кейпінен өзгерген жоқ.

	Қарт абыз айқайлап жіберді:

	— Тоқта!

	Билеп жүрген абыздар кілт тоқтап қалысты. Қызметшілер шалды көтеріп иықтарына отырғызды. Көзін қолымен көлегейлеп айналып жүрген абыздардың қайда, қалай тұрғанын қараған соң оны жерге түсірді. Шал дауысын көтеріп әндете сөйледі:

	— Мейірбан Агурамазда әлемде алты планетаны жасады. Олар өздерінің мәңгілік жолдарымен айналып адамзатты қауіп-қатерден сақтандырып, заманның болашағын айтып, құдайдың құдіретін ұғындырып, көкте құламай жүзіп жүреді. Алғаш рет қауіпті жау іргемізге келіп отыр. Бірақ аспандағы планеталардың орналасуы бұл қырсық біздерге соқпай өтеді деп көрсетеді. О, Согдиана! Ешбір жау тиіспей бұл дүниеде мың жыл бақытты ғұмыр кештің, бұдан былай да ақниет соғдылардың байлығын асырып бейбітшілікте жасай бересің. Тыңда мені Фейзавл, сен енді Оксиарт Авшинның орынбасары ретінде патшалардың падишасы Бесс Артаксерске оның жолында күні-түні табынып дұға оқитындығымызды жаз. Көктегі планеталардың қозғалысы мен орналасуы қос мүйізді хайуанның Соғдиананы жайына тыныш қалдырып, әрі қарай тауға өтіп кететінін көрсетеді деп қоса жаз.

	Фейзавл:

	— Біздің патшамыз Артаксеркстің өмір жасы ұзақ болсын!— деп айқайлап жіберді.

	Аландағы барлық сабаздар мен абыздар оның осы айқайын қайталады.

	Жаяу және атты әскерлер тәртіп сақтауға тырысып, бұрылды да, Фейзавлдың жанынан өте бере «Патшалардың падишасының даңқы арта берсін!»—деп айқайлап, мұнараның ар жағындағы дарбазадан шығып көрінбей кетті.

	Әбзелденген атын бүйірінен түрткен Фейзавл Будакеннің жанына келді:

	— Ұлығатты, кемеңгер Артаксеркстың жарлығын естідің ғой? Енді Соғдиана құдіретті Парсы патшалығының ең үлкен өлкесі, Мараканда оның астанасы болады. Біз -дің бұрынғы әміріміз Бесс осы арадан барлық басқа халықтарды басқарды. Енді Соғдианаға тарихтың өзі үлкен міндет артып отыр, егер Артаксеркстің есіне түссең, саған оның үлкен сый тартып, құрмет көрсетуі мүмкін.

	Будакен жалпақ жауырынын қайқаң еткізді:

	— Біздер көшпенділер кедей болғанмен, азат халықпыз. Сәнді сарайларымыз да, оған тығылған асыл қазыналарымыз да жоқ. Сондықтан да қос мүйізді жыртқыштан қорқатын дәнеңеміз жоқ. Аттарымыз жарау, қылыштарымыз қайраулы. Иен даланың қиырына кетіп, бір кезде патшалардың падишасы Курушты қарсы алғандай қандай жауды да, қасқайып тұрып қарсы аламыз.

	Фейзавлға Будакеннің жауабы ұнаған жоқ, бірақ парсылардың инабатты сыпайыгершілігі өзін-өзіне тежетіп, көңіліндегісін ішіне бүгіп қалды.

	— Мен сенің жаныңнан кетуге тиіспін князь Будакен, біздің қасиетті бас абызымыздың әлгі көріпкел сөздерін жазып Маракандаға жіберуім керек, сені қайтадан қуаныш бағына менің қызметшілерім ертіп апарады.

	— Рокшанек ханым ше?— деп саңқ етті Будакен көңілі толмай.— Ол мені күтіп отыр, әңгімелеседі дегенін қайда? Осында сол үшін келдім, мені неге әуре қыласын?

	— Әлгінде ғана осында оның қабылдауында болдың ғой, тағы не керек?— деп жауап берді Фейзавл қатты таң қалған кейіп танытып.— Ол анау үйдің төбесінде отыр,— Фейзавл әдемі өрнекті қызыл кілемдер жайылған үйдің төбесіндегі ашық түсті киім киген бір топ әйелді нұсқады.— Рокшанек ханым да солардың арасында. Алты планетаның болжалын байқау кезінде ол сені де, сенің сарбаздарыңды да көрді.

	— Бұл жерге Рокшанек ханымның көйлегін алыстан көру үшін келмегенімді біліп қой. Мен онымен жүздесіп, әңгімелесуге тиіспін, егер жолықтырғың келмесе, үйіне барып өзім - ақ іздеп тауып аламын!..

	Будакеннің ханыммен кездесуді талап еткендігі сонша, Фейзавлдың «ханым шаршады, ол өте ұяң, сарбаздарды көргенде қорқып кетеді»,— деген сияқты сылтауларынан түк өнбеді. Содан соң ол атын қамшымен тартып жіберді де, төбесінде Рокшанек ханым отырған үй -ге қарай шаба жөнелді. Сәлден кейін әлгі үйдің төбесінде абыр-сабыр болды да, орындарына үйілген жастықтарды тастап әйелдердің бәрі көзден ғайып болды.

	Будакенге қайтып оралған Фейзавл:

	— Соғдиананың тамаша гүлі Рокшанек ханымды қазір көресің. Барлығы киім алмастыруға кетті,— деді.

	Рокшанек ханым

	Салтаттылар әктелген бітеу дуалдың жанына келіп ат басын тірегенде қақпа ашылып, ішіне Фейзавлды жіберген соң қайтадан жабылды.

	Сыртта күтіп қалған скифтерге дыбыс шықпаған үйде тірі жан жоқ сияқты болып көрінді. Хош Будакенге күбір етті:

	— Осы қызды неге көргің келеді? Оның ешнәрседен хабары жоқ, әрі қорқатын көрінеді. Барлық билік сақал байлап алған әлгі жуан кісінің қолында екен ғой.

	— Үніңді өшір, сен ешнәрсе түсінбейсің?

	— Төрт бірдей сымбатты әйелің бар! Енді саған не керек!— деп Хош та көнбеді.

	— Басқа да жұмыстарың аз ба?

	— Егер мен ат басын алысқа бұрған болсам бәрін өз көзіммен көргім келеді,— деп түсіндірді Будакен.— Сарт князьдарының тұрмыстары қалай, қандай кілемдері бар, қыздары мен әйелдері қалай киінген? Елге аман-есен оралып, әр әйелімнің отауына кезек-кезек қонғанда көргендерім жайлы айтуым керек қой. Егер ұнаса далада да осындай сарай салдырып, қыздарымды да солай киіндіремін. Будакеннің сарттардың байларынан кем тұрмайтынын айналамдағылардың барлығы білетін болсын.

	Хош мұрнының астынан сөйлеп:

	— Қандай кеменгерсің? Ай-ай, ай! Ой-ой, ой! Мұның бәрін қандай мақсатпен істеп жүргенің туралы ойламаппын. Тағы да төсек жаңғыртқың келген екен деп ойлаған едім!— деді.

	Дарбазанын қақпасы ашылып Фейзавл көрінді:

	— Кіріңіз князь, жаныңызға бір адам ерте жүріңіз. Артық апаруға болмайды, әйелдер мұндайлардан қатты қорқады.

	Скифтер ішке кіруден бас тартты.

	— Онда біздерді буындырып өлтіреді,— деп күңкілдесті олар.— Ал саған Будакен жібек шымылдықтың сыртынан қанжар салады. Саксафардың жыры есінде ме?

	Будакен бір іске бел байласа, оның бетін ешкім қайтара алмайтын. Атынан секіріп түсті де, найзасын Хошқа ұстата салып, ұйып қалған аяғы мен иығын жазып:

	— Қасыма кім ереді?— деді.

	— Рұқсат болса мен ерейін,— деген Спитамен атынан секіріп түсті.— Сузға дейін жолбасшы боламын деп уәде берген едім, енді сарттардың раушан гүлін де бірге көрейік.

	Қалған скифтер сыртта күтуге келісті. Фейзавлдың ізінен ерген Будакен бүкірейіп есікке еніп бара жатты. Олардың соңынан Спитамен ілесті.

	Ауланың ортасында қабырғасы уақыттың өзі тегістеген тақтатастардан қаланған, суы бар төрт бұрышты бассейн. Жан жағында қошқыл, қызыл роза гүлдері өскен бұта шоқтары көзге шалынады. Сарайдың жан-жағын әсем оюланған жіңішке ағаш бағаналар тіреп тұр.

	Төбеге бұлбұл мен қызыл көзді тотымың суреті бар көк жіптен тоқылған бірнеше тор ілінген.

	Фейзавлдың ізіне ерген екі скиф биік саз дуалмен қоршалған шабдал ағашы егілген бақтан өтті. Алып қарағаш бұтақтарының астында бір - бірлеріне тіресе сұр кірпіштен шаршылап қаланған сияқты көрінетін шағын үй тұр. Төбе орнына бүйірлері томпиған кішкентай бір-неше күмбездер қатарласа қалған.

	Ұзын қауырсын құйрықтарын сүйреткен, дауыстары ащы бірнеше тауыс шаңқылдасып, жол үстінде сенделіп жүр. Кішкентай мүйізді қолға үйретілген екі киік ағаштардың арасында жайылуда. Салбыраған беті қыржым - тыржым көсе, жуан әтек ешкімді жібермейтіндей босағада қаңқиып тұр. Фейзавл оны итеріп жіберді.

	Бақтың түкпірінен биік, жіңішке дауыспен сызылта салған мұңды ән естілді. Қапталдағы ағаштардың көлеңкесінде сәнді киініп, белдерін буынған, бастарын алабажақ орамалмен танған бірнеше бозбала отыр. Әрқайсысы құлақтарына қызыл гүл қыстырған. Әнді қолдарындағы ішекті аспаптың нәзік сазымен сүйемелдейді.

	Бозбаланың әні

	Тоқал тамның төбесінде бозаң ай,

	Көлеңкесі көлбең етті еркемнің.

	Баспалдаққа тасаланды ол қорлық - ай,

	Табан асты жоғалттым да өртендім.

	Сүйем, сәулем, арбасаң да шайтандай.

	О, ғашығым! Күрешаттың аруы!

	Жаным құрбан бір өзіңе қаласаң.

	Аласұрған әзіз жанның зәруі,

	Желдей есем, от пен суға саласың

	Жазшы сәулем, жүрегімнің жарасын.

	Ғашығың да шатырында жайраған,

	Хат жазғансың сия қылып жас қанын.

	Қансыраған жарақаттың айғағын,

	Жасырмапты, жасырмайды сол хатың.

	Сүйем, сәулем қылымсыған, сарқылғанша қайратым.

	Керуенменен жолға шықтым, бір сен деп

	Қасіретімді қара нар боп арқалап,

	Тоқал тамға алтын нұр боп енсем деп,

	Жұлдыз туып мүлгігенде шартарап.

	Сүйем, сәулем, қылымсыған,

	Көзімде тек сен тұрасың жарқырап!

	Спитамен Будакенді қолынан тартып қалды:

	— Бұлардың барлығы да күйеулер! Бос уақыты жеткілікті. Олар бұғалық салып даладағы жабыдан жылқы ұстамайды.

	Фейзавл скифтерді алдыңғы кішкентай бөлмеге кіргізді. Бедерлі тормен жабылған үш дөңгелек терезесі бар күмбезден әлсіз ғана жарық түседі. Тордың барлық тесігінен жұқа мүйіз қабыршақтар жарқырап көрінеді.

	Қараңғыға бірте-бірте көз үйренгеннен кейін қабырғадағы қуыстарды, оларға қаз-қатар қойылған саз, мыс құмыраларды, түрлі-түсті шыныларды, тостағандарды аңғаруға болатын еді.

	Жолай алабажақ шымылдықтарды көтере Фейзавл әрі қарай осындай бірнеше бөлмелерден өткізіп, төбесінде дөңгелек терезелері бар, төрт күмбезді кеңірек залға шығарды. Төрт күмбездің барлығы да ортада тұрған өрнекті жалғыз бағанаға тірелген.

	Еденге ашық түсті кілемдер төселген. Анадайда биік арқалығы оюланған бос орындық тұр. Қабырғаны жаралай, бір-біріне тығыла түсіп, ашаң, қымбат - бағалы көйлектер киген жиырма шақты әйел отыр.

	Барлық әйел орындарынан бір мезгілде тұрды да, қолдарын кеудесі мен маңдайына тақап соғды тілінде.

	— Хош келдіңіздер!—деп үн қатты.

	— Гүлдей жайнаңдар!—деп жауап берді Будакен.

	Көйлектері сусылдап әйелдер кілемге отырысты, бірақ Будакеннің әр қимылынан киімдері желпілдеп, көтеріліп, басылып, діріл қағып бейне тұра қашуға дайын тұрған секілді.

	— Шындықтың адал қорғаны, отырыңыз!— деген сүйкімді әйел дауысы естілді.

	Қонақтар жастықтарға жантайды.

	Бөлмені үнсіздік басты.

	Әйелдердің алабажақ, ашық түсті киіміне, бал-бұл жанған жүзіне қараған Будакен өлке билеушісінің қызы, Рокшанек ханым қайсысы екендігін айыра алмады.

	Топтың ортасында мөлдір көк жібекке оранған маңғаз жуан әйел отыр. Басындағы алтын шеңбердің жіңішке сымдарына қондырылған алтын көбелектер дір-дір етеді. Будакен оның салмақты алтын сырғаларын, түрлі-түсті тастары бар алқасын, жуан білектеріндегі көптеген алтын білезіктерін, он саусағы тола асыл жүзіктерін байқады.

	Алдыңғы жақта кілемнің үстінде ересек адамдардың киімдері сияқты ұзын көйлек киген жас қыздар отыр. Көздерінің айналасына қара сүрме жағылып, қастары бір сызықпен қосылып, беттерінің опаланғаны сонша барлықтары бір - бірлерінен аумайды. Олардың алдында киіміне алтын сылдырмақтар тігіліп, алқа тағып сәнденген кішкентай, семіз бала отыр.

	Будакенге тесіле қарап, күліп отырған жалғыз сол ғана.

	Қалғандары көзін жерден алмайды.

	Фейзавл ізетпен сұрақтар бере бастады:

	— Хал-жағдайларыңыз қалай? Күштісіңдер ме? Бастарыңыз ауырмай ма?

	Барлығы үшін жуан әйел сұраудағы ізеттілікті сақтап жауап берді:

	— Құдіреті күшті құдайдың көмегімен, сіздің қамқорлығыңыздың арқасында, барлығына да шүкір!

	Фейзавл Будакенге сыбыр етті:

	— Князь, мүмкін сен де бірнәрсе сұрарсың?

	Будакен де сыбырлап жауап бергісі келіп еді, бірақ даусы бөлмені жаңғырықтырып жіберді:

	— Анау ортада отырған сұлу мүсіні мол пішілген әйел кім? Әміршінің қызы, ханым емес пе?

	Әйелдер күбір-күбір етіп, таң қалған дауыстар мен тұншыққан күлкілер естілді.

	— Бойындағы асыл қасиеттерінің көптігі сияқты, денесі де мол бұл әйел өлке билеушісінің жұбайы. Қызы Рокшанек ханым әлі келген жоқ.

	Ханым ана кеудесіндегі алқасы мен көйлегін түзеп баланың құлағына сыбырлады:

	— Гистан бекзада, барып Рокшанекке айтшы, келетін болса келсін ақыры. Скифтердің мына батыр патшасы оны тез көргісі келіп шыдамай тұр.

	Бала көк сафиян етігін сықырлатып кетіп қалды. Бір кезде гүлді қызыл қоңыр шымылдық шайқалды да аржағынан көңілсіз дауыс естілді.

	— Оның да мені көргісі келді ме?

	Шымылдықты ашқан бала алақанына түкірініп, орнына қайтып келді. Ізінен жүзі қуарған арық қыз көрінді. Сүрмемен жиектелген қысыңқы көзін жоғары төңкерген күйі ешкімге назар аудармайды. Оның кішкентай бұрымдарды біріктіріп, құлақ тұсынан өрілген, көкшілдене құлпырған бұйра қос бұрымы лағыл моншақ тағылған кеудесіне құлаған. Өкшесіне түскен қызғылт жолақты, күлгін көйлек киген ол аппақ қолдарын алға созып, көзге көрінбейтін нәзік затқа тиіп кетпейін деп айналып өткендей, әр қадамын абайлап басып, кілем үстімен жүріп келеді.

	Үлкен бедерлі орындықтың жанына келіп аяғын төсенішті керенаулана басып, зерлі жастыққа отырған соң көк жібек шалбардың балағы жапқан сирағын жинағанда, тілерсегіндегі жіңішке алтын білезіктер жарқ-жұрқ етті. Барлығынан мезі болғандай Рокшанек Будакенге бір қырын отырды.

	— Менің сүйкімдім қайда?—деп абыржыды ол.— Осында тез алып келіңдер.

	Шымылдықтың ар жағынан бұйра шаштары жалтылдаған, мықынына ала белдік байлаған, танауында меруерт тасы бар мыс сырға таққан зәңгі қыз көңілдене күліп шықты.

	Қыз біресе алға өңмендеп, біресе қапталға тартқан үлкен сұр ешкіемер кесірткені шынжырлап жетектеп келеді.

	— Оған шыбын-шіркей беріңдер,— деді Рокшанек.

	Зәңгі қыз себет кәрзеңкеден жасыл шегірткені суырып алып кілемнің үстіне қоя берді.

	Шегіртке секең етті, кесіртке де секіріп барып оны ұшып бара жатқанда ұстай алды.

	— Сыйлығын үшін саған рақмет айтамын!—деп гүр ете түсті Будакен.

	— Қайдағы сыйлық?— деп таң қалған Рокшанек сызыла сөйледі. Сосын:—Мен оған сый жіберіп пе едім?— деп Фейзавлға бұрылды.

	— Мен батыр князьдың келгендігін естігенде, бағыңыздан алып сіздің атыңыздан оған ең әсем роза гүлі мен піскен анар жемісін жібергенмін.

	— Және қауын да бергізген,— деп қосарланды Будакен.

	— Бір қауын ғана ма?—деп жадырай үн қатты Рокшанек.— Осындай алып адамға жалғыз қауын жіберуге бола ма? Фейзавл, сен оған анарлар мен қауынды түйеге артып жібермедің бе?

	Барлық әйелдер ду күлісті, ал Будакенге саусағын шошайтқан бала Фейзавлға қарап:

	— Ол сенен әлдеқайда күшті!—деді.

	Рокшанек жайбарақаттана:

	— Сендерде еркектердің бие сауатыны рас па?— деп сұрады.

	— Жылқының етін жейсіңдер ме?— деп қабаттасты шешесі.

	— Сәйгүліктерімізбен кен далада жұлдыздай ағамыз, олар біздерге ішсек тағам, жұтсақ сусын, не қаласақ соны жейміз.

	— Жерлеріңізде мынадай кесірткелер бар ма? Оларды өлтіресіңдер ме?

	— Мұндайлар бізде көп. Бірақ оларға тимейміз, себебі бұл кесірткелер улы жыландарды құртатын достарымыз,— деп жауап берді Будакен.

	— Ал сенің осындай үйің бар ма?—деп Рокшанек селсоқ сұрақпен үн-түнсіз отырған Спитаменге бұрылды.

	— Біз көшпенділерміз, сондықтан баеқа жерге қоныс аударғанға ыңғайлы жеңіл ғана үйіміз бар.

	— Неге?—деп сұрағанымен ұрттарын томпайтып, ысылдаған кесірткені түйеқұстың қауырсынымен түрткілеген Рокшанектің ойы басқа жақта болатын.

	— Біздің жылқымыз бен қойымыз жаңа жерлерді жақсы көреді,— деп жауап қатты Спитамен.— Қыс бойы бір шатқалда отырып, көктем шығып күн жерді қыздырып, сарғалдақтар, қызғалдақтар, көкнәрлар гүлдеген кезде, терістікке қарай ауған құстар аспанда сап түзеген шақта, көшпенділердің де жүректері алаулап, шатыларын асығыс жығып, көп күн жол жүріп, өзеннің жағасына, тас - тастың арасынан мөлдір бұлақтар атқылап жатқан таудың етегіне, алыс жаққа кетеміз. Сол араға жетіп шатырларымызды тезірек тігіп, тапталмаған жасыл шалғынға малымызды жаюға асығамыз. Сонда өгізіміз бен атымыздың түгі жылтырап, домаланып-ақ қалады.

	Рокшанек алақандарын шапаттады:

	— Маған ұнайтыны осы. Мына қапас қабырғаның іші маған өте көңілсіз. Бүкіл әлемді шарлап, ұзақ сапарларға шығып; дүниені түгел көргім келеді. Ал мыналар,— деп басқа әйелдерді нұсқады,— бақтың ішінде бақырып жүрген балалардың біреуіне күйеуге шық деп зорлайды, сосын ол мені өзінің үйіне тығып қойып, өмір бойы шымылдық тоқытсын дейді.

	— Ендеше неге дүниені шарлап кетпейсің?—деп сұрады Спитамен.

	— Мен бе? Жападан-жалғыз ба? Сонда бұрымымды кім өреді? Денемді иіс маймен кім сылайды? Жоқ, ұлы Агурамазда менің дұғамды есітіп, алыс елдерге апаратын, көк пен жердің түйіскен тұсын көрсететін құдіретті адамды қашан жібергенше күтемін.

	— Мен ешқандай құдіретті адамның көмегінсіз-ақ құлдыққа сатылған күйеуін іздеп, баласын арқалап, бүкіл Персияны жаяу аралаған, сөйтіп Маракандадан Вавилионға жеткен бір әйелді білемін,— деді Спитамен.

	— Демек ол қаңғыбастар сияқты жаяу жүрген ғой,— деді Рокшанек кекете бет-ауызын тыржитып.

	— Иә, ол жол бойында ешкім әурелемесін деп қызған шегемен күлдіретіп бетін күйдіріп, алапес сияқты алба-жұлба шоқпыт жамылып, қолын жайып сұраған қайырымен баласын тамақтандырып, өзін де асырады.

	— Сосын не болды, Вавилионда күйеуіне кездесті ме?—деп сұрады әйелдің біреуі.

	— Ақыры күйеуін тапты, оның қашуына көмектесіп, Маракандаға бірге оралды. Сол әйел менің анам болатын.

	— Қандай бақытты жан!— деп таңдай қағысты әйелдер.

	Иықтарын қайқаң еткізіп, Спитаменнен теріс айналған Рокшанек Будакенге бұрылды:

	— Неге көңілсізсің?

	— Патшалардың падишасының шақыруымен соғысқа кеткен ұлым тұтқынға түсіп құл болыпты.

	— Қайғыңа ортақпын, ол бишараға обал болған екен...

	— Егер ұлым бостандықта болса,— деді Будакен,— саған жарты әлемді көрсете алар еді.

	— Бірақ, мен оны ұзақ күте алмаймын ғой! Мынау үйде ішім әбден пысты.

	Әңгіме жеткілікті айтылды деп шешкен Фейзавл Будакенге:

	— Ханымға әкелген тартуың жоқ па?—деп сыбырлады.

	Будакен киімінің ішіне қолын салып іздеді де, қызыл және қара теріден қиюластырып әдемі өрілген былғары қалтаны суырып алып, Фейзавлға берді. Ал ол белбеуінен көк жібек орамалды жұлып алып, оған әлгі қалтаны орап, орнынан тұрып, аса ізетпен иіліп, тыпырлай басып Рокшанектің жанына барды. Сосын тізерлеп отыра қалды да, қолын созып сыйды ұсынды. Рокшанек ернін сенімсіз жымқырып, тырнақтары боялған аппақ сүйріктей саусақтарының ұшымен қалтаны алды да, ашып ішіне үңіліп, аузын жауып, қолында ұстап айналдырды. Содан кейін қайта ашып, скиф шеберлерінің қолымен жіңішке сымдардан өріліп, шығыршықтар мен салпыншақтар тағылған алтын алқаны суырып алды.

	Ол алқаны көзінің алдында көлбеңдетіп, шыдамсыздана айқайлады,

	— Не күтіп тұрсыңдар? Айна әкеліңдер маған!

	Шымылдықтың ар жағына жүгіріп кеткен зәңгі қыз ұзын сапты күміс айна мен су құйылған оюлы қыш тостағанды алып келді. Рокшанек айнаны суға батырды да алдында ұстап түру үшін күңге беріп, өзі алқаны өлшей бастады.

	— Өте жақсы,— деп шуылдасты әйелдер.— Сондай сұлусың! Скиф патшасының жары болуға лайықсың!

	— Әрине бола аламын,— деп ол немқұрайлы жауап қатты.— Барлығы да мені жақсы көреді. Бірақ скифтердің патшалары өлсе, олардың әйелдерін де өлікпен бірге өртеп жібереді, сондықтан да скиф ханшасы болғым келмейді...— Сосын күңкілдеп, Будакенге бұрылды:—Мен тағы да жарты жыл күтемін, егер ұлың осы уақытта қайтып оралса, маған келсін. Мен оны көремін де кім жақсы; сен бе, әлде ол ма, сосын айтамын.

	Ол білезіктерін сылдырлатып, нәзік қолын көтеріп, орнынан тұрды да сылаңдай басып шымылдықтың ар жағына кіріп көрінбей кетті. Кесіртке жетектеген зәңгі қыз да ізінен жоғалды. Барлықтары да соңынан аңтарыла қарап қалған, ал бақ ішінен ғашықтардың әні естіледі.

	Фейзавл орнынан ақырын көтерілді. Оған қараған Будакен де ыңырана түрекеліп, аяқтарын алшақ қойып тұрды.

	Үрпиіскен әйелдер шулап қоя берді.

	— Сендерге құдайдың өзі жар болсын!

	— Гүлдей жайнай беріңдер!—десті шығып бара жатқандар.

	Олар қалампыр және басқа да хош иіс сіңген кішкентай бөлмелерден өтіп, аулаға шықты. Күннің жарығы көзді қарықтырады. Дарбазаның сыртында көлеңкеде отырған скифтер орындарынан ұшып - ұшып тұрып Будакеннің алдына атын әкелді. Олар орындарынан қозғалып, тар көшемен тізіліп кетіп бара жатты.

	Хош Спитаменді мазалап келеді:

	— Рокшанек ханымның бүкіл Соғдианадағы ең сұлу, әрі ақылды қыз екені рас па?

	Спитамен сәл ойланды да жауап қатты:

	— Барлық ертегілерде патшалардың әйелдері мен қыздары ең сұлу әрі ақылды деп айтылады. Рокшанектің сұлулығы туралы Оксиарт князьдың күйеу баласы болып бірден ұжмаққа тап болғысы келетін барлық бозбалалар ән салады. Бірақ Рокшанектің үш бидайдан үн тартып шығара алатынына, ешкіні сауа алатындығына өз басым сенбеймін!

	Хош күрсінді:

	— Мұны біздің әйелдеріміз, жарлы-жақыбайлардың әйелдері білуге тиіс емес пе, ол болса ханым ғой? Ханымдар жұмыс істеуге тиіс пе?

	Хошқа жалт қараған Спитамен:

	— Мешкей неме, князьіннің құлағына үнемі сыбырлайсың да жүресің, онан да тыным таппайтын тілімді кес деп неге айтпайсың...—деп сыздықтады.

	— Анау жуан скиф өзін тіпті князь сияқты ұстай алмайды, қолын ербеңдетіп, құлағын қасиды екен.

	— Жылқысының саны біздің шаһардың тұрғындарынан көп көрінеді!

	Біздің Рокшанектің патшазада сияқты жүрісі қандай кербез? Патшазада болу үшін туған жан ғой!..

	— Егер Рокшанек мына князьға күйеуге шықса барлық скифтердің патшазадасы болып патшаның алтын зерлі далап киімін киер еді.

	Рокшанек ыңырсыды.

	— Кеу-кеулемей тоқтаңдар! Менің өліп бара жатқанымды көрмейсіңдер ме?

	Ханым - ана мен басқа әйелдер орындарынан үрейлене ұшып - ұшып тұрысып, Рокшанекті демеді.

	— Не болды, сүйіктім!— деп күбірледі анасы.— Анау жас скифтің жанары жаман екен, көз тиіп қалған жоқ па? Мүмкін анау «біржарым» адам сыйлаған алқа дуалы болып, ауыртып жүрмесін! Скифтер біздерді, соғдыларды жақсы көрмейді ғой.

	Бірақ Рокшанек шыдамсыздана жіңішке қолын олай-бұлай шайқағанда, білезіктері сылдыр қақты.

	— Жоқ, жоқ! Тіптен басқа!

	— Енді не болды? Айтсаңшы, жаным менің!

	— Ештеңені байқамайсыңдар, тіпті түсінбейсіңдер де! Сол тағы адамдардың сұмдық иістері, жабы жылқы табының иісінен айнымайды екен.

	Бір - бірлеріне таңдана қараған әйелдер қолдарын жайды:

	— Міне, нағыз ақсүйек ханым! Оның жаны күйзелген нәрсені біздер тіпті де байқамаймыз! Бірақ олар кетіп қалды ғой, неге сонша қиналасың?

	— Олардан кейін үйде адам төзгісіз ашқылтым иіс қалғанын сезбейсіңдер ме? Әтір мен қызғылт су беріңдер! Бір нәрсе жасамасаңдар тұншығып барамын!

	Барлығы жан таппай жүгірісті. Көмір шоғы салынған табақ әкелді. Тұтанған иісті түбірлерден көгілдір түтін шұбатылды. Дұға оқыған анасы шоққа көктікеннің кепкен талшықтары мен запыран ұнтағын тастады. Қызметшілер бөлмеге қызғылт су бүрікті. Барлығы Рошанекті мәпелеп бөлмесіне апарды да, мамық төсекке жатқызды. Көзін алартып, деміккен оны кішкентай қара күн желпуішпен желпіді. Тіпті сондай жақсы көретін кесірткесі де ұнамаған соң оны алып кетті.

	Анасы барлық әйелді қуып, Рокшанектің жанына кілемнің үстіне жүзім толы ыдыс пен бал салып пісірген тәтті нан қойды да өзі де жаймен шығып кетті. Оның артынан есікті ілгекпен жапқан қара күң Рокшанекке оралды.

	— Барлықтары да кетті ме?—деп ыңырсыды қыз.— Күйеу іздеп, қонақ шақырып, басыма жұмыс тауып беpiп мені қалай азаптайды. Есіктің алдына барып отыр да бәрін тыңдап тұр. Егер біреу есік қақса ханым қатты науқас, мазасын алмаңдар де.

	Қара күң науқас адамға үрейлене көз тастады да, есікке тұтылған кілемнің ар жағына кетті.

	Сол сәтте Рокшанек орнынан мысықша үнсіз ғана тұрып бөлме ішінде арлы-берлі жүрді. Кілемнің астынан кішкентай түйіншекті, қабырғада ілулі тұрған кішкентай қанжарды алып, жібек белбеуінің арасына тықты да, басқышпен төбеге дейін оп-оңай өрмелеп, көк аспан мен жұлдыз айқын көрінген төрт бұрышты тесіктен үйдің төбесіне шықты.

	Балбыраған түннің жылы құшағындағы қаланың гуілі әлі басылмаған. Асыранды тотықұстардың дауыстары әр жерден естіледі. Алыстан құлаққа шалынған созылыңқы әннің иірімі ішектердің майда сыңғырымен алмасады. Дала жақтан үйлерге жақындаған шиебөрілердің ырылы естілді де, кілт үзілді.

	Үлкен қызғылт жұлдыздардың жарығымен шағылысып қараңғыдан Рокшанектің көйлегі көрінеді. Ол шатырдың шетіне келді де, оттары біртіндеп сөне бастаған кең жазықта шашылған үйлерге қарады. Олардың ар жағында өркеш-өркеш тау жоталарының бедері айқын көрінеді.

	Қыз төменге, анар бұталары мен жас өрік ағаштары қатарласа өсіп тұрған бақ жаққа көз тастады.

	Бұталардың арасынан шегіртке шырылдады. Рокшанек қолындағы түйінді жазып бір басын қабырғаның ағаш кенересіне бекітті де, жібек баспалдақты ақырын ғана төмен түсірді. Төбеде түсініксіз көлеңке көрінді, ол ескен самалдай Рокшанекке жақындай түсті.

	— Бұл мен, жанарыңнын жебесінен жаралған, Фиракпын! Қабырғадан қызыл жамылғыңды көрмей үш күн, үш түн бойы азап шектім! Енді міне жанында тұрмын, сүйіктім! Сен шақырған соң жеттім, сен үшін жанымды пида етуге де әзірмін.

	Дірілдеген қолдар Рокшанектің иығына тигенде мойнындағы алқасы сылдырлады.

	— Кел, келе ғой, Фирак. Біз мына алмас жұлдыздардың астында оңаша отырмыз, сен маған көп әңгіме айтасың. Бүгін сені тыңдағым келді... Маған алыс елдер туралы айтшы. Шулы қалаларды, қызыл қанат кемелер жүзген көк теңізді көргім келеді...

	— Мен князь емеспін,— деп күбірледі бозбала,— дәулетім де жоқ, кедей әншімін, бар болғаны тамылжытып ән сала аламын, жұрт салған әнімді ұйып тыңдайды. Осы ән екеумізге де азық болады. Бұл арадан алыс жатқан бір елге қашайық. Ол жерде мен от шашқан жанарыңды, сүйкімді көлеңкеңді, ілбісіндей ақырып басқанда сылдыр қағатын шолпыңның дыбысы жайлы ән саламын. Бұл үшін тыңдаушылар маған салмақты күміс ақшалар мен алтын дариктер 1 береді.

	— Мен сенімен бірге қаша алмаймын. Шаңды, жолмен, қаңғыбастарша киініп жүре алмаймын. Бірақ сенің әніңсіз өмір сүре алар емеспін. Әкем Маракандаға, жар іздеп жүрген жаңа патшаға апарамын, егер ақылды, айлакер болсаң Персияның патшазадасы бола аласың дейді. Әкемнің қандай қатал екенін білесің бе, егер оның айтқанын орындамасам «үнсіздік мұнарасына» қамап қояды. Енді бұлайша өмір сүре алар емеспін... Бұл не? Саусақтарымның ұшы көзіңнен аққан жасқа тиді ғой. Сен қапаланба, сені ешқашан ұмытпаймын, өзіммен бірге ала кетемін; мен шақырған кезде талай керуендер барғысы келгенмен жете алмайтын ұжмақтың бағы жайлы патшаның сарайында ән саласың...

	— Бірге өлеміз, содан кейін мәңгілік ұйқының қанатына мініп тамаша бақтарға бірге ұшып кетеміз.

	Қақпаны соққан| қатты дыбыс пен айқайдан Рокшанек селк етті. Бозбаланың құшағынан шығып, шатырдың шетіне жүгіріп барды. Жол үстіне қол шамның қызыл сәулесін түсірген адамдар бақтың ішімен келе жатыр екен.

	— Бұл әкем! Дауысынан таныдым! Күтпеген жерден қайтып келді. Енді не істеу керек? Бері қарай келе жатыр. Бізді көріп қалса күллі базарда даңғыра қағылып, масқара боламын.

	— Қазір бірге өлеміз!...

	— О. менің қымбаттым, Фирак! Иә, бірге өлеміз, мә қанжар!

	Бозбала қанжардың ұшын көкірегіне тақады да, қызға қарай құлады.

	— Мен сені сүйемін, сүйіктім!—деп жаны кете бастаған жігіт күбірледі.

	Бозбалаға еңкейген Рокшанек сасқалақтап тын тыңдады.

	— Енді не істеймін? Қалай құтыламын? Өлім деген қандай қорқынышты! Ол неге бүйтті?

	Бақтағы дауыстар үйді айнала, соңынан 1 томеннея, артынша ішкі бөлмелерден естілді.

	Не істерін білмеген Рокшанек дымы құрып тұрды... Бөлмесіндегі баспалдақ сықырлап, төбедегі төртбұрышты тесіктен қол шамның жарығы түскен князь Оксираттың жүзі, етсіз қыр мұрыны, бұйра сақалы, киіз қалпақтың астынан жалбыраған ұзын бұйра шашы көрінді. Ыржиып көңілдене күледі. Ізінен ере үйдің төбесіне түнерген әтек шал Фанфал көтерілді.

	— Осындасың ба, Рокшанек? Демек науқас емессің ғой? Даланың қарақшылары — сақтарды қабылдаған бәріне өзің кінәлісің. Мен болсам оларды кескілеп аш бөрілерге тастар едім. Мына князь Будакеннің мені жай тұтқындарша ұстағанын ойлап көрші? Күйеу баласы князь Гелон ғана маған ат беріп, қасыма жолбасшы ертіп босатып жіберді. Ақысына мен оған коп жыл ұсталған күшті шарап, алтын мен күң жіберуге уәде бердім... Саған не болған?.. Жүзің неге құп-қу... Киімің мен қолыңдағы қан не?..

	Көзін жерден көтермеген күйі Рокшанек әрең-әрең тіл қатты:

	— Мұнда, төбеге белгісіз бір қарақшы шықты да, маған бас салды. Мен жауынгердің қызы емеспін бе, қанжарды салып алдым. Ол құлап түсті.

	Теңселіп кеткен Рокшанек әлі құрып кілемге сылқ түсті. Сасқалақтаған Оксиарт әуелі қызына, сонан соң әтек шалға қарады. Ол міз бақпай сұқ саусағын жоғары көтерді.

	— Тыныштал!

	— Фанфал, нағыз маубас екенсің ғой! Мен басыңды шабамын!

	— Не үшін?

	— Неге қарамайсың? Не істедің?

	— Мен Рокшанек ханымнын бұйрығын орындап, оның кемеңгер басын ауыртпасын деп үй ішінде әйелдердің жүрмеуін, сыпсыңдап сөйлеспеуін, ән салмауын қадағаладым.

	— Ал үйді күзет деген менің бұйрығымды ұмыттың ба?

	— Ұмытқан жоқпын, бақта болып шегірткенің шырылын да тыңдадым.

	— Не көрдің?

	— Шегірткенің төбеге секіріп шыққанын көрдім.

	— Оны ұстап алу үшін ешбір әрекет жасамадың ба?

	— Ат тұяғының дүрсілін естіп, сізді қарсы алуға шықтым да, осында, төбеге ертіп әкелдім. Қарақшы міне жатыр... Бұл біздің уайым - қамсыз әншіміз Фирак қой! Тыныш, мырза!

	— Сен қалайша «тыныш» дей аласың? Қызметшілерді шақырып: сұмырайдың денесін алаңға апарып, басқалардың үрейін ұшыру үшін кесіп-кесіп тастау керек!

	— Жоқ, мырза! Олай етуге болмайды. Әзәзіл тілдер ақты қаралауға дайын тұрады. Сондықтан сенімді серік алып мына шегірткенің мүрдесін «үнсіздік мұнарасына» апарып тастау керек. Онда үшеу болып барып, бір адамның қайтқаны жөн.

	— Маған адалдығыңды ешқашан ұмытпаймын, Фанфал! Ел түгел ұйықтағанда осыны орындайтын да өзің боласың. Ал қазір барлық берекеміздің ұйытқысы ханым - ананы шақыр! Сорлы қызға көмектесу керек. Науқас қой. Біздер оны күзетуге тиіспіз!

	«Үнсіздік мұнарасында»

	Керуен сарайының дарбазасына келген соң Будакен атынын басын тартып, жанына Хошты шақырды.

	— Саған қой үйткізіп берейін бе? Әлде жас қозыны сүтке пісіртейін бе?— деп кәрі қызметші Будакенге жарамсақтана қарады.

	— Қалай ойлайсың, қайсысы жақсы?— деп сұрады князь Спитаменнен.

	— Ең жақсысы аттарды теңдеп тез кету!— деді аңшы сыбырлап.— Басымызға қауіп төніп келеді, мына қабырғалардың ар жағында сатқындық бар сияқты.

	— Онда жиналайық!— деп жауап қатты Будакен.

	— Бәрібір енді кешіктік,— деп әңгімеге Хош араласты.— Шлюз көтеріліп, арықтармен су егістікке жіберілді. Аттарымыз өткел таппай, батпаққа белшесінен батады.

	— Қазір жүреміз, жігіттерді асықтыр!—деп бұрқылдады Будакен.

	— Сенің әмірің — садақтың адырнасы!— деп Хош еңкейіп басын Будакеннің етігіне тигізді. Осы кезде көз қиығын Спитамен жаққа тастады да:

	— Анаған сенбе,— деп күбір етті.

	— Өз жұмысыңды біл!—деп ашуланды Будакен.

	— Білемін, білемін!— деп күңкілдеген Хош дарбазаға кіріп кетті.

	Батқан күннің семіп бара жатқан қызыл жалқынымен күзет мұнарасының ұшар басы алаулап, қуыс - қуыста көгілдір көлеңкелер ұзарған шақта қаздай тізілген скифтер құлаған дуалдардың арасынан сыртқа беттеді. Олар Сұрбел тауларына апаратын жол арқылы шаһардың артқы қақпасынан шықты. Аттық сауырына өңгерілген Асуктың мастығы сонша, бишара бар болғаны:

	— Асук ақылды адам, ол Будакеннің өзінен де ақылды!—деп сандырақтай береді.

	Атты жетекке алған күзетші Күкей Фейзавлдың қызметшілері танып қояды деп қорыққаннан бетін көк орамалмен танып, скиф шекпеніне оранып алған.

	Қақпаға жақын отырған екі күзетші өзгеше киініп, барақ жүнді ат мініп шығып бара жатқан скифтерге ауыздарын ашып, таңдана қарайды. Олар күзет бастығына барып шығып бара жатқан жатжерліктер туралы айту керек пе, жоқ па деп ұзақ керілдесті. Ең аяғында екеуі кеш түсіп, қақпа жабылған соң, базарға, шарап дүкеніне барып, қала ішімен өткен мына таңғажайып меймандардың кімдер екендігін шарап ішуге тұрақты келушілерден сұрайтын болып келісті.

	Скифтер даланың елсіз жолымен тауға өрлеп келе жатты. Түнерген аспанды жартасты шыңдар көлегейлеген кезде Спитамен тоқтауға белгі берді. Алдарында мақтанын жасыл бұталары өскен, су жайылған жазық дала жатты. Күн мен кірден әбден қарайған, алба-жұлба киімді ұзын сырық ұстаған бірнеше шаруа арықтардың жанында суды егістіктерге жіберіп жүр. Кешкі тұнық ауада олардың дауыстары әудем жерге дейін анық естілді.

	Осы жерде скифтер теңдерін түсіріп, аттарың шідерледі. Олар тоқтаған алаңға ошаған мен қалың шөп өскен екен.

	Анадайдан бір қапталда төбесі жоқ аласа, жалпақ мұнара көрінеді. Жанында жалғыз соқпа там тұр.

	Скифтер үш жерге от жақты да, найзаларын жандарына шаншып, отты айнала жайғасты.

	-— Анау неғылған мұнара?—деп сұрады Будакен.

	Спитамен бет-ауызын тыржитты:

	— «Үнсіздік мұнарасы». Онда иттер мүрделермен қоректенеді. Батыр, бұл жерде өлу тиімсіз, өлсең қашығыраққа бар.

	— Ол иттердің көздерін неге құртпайды?

	— Не дегеніңіз! Бұлар қасиетті иттер! Кімде-кім оларға тиіссе өлім жазасына кесіледі. Мұнараның іргесіндегі ана тамда әулие қариялар тұрады, олар алдымен өліктерге дұға оқиды да, содан кейін итке тастайды.

	— О, ұлы Папай!— деп саңқ еткен Будакен сол иығынан асыра артына қарай түкірді.— Мен майдан даласында, ұрыста, көктегі Темір Қазықты соңғы рет көріп, желдің уілін, жылқы қосағының иісін сезіп жатып, жан тапсырғым келеді. Ал бұл жерде қайыршыға ұқсап қаңғып, әйтеуір тірі жүрудің өзі жақсы. Дегенмен елге барған соң сарттардың иттерінің мүрделерді қалай жейтінін айту керек - ау! Князь Тамир мұндайды көрмеген шығар. Анда, мұнараға барып қарауға болмас па екен?

	Ай туды. Отқа қыздырынған скифтер қалғуға көшті. Будакен мен Хош «үнсіздік мұнарасына» қарай беттеп келеді; алдарында шаршыланып бөлініп, суғарылған егістіктің арасынан жол іздеген Спитамен. Олар кішкентай тосқауылдардан секіріп өтіп, сылдырлай аққан сулы арықтардың жиегімен жүріп келеді. Айдын көгілдір сәулесі тып-тыныш тегістікті ақсүттендіріп, ашық далада қасқырлар мен шиебөрілердің көлеңкелері үнсіз жылжиды. Алдарында жалпақ мұнара ғана жалғыз қарауытады. Там ішінде от жылтырайды. Скифтер жақындаған кезде сай ішінен көзге көрінбеген жүздеген шиебөрінің ырылы мен ұлығанын естіді. Бір қапталда мұнараның төбесіне қарай тас басқыш өрілген. Тұтас тастардан қаланған баспалдақтармен Спитамен дыбыссыз көтеріліп келеді. Мұнараның басынан сыбдыр естіліп, үлкен қара көлеңкелер жалпақ қанаттарын қағып, скифтердің төбесінде айналып ұша бастады.

	Будакен семсерін суырды; Хош баспалдаққа отыра кетіп әрі қарай бармайық деп жалбарына бастады. Бұл өліктерді қорқыту үшін түн сайын осында ұшып келетін диюлар мен перілер ғой. Олар біздің қанымызды ішіп, парша - паршамызды шығарады.

	— Бұлар жалаңаш мойын күшігендер!—деді Спитимен.— Байқа, Хош, олар сені таудың басына көтеріп әкетпесін. Күшіген сен сияқты тығыншықтайға әуес.

	Баспалдақтың жоғарғы басынан төменге, мұнараның ішіне қарауға болатын еді. Айдың көгілдір сәулесі ішкі алаңның бір бөлігін анық көрсетіп тұрды. Адамдардың үйілген сүйектері ағараңдайды. Үлкен барақ қоңыр иттер бір-бірінен сүйекті жұла тартқылап, төбелесіп, кезіп жүр.

	Жат адамдардың келгенін сезген иттер арпалысуларын тоқтатты да, бір жерге жиналып, үре бастады.

	— Иттер жейтін тамақ сұрап тұр!—деді Спитамен.— Осында келген марқұмдардың туыстары иттерге жоғарыдан қарап, тамақ, лақтырады.

	— Қандай шу, нағыз иттің базары!—деп түкірінді Будакен.— Жүріңдер бұл жерден тезірек кетейік!

	Кенет иттер тына қалды да, әлдеқайда жүгіріп кетті. Төмендегі есік ашылып, ақ қалпақты, ақ киімді шал көрінді. Бір қолына шырақ, екінші қолына ұшында үш тісті шанышқысы бар ұзын таяқ ұстаған.

	— Тығыл,— деді Спитамен.— Қазір көп адамның көруіне мүмкіншілік туа бермейтін жайға куә боласың

	Үшеуі де қабырғаға жабыса қалып қадағалай қарады.

	Шалдың соңынан иықтарына аспа артқан екі адам көрінді. Олардың бірі ірі, денесі ісіңкі, көсе кісі болатын. Екіншісі жартылай жалаңаш құл. Аспада шандып байланған дене жатыр. Ай сәулесінің жарығында жүзі қардай аппақ, көзі жұмулы бозбаланың беті анық көрінеді. Аспаның бір шетін жерге, екіншісін қабырғаға тірегенде бозбала жарға сүйеніп тіп-тік тұра қалғандай болды.

	Қалпақты шал бұйыра сөйлеп түсіндіріп жатыр:

	— Шыққан күнді қарсы алу үшін марқұмның беті шығысқа қарауға тиіс. Қасиетті иттер барлық етін жеп бітіргенше оның жаны осы жерде болады. Сосын жаны тамұқтың қыл көпірі Шынбатқа ұшып кетіп, онда қылыштың жүзіндей көпірден өтуге рұқсат күтіп жатады. Егер бұл дүниеде таза, адал өмір сүрген болса арғы жаққа аман-есен өтеді, егер тіршілікте көп зұлымдық жасаған болса қыл көпірден тамұқтың батпағына құлап, онда жын-перілер азаптап, мәңгілік отта шыжғырылады.

	Шал әлденені сандырақтап, әндетіп дұға оқып, айға қарай қолын жайды.

	Домаланған көсе адам кейін шегінді де, қолына жіп алып құлға ту сыртынан жақындады. Мойнына тұзақ түскен құл шалқалай берді де, жанталасып қорғана бастады, сосын алысқан екеуі де жерге құлап түсті. Иттер үріп, шал қолындағы шанышқымен құлды ұруға ұмтылды.

	— Ақымақ не істемексің?—деп қалды үні ақырын шыққан Будакен.

	Спитамен секіріп барып қабырғаның шетіне жармасты да, төменге секіріп түсті:

	— Мен осы жердің перісімін!— деп ол қарлығыңқы дауыспен ысылдап.— Марқұмдардың алаңсыз қасиетті тыныштығын бұзуға батылы барған кімдер?

	Қолына ортан жілікті көтерген Спитамен шал мен жуан адамды аямай ұра бастады. Ышқына шыңғырған олар мұнарадан алды-артына қарамай қашты. Есік ашық қалды.

	Үрейленіп аласұрған қасиетті иттер бірінің үстінен бір секіріп, бұған қарай ұмтылды да мұнарадан қыңсылай шығып жоқ болды.

	Спитамен жерде жатқан құлға еңкейіп, буындырған жіпті мойнынан босатты. Есеңгіреген анау орнынан үрпие тұрып, Спитаменге үрейлене қарады:

	— Егер осы жердің перісі екендігің рас болса, бейшара құлды өлтіре көрме, мен ешкімге қиянат жасаған жоқпын.

	— Мен де сен сияқты перімін,— деп жауап берді Спитамен.— Қожаң кім еді?

	— Менің қожам — князь Оксиарт, осы шаһардың әміршісі. Ол бүгін кешкілік кенеттен оралды да мына мүрдені осында «үнсіздік мұнарасына» апар деп бұйырды.

	— Жанындағы кім?

	— Бас әтек Фанфал. Оның неліктен мені қылқындыра бастағанын түсінбеймін. Өз иемнің адал құлымын.

	— Бар жазығың сол, қожаңның құпиясын білесің.

	Спитамен марқұмға бұрылды. Үлбіреген нәзік тіршілік нышаны бар еді. Көзі жұмулы. Спитамен оның жүрек тұсына құлағын тосып ұзақ тыңдады. Сосын белдігінен кішкентай асқабақ қауызды шешіп алды да, бозбаланың аузына бірнеше тамшы тамызды. Өліктің қасы дір етіп, ерні жыбырлады:

	— Қалқам, сені жәдігөйлігің үшін де сүйемін!..

	— Бұл жерге де ана жіңішке кесіртке араласқан. Ол мұны тозақтың қыл көпірі шынбатқа жіберді, бұл байғұс болса оны әлі ұмыта алмайды. Мен сені мына ауруыңнан жазамын әлі!

	Пышағын суырған Спитамен шандып байланған жіптерді кесті. Сылдыр етіп аяғының астына түскен кішкентай қанжарды Спитамен жерден көтеріп алып көрді де, қонышына тыға салды.

	— Мені тыңда өз иесінің ессіз құлы!.. Егер жолбарыс бір секіріп жемтігіне дәл түспесе, саудасын бір жола бітіру үшін тағы қайта атылады. Сорлаған неме енді князь Оксиартта күн көре алмайсың; ол сені бәрібір өлтірмей тынбайды. Қазір менімен бірге жүр және мына байғұсты арқалауыма көмектес.

	Спитамен бозбаланы арқалап кішкентай есік арқылы мұнарадан шықты. Будакен мен Хош оны төменде күтіп тұр екен.

	— Түсінсем бұйырмасын, не болды өзі?

	— Далалыққа аттанған сапарынан күтпеген жерден оралған князь Оксиарт мына екеуін Шынбат қыл көпіріне жібермек болыпты. Бұл жерден шығып кетуіміз үшін тездетіп атқа отыруымыз керек. Міне, мынау князь Будакен сізге адал қызметші болады, аттарыңызға қарайды. Менің арқамдағы бозбала жыланкөз ханымның улы ерініне тигені үшін өлмек болған. Рұқсат етсең мен оны атыма салып, өзім жаяу жетектеймін. Бақ ішінде Рокшанек ханымның құрметіне ән салып отырған есірік ғашықтардың бірі осы...

	— Жүре берсін!— деді Будакен.— Бидай да, нан да жетеді. Жазылған соң қасыма алып далалыққа ертіп апарамын да қонақтарымның алдында қыздарымның көркін мадақтатып ән салдырамын. Оттың басына оралған соң Спитамен бозбаланы жатқызып онымен біраз әуреленді. Кеудесін қарап, жуып, жараға хош иісті ұнтақ қарамай дәрі жағып, шүберекпен танды.

	Сандырақтап әлсін-әлсін айқайлағанмен бозбала есін жинай алмады. Спитамен ол әбден тынышталғанша жанында отырды. Барлық скифтер қалың ұйқыда. Будакен алақанын бетіне төсеп, жабудың үстінде жатыр. Анда-санда көзін ашып отқа қарап қояды да, қайтадан жұмады. Спитамен орнынан тұрып тізесін қолымен құшақтап, скифтерге үрейлене қарап отырған құлдың жанына келді. Иығынан түртті де, ізімнен ер дегендей белгі берді. Тынымсыз ыңырсып жатқан біреудің жанына келіп, еңкейіп басын көтерді де, бір нәрсе деп сыбырлады. Үшеуі алаңға шығып, ошаған бұтасының тасасынан от көрінбеген кезде барып, иіндерін тірестіре отырысып, саусақтарын айқастырып, алақандарын беттестірді. Осы қалыптарын бұзбастан бастарын түйістірді.

	— Күкей, сенің кеңсірігің түйенің сүйегінен жасалған шегемен тесілген. қаладан қашқандығың үшін күнің қараң, ал сен, сорлы құл, князь Оксиарттың құрығына тағы да түсуің мүмкін. Енді құтылудың жалғыз жолы тауға қашу. Мынау шатқалда, өзеннің жағасында менің қарындасым Айкүлкі тұрады. Қашан ханымның қанжарына ұрынғанша ән салудан танбаған мына жас көкекті сонда жеткізіңдер. Қарындасым оны тау шөптерімен емдеп жазады, егер үнім мәңгілікке өшпесін десе бұл да әрмен қарай азат тау тұрғындарына кетер. Қарындасым сендерге таудағы ұсталарға апаратын соқпақты көрсетеді, темір балқытып, болат семсерлер құйып жатқан оларға жұмысшы қолы керек, әрі аш та бола қоймассыңдар. Егер онда да жағдайларың қиындап бара жатса, ары қарай, ұлы өзен Окстың жағасына кетулеріңе жол ашық.

	Үшеуі құшақтасты, енді қашан, қай жерде кездесетіндіктері туралы келісті де, қолдарын көкке жайып, дұға оқып, білдіртпей оттың басына оралды. Жаралы бозбаланы атқа ақырын салып, қыл арқанмен байлап, үн-түнсіз қараңғылыққа сүңгіп кетті.

	Шығыс алакеугімденгенде, Будакен орнынан атып тұрып:

	— Аттарды дайындаңдар!—деп ақырып берді.

	Ошағанның бұтасын отқа тастап, Спитамен алаудың жанында отыр. Қатты ұйқыдағы скифтерді түрткілеп қояды.

	— Жаралы қайда? Құл ше, кеңсірігі тесілген күзетші қайда?— деп таң қалды Будакен.

	— Олар қашып кетіпті,— деп жауап берді Спитамен.— Жанында болмаған соң, олардан пайда қайсы?

	Жолаушылар аттарын теңдеп, таудың баурайындағы ирелендеген жоғарғы жолмен бозала таңнан Мараканданы бетке ұстап жүріп кетті.

	«Бақытты жұрт»

	Негізгі керуен жолдарынан қашқақтап, жолаушылар шөлдегі соқпақтармен үш күн жүрді. Буалдыр сағым арасында, дала көшпенділерінен қорғану үшін әр кезде салынған жеті қаланың кейде бірінің, кейде екіншісінің биік дуалдары алыстан көзге шалынып қалады.

	Жолдың ұзына бойы екі қапталда да тәтті ақ жемістері салбыраған кәрі тұт ағаштары. Жолдың үстін ағаштың көлеңкесі жуып тұр. Төмен иілген бұтақтарды жай ғана шайқап қалсаң, шаң басқан жол үстіне тұт жемістері бұршақтай төгіледі.

	Жазықтықтың өн бойында дәулетті соғды княздарының сәулетті сарайлары шашырай салынған. Олар үшкір дуалды биік қабырғалармен қоршалған. Қабырғалардың іргесінде тіп-тік, көкке бойлаған теректер. Сарайлардың, ашық дарбазаларынан айналдыра роза гүлін отырғызған төрт бұрышты қауыздар көрінеді. Олардың төбесінен зәулім қарағаштардың үлкен бөрікке ұқсап дөңгеленген қалың желекті бұтақтары төнген. Арықтың жанындағы жерден біртегіс көтеріліп киіз, кілем төселген алаңдарда алабажақ гүлге ұқсаған балалар мен әйелдер тобы. Олар даңғыраларын соғып, билеп, мәз-мейрам күліп, ән салады. Дарбазаның ашық қақпасынан қара далбағайлы, жіңішке найзаларын кезеп, тізіліп өтіп бара жатқан скифтерді көргенде барлықтары бірден таң қала айқайлап жіберді де, үнсіз қалды.

	Кейде жол бойында жасаулы нөкер ерткен соғды князьдары ұшырасып қалады. Жандарында тері қолғап киген, қолдарына томағалы бүркіт пен қаршыға қондырған саятшылар, алдарында күлтелі құйрық, іштері қаншырдай қатқан ақ, сары тазылар жүгіріп келе жатады. Әсем киініп алтындатқан қару-жарақ асынған князьдар құлақтарының түбіне үкі тағып, сәнденген қызу қанды арғымақтардың басымен алысады. Күміс, алтын жіптер -ден тоқылған тор жабулы жарау сәйгүліктер жалындай жалт-жұлт етеді.

	Егістіктердің ара - арасындағы үйілген қорғанның жандарында балшық пен шыбықтан салынған шаруалардың жұпыны лашықтары. Жалба кенептермен денелерін әрең жапқан, күнге әбден қақталған диқан - шаруалар егіс алаңдарында жұмыс істеп жүр. Қарақайыс, шиаяқ, қарындары қампиған, бастарының әр жерінен өрілген бұрымдары салбыраған, шаңда ойнап жатқан жалаңаш балалар жолаушыларды көре сала дуалдарға өрмелей қашып, ар жақтан айқайлайды.

	Екі түн бойы скифтер елді мекеннен аулағырақтағы төбенің басына қонды. Зар — Гар мен Дарвас — Камнан кейін Санзар өзенінің жанындағы көптеген арықтардан өтті. Ақыры Алтын әкелген өзені арнасының бойындағы шатқалға түсіп, алыстан соғдылардың астанасы сәулетті Мараканданың бақтары мен самсаған үйлерін көрді.

	Қаланың қай жерден басталып, қай жерде бітетінін білу мүмкін емес сияқтанды. Жан жағынан шаһарға қарай созылған бақтарда шек жоқ. Ағаштардың арасынан үйлердің жалпақ төбелері, дуалдардың үшкір бастары көрінеді.

	— Бұл қорғанда Соғдиананың жаңа әміршісі, патшалардың падишасы сатрап Бесс тұрады,— деді Спитамен.— Мұнда оның бес жылға жететін азық-түлігі сақталған. Атқораларында таңдаулы мың тұлпар байланған, өрік ағашы, роза гүлдерімен қоршалған үйлерде бір жылда қанша күн болса, саны сонша үш жүз алпыс бес әйелі бар. Сарт князьдарының өмірлері көңілді, уайым-қайғы дегенді білмейді, рас емес пе?





ТӨРТІНШІ ТАРАУ

	БАТЫСТАН ТӨНГЕН ТАЖАЛ

	...Бірқазандар мен кірпілердің тұрағына, тағы аңдардың мекеніне айналған бұрынғы шаһарлардың қираған жұрттарының жанынан өтіп бара жатқан жолаушылар ішін тартып, таң қала қарайды да тоқтамай өтіп кетеді.

	(Шығыс шежіресінен)

	Соғды жұртында

	Фирак қамыс өрмесінің үстінде жатыр. Ыс басқан үйдің аралары шырмауықпен тоқылған сырғауыл төбесіне жайбарақат қарайды. Фирактың назары кенеттен сырғауылдың үстімен жүгіріп өтіп, содан соң тез кейін оралып, жүндес алдыңғы екі аяғын көтеріп тоқтай қалған кең сары бүйіге ауды.

	Бөрененің екінші басы тұсындағы қабырғадағы жарықтың арасынан шыққан екінші сары бүйі сырғауылдың ортасына дейін ақырын келіп тоқтай қалды да, тез жүгіріп кейін қашты.

	Сәл қозғалайын десе кеуде тұсы шаншып қатты ауырады, бүкіл денесі ісініп, сыздайды. Әлдекімнің білінер-білінбес пысылы естілді де, содан кейін бірқалыпты тықыл мен сықыр құлағына шалынды. Басын көтерген Фирак аяқ жағында үн-түнсіз отырған әйелді көрді. Саусақтары екінші басында ұршық шыр айналған тоқыма жіпті ширатып, екінші қолымен ұршықтағы жүнді тартқылайды. Жүзі қоңыр, күн қақты, терең әжімдері егістікте ауыр жұмыс істейтінін аңғартқандай. Басындағы ақ орамалының шеттері иегі мен мойнын қамтыған.

	Пысылдаған дабыс тағы да естілді, әйел қолындағы жібін қоя салып, ашық түсті гүлдермен өрнектелген бесікті итерді, бесік сықырлап тербетіле бастады.

	— Су!—деп күбірлеген Фиракқа өзінің даусы жат, қарлығыңқы, әрі алыстан естілгендей болып көрінді.

	Әйел қыш табақты көтеріп, әжімді кішкентай саусағын малды да оны бозбаланың домбыққан құрғақ еріндеріне тигізіп етті. Сонан соң саусағын тағы да сүтке батырып, оны мұның аузына салып жетім қозы сияқты емізуге кірісті. Фирактың ісініп, кепкен аузы ылғалданды.

	— Мен қайдамын?

	— Ешнәрсе сұрама да үндеме, әйтпесе аурудың иесі дию қайтып келіп, сені буындыра бастайды. Қозғалма, қимылдасаң тағы да қан кетеді.

	Жып-жылы тәтті сүттің дәмін сезген Фирак өткендегісінің бәрін ұмытып өзін дүниеге жаңа келгендей сезінді. Осы жерге, мына ысталған лашыққа тап болғанға дейін басынан не кешкенін есіне түсіре алмады. Өзін кішкентай нәресте, ал мынау әйелді дүние есігін енді ашқан қауқары жоқ мұны қорғап, сақтай алатын құдіретті, күшті анадай сезінді..

	— Су!— деп ерні еркінен тыс күбірледі.

	— Жетер!—деп жауап қатты жіп иіріп отырған әйел.— Менің нәрестеме де қалдыру керек қой.

	Фирак тағы да есінен танып кетті. Көзін ашқанда қанша уақыт еткенін біле алған жоқ. Әйел жоқ, сәби де пысылдамайды, бесік орнында қозғалмастан тұр. Сырғауылдың үстінде отырған екі улы бүйі алдынғы аяқтарын көтеріп, айбат шегіседі. Төбедегі шаршы тесіктен түскен күннің сәулесі үйдің ішін жап-жарық етіп жіберген. Қабырғада күлгін ашық сәуле алаулайды. Ауада қалқыған шаң-тозаң да жарқырап көрінеді.

	Фирак көңіл - күйінін жақсарып, бойына әл кіре бастағанын сезінді. Бірақ кеудесі әлі қатты ауырады. Басын жоғары көтеріп жан-жағына қарады. Екі жағында саздан қаланған төсектер. Арасында тар жол. Одан әріректегі іргеде ошақ ошақтың жанында бидай масағын шоқып жатқан торғайдың саздан жасалған мүсіні тұр. Күліне көмілген көмірден төбедегі ысталған тесікке қарай бықсыған түтін шұбатылды. Төсектердің үстінде қамыс қомдар, көнетоз кілемнің жыртындылары жатыр.

	Фирак неліктен шаруаның сұр шекпенін жамылып, аяғына жүннен тоқылған ала шұлық кигенін түсінбеді, бұрын тіпті басқаша, шаһар тұрғындарынша ала шалбар мен жасыл кебіс киетін еді ғой.

	Сырт жағынан тықыл естілді. Қалай болса солай құрастырып қаға салған есіктің тесігінен шалдың икемсіз томардай қолдары көрінді де, есікті ашпақ болып ысырманы біраз әурелеп, содан соң бәрі тыныштала қалды.

	Фирак жылжып барып сұр тышқанның кішкентай тұмсығы көрінген тесікті жарықтандырған қабырғадағы күн сәулесіне қарап ұзақ жатты. Сәуле түскен ағаш шегеге ілінген кепкен бір түп жусанның жанындағы имек қалайы орақ жарқырап, қызыл әдібі бар дөрекі тоқылған кенеп көйлек аппақ болып көрінеді.

	— Дос!— Жанынан қарлыққан жіңішке дауыс естілді,— Дос, саған көктегі кәміл пірілер жар болсын! Ныспың кім өзіңнің?

	Жанында кен сүр шекпеннің белін түрлі-түсті жіптермен буынған сүйір қалпақты шал тұрды. Бетін бурыл түк басқан, былшықтанған көздері жымиып, ыржия күлген кезде пайда болған әжімдеріне сан жетпейді. Бір тісі де жоқ ауызын жапқанда төменгі еріні үстіңгі ернінің астына кетіп кемиектеніп, беті екі есе кішірейгендей болады.

	— Маған неге жауап бермейсің?

	Фирак шалға не керек екенін түсінбей таңдана қарады. Өрескел дауыстар естілді. Лашықтың ішіне тізелеріне дейін шұбатылған ұзын көйлек, кен кенеп шалбар киген бірнеше шаруа кірді.

	— Науқастың мазасын неге аласың? Өлгелі жатқанын көрмей тұрсың ба? Абыз, сенің міндетін құдайға құлшылық ету, марқұмдарды жерлеп, дұға оқу ғой. Біреудің үйіне шақырусыз ертелетіп неге келесің?

	— Хе-хе-хе! Бұл кім өзі?

	— Бір аңшы. Жартастан құлап, сүйектерін күйретіп алыпты. Кемпірлеріміз емдеп жатыр.

	— Аңшыға ұқсамайды?— деп шал шаруаларға сенімсіздене қарап, сұқ саусағымен дігерлеп айбат көрсетті.— Бетін неге жабады? Мүмкін қашып жүрген қарақшы шығар? Қауіпті қылмыскерлерді ұстап бергенің үшін Оксиарт князь бес дарик, кейде одан да көп төлейді.

	— Мейлі ондайларды Оксиарттың малайлары - ақ ұстай берсін, ал сенін бұл іске араласып не жұмысың бар?

	Шал шиқ-шиқ етті:

	— Сыйға бес дарик! Ойлап қарашы өзін — бес күміс дарик!

	— Дұрыс, дұрыс айтасың қасиетті абыз,— деді шаруалардың бірі.— Саған дариктер неменеге керек? Құдай жолын қуғандар ақша іздемейді, дұғамен өмір сүреді. Ақшаны не қажетіне жаратпақсың?

	— О, ақша үшін не жасамайсың. Дүкен ашып, балауыз шырақ пен барлық аурудан жазатын сиырдың несебін сатамын. Қаласам үйлене да аламын.

	— Сен сияқты қаусаған шалға кім шығады дейсің, аузында бір тісің де жоқ қой?

	— Егер қалтаңда күміс ақшаның сылдыры естілсе осы жұрттағы ен үлбіреген гүл менің лашығымда болады. Қой, біздің көреген ру басымызға тезірек жетейін. Жолымнан қалдырмаңдар, жіберіңдер. О, бес дарик! — деген шал асығыс жүгіре жөнелді.

	— Ру басының қазір мұнда жоғы, Күрешаттан келе жатқан князьдарды қарсы алуға кеткені қандай жақсы болды,— деп күбірлесті шаруалар.

	— Науқасты не істейміз?

	— Жүруге әлі жарамайды ғой,— деп сұрады шаруалардың бірі Фирактан. Фирак оларға қажыған түрімен қарады. Шаруалар төне қалысты.

	— Жүру қайда, шалажансар жатыр! Шықса болды қуып жетеді де. ұстап алады.

	— Мұны мүсіркеу керек. Қарақшы ма, емес пе анықтап жатпас, зынданға бір-ақ тығар!

	— Қайдағы қарақшы! Шеппе айтқан жоқ па, біздің адам деп. Демек, мұны сақтау керек!

	— Төбеге жатқызайық та шөппен жауып тастайық, сұраса қашып кетті дейміз. Жақында іздей қоятын кім бар? Старшина адамдарды соқпақтар мен жолдарды қарауға жіберер. Екі күннен соң абыр-сабыр басылады. Біздер оны князь Оксиарт билейтін өлкенің шетіне дейін жеткізіп саламыз, әрі қарай өзі жол табар. Шеппе айтқан соң оны сақтауға, көмектесуге тиіспіз ғой! Шаруалар Фиракты ақырын қолға салып көтеріп, алдымен аулаға, кейін сатымен өрмелеп, сарайдың төбесіне шығарды. Содан соң тау шалғынының үйіндісімен жапты да:

	— Байқа, жылама! Айқайлама!—десті.

	Шаруалар жиыны

	Шөптің арасында жату Фиракқа ыңғайлы болды. Кепкен тау шалғынындағы жалбыз бен жусанның иісі аңқып басын айналдырды. Төбеден ол көшенің бір бөлігін, биік қар ағашты, ішінде тауықтар сенделіп жүрген, барақ иттер мүлгіп жатқан бірнеше аула мен үйлерді көрді.

	Жол бойында асыққан шаруалар мен әйелдер, шапқылаған балалар. Шаруалар шоғырланып бірнәрсені қызу талқылайды.

	Жолдың шаңын бұрқыратып, тершіген сұлу арғымақтарға мінген салтаттылар шауып келді. Алтын өрнекті жамылғылары жарқырап, сәйгүліктердің құлақтарының түбіне қадалған қырғауыл қауырсындары желбірейді. Иіліп тағзым етіскен шаруалар арындаған арғымақтардың тізгіндеріне жармасып, шетке әкетіп жатыр.

	Сымбатты, жібектей ширатқан сақалды салтаттылардың жастау келген біреуі кәрі қарағаштың көлеңкесіндегі үстіне кілем жайылған төрт бұрышты алаңға шықты. Жүзін суытып, тобырды шолып өтті. Бірін-бірі шынтақтарымен түртіскен шаруалар өзара күбірлесті:

	— Князь Қатеннің бір көйлегінің құны біздердің барлығымызды жарты жыл асырауға жетеді. Үстіндегі алтын гүлдері таза алтын жіппен тігілген.

	— Алтын қындағы семсерін қарашы! Үлкен князь екендігі бірден керініп тұр!

	— Тез жиналасыңдар ма, жоқ па?— деп ақырды князь Қатен.

	— Келеді! Барлығы да келеді!

	Шулаған тобыр жақындай түсті. Алдарында бірнеше қариялары бар. Екеуі барлықтарынан да үлкен ақ сақалды кәрі шалды қолтықтап келеді. Басқалардың қадамдарына ілесе алмаған оны қолтықтаған екеуінің оның табанын жерге тигізбегендері сонша, байғұс шал аяғын ауада ербеңдете береді. Жалбыраған ақ шашын жел желбіретеді. Ақ түк басқан бетінің ортасында қыран тұмсығы, түйілген қабақтарының астынан ашулы қара көзі жылтырайды.

	Ол осы таудағы тұрақ пен оған жақын орналасқан елді мекендердің әрқайсысында үйі мен әйелі бар түрлі қолтықтап келе жатқандар да өзі сияқты ақсақалды, тайпалардан құралған елдің ру басысы болатын. Оны қолтықтап келе жатқандар да өзі сияқты ақсақалды, имек тұмсық өткір көздері жылтылдаған шалдар оның ұлдары еді. Іздеріне ерген жастары бар; жасамыстары бар, жиырма шақты шаруалар ру басының немерелері мен шөберелері. Болғалы тұрған қызыққа топтарын жазбай асыққан әйелдер, халықтың арасында әрлі-берлі жүгіріскен балалар жақындап келеді.

	— Князь келсе, қайсы бір жақсылық дейсің!...— десіп сыбырласты әйелдер.

	Жиналғандар князь Катен мен оның парсы нөкерлері тұрған төбешікті айнала қаумалай тұрысты.

	Топтың алдында салбыраған сақалын асатаяғына асқан ру басы.

	— Авестаның адал ұлдары,— деп көптеген жіңішке қызыл белдіктермен тартылған қызыл шарық киген аяқтарын алшақ қойған князь шаруаларға қарап айқайлады. Сосын қолымен семсерінің балдағын соғып:— Қолымызға қылыш алуға тура келіп тұр! Менің айтқанымды тыңдаңдар. Біздің елімізге, бақытты Соғдианаға белгісіз жау төніп келеді. Біздің жерімізді, үйлерімізді тартып алып, өзімізді кескілеп өлтіріп немесе құлдыққа сатқылары келеді. Бірақ біз оған жол береміз бе? Егістіктерің мен бала-шағаларыңды, мал жандарыңды қорғап зұлым жаумен соғыспайсыңдар ма?

	— Соғысамыз! Бәріміз де ел қорғауға шығамыз!—- деп шуылдады көпшілік.— Тек біздің жерімізге тұмсықтарын сұғып көрсін!

	— Жоқ, жау осы жерге келгенше күтуге болмайды. Қалың қол жиып, дұшпанның алдынан шығып. Бактра тауларында тосып, шабуыл жасау керек. Ұлы өзен Окстан өткізіп біздің өлкеге табандарын тигізбеуге тиіспіз. Егер өз жерімізде ұрыссақ егістіктеріміз тапталып, нансыз қаламыз. Онда ашаршылық басталады. Сондықтан барлығымыз да тезірек Бактраға беттеуіміз керек. Қане, ересіңдер ме?

	Шуылдаған топ толқып кетті. Бір дауыс созылып шықты:

	— Мен, еретін шығармын.

	Іле-шала екінші біреу сұрақ қойды.

	— Алысқа барамыз ба?

	— Алдымен біздің тобымыз жасақталып жатқан Күрешат қаласына барамыз. Содан мың жасап әмірін жүргізгір патшамыз Артаксеркске қосылу үшін Маракандаға бет түзейміз. Ол барлық топты туының астына жинап, үлкен көл құрайды да қосмүйізді зұлым патшаны Дрангиана тауының шатқалына тығып, құртып жібереді. Неге үндемейсіңдер? Барлықтарын ересіңдер ме?

	Бірнеше адамның дауысы қатарласа шықты:

	— Егістіктерді қалай тастап кетеміз? Ұзамай тұқым себу басталады. Уақытында тұқым шашпасақ үй ішімізді қалай асыраймыз? Соғысқа егін екпейтін қаланың тұрғындары барсын!

	Айқай-шу күшейе түсті. Үйлердің төбесіне шыққан әйелдер де шуылдасып, мына дауға араласып кетті:

	— Жинаған егініміздің төрттен үшін онсыз да князьдарға беріп үнемі аштықтың тауқыметін тартамыз. Егер егістіктерді тастап кетсек балаларымызды кім асырайды?

	Қолтығынан ұлдары демеген қарт ру басы мінбеге көтеріліп, халыққа қолын сермей бастады:

	— Авестаның адал ұлдары, мені бұрын қалай тыңдасаңдар, қазір де солай құлақ түріңдер,— деді ру басы. Біздің руда барлығы жүз сексен түтін бар, еркек кіндік ересектер бес жүз қырық. Әрбір түтіннен кем дегенде бір-бір адамнан жорыққа аттансын деген қатаң бұйрық алдым. Бізге қару береді. Біздер үштен бір бөлігімізді соғысқа жібере аламыз. Ал қалғандар кеткендердің егістігіне көмектеседі. Соншалықты зиян шекпейміз. Әрбір он түтіннен бір-бір аттан шығарғанда он сегіз ат береді екенбіз. Сол он сегіз атсыз да eгic жұмыстарын атқара алмаймыз ба? Әрине, атқарамыз. Сосын ру басы князь жаққа қарап басын шұлғып, көзін жыпылықтатып: «бағынбасқа шарамыз қайсы, орындаймыз»,— дегендей ым қақты.

	Айқай-шу күшейе түсті. Төбеде отырған әйелдер жылап-сықтай бастады.

	— Бір жыл бұрын патшалардың падишасы талап еткенде әскер жібергенбіз. Солар қайда? Осы күнге дейін хабар-ошар жоқ. Әйелдері жесір, балалары жетім қалды.!... Сорымыз арылмаған!

	Қырық құрақ киім киген бір шаруа ортаға жұлқынып шықты. Ат жақты, екі езуі екі құлағына жеткен қамыт аяқ екен.

	— Бір-екі ауыз сөзімді айтуға дат етіңізші?

	— Айт, айт, Тарақан!—деп шуылдасты жұрт.

	— Мүмкін пікірім үйлеспейтін де шығар, көріпкел абыздар мен қаланың саудагерлеріндей майын тамызып та сөйлеуге жаттыққан емеспін. Князь Қатен жерімізді қорғау үшін соғысқа шақырып тұр. Сонда қорғайтынымыз кімнің жері? Біздікі ме? Шынында да князьдардікі емес пе? Князьдарға соғыс ойыншық, аулалары қызмет -шілерге, егістіктері күнге күйген құлдарға толы, олардың тұқымы да шашылып, жері де жыртылып жатыр. Солай емес пе?

	— Кім бұл оттап тұрған?—деп князь ру басынан жайлап сұрады.— Улы. көмекейіне құм құйшы!

	— Бір жолы болмағыр. Үй іші тарақандай қаптаған балаға толы, ал жыртқан егісі үш уыс дән шашатын ғана жер. Біздер оны Тарақан дейміз.

	— Тарақан дұрыс айтады!—деп айқайласты көпшілік.— Жерден жинағанымызды да князьға береміз. Соғысқа барамыз - ау, бірақ содан біздерге пайда түсе ме? Тағы да князь егіннің бар түсімін өзіне құйып алмай ма? Егер соғысқа бара қалсақ бізге қандай жақсылық жасайтынын тап қазір айтып түсіндірсін.

	— Бақылдап тұрған қандай бақа!—деп ақырған князь алтын қыннан жарқылдаған семсерін суырды.— Құдайға қарсы айтқан мына сөзі үшін, оның тілін кесу аз, тіпті ақымақ басын да шауып тастау керек. Маған әкеліңдерші өзін!

	Князьдың нөкерлері әлгінде ғана Тараканның дауысы шыққан тұсқа ұмтылып еді, бірақ даурыға дүрліккен шаруалар оларды кейін итеріп жіберді:

	— Сен, біздің пікірімізбен санасқың келмесе, мұнда неге келдің? Адамдарды ал да, малша айдап әкете бер. Егер сөйлескің келсе, онда аузымызға қақпақ болма!

	Сол кезде тобырдың арасынан белі бүгілген қарт шықты. Ешкінің құйрығы сияқты желбіреген ақ сақалы көкірегіне түседі. Үрпиген қастарының арасынан отты, өткір көзі князьға тесіле қарайды.

	— Құрметті князь, менің ұрпақтарым сендер де тыңдаңдар! Ашу дұшпан, оны артқа сақтаңдар. Мұндайда бұрын қалай жасалатынын естеріне түсірейін.

	— Аңшы атамыз сөйлесін!—деп шуылдасты тобыр,

	— Бала кезімде, тауда қырғауылға тұзақ құрып жүргенімде бос жатқан тың жерлер бар деп ақсақалдар әңгімелеп отыратын. Содан соң ата-бабаларымыз осы құнарлы өлкеге алғаш рет қоныс аударды. Бос жердің көптігі сонша әркім қалағанынша алып жыртатын. Жабайы дербик руларымен де, таудағы мыс құюшылармен де соғысуға тура келді. Бабаларымыз өз қолдарымен өңдеген, қанымен, терімен суарған жерлерді бір кісідей болып қорғайтын! Содан соң ру басылары мен князьдар біздің жерімізді алып, қарапайым шаруаларды салық төлеуге мәжбүр етті. Қайсы бір кедей салық төлей алмаса, дереу құлға айналып жерін князь иеленеді. Енді князьдің өзі айтсын, егер менің ұрпақтарым қосмүйізді зұлым патшамен соғыста бастарын жұтса, қалғандарымыз бұрынғысынша князьдардың құлы боламыз ба, әлде өзіміз қорғаған жер өзіміздікі бола ма?

	Ру басымен әлдене деп сыбырласқан князь өзінің нөкерлеріне ым қақты.

	— Бұл жерде мен өмірден түйгендері көп тәжірибелі қариялардың кемел ақылы емес, патша мен князьдарға қарсы бұзақылардың итше үргенін естіп тұрмын. Сендер ұлы құдай Агурамаздакын өзі жер иесі етіп, князьдарды қойғанын, князьдарсыз тіршілік жоқтығын, оларға бас июге тиіс екендіктеріңді ұмытыпсыңдар. Енді сендермен тәжікелесетін ештеңе жоқ... Бүгін ауылыңнан екі жүз адам мен жиырма ат Күрешатқа жүреді. Егер бұлай етпесеңдер ертен - ақ менің нөкерлерім барлық астықтарын мен малдарыңды тартып алып, үйлеріңді өртеп жібереді.

	Ру басы мен басқа шалдар жерге бас ұрысты.

	— Қаһарыңды төкпе, князь. Біздің адамдарымыз Авестаның адал пендесі, патшалар падишасының берілген құлдары. Кімдерді жіберетіндерімізді кеңесіп езіміз шешіп, тілегінің бәрін орындаймыз. Қазір жаңғақ дәнін қатқан бұршақ көже мен кепкен нан қосқан ұйыған сүттің дәмін тат. Демалған кезіңізде қыздарымыз ән салып, би билеп береді.

	Князь ру басынын бағына кетті. Кәрі алмұрт ағашының көлеңкесінде алабажақ кілемдер төселіп, айран құйылып, ірімшік салынған қыш табақтар, басқа да тағам түрлері көрінді. Алаңда тізіліп шыққан қыздар ырғала билеп, әнді бастап кетті.

	Шек салынғаннан кейін соғысқа баратын болып таңдалып алынған адамдарды алдына салып айдаған князь кешқұрым қайтып кетті. Қараңғы түсті. Күрең қызылданып толған ай шатқалдың бір шетінен шыға келді. Баспалдақпен Фиракты ақырын төмен түсірген шаруалар оны есекке мінгізді.

	— Сені қайда апарсақ екен, тауға мыс құюшы дербиктерге ме, әлде төмендегі шатқалға Соғдиананың егістіктеріндегі диқандарға апарсақ па екен!

	— Маған бәрібір,— деп жауап қатты оларға Фирак.

	— Ен жақсысы Мараканда жаққа апарайық, жол бойында жүргіншілер көп, өзегің талса бір түйір күлше беретіндер табылады. Тау суық, онда тоңып қаласың.

	Тарақан деп атаған шаруа жол бойына Фирақтың есегін жетелеп отырып, оған кедейлердің көрген күнінің адам төзгісіз ауыр екендігін айтумен болды:

	— Біздер үшін ең бастысы қару табу, қару тапсақ өз жерімізді қорғай аламыз. Қосмүйіз де, князьдар да, бәрі біздің денемізге шыққан шиқан емес пе?...

	Есек түні бойы таң атқанша ілбіп жүріп отырды. Күн шыға жолаушылар жазыққа түсті. Мөлдір тау өзенінен бастау алған арықтардың бойымен сылдырап су ағып жатыр. Бір жерде әйелдер бидай тұқымын тазалап екінші жерде диқандар соқа жегілген шұбар өгіздерге айқайлап ілесіп келеді. Олардың артында жыртылған жерде құрт-құмырсқа іздеген құстар секең-секең етеді.

	Тарақан Фиракты бір бау масақ сияқты көтеріп алды да, екі егістіктің арасында ескен биік, қау шөптің үстіне отырғызды.

	— Осы арадан Маракандаға бар,— деді ол.— Ешнәрседен қорықпа, қолыңды жайып қайыр тілесең де, тамағыңды асырайсың!

	...Фирактың тыныш жатқаны сондай, бір қоян оның үстіне секіріп шықты да, алдыңғы аяқтарын бір-біріне соғып, жылтылдаған бадырақ көзімен Фиракқа тесіле қарап, кенет секіріп, қалың шөпті жара тұра қашты.

	Әлдеқайдан қоңыраудың біркелкі даңғыры естіледі. Үлкен жолдың үстінде найза ұстаған екі салт атты келеді. Олардың жүзі Фиракқа таныс сияқты болып көрінді: ақ үйдің жанына ән салуға барғанда пісте бағында күзетте тұрғандар емес пе әздері? Артында жолдын шаңын көтеріп тең артылған есектер келеді. Жандарында ұзын көйлекті кірешілер. Олардың есектерге: «Хр, хр!» деп айқайлаған дауыстары естіледі.

	Ең соңында күлгін жиекті тор жабуы бар, ұзын иір мойынына үлкен қоңырау байлаған биік ақ түйе. Екі өркештің арасында сымбатты әйел отыр. Басына алтын сияқты мөлдіреген қан - қызыл орамал жамылған. Көп білезік тағылған нәзік қолымен сусыған ор амалды жоғары көтергенде ашаң жүзі анық көрінеді. Қысыңқы қоңыр көзі алысқа жайбарақат қарайды. Кенет оның жанары Фиракқа ауысты.

	Фирактың «сүйіктім» деп айқайлағысы келіп еді, әлсіз, жалынышты үнінің пыр етіп қау шөптің арасынан ұшқан ұя басар құрды үркітуге ғана шамасы келді.

	Нәзік қолы орамалын түзеді, қауғадай басы теңселген түйе шашасы жүндес алып аяқтарымен жолдың шанын бұрқ-бұрқ көтеріп, жанынан жай ғана өтіп кетті. Түйенің соңынан ілбіген түрлі-түсті әлемішті моншақ тағылған қашырдың үстінде алабажақ матаға оранған бірнеше әйел қалғып отыр.

	Мына жағдайдың барлығы да Фиракқа түс сияқты көрініп, соңында жайлап шөге бастаған шаң қалып, алыстай бастаған кірешілердің үндері мен қоңыраудың даңғыры ғана біразға дейін естіліп тұрды.

	Қытай жылнамашысы

	Мараканда қаласының орталық сауда базарына дүкендер иін тірестіріле салынған. Олардың арасынан өтетін жолдар иерелеңдеген тұйық көшелерге жалғасып жатыр. Әрбір дүкен — үйдің алдында саздан қаланып, үстіне көнетоз кілем жабылған төртбұрышты орын. Таңертеңнен бастап оның үстіне әртүрлі заттар қойылады :бір саудагерлерде — қыш табақтар, шырағдандар, пышақтар, қасықтар, келесі біреулерінде — іші бөлік - бөлік, меруерт тасты шығыршықтары бар қобдишалар, сырғалар мен білезіктер, шынжырлар мен моншақтар, тарақтар, қалампыр, иіс майлар құйылған құтылар. Заттардың ортасында малдас құрып, сатып алушыларды күтіп иесінің өзі отырады. Оның сыртындағы қос қақпалы есікке қағылған шегелерде кебістер мен ауыздықтар, тартпалар, ала бекебайлар, орамалдар, ағаш шарықтар ілулі түр. Есікті жапқан кезде саудагер заттарының жартысын бірден жасырады. Сол бойда шаштары жалбырап еңкейген жартылай жалаңаш құл көрінді. Ол төске балғаны тарс-тарс соғып қайқы пышақ пен шаш жұлатын мыс қысқаш жасап жатыр.

	Көрші дүкендердің арасына өрім - өрімдері шыққан қамыс бумалар тартылған. Өтіп жатқан топқа кейде күн сәулесі түсіп қызыл, жасыл, көк түсті киімдерімен жарқылдап көрініп қалады да, кейде түсініксіз таңба болып жылжып, көлеңкеге кіріп кетеді.

	Қызу жұмыс бір сәтке де толастамайтын тұйық көшелер алаңға жетіп күні бойы тынбай жұмыс істейді.

	Бұрыштағы бірнеше дүкенде сарт көпестеріне ұқсамайтын өзгеше киінген саудагерлер отыр. Бұлар биік тау жоталарының ар жағында, алыстағы шығыста жатқан ел Қытайдың саудагерлері болатын. Олардың үстерінде ұзын көк немесе қара бешпент, бастарын тақырлап қырғызған, құлақтарында үлкен сырғалары бар. Осы қатардағы дүкендер жібек маталар, темір заттар, тастан, кейбірі нефриттен қашалған кішкентай пұттар, қарттарға жастық пен қайрат, денсаулық беретін дәрі-дәрмектермен сауда жасайды.

	Бірнеше саудагер қытайлықтар кілем үстінде дөңгелене отыра қалып, сыбырлап сөйлеседі:

	— Бүгін алаңда дұға неліктен ұзақ оқылды? Бұл елдің бақытты ғұмыр кешкеніне, ешкім шырықтарын бұзбағанына көп жыл болды ғой. Егер елге жана патша сайланса ол Сузыға кетеді де Маракандаға жаңа сатpaп тағайындалып, бізден тағы мол сыйлықтар талап етеді-ау! Қараңдар, әні Цен Цзы келеді. Кемеңгер бізге не айтар екен?

	Саудагерлерше киініп, жиегі жалпақ, өрнекті матамен әдіптелген сұр сулығын сол иығынан асыра салған Цен Цзы маң-маң басып, бұлардың жанынан өтіп бара жатты. Сығырайған қысық көздерінде шаршаудың табы бар.

	— Сәлем саған, Цен Цзы! Сәл аялдап көргендеріңді, мына жағдай туралы не ойлайтыныңды айтшы?

	— Адамдар қан аңсайды. Қауіптің қара бұлты төніп келеді. Бұған біз жайбарақат қарай аламыз ба? Соғыс басталса дүние-мүлкімізді тартып алып, өзімізді о дүниеге аттандырады.

	— Есіттіңдер ме?—деп күбірлесті саудагерлер.— Мүмкін өлтіріп те жіберер? Бірақ қайда қашамыз?

	— Дүниеге толы қоймаларымызды тастауға көз қия ма? Не істейміз?

	Цен Цзы бұрылды да әрі жүре берді. Бірнеше дүкеннен өткен соң таяғымен қақпаны тарсылдатты. Шынжырмен бекітілген қақпа сәл ашылғанда Цен Цзы ішке кіріп кетті.

	Қарына сары шүберек байлаған жүдеу шал иіліп оған тәжім етті. Қоңырқай жүзін тікірейген ақ сақал жапқан. Кішкентай аула төбесі тақтаймен жабылған қамбалармен қоршалған. Ашық есіктен құлдар ауыздары қамыс жіппен байланған сопақша келген ала қаптарды ішке кіргізуде. Бірнеше түйе шөгіп жатыр. Шудаларын жапқан қалың шаң олардың алыс сапардан келгендіктерін аңғартады.

	Дәлізден өткен Цен Цзы биік балшық дуалмен қоршалған бақтың ішінен шықты. Төрт бұрышты қауызды айналып өтіп, мұқият қырқылған ағаштардың арасымен түзу жолға түсті. Бақтың түбінде екі жағынан түйетайлы қалқанмен көлегейленген күрке бар еді. Күркенің ішінде қатып қалған тас мүсін ыржиып тұр. Күркенің үш жағында қамыс өрме төселіп үстіне қасқыр терілері жабылған кірпіш сәкі. Цен Цзы қабырғадағы шымылдықты ысырып ар жағынан жылтыраған қара қобдишаны алды. Күміс кілтпен қобдишаны ашып одан пергамент орауын, қара бояу құйылған сиясауыт пен қамыс қаламсапты алды. Шарығын еденде қалдырды да төсенішке малдас құрып отырды. Аласа жозыны алдына жақындатты да, оның үстіне пергамент орауын жазды, сия - сауыттың қақпағын ашып, қамыс қаламсапты қара бояуға батырып, жоғарыдан төмен қарай қатарластыра түзу белгілерді қоя бастады.

	Ол былай деп жазды:

	«Адал пірлерім жіберген ел туралы хатымды жалғастырамын. Бұл ел Кангюй деп аталады. Басқа халықтар шабуыл жасамас үшін аса қолайлы, жан-жағынан биік таулармен, шөл далалармен қоршалған, біраз жылдардан бері соғыстың ауыртпашылығын сезбей бейбітшілікте, бақытты өмір сүруде.

	Бұл жұрт мамыражай «көк елінен» батыс теңізге апаратын үлкен жолдың бойында. Осы елдің үстімен жан-жаққа тынымсыз ағылып жатқан әртүрлі зат артылған небір керуендерге қарауға көз тоймайды.

	Тұрғындары бойшаң. Қол өнерде де, көркем өнерде де асқан шебер. Кедейлері бастарына жай шүберектен, ауқаттылары жібектен шалма орайды. Жай матадан, жүннен тоқылған, теріден тігілген киімдер киеді. Сауда жасағанды жақсы көреді. Бірақ дүние қодыздылыққа, алдау-арбауға бейім тұрады. Қандай ұят!

	Басы азат әйелдерді аса жоғары бағалап, өте жақсы орындайды. Үнемі әйелдерінің жанынан бір елі шықпай көреді. Әр үйдің еркегі әйелінің айтқанын қалт еткізбей жүргендіктен еркектері әскери жаттығулармен айналыспай жау жүректіліктерін жоғалтқан. Ессіздер, бұл өте қауіпті ғой! Туған жерін сонда кім қорғайды?

	Тұрғындардың жартысы диқаншылықпен, жартысы саудамен айналысады. Жылқының да өте жақсы тұқымы «көк» тұлпарлары. Біздің даңқты жауынгерлеріміз өседі. Олардың ішіндегі ең сұлуы қанды тер шығатын осындай тұлпарларға мінсе қандай тамаша болар еді!

	Бұл елде үш қабат биік дуалмен қоршалған жетпіс қала бар. Әр қаланың билеушісі князь ата жолымен билікті өзінін ұлына беріп отырады. Егер князь өлтірілсе, онда патша қарақшының басын шапқаннан соң билікті өз қолына алатын жана князьді жібереді

	Мол өнім түсетін құнарлы жерлер князьдарға мәңгілікке пайдалануға берілген. Бұл үшін олар талап еткен бойда жақсы жарақтанған жасақтарын ертіп патшаға келуге тиіс. Бұлары жөн-ақ!

	Өз жерін өңдеуге рұқсат бергені үшін түскен өнімнің бестен төртін князьдарға бермейтін болса, мұндай бай елде қарапайым диқандар жақсы әрі бақытты өмір сүре алар еді. Сондықтан да еңбекші халық астық жеткілікті бола тұрса да үнемі аштыққа ұшырайды. Мұнысы қандай аянышты!

	Абыздар мен кейбір князьдардың оқу мен жазудан хабарлары бар. Олардың шығармалары әрқайсысы әр затты білдіретін, әр қатарға қойылатын жиырма бес белгінің көмегімен жазылады. Бұл жақсы-ақ ойлап табылған, бірақ даналық тұнған біздің хатымызға . жетуі қайда? Кітап оқыту үздіксіз жүргізіледі. Кітаптары иленген сиыр терілеріне оңнан солға қарай көшірілген, мұнысы қолайсыз.

	Мерекелерде халық бағзы заманалар жайлы ән салуды ұнатады. Өте ұзақ жырларда өмірдің ұлағатты заңдылықтары мен ата-бабаларының ерлік істері жайлы тәптіштеп айтылады.

	Ұзақ жылдар бойғы бейбіт өмір Қангюйдың халқын аса байытқан; олардың үйлерінде басқа елдерден әкелінген қымбат дүние - жиһаз тіреліп тұр. Осы байлыққа көңілдері көтеріліп шалқыған олар өз елдерін «бақытты Кангюй» деп атайды. Бірақ іштарлықпен жиналған байлық көшкен бұлт сияқты ғой.

	Байлық дегеннің өзі біреулерді саран етсе, екіншілерін қызғанышқа итермелейді, бұл күндері Кангюй мемлекетіне жолындағы барлық елдерді жайпап батыс теңіздерден төніп келе жатқан басқа халықтың шапқыншылық қаупі төніп тұр. Ол халықты жұрттың айтуына қарағанда басына қошқардың қос мүйізі өскен зұлым патша бастап келе жатқан көрінеді...»

	Сахарадан жеткен қонақтар

	Цен Цзы бақ ішіндегі жолдан аяқтың тықырын естіді. Кәрі қызметшісі есіктің алдына келіп тоқтады:

	— Екі жолаушы саған жолыққысы келеді. Бірі — биік, аю сияқты, күшті, жасамыс, сырт кейпіне қарағанда көшпенді секілді қару-жарақтарына алтын жалатқан. Екіншісі — жас, жолбасшы болуы мүмкін. Сенін оларды көптен күтіп жүргеніңді айтты.

	Цен Цзы қуана басын изеді:

	— Өте жақсы! Кірсін де, ал сен мұнда отыз екі қуаныш әкел.

	Жылнамашы қолжазбаны тез-тез орады да, жылтыраған қобдишаға салып қайтадан қуысқа қойды.

	Бақ ішінен Будакен мен Спитамен көрінді. Қолдарын кеудесіне айқастыра тәжім еткен кәрі қызметші емпеңдеп алдарына түсіп келеді. Бұрын ешқашан көрмеген өсімдіктерге Будакен таңдана, таңқала қарайды, Қауыздың қасына келіп қызыл қабыршығы оттай лаулаған жалпақ құйрық, қауырсыны өрмекшінің торындай нәзік балықты көргенде аузын ашып тұрып қалды.

	Бассейннің жанына келген қытайлық қойынынан жібек қалтаны алды да, одан алақанына ақ түйіршектерді төгіп, күміс қоңырауды сылдырлатты. Барлық балық оның жанына лезде жүзіп келді. Цен Цзы қоңырауды сылдырлатуын тоқтатпастан ақ түйіршіктерді балықтарға тастай берді. Қонақтар мен қытайлық тізерлеп отыра қалып, балықтардың итерісіп, алтындай жалтыраған бастарын судан шығарып, ақ түйіршектерді бір-бірінен тартысып, тап бергенін бақылап тұрды.

	Жуан қисық саусақтарымен балықтарды нұсқаған Будакен қарқылдай күлді:

	— Бейне адамдар сияқты: бірге тұрады, несібе үшін керісіп, қырқысады... Балықтарды азықтандырған мына ақ түйіршіктер не?

	Екеуі де түрекелді. Қытайлық тағзым етіп, отыра берді де:

	— Құмырсқаның жұмыртқасы,— деді.

	Будакен жатжерліктердің ізеттілік дәстүрін сақтап, тізесін бүгіп тәжім етуге тырысты, содан кейін екеуі қол алысып амандасты.

	— Қандай ақылды балықтар!—деп таңқалғанын жасыра алмады Будакен. Бұларыңды маған сат, шатырымның жанынан су қоймасын қазамын да, осы балықтарды сонда жіберемін, содан соң менің қоңырауымның сылдырын балықтардың қалай тыңдайтынын бүкіл дала тұрғындары келіп көзімен көреді.

	Жымиған қытайлық «өте жақсы!» деп күбірледі де, Спитаменге бұрылды, қолдарын қуана созысып екеуі алақандарын беттестіріп, он иықтарын түйістірді.

	Спитаменнің жүзіне жылы күлкі үйіріліп, көзі жылыұшырай жымиды.

	— Қуанышымда шек жоқ, Солақай,— деді қытайлық,— ізіне түскен барлық бақытсыздықтан құтылып, менің алдымда тағы да аман-есен тұрғандығыңа өте қуаныштымын.

	— Ал сен бұрынғысынша жазып, оқып жүрсін бе?

	— Ұстазымыз: «үнемі ойланып, көп оқуда ізгілік бар. Ал жер түбіндегі тоғызыншы елден оралған досыңды көру жүрегің мен көзіңе қуаныш құяды»— деген екен.

	— Мына кісі сен бұғауда көрген жас скиф сарбазының әкесі,— деді Спитамен.— Не білетін болсаң соның бәрін бұған түгелдей айт. Сені тыңдау үшін бұл алыстан келіп отыр.

	Цен Цзы Будакенге күркеге кірейік деп ымдады. Тып-тып басып жүретін қытайлық алдыға түсіп, оның соңынан Будакен адымдады. Оның бұлшық етті жауырындары жылнамашының қушиған иығынан екі есе жалпақ болатын, сондықтан есіктен ішке кіру үшін еңкейіп бір қырымен бұрылды.

	Күркеге кірген олар түкті кілем жайылған төсеніштерге отырып, көрген түстері мен жүрген жолдары, денсаулықтары туралы амандық сұрасқан соң Цен Цзы сөйлеп кетті:

	— Аңғырттығы мен батылдығы сор құдығына жыққан ұлың Сколотты екі рет көрдім. Ол көмектесуімді өтінді. Ал ұстазымыз: «Бақытсыздарға қол ұшын беру — ұлылыққа аттаған қадам»...— дейтін. Маған ол былай деді.

	Бірақ Будакен күректей алақандарын көкке жайды:

	— Тоқта, сөзіңмен мені соққыға жығуға асықпа. Жүрегім шерге толып қайғының түгі қалыңдап кетсе де аяй гөр! Бәрін асықпай әнгімеле. Әуелі ұлым Сколотты қайда, қашан көргеніңді, кімдермен болғанын, сол кезде не істегенін айт. Мен сонда ғана диюлардың оған неліктен тай беріп, қайғының шыңырауына қалай итергенін түсінемін.

	— Жақсы. Егер сенің тыңдауға шыдамың жетсе, ұғуға құлқың болса, Фара қаласына қалай тап болғанымды, онда сенің ұлың ғана емес, басқа да тым атақты адамдарды қалай көргендігімді бәрін рет-ретімен айтайын. Мені құлақ салып тыңдай отырып, шын жүрегімнен ұсынатын отыз екі қуанышпен қайғыңды сейілтіп, көңіліңді алдарқат.

	Қәрі қызметші олардың арасына кішкентай жозы қойды да, оның бетіне өрнегі гүлді ашық орамал жапты. Жозының үстінде кішкентай шыныаяқтар тізіле қалды. Әр ыдыста түрлі тағамдар; қырған шомыр, майдалап туралып қаймақ құйылған пияз, тураған сәбізден жасап, балға пісірілген қайнатпалар, қызыл тал, ұсақ алма, інжір, запыран қосқан ет түйірлері, қойдың миы, қуырған асқабақ, жүзім, пісте араластырып сірке суына бұқтырылған күріш, піскен қамыр, түрлі шөп-шалам араласқан, әйтеуір Будакенге таныс емес біраз ас бар. Жылытылған шарап құйылған үш құмыра бөлек тұрды.

	Будакен біресе ыдыстарға, біресе үй иесіне, біресе тапжылмай отырған Спитаменге қарап, мұның бәрін қалай жеу керектігін түсінбей дал болды. Мынау отыз екі ыдыстан гөрі бәрін жинап-теріп салатын бір аяққалар еді. Күлкілі көрінбес үшін не болса да шыдауға бел байлады.

	— Алдыма қойған мәзіріңді алуға көңілім шаппай отыр,— деді Будакен.— Ал құлағым хикаяңды тыңдауға даяр.

	Фара шаһарында

	— Еліміздің көпестерінің бір ұйымында кызмет істеймін,— деп бастады хикаясын Цен Цзы.— Олар бірлесіп өз заттарын керуендермен осы арадан Гиркан теңізінің жағалауларына, одан да әрі қарай Финикияның бай шаһарларына жібереді. Герканияның басты шаһары Задракартада , тағы да басқа шаһарларда біздің саудаластарымыз тұрады. Олардың жүк сақтауға арналған қамбалары үйлерінде салынған. Жылына бір-екі рет біздің керуенмен Задракартаға, кейде одан да ұзаққа сапарға шығып Рагқа дейін барып қайтамын.

	Қарақшылардан қорғану үшін керуенге ілесіп жақсы қаруланған жолаушылар жүреді. Үлкен керуенге ілесу әрқашан сенімді ғой, рас емес пе? Ал жол бойында жергілікті тұрғындардың ішінен ары қарай сапар шегудің қауіпті қауіпсіз екендігін айтып отыратын, жолда қонатын сенімді достарымыз бар. Сапар кезінде өткен жерлеріміздің билеушілерін келісім бойынша жолақысын ақшалай, көбінесе апара жатқан дүниелерімізден, төлеп отырамыз.

	Биылғы көктемде сапарымыз сәтті болды. Бірақ Фара шаһарында безгекпен ауырдым да, бір ай төсек тартып жатып қалдым.

	Фара шаһары тас дуалмен қоршалған, күн ұясына қонғанда жабылатын екі қақпасы бар шағын мекен. Ауылшаруашылық жұмыстарымен айналысатын тұрғындар күн таудан асып екіндіге жақындағанда, қақпа жабылмай тұрып шаһарға малдарын айдап кіруге асырады. Малды дуалдың сыртында қалдыруға болмайды, түнде таудан түскен жыртқыш аңдар өлтіріп, жеп кетеді.

	Бірде жаздың ортасында кешқұрым шаһарға салтаттылар тобы сау ете түсті. Олардың басшысы жоқ сияқты. Қырық ру сарбаздар араласып, аңшы қуған қасқырдай аласұрады. Қаланың ортасындағы алаңға дейін шапқан салтаттылар көше-көшелерге ілезде тарап кетті. Шаһар азаматтарының тәрбиелі, ізгі ниетті екендіктеріне қарамастан барлық есіктерге рұқсатсыз кіріп, қамбаларды өздері ашып, шөп пен сұлыны қажеттерінше алып аттарын тойғанша жемдеді. Олардың арасында бактра, соғды, тіпті үндіс жауынгерлері де бар еді. Тартып алған нәрселеріне ақша төлеуді талап еткенде, олар күліп оңтүстік жақты нұсқады:

	— Патшалардың падишасы Дариавауш соңымыздан келеді, барлығына сол есептеседі,— десті.

	Ертеңіне әлгі салтаттылар кетті де, олардың орындарын басқалары алмастырды. Бірақ олардың ұяттары бар екен, дегенмен шаһар тұрғындарынан өздерін асқа тойдырып, аттарына жемді мол беруін талап етті. Кейін лек-лек әскер өтумен болды. Көбісі ілгері қарай тезірек кетуге асығып шаһарға аялдаған жоқ.

	Ең соңынан бұрынғылардан тіптен өзгеше ерекше топ келді. Олардың ат-әбзелдері алтынмен апталып, күміспен күптелген, қымбат тастармен әшекейленген; Әскерлері мұздай қаруланған. Соңдарында әйелдер мінген арбалар, тең артылған қашырлар. Топтың алдында көше бойлай шапқан сардарлар айқайлап бұйрықтар береді. Әйтсе де тәртіптері нашар еді.

	Мен жабық арбалардың бірінде патшалардың падишасы Дариавауштың өзі келеді, онымен бірге бишілері, қызметшілері, әтектері, кернейшілері бар деген сыбыс шыққанда өз құлағыма өзім сенгім келмеді.

	Алыстан болса да патшалардың падишасына назар салайын деп сыртқа шықтым. Бір үйдің қақпасы алдындағы күзетте мыс дулыға киіп, сауыттары жарқыраған, балтырлары мен білектері жалаңаш яван жауынгерлері тұрды. Әрқайсысында бір-бір қалқан, екі-үш жеңіл атпа найзадан бар. Мен көрші үйдің төбесіне шыққанда парсы бектерінің қалай тамаша киінетінін көрдім, барлықтары қолдарын кеуделеріне айқастырып бастарын жерге жеткенше иіп, аулаға кіріп келе жатты.

	Салтаттылардың арасынан біздің Соғдиананың сатрапы Бессты таныдым. Астында үлкен ақ ат. Алтынмен қапталған қызыл бөкейбайы атының мойнына байланып, бір шеті жерге сүйретілген. Аттың басы мен кеудесі ақберен сауытпен жабылған.

	Жақын жерде тұрғандардың көбісі атақты әмірді танып етпеттеріне жата - жата қалысты. Сатрапқа жүгіріп жеткен қызметшілердің біреуі атынын тізгініне жармасып, екінші аяғын салып жерге түсуі үшін Бесске арқасын тосты. Ұзын бойлы, күшті, сұлу келген алтындаған қызыл киімді, үлкен қауырсындар қадаған жалтылдаған дулығалы Бесс қақпаның алдында тұрып қонақтардың келу құрметіне биік қалпақ пен жаңа сулық киген Фара шаһарының билеушісімен сөйлесті. Бесс сүйсін деп оған бетін тосып еді, анау ұзын бойлы сатрапты сүю үшін өкшесін көтерді.

	Жан-жағына алақтаған шаһар әкімі төбеде тұрған мені көрді де, өзіне шақырды. Мен асығып төмен түстім.

	«Сендердің көпестеріңнің үйлері жақсы, сондықтан шығыс өлкелердің әміршісін және басқа да атақты меймандарды күтіп алуды соларға тапсырсам деп тұрмын»,— деді ол.

	Мұнысы парсы әкімдерін, олардың қызметшілерің, астарындағы көліктерін біздерде қанша болғысы келсе, сонша уақыт күту деген сөз еді. Менің шарам қайсы? Пешенеңе жазғанға мойынсұнбағанда не бітіресің. Жерге жеткенше иілдім де:

	— «Барлық дүние-мүлкімізді біздерді асырап, қанатының астына алған елдің жолына шашуға әзірміз»,— дедім.

	Сатраптар мәжілісі

	Қақпаны ашып, қонақтарды күтіп алу үшін үйге қарай асықтым, келсем қақпа айқара ашық екен. Ауланың ішінде даудыраған парсылар, халдейлер, мидиялықтар, сириялықтар жүр. Олар бейнебір өз үйлеріндегі сияқты қамбалар мен жертөлелерді ашып, одан үн мен кепкен жүзімді, шарап сақталған құмыралар мен местерді шығарып, қойымызды сойып, жіліктеп, етті сол бойда бөлісіп әкетіп жатты. Бір кезде нөкерлерін еріткен әмір Бесс келіп күзет қоюды, тентіреп жүрген белгісіз топтардың әскерлерін қуып жіберуді бұйырды.

	Содан кейін Бесс бірнеше сардарларды ертіп үйдің ішіне кірді. де, кілемнің үстіне жайласып отырып сабырмен кеңесе бастады.

	Меймандарға сый құрмет көрсетуге тырысқаным сонша олар отырған бөлмеге еркін кіріп-шығып жүрдім. Маған ешкім де назар аударған жоқ, сондықтан олардың. кейбір әңгімелерін естіп те қалдым.

	Парсылардың қызметшілері маған бұл жерге Персияның үлкен әкімдері; патша күзетінің бастығы — Набарзан, Арейдың сатрапы—Сатибарзан, Дариавауш патшаның досы Артабаз қария, тағы да басқа сатраптар жиналды деді. Құдайдың өзі ғаламат құдірет пен байлық, атақ пен жүздеген, мыңдаған пенделерді билеу хұқын берген осы адамдар енді міне көнетоз кілемнің үстінде сығылысып жаюлы пергаментке үңіліп жатыр. Онда Персия патшалығының қалалары мен жолдарының, таулары мен өзендерінің суреттері салынған болатын. Қоңыр күнжіт майы құйылған шамдал әлсіз ғана жанып тұрған соң мен ұңғыға тағы үш шырақ тығып тұтаттым. Бесс ашуланып, саусағымен картаны көрсетіп жатыр.

	«Міне, Бактра мен Соғдианаға апаратын жолдар. Үлкен өзен — Окстың өткелі мұнда. Одан әрі темір қақпадан асқан соң ешқандай қауіп жоқ. Бірақ ана сужүрек бізді аяқтан шалмаса...» Ол қолымен нұсқап патшалардың падишасы бар тұсты көрсетті.

	Осы кезде алтын кісе тағып, сәнді қызғылт киім киген, жылаудан жүзі домбыққан, өте жуан парсы бөлмеге кірді. Семсерінің қыны да таза алтыннан екен. Ол қолын сілтеп, шиқылдап, алқымына тығылып тұншықтырған өксіктен біразға дейін ешнәрсе айта алмады. Барлығы орындарынан тұрып бастары жерге жеткенше иілді. Мен алдында патшалардың падишасы осы емес пе екен деп ойлап едім, сөйтсем бұл патшаның ағасы Оксафр екен. Көзі алақтап, біресе семсерінің балдағына жармасып, біресе алақандарымен бетін басады.

	Бесс оған картаны түсіндіре бастады, бірақ Оксафр картаны жұлып алып, кілемге лақтырып жіберді.

	«Мен әлгінде ғана патшалардың падишасын көрдім, ен бастысы ол әлі үміттен баз кешкен жоқ,— деді ол жалбарынышты өлімсіреген дауыспен.— Тек патша жұрттың бәрі жылап, дұға оқи беретініне қатты налиды. Сыбызғышылар сүйікті әнін орындап еді, аз-кем тыңдады да, бәрін қуып жіберді. Запыран мен сүлпі қосқан қуырған қой етіне де тәбеті тартпады, байғұс тек қана осы жердің жаман қауынынан кішкентай жеді де, қызыл шарап ішті. Енді абыздын жоруы не айтар екен деп күтіп отыр. Бір рет қана жақсы болғанын айтпағанда осы күнге дейінгі жорулардың барлығы жаман. Оңаша ұрланып, нені ақылдасып жатырсыңдар?»

	Бесс шешімді, қатқыл дауыспен жауап берді:

	«Біздер енді не істеу керектігі жайлы кеңесіп, ары қарай жүру қажет деп шештік....»

	— Жоқ, жоқ!...— деп Оксафр оның сөзін бөлді.— Бұл жайлы ойлаудың қажеті жоқ!... Патшалардың падишасы шаршады, сәл дамылдап тынықпақ, маған сендерге құдайдың өзі ұзамай, қамқорлығына алатындығын айт деп бұйырды. Сәтсіздігіміздің барлығы құдайды ұмыта бастағандығымызды еске түсіріп тәубаға келтіріп қою ғана деп ойлайды. Патшалардың падишасы дұға оқып жаңадан шіркеулер саламын, халықты құдайға сыйынуды үйреткендіктері үшін абыздардың басына алтын жаудырамын деп салтанатты түрде ант берді.» Бесс:

	«Бұл кейін бола жатар, тап қазір не істеуіміз керек?»— деп өрескел сұрақ қойды.

	«Не істеу керегі — қалай? Құдайдың қаһары үнемі төбемізден төнеді де тұрады деймісің. Қосмүйізбен кездесуден енді тайсақтамай, тоқтап, бір жерге жиналып барлық әскермен...»

	«Сонда не болады?»

	«Бағымызды ұрыста тағы бір сынаймыз. Патшалардың падишасы енді бақыт бізге он қарайды деп сенеді. Ең бастысы аға абыз да аттың басын іркіңдер деп кеңес берді.Барлықтары да үн шығармай, назарларымен жер шұқылай берді.

	«Енді қорқатын не бар?—деп өңмендеді Оксафр. Қосмүйіз әскерлерінің жарым -жартысын көтерілістен қорқып жолдағы жаулап алған шаһарларында қалдырды. Кейбіреулер айтқанда ол бізді өкшелеп ізімізден келе жатса, онда тек атты әскері ғана бар. Гавгемалладағы ұрыста бар жоғы үш мың ғана атты әскері болды. Қазірдің өзінде, сол қарғыс атқыр яванға қарағанда біздің атты әскеріміз әлдеқайда көп. Жақында, мүмкін ертең болар одақтас скифтерден көмек келеді. Мынау тау шатқалында солардың өздері-ақ барлық явандарды ұстап алып, қапқа тығып, улы жыландарға ұқсатып жаныштар еді. Олар солай жасайды да, тек күтіп, ұрысқа дайындалуымыз керек».

	Сонда екі бетін жас айғыздап дауысы қарлығып шыққан Артабаз қария сөйледі:

	«Біздер патшалар падишасының адал құлдары өмір бойы оны қорғап, парсы найзасының үшы құдіретті Персияның шекарасын кеңейтсін деп қанымызды төгіп келеміз. Енді ажалымыз тақалғанын көре тұра, оның жолына соңғы күшімізді сарқып құрбан етуіміз керек пе?»

	Патшаның таңдаулы жасағының сардары Набарзан орнынан тұрып Оксафрға:

	«Патшамызға деген сүйіспеншілікке толы жүрегімнен бұлқына шыққан бұл ащы сөздерді, ол шындық болмаса, қазіргі халымыз тура сөйлеуге итермелемесе ешқашан тура айтпас едім. Егер Қосмүйізге қазір ұрыс салсақ бұл ажалға тура шабумен пара-пар. Отанымызды отқа тастап, өзіміз де бекерге өліп кетеміз. Тезірек қауіпсіз жерге Бактра мен Соғдианаға шегініп, осы арқылы Персия әскерінің басты күшін аман сақтауға тиіспіз,»— деді.

	«Шегіну... Шегіну...» барлықтары еріндерінің ұшымен болса да осылай десіп күбірлесті тек пыс-пыс еткен Артабаз ғана:

	«Қорқақтар, сужүректер! Ежелден даңққа бөленіп келе жатқан парсы найзасына дақ түсіресіңдер!...— деді.

	«Жоқ, қорқақтық емес, бұл ақыл нұсқаған жол,— деп жауап қатты Набарзан,— Қосмүйізді яванды құрту тілегімен ғана осы шешімге тоқтап отырмыз. Аттарымыздың жалы бар да шығысқа қарай шегінгеніміз жөн. Онда біз жаңа күш жинаймыз. Халық енді патшалар падишасының жұлдызы үнемі оңынан туа беретініне сенбейді. Бізді құтқаратын бір ғана жол бар: ол — шығыс өлкелеріндегі халықтардың әмір Бесске деген махаббаты мен олардың арасындағы әмірдің даңқы ғана...»

	Осы сөздер айтылғанда барлығы да Бесске қарады; ол болса жүзі жайнап, көзі ұшқын шашып, көңілді отырды.

	«Иә, иә! Барлық үмітіміз Бессте ғана. Сақтар мен үндістер де онымен одақтас. Оның үстіне Бесс жалған атты бүркеніп жүрген жоқ, қарапайым халықтан да шықпаған, патшалар падишасының өз туысы. Сондықтан патша оған тәжін берсін, әрине, уақытша ғана тек жауды жеңгенше....»

	«Бұл опасыздық... Сатқындар!..»—деп айқайлаған патшаның ағасы семсерін суырып алып, Набарзанға тұра ұмтылды.

	Орындарынан ұшып - ұшып тұрысқан сатраптар оның жолын бөгеп, тыныштандыруға тырысты. Набарзан есіктен шыға қашты. Оның шаңқылдап өзінің жүзбасыларын шақырған дауысы ауладан естіліп тұрды. Тақтай төсеніш үстінде тарсылдаған ат тұяғының дыбысы естілді. Сәйгүлігіне секіріп мінген Набарзан шаба жөнелді.

	Барлық сатраптар қызулана дауласып жатты; Артабаз оларды сабыр сақтауға шақырды:

	«Осындай шақта керісуге бола ма? Бір біріміз үшін қасқайып тұра білуіміз керек. Үмітіміз әлі жоғалған жоқ!...»

	Сыртқа жүгіріп шығып, семсерін ойнатқан патшаның ағасы,—«Набарзан тап қазір ұсталып, жазалансын!»— деп айқайлады.

	«О, сақтар, қандай жайбарақатсыңдар!»

	Мені байқап қалған Бесс қолын бұлғап шақырып, екеуміз басқа бөлмеге кірдік. Оның иығымнан қатты ұстағаны сонша, қолы тиген жер әлі күнге дейін көгеріп жүр.

	«Қазір мені ешкімге байқатпай алып кетесің де, бақтың ішіне жасырасың. Ал, баста!»

	Мен Бессты әйелдердің бөлмелері орналасқан екінші жақтан алып шыққан соң, сатрап жаңа тапсырма берді:

	«Шығыс қақпа жаққа бар, онда сақ сарбаздарын ұшыратасың. Олардың басшысы Сколотты іздеп тауып осында, маған ертіп әкел».

	Қараңғы көшелермен асығыс жүріп кеттім. Әдетте түннің бұл уағында тып-тыныш болатын көшелер, қырық ру топтың шуына толы. Барлық жерде бауланған шөп тасып, құмыралар мен қой етін көтерген әскерлер әрлі-берлі жүр. Аула ішінде алаулаған оттардың жарығы үрейленген иелері шығып отырған үйлердің жалпақ төбелерін қып-қызыл жарығымен сәулелендіреді.

	Шығыс қақпа жағынан шықтым. Онда бүкіл алаңда түйелер мен арбалар, аттар мен есектер толып тұр.

	«Скифтер қайда?»—деп сұрадым.

	«Әне, билеп жүрген солар»— деп жауап қатты маған.

	Алаңның ортасында дөңгелене жағылған оттарды айнала тізіліп скифтер билеп жүр. Ұстасқан қолдарын бастарынан жоғары көтеріп, бірде оңға, бірде солға бұрылып барлықтары да ширақ қимылдап жерді дүңк - дүңк тепкілеседі. Шеңбердің ортасында семсерлерін жарқылдатып екі скиф бөлек билеп жүр. Бір - бірінің көзіне тесіле қарап, әрбір қимылдарын жіті аңдысып, бейне бір шаншып тастағысы келгендей алға ұмтылады да, соққыны ептілікпен тойтарып, кілт кейін шегінеді. Кейде отырып, немесе жүрелеп, кейде жерге жатып ішімен жорғалап кенет секіріп барып отыра қалып, кілт түрекеліп тағы да қол ұстасып билей жөнеледі.

	Мен скифтердің басшысын қалай тауып алуға болатындығын сұрадым. Сонда барып ортада билеп жүргендердің біреуін шақырды. Ол мойынында алтын алқасы бар ұзын бойлы, сымбатты келген жас жігіт болатын. Қөңілі көтеріңкі, қамсыз, ұзын шашын сілкіп тастап, теңселе басып менің жаныма келді. Әмір Бесстың шақырғанын айтқанымда қарқылдап кеп күлді:

	«Бесстің өзі бірге ішуге біздерге осында келсін, таң атқанша жететін тамаша Гиркан шарабының қоймасын таптық»,— деді.

	Маған тостаған бергізіп, күштеп ішкізуді бұйырды. Ән салып себепсіз қарқылдай берген барлық скифтер түгелдей мас екен. Ұзамай мені өз жайыма қалдырғанын пайдаланып, үйіме қайтқанда Бессты ұшырата алмадым.

	Мұнда әбігер екен: ауланың ішіндегі маңғаз сатраптар күйгелектеніп, қызметшілеріне жекіріп, аттарына мініп жатты.

	Сол кезде көше жақтан келе жатқан, қолдарына жоғары көтерген алау ұстаған салтаттыларды көрдім. Мыс қалқандары жарқырап, дулыға астындағы суық жүздері шаршағандығын аңғартады.

	Салтаттылардың ортасында алты ат жегілген көң тиейтін кір-кір арба. Арбаның үстіне тау болып ескі тері үйілген. Бір кезде әлгі тері қозғалып көтерілді де, астынан жуан адам көрінді. Үстінде қымбат бағалы қызыл киім. Жан-жағына үрейлене көз тастап, қайтадан терінің астына кіріп кетті.

	«Дариавауш патшаның өзі» деп біреу таңқала айқайлағанда, бірнеше адамдар Персияның күйреген патшасы келе жатқан кең - қоқыр тиейтін арбаның алдында жерге бас ұрып, жата - жата қалысты...

	— Ажалдан бұлайша жасырыну не деген масқара, қандай ұят!— деген Цен Цзы патшаны кінәлай басын шайқады.

	Явандардың қол астында

	— Осы түні мен бірнеше рет төбеге шықтым. Қалын қол шығысқа қарай жылжып, бірте-бірте азая берді. Скифтердің әні ұзақ уақыт естіліп тұрды да, таң ататынды.

	Таң алакеугімденіп алыстағы Демавенд тауларының қарлы шыңдары күлгінденіп көрінгенде шаһар ұйқы құшағында болатын. Анда-санда үзік-үзік ән мен масаң дауыстары естіледі.

	Күн шығар алдында қой терісінен тігілген тонға оранып кейбір үйлердің төбесіне шыққан тұрғындар көрінді.

	«Әне, олар! Әне, олар!»—деген дауыс естілді. Шаһар тұрғындары бұға-бұға қалысып шатырдың ернеуіне жасырынды.

	Онтүстік жаққа қарадым. Таудың ар жағынан шыға келген күн бірнеше салтатты көрінген қоңыр - қошқыл шатқалды қиғаштай сәулелендіріп тұр. Жарқ-жұрқ еткен өткір найзаларының ұштары от шашатындай. Шатқалдан қалаға дейінгі жазықтық бос еді. Жол бойында доңғалағы қираған арба жатыр, жайылып жүрген ақсақ бұқа ошағанның бір бұтасынан екіншісіне ауысады.

	Шатқалдан салтаттылардың тағы да екі легі шықты. Олар әуелі жай жүріп, содан кейін шоқытып, қаланы екі қапталынан орай бірте-бірте жақындай түсті. Бірнеше кежеуілдер шаһардың қорғанына шауып келіп, жақында май aулағыр ақ тоқтады.

	Шаһардан тіршілік нышаны сезілмейді. Үйлердің мұржаларынан бірде-бір түтін көтерілмейді.

	Сәтте шатқалдан үшінші лек көрініп, жолменен тура беттеп келе жатты. Алдарында былғары дулыға киіп, торлы қалқан, жалаңаш семсер ұстаған жаяу әскер. Олар біркелкі адымдап төбенің үстіне көтерілді де, шығыс қақпаға тақалыңқырап тоқтады.

	Жаяу әскердің ізін баса тағы да салтаттылардың жаңа легі жақындай түсті. Олар ұзын найза, қаңылтыр қаптаған біркелкі көк қалқан ұстап, жылқының құйрық қылымен шашақталған дулыға киген.

	Елсіз көшемен жүгіріп отырып, не болатынын бақылайын деп шығыс қақпа жағындағы мұнараға жеттім. Таңқалып байқағаным алаңдағы скифтердің соншама көптігі еді. Барлығы да қалың ұйқының құшағында, шідерленген аттары белбеулеріне немесе жерге қағылған қазықтарға байлаулы. Кейбір аттар шашылған жем мен қалған құтқан шөп шаламды теріп алаңда бос жүр. Шарапқа сылқия тойып алған скифтер явандардан қашқанын ұмытқан. Ал олар болса қорғанның қарсы жағына келген еді.

	Арт жағымнан шыққан айқайды естідім. Жиырма шақты ақсақал биік қалпақ, жаңа сулық киген қала әкімін ортаға алып, алаңмен келе жатыр. Шынын айтқанда, қариялар әкімді күштей қолтықтап, артынан итеріп, еркіне қоймай алып келеді.

	Ол табандап шегініп, зар жылайды.

	«Үйімде жатып өлейін!—деп шыңғырады әкім.— Қосмүйізге ессіздіктен барамыз. Мені де, сендердің барлықтарыңды да ол істікке отырғызады. Содан кейін қарт анам мен балаларымның күні не болады?»

	Бірақ қариялар сүйрелеуден танған жоқ.

	«Жүр, жүр! Сені ақыл айдап келе жатыр. Дариавауштан ба, әлде Қосмүйізден өлесің бе, бәрібір емес пе?»

	Мені көріп қалған шалдар шулап қоя берді.

	«Бізбен бірге жүр, Цен Цзы. Егер шаһар қақпасының сыртында Қосмүйізге тағзым етіп, нан мен қауын ұсынып үлгерсек, оның әскерлері біздің үйлерімізді талан-таражға салмайды. Шаһар қақпасының жабық екендігін көрсе өрт қойып, барлық еркекті қырып салады да, балаларымыз бен әйелдерімізді құлдыққа сатады».

	Барлық қарияның қолында қауындар мен тізілген күлше нан.

	Мен оларға қосылдым да, барлығымыз қақпаның сыртына шықтық.

	Салтаттылар легі бізге қарай суыт жүріп келе жатты. Барлық шал қой сияқты жердің шаңын көтеріп, оларға қарай жазықпен асығыс беттеп барады. Алдымызда алқалы төсі самсаған аттардың қаз қатар тізбегі, қас қағым сәтте барлығымызды шаншып өте алатын қара орман найзалардың қаз-қатар өткір жүзі тұрды. Жауынгерлер түгелдей бастарына темір, мыс дулыға киген. Барлығын шаң басқан, бір-біріне кереметтей қатты ұқсайтындықтан қайсысының қолбасшы екенін айыра алмадық.

	Қариялар алыстан айқайлай бастады:

	«Хош келдіңіздер! Сіздердің патшаларыңыздың жолын ақ сақалымызбен сыпыруға даярмыз».

	Арақашықтық жақындағанда барлықтары да маңдайларын жерге тигізіп, етпеттей жата қалысып, сонан соң күлшелері мен қауындарын басынан асыра жоғары көтерісті.

	Саңқ еткен бұйрық естілді. Салтаттылар легі кілт тоқтады. Шамасы тілмаш болса керек шетінде тұрған біреуі парсыша:

	«Дабырлауды тоқтатыңдар! Басшыларың кім?»— деп сұрады.

	Қариялар әкімді көрсетіп қолына тізілген күлше мен қауынды тыққыштады, ол қорыққаннан дір-дір қағып, тізесі бүгілген аяқтарымен тілмашқа қарай бірнеше аттап еді, анау кең жауырынды, қолдары бұлшық етті, шаң басқан, түнеріңкі жас жауынгерді нұсқады. Әкім жаныңа келіп қауын мен күлшені ұсынды. Жауынгер қауынды алып селебе пышақпен бір тілік кесіп алды да қалғанын көршісіне берді. Ол қауынды бірнеше бөліп піштасын жерге тастады да, тіліктерді жанындағыларға ұсынды. Осы кезде батылданған шалдар қолындағы қауын мен күлшені алдыңғы сапта тұрған жауынгерлерге тарата бастады.

	Қауынның қабығын тістелеп, дәмін көрген жас жауынгер басқа түсініксіз тілде әлденелерді ақырын ғана айтып жатыр.

	Тілмаш тыңдап болды да бізден:

	«Дариавауштың, әскері бұл жерден қашан өтті?»— деп сұрады.

	Ақсақалдар шулап қоя берді:

	«Кеше кешкілік Дариавауштың өзі осында болдық қой етін жеп, бишілердің өнерін тамашалады да, түнде ары қарай кетіп қалды».

	«Мына жауапқа көңілі толмаған жас жауынгер қолындағы қауынның тілігін өкінішпен жерге лақтырып жіберді де қолын көкке жайып, әндете дұға оқыды.

	Тілмаш қариялардан Дариавауштың қанша әскері болғандығын сұрап білді, ал аналар шаһарда бірде - бір әскер қалмағанын айтты. Кенет әлдекім мас болған скиф сарбаздары шығыс қақпа жақтағы алаңда ұйықтап жатыр дегенде жауынгерлер ішектері түйіле күлісті. Алға шыққан жас әскербасы басқа лектерге хабар беріңдер деп бұйырды да, бірнеше салтатты соларға шаба жөнелді.

	Қарияларды елеусіз қалдырған соң, біздер ат тұяғының астында тапталудан сақтанып, қақпаға қарай жанталаса жүгірдік. Дауыстаған бұйрықтар естіле бастады. Салтаттылар желдіртіп, жаяу әскерлер олардың соңдарынан жүгіре басып алға лап қойды.

	Шаһарға кірген қалың қол шырт ұйқыда жатқан скифтерді сарбаздардың өз белбеулерімен байлап тастады. Мен алаңға жеткенде тек үш скиф қана жанталса шайқасып жүр екен, ұзамай екеуі найзаға шаншылды да, біреуі жарақаттанып, құлап тірі қалды. Бұл кеше кешкілікте мұң - қайғысыз билеп жүрген жас сардар Сколот болатын. Жауынгерлер оны өлтіріп тастайын деп еді, бірақ мойнындағы алтын алқаға таласып қалды. Осы кезде жанында тілмашы бар әлгінде біздер бірінші қауын ұсынған жауырынды, жас қолбасшы келе қалды:

	«Сен кімсің?»—деп сұрады яван.

	«Мен сақпын!»—деп жауап қатты шынашағын жерге тіреп, кеудесін әрең көтерген сардар.

	«Сен неге бағынбайсың?»

	«Біздер, сақ князьдары өзіміз басқаларды бағындыруға үйренгенбіз».

	«Сен князьсың ба? Бұғау салыңдар да артымдағы арбалы керуендегі аманаттармен бірге соңымнан ілестіріңдер. Бұл ұзамай менің кәдеме асады. Ал, қалғандарын араларында тірілері болса, әуре болмай, қақпаға шегелеп тастаңдар. Құдайдың сүйген ұлына қарсылық көрсеткендерді менің қалай жазалайтынымды барлықтары естерінде сақтайтын болсын».

	Жауынгерлер Сколотты белбеумен байлап тастады. Бірақ ол әлсіз, жүре алмайтын болғандықтан сол жерде жата берді.

	Шаһарға шашылып кеткен явандар үйлерді тонай бастады. Мен жаралы скифтың жанына келдім. Ол қан түкіріп отырды. Бүйіріндегі жарақаттан қан ағып тұрды. Мені таныған ол қабырғада салбырап тұрған жүзімнің сабағын нұсқады:

	«Ана жапырақтарды жұлып жараның аузына жапсыршы, қансырап өліп барамын»,— деді даусы қарлығып.

	Мен үлкен, таза жапырақтарды жұлып алып, скифтің жарасының аузына жапсырдым да, бүйірін сулықтың жыртығымен орап таңып тастадым.

	«Кетпе, мен саған маңызды нәрсе айтамын»,— деді ол.

	Осы кезде екі шал мені ұстап алып қаланың әкіміне әкелді. Ол біз қауын сыйлаған жас қолбасшының алдында тұр екен.

	«Сіз іздеген адам осы,— деп шуылдасты қариялар.— Бұл жыл сайын үш рет керуенмен Соғдианаға барып қайтады. Бірақ жолды жақсы біледі».

	Яван сұрақ қойды:

	«Гекатомпилге баратын ең қысқа жолды көрсете аласың ба?»

	«Қай шаһар жайлы айтып тұрғаныңызды біле алмадым,— деп жауап қаттым мен,— біздіңше кейбір шаһарларды басқаша атайды. Шығыс жақта үлкен шаһарлар көп. Мен ол шаһарларды да, оларға апаратын жолдарды да жақсы білемін. Басты керуен жолы жолаушылардың түн сайын елді мекендерге қонуы үшін жартылай шеңбер жасап, садақша иіліп өтеді. Садақтың адырнасы сияқты түзу тартылған, қысқа жол да бар. Бұл жолмен жүрсең үш күн бұрын ұзап кеткен керуеннің алдынан шығасың, бірақ бұл қысқа жол құдығы жоқ шөл даланың үстімен өтеді, сондықтан өзіңмен бірге меске су құйып ала шығуың керек».

	«Сен бізді осы жолмен алып жүресің,— деді жас яван,— егер алдасаң турап тастаймыз. Қашып кетпесін, күзетпен ұстаңдар!»

	Ұзын бойлы жауынгер салмақты қолын иығыма асты да, жаралы скифтың жанына алып келді. Ол есі ауысқан адамша сандырақтап, белгісіз есімдерді атап аласұрып жатыр екен, бір сәтке ақылы кіргенде:

	«Менің әкем»—«алтын ауыздық» атанған сақтардың көсемі Будакен,— деді ол.— Егер тағдыр жазып Соғдианаға орала қалсаң, ащы құдықтардың үстінен өтіп, Будакеннің қонысына жаушы шаптыр. Менің оңай берілмегенімді, жалғыз өзім соңғы күшім сарқылғанша қалың жаумен алысқанымды, тек найзаға шаншылған соң ғана қолға түскенімді жеткізсін».

	Сонан соң, ол маған былай деді:

	«Мен әкем Будакенді ұлы тұтқынға түскенде далада тыныш тауып жүретін жан емес деп ойлаймын. Құнымды төлеп сатып алу үшін тоғыз елден асып мені қайтсе де өзі іздеп табады. Ал тірі қалсам туып өскен далама жету үшін өзім де қашып кете аламын».

	Аттары әбден болдырған явандар күні бойы дамылдады. Кейбір жауынгерлер ұйықтап, енді біреулері үйлерді тіміскілеп, байлық пен тығылып қалған парсы әскерлерін іздестірді; тауып алса сол бойда кешеге шығарып, бір жерге жинап, киімдерін шешіп жалаңаштап, беттеріне қызған темірмен таңба басты. Сонан соң тұтқындардың барлығы құлдыққа сатылуға әкетілді.

	Шаһардан явандар патшаның сүйікті әншілері мен бишілерін, сыбызғышыларын ұстап алды. Барлығы тым-тырақай қашқан еді. Аналар тығылған бақтың ішінен жылау мен айқай, музыка мен ән қабаттаса естіліп тұрды.

	Ай туысымен жауынгерлер іңір салқынымен жолға шықты. Мен солармен бірге жүрдім.

	Шығыс қақпадан ете бере қабырғаға шегеленген скифтерді көрдім. Кейбіреулерінің өлі денелері салбырап тұр, басқаларының әлі жандары шыға қоймаған. Ұзынтұра арық скиф қалғандарынан жоғарырақ шегеленген екен. Жағы сембей балағаттайды. Ағып түскен бір көзі қан-қан тамырына ілініп салбырап тұр, алақтаған екінші көзінен кек жалыны ұшқындайды.

	«Шиебөрілер»,— деп айқайлады ол жанынан етіп бара жатқан явандарға.— Сендер тек парсы шошқаларымен ғана ұрыса аласыңдар. Олардың май басқан сатраптарын тезірек қуып жетіңдер, ал біздер, сақтар, сендерді бұрын да соққанбыз, әлі де соғамыз!»

	Осы кезде өзі сияқты жас жауынгерлердің арасында келе жатқан жас қолбасшы кенет қақпаның алдына тоқтай қалды да скифты шамдандыра бастады:

	«Тағы да айқайлай түс! Бізге ән салып берші. Жалғыз көз өзіне қандай жарасады!»

	«Сендердің әтештерің қайда?—деп жалғастырды скиф,— өзіне ұқсаған әтештердің арасына тығылған басшыларың қайда? Менің қасыма келсеңші, ажал алдында бетіне бір түкірейін».

	Оған жақынырақ барған жас қолбасшының ашудан басы қалтылдап, иығы селкілдеді. Тілмашқа аудартқызып, екеулеп былай деді:

	«Скифтың боқшыбыны! Өлім тұзағында ызыңдағаныңмен қолыңнан түк келмейді. Сені қабырғаға шегеледім, ал басқа скифтерді ұстап алып істікке отырғызамын».

	«Мақтаншақ!—деп айқайлады жоғарыдан скиф.— Сен сақтарға олар мас болып, ұйықтап жатқанда ғана тиісе аласың. Біздің даламызға тұмсығыңды сұғып, айқасып көрші бізге тиіскен Куруш, тағы басқаларыңдай құйрығын бұтына қысқан ит сияқты, алды-артыңа қарамай қашарсың. Дулығаңа қадаған қауырсындарың неге аз? Құйыршығың қайда? Гавгемаладағы ұрыста, оны сенен біздің сақтар жұлып алған жоқ па еді.

	«Маған найза беріңдерші,— деп айқайлады яван. Өзінің үнін өшірейін».

	Салтаттылар найза ұсынды, осы кезде айқайлауын тоқтатпаған скифтың басын көздеп ол найзасын лақтырды.

	«Улала! Қылышыңды қара тасқа қайрап ал!»

	Шегелеулі тұрған басқа скифтер мына айқайды естіп қосылып кетті:

	Жігіттерді шақырыңдар, жол айрықта ұрыс бар!

	Дайын ба аттар? Сұр жебе мен қылыштар?

	Мүлт кеткен яван қатты ашуланды, лақтырған найзасы скифтың басы жанындағы қақпаға ерен күшпен бойлай шаншылып, дәл тимегеніне ұялғандай біразға дейін дірілдеп тұрды.

	«Қандай мергенсің?— деп жындана айқайлады скиф.— Үш қадам жерден тигізе алмадың! Сен құдайдың сүйген ұлы емес, шиебөрінің саңғырығысың!»

	Бірақ қолбасшының қасындағы серіктері найзаларын лақтыра бастады да, біреуінікі аузына шаншылып, оның үні өшті. Жалғыз көзі ғана кірпігі жабылғанша кекті жалын шашуын тоқтатқан жоқ.

	Дарийдің ақыры

	Явандар түнімен суыт жүрді. Мені жүрісі жайсыз атқа отырғызды. Астыма көпшік салса да, аттың арықтығы сондай, қыр арқасы астыма батып, айқайлап, наразылығымды білдірдім, сонан соң басқаларға ілесіп тез жүре алатын бір қашырға мінгізді.

	Ертеңгісін аз уақыт дем алды. Нәр татуға шамалары келмеген салтаттылар, тақым жазысымен жерге құлап түсіп, сол бойда ұйықтап кетті. Аттарды жемдеген соң, тағы да түске дейін жүрдік те, тұрғындардың айтуына қарағанда өткен түнде парсы лагері тұрған кішкентай бір елді мекенде ұзағырақ аялдадық. Әр жерде тастап кеткен ақсақ аттар көрінеді. Жұмысқа жарайтындарын шаруалар таңдап алып, қалғандарын сойып, терілерін сыпырып жатыр.

	Бұл жерде явандар кешке дейін демалды. Қолбасшы сәйгүліктері жарау бес жүз салтаттыны таңдап алды. Әр салтаттының артына бір-бірден жаяу жауынгер мінгесті. Қос - қостан мінгескен бұл топ тез алға ұмтылып, қалған қол мүмкіндігінше олардың соңына ілесуге тиіс болатын.

	Кешкісін жазық шөлдің шетіне іліктік. Ақ күмістей жерде ұшырасқан жусан бұталары, шашылған түйенің тұзды күл сияқты жұп-жұмсақ сортаң топырақ, әр сүйегі міне, жол бойы кездескені осы ғана.

	Салтаттылар сызданып үн шығармайды, кейде ғана бұл бекер қуғын деп еріндерін жыбырлатып қана аздап күңкілдеседі.

	Бірнеше жауынгер аттарынан сыпырылып түсіп, жол бойында жатып қалды. Шаршағандықтан менің де басым салбырап қалғи бастағанда ту сыртымда келе жатқан жауынгер найзасының өткір ұшымен иығымнан түртті. Жас қол басы қажу дегенді ұмытып, бір нәрсені ғана, тездетіп алға ұмтылуымызды талап етумен болды.

	Алдымызда, иен далада шұбатыла созылған ұзын-сонар керуен көрінген шақта аспандағы ай сұрланып, шығыс жақтағы аспан ақсүттене бастаған еді. Керуенде бірнеше арба көрінді. Таңғы таза ауада үлкен доңғалақтардың шиқылы мен айдаушылардың айқайлары анық естіледі.

	Біздің лектің салтаттылары ұрысқа дайындалып шеп түзеді. Мінгескен жаяу жауынгерлер секіріп түсіп, шашырай тізіліп алға ұмтылды. Кең даламен ұрандай ағызған салтаттылар керуенге лап қойды.

	Үрейі ұшқан парсылар дауыстап тым-тырақай қашты.

	Қызыл сулығы желп-желп еткен явандардың жас қолбасшысы керуенді бойлай шапты. Әлдекімді іздеп, ақыры сайдың ішіне түсіп кеткен арбаның жанына келіп тоқтады.

	Мен бұл арбаны танып жанына жеттім. Арбаның үстінде үйілген терілердің арасында алтын жіппен әдіптелген қызыл киімді қанға бөккен адам жатты.

	Сырма қайыстары шатасқан, әбден зықылары шыққан айдаушылары, қашып кеткен сегіз қашыр бастарын салбыратып жайбарақат тұр. Жаралы адамның жаны шығуға таяу болса керек қорқырап жатыр. Алакеугімді жарықта оның қан-сөлсіз, толық жүзі айқындала түседі. Кең ашылған көз жанары ешкімді танымай ойсыз бақыраяды. Жиекке лақтыра салған балық сияқты әлсін-әлі ауызын ашып, ауаны қармай жұтқысы келеді. Жібек киімдері қара қошқыл қанмен былғанған.

	Атынан секіріп түскен жас яван өліп бара жатқан адамның жүзіне үңіліп, қолын көтеріп, саусақтарын қарады да:

	— «Патшаның жүзігі жоқ. Кісі өлтіруші оңбағандар алып үлгеріпті. Бұл Дарий патша болуға тиіс»,— деді.

	«Иә, бұл Дариавауш, патша»,— деді әлдекімнің, дауысы.

	— Патшалардың падишасынан бар қалғаны осы,— деп жалғастырды сөзін яван.— Пышақ сұғылған өлексе ғана! Ажалды ұрыс даласында жауынгерлерше қарсы алған жоқ, кеше ғана шаңға құлап, табаның жалаған жақын адамдарының қолымен қойша бауыздалды. Өзінің тәуелділеріне қайырым жасағандардың бәрінін. күтетіні осы! Мынау ұланғайыр тағы далада бір ән тамамдалып, екіншісі басталды. Персияның патшасы енді жоқ, бірақ Азияның патшасы Александр бар, құдайдың сүйген ұлы ол патшаның жүзігін тағып, тәжік ұрлап киюге батылы барған адамды аяусыз жазалайды»,

	Яван өзінің қызыл сулығын сыпырды да Дариавауш патшаның бетіне лақтырып жіберді. Сосын ол атына секіріп мініп, мені жанына шақырды да:

	— «Шал бізге жолбасшы болмадың. Іздегенімізді өзіміз таптық. Сен екі жол туралы да шындықты айтты, әрі бізді алдап қашып кетуге талпынбадың. Саған қандай сый тартсам екен?»—деді.

	Мен ұстазым үйреткен нақыл сөзбен:

	«Аңсаған биікке, тілеген тілегіңе шаршасаң да, басыңды имей жету үшін екі қолың мен бір тілім қара нан, бір ұрттам суық су болса жеткілікті емес пе?— деп жауап бердім.

	«Данышпанға лайық жауап,— деді яван.— Өмірімде екінші рет осындай жауапты естіп тұрмын , мүмкін саған емес, жерлес көпестеріңе бір тарту берермін?»

	«Олар үшін сұрайтыным азғантай нәрсе, менің жерлес көпестерім үшін патшалығыңызда ешқандай жолақысыз сауда жасауға рұқсат етсеңіз болғаны».

	Яван күліп жауынгерлеріне бұрылды:

	«Бұл жақсы ырым. Жатжерлік Александрдың жұлдызы оңынан туатынына менің достарымнан да сенімдірек. Тілегің орындалады. Гефестион, мынаны қамқорлығыңа ал».

	Осыны айтқан соң ол атының басын бұрып, қалған арбаларды аралап қарай бастады. Қорғаушылары ізінен бір елі қалмайды, жауынгерлері талан-таражға салған қымбат заттарға қол сұқпады, қолбасшы патшалардың падишасының жорық кеңсесі жинаған документтер мен бұйрықтарды оқу үшін, табылған барлық қолжазбаларды бір жерге жинауды бұйырды.

	Жасақ солтүстікке қарай қозғалды. Жақын елді мекенге келгенде мені босатып, қолыма Персия патшылығының барлық жерінен еркін өтіп, ешкім тиіспесін деген парсы әрпімен яван тілінде жазылған пергамент берді. Сол жерден маған тарту еткен қашырыммен Соғ-диана, содан кейін Маракандаға жеттім. Міне, басымнан кешкенім осы!...

	Сақтардың қаһары

	Оюлап жасалған есіктің тікбұрышты өрнегіне күлгін сәуле түсіп тұр. Қонақтар ауыз тимеген «отыз екі қуаныш» салынған ыдыстар қапталына отыз екі көлеңке түсіреді. Күңгірт бөлмедегі үшеуінің жүздері айқын аңғарылмайды. Тек Будакеннің нарттай қызыл, жел қаққан бетінде күн сәулесі ерекше суретпен тұрып қалған.

	Цен Цзының әңгімесі кезінде Будакеннің алып иығы жайымен алға емініп, самайы мен қасынын үстіне ирелеңдеген қан тамырлары ісініп шыға келді. Ол алдындағы асқа қол тигізбей, бір рет қана тостаған шарапты жайлап ішті. Сол қолына ұстаған иісті жапырақтың жіңішке сабағы жуан қысқа саусағына көк жіп болып орала қалған.

	Цен Цзы байсалдана хикаясын тамамдап, сәл алға еңкейіп үнсіз күткен шақта, Будакеннің көзіне қан толып, киіміне тігілген моншақ жапқан иығына төгілген ұзын бұрымын уыстап, ширатып орай берді.

	— Содан кейін сақтарды көрген жоқсың ба?

	— Жоқ, құрметтім.

	Будакен ауыр күрсінді, ыдыстардың үстінде діріл қаққан алтын түсті көбелек оның демінен сескеніп, басқа жаққа ұшып кетті.

	— Сен алдыңғы лектің жас қолбасшысы туралы көп айттың. Ал Аждархакат — әбжыланның ұлы Қосмүйізді хайуан туралы естіген жоқсың ба? Барлық явандардың ең үлкен патшасы сол дейді ғой. Ол қайда жүр?

	Қытайлық селдір сақалын сипап, төбесіне ақ домалақ таққан күлгін қалпақты басын шайқады.

	— Манадан бері Қосмүйіз туралы айтып отырмын, ал сен болсаң ол қайда жүр деп сұрайсың? Болат дулыға киіп, барлық ажалды пенделер сияқты біз берген қауынды жеген, адамға тән қылықпен ұлыңа бұғау салып, шегеленген саққа найза лақтырған, патшалардың падишасы Дариаваушты қуып жеткен, қалаларды күлге айналдырып, бүтін бір халықтарды жер бетінен құртып келе жатқан сол яван, біз айтып жүрген құдай мен аждаһаның ұлы Қосмүйіз екен.

	— Демек, менің ұлым Сколот Қосмүйіздің көз алдында соғысып, тек ауыр жараланған соң ғана тұтқынға түскен екен ғой! Енді көңілім жай тапты, ол сақтың атына дақ түсірген жоқ, кең даладағы достарымның алдында жерге кіре ұялмаймын.

	— Иә, бұл шынында да солай болған.

	— Қосмүйіздің жеңісінің сыры неде? Олар да парсы әскерлеріндей қаруланған. Сарбаздарының саны шамалы. Мүмкін құдайлардың көмектесетіні рас шығар? Сен қалай ойлайсың, Спитамен? Егер Қосмүйіз бізге, сақтарға шабуыл жасаса не болады?

	Спитамен көзін сығырайтып отырған. Оның ойлары басқа алыс жақта сияқтанып көрінді. Белдігінен пышағын суырып алып жүзінен қос қолдап ұстаған ол:

	— Менің ойымша Қосмүйізге құдайлардан гөрі, парсылардың қайрауды ұмытқан найзаларының жүзінің мұқалуы, өздерінің орнына күміс дариктерге сатып алған жалдама әскерлерді жіберуі көмектесті ғой деймін. Мен мынау суық жүзді жалтылдаған алмаспен ант етейін, егер Қосмүйіз біздің даламызға келсе, оны тірідей ұстап алып, Куруш патша сияқты аңсаған қанына әбден қансың деп басын кесіп қан құйылған меске батырамыз.

	Спитамен қарлығыңқы дөрекі дауыспен сақтардың әнін бастады:

	Көрсек егер жарық отты шалқыған,

	Көз ұшынан қарауыл төбе басынан,

	Жігіттерді ыза-кектен балқыған

	Шақыр!

	Жедел табылсын өз қасыңнан!

	Ат ерттеліп,

	Қайралды ма, қылыштар?

	Садақтар серт керілді ме ұрысқа?

	Әннің таныс сөздерін естіген Будакен күркірей қостады. Құтырынған екі скиф бейне бір қанның иісін сезгендей ән салды. Үрейленген қытайлық кейін шегінді.

	Бұдан кейін сахаралық қонақтар тынышталып, көздерін жерден көтермей қимылсыз ұзақ отырды. Будакен олай-бұлай ырғалақтап, орнынан әзер көтерілді:

	— Менің ұлыма жасаған қамқорлығың үшін сені немен разы ете аламын? Жуас азбан ат, бұзаулы сиыр, етік тіге алатын құл, әлде басқа нәрсе берейін бе? Аса құрметті жатжерлік, көңілің неге құлайды, жасырмай айт?

	Цен Цзы орнынан тұрып, иілді де ешнәрсе керек емес дегендей сақалын сипады.

	Будакен ырсылдап, қолпылдаған шалбарына қолын салып, ішінен кескен жарты алмадай кішкене алтын тостағанды суырып алды.

	— Мына кішкентай сыйымды қабыл ал, әрқашан осы ыдыспен таза су ішкенде сені өз шатырында ен құрметті қонақ ретінде қабылдауға әзір Будакенді есіңе алғайсың.

	Жылтылдаған кішкентай тостағанды қабыл алған қытайлық оның жиегінен тырнағымен шертіп, қиық көздерін қыса түсіп, тап-таза сыңғырды тыңдап тұрды.

	Екі қонақ та үй иесіне қолдарын созып, оның ашылған алақанын ұстап, әдет бойынша он. аяқтарын тізесінен бүгіп, күркеден үнсіз ғана шығып кетті.

	Цен Цзы жіңішке саусақтарының бастарын түйістірген қолдарын кеудесіне ұстап, скифтер дәлізге шыққанша есіктің алдында күтіп тұрды.

	— Даналыққа,— деп күбірледі ол,— тек өзіңнің кемшілігің жайлы ойлау, мүсәпірлерге көмекке қолыңды созу арқылы ғана жетуге болады. Қой жазуымды жалғастырайын....





БЕСІНШІ ТАРАУ

	ПЕРСИЯҒА ЫМЫРТ ТҮСКЕНДЕ

	Қас батырлар қан майданда өрттей қаулап дүрілдер:

	Қансыраса аттық жалын төсек етіп серт ұстар.

	Ез адамдар ит өліммен дірілдер.

	Ер атанбай жан сауғалап қыңсылар да көр құшар.

	(Шахрух Мырза)

	Артаксеркс

	Мараканда қорғанының биік дуалындағы оқпанның тесігіне төселген кілем үстінде енді «патшалардың падишасы Артаксеркс» атанған. әдемілеп ширатылған қара сақалды, үкім жүргізуге қалыптасқан әміршінің асқақ келбеті бар, сымбатты келген бұрынғы сатрап Бесс тұрды. Алтын гүлдер мен тігілген күлгін қара көйлегі мүсінді тұлғасына толқындана еркін төгіледі. Қанатты доңғалақ кейпінде құйылған үлкен алтын тоғасы бар жалпақ былғары кісемен жуан қарнын қысып буған. Қапталына алтыннан жіңішке өрнек салған көк сафьян қынды қысқа семсер ілген.

	Бір қабағын жаба, екіншісін кере Бесс ағаштардың арасындағы ашылған қақпа көрінген жаққа жоғарыдан кез алмай қараумен болды. Бір топ жалшы қашырлар мен есектер керуенін түсірісіп жатты. Араларында айыр өркешті ақ түйе тапжылмай тұр.

	— Ана жаққа қара, Сатибарзан! Ұжмақтың алты ағынымен ант етейін түйенін үстінде жас сұлу әйел отыр. Көрдің бе, шәлісін сыпырды. Әне, түйе шегеріліп, шоқ жүзімді жұлған сияқты нәзік қызды ақырын түсірді. Бұл қыз кім болды екен?

	Бесс әңгімелесіп тұрған адам көңілсіз еді. Ол үстіне күдеріден тіккен қысқа жауынгер киімін киген, қақпақ жауырынды. Жауырынының кеңдігіне қоса жастайынан әскери ойындармен айналысып, найза серпіп жаттыққан атлеттер сияқты иығы көтеріңкі еді.

	— Бұл Күрешат шаһарының билеушісі князь Оксиарттың иелігінен келгендер. Анау соның қызы емес пе? Патша қалыңдықтарының байқауына қатынасу үшін саған арнайы келген сияқты.

	— Алты ағынмен ант етейін, егер мынау жолы болмағыр маскүнем Оксиарттың қызы болса да, патшалар падишасының үш жүз алпыс әйелінің бірі болуға лайық екен! Сен оларға барып осыны анықтап білші?

	— Ұлы мәртебелім, мені жіберіңізші,— деп жауап қатты Сатибарзан,— мен жеңгелікке жүруге жаратылған жан емеспін, бұған уақытым да жоқ. Кідіруге болмайды. Қосмүйіздің тылында көтеріліс жасағым келеді. Маған мың атты әскер беріңіз, осы күшпен македондықтардың арбалы керуендеріне тиісейін.

	— Иә, иә, бұл өте маңызды, таяу күндері мұнымен өзім де айналыспақпын. Саған бір емес, тіпті екі мың, салтатты бактралықтарды беремін. Датаферн, сен бұрын-соңды Оксиарттың қызы туралы естіп пе едің?

	Ұрты салбыраған жуан шал майпаңдап басып, оның жанына келді. Әрең дегенде иіліп сол аяғын кейін созып, оң аяғының бүгілген тізесін иегіне жақындата, екі алақанының арасына бетін қойып, кілемге етпеттей құлады. Сосын жүрелеп отырды да Бесске жауап қатты:

	— Оксиарттың қызы күндей көрікті ғана емес, сонымен бірге кітаптағы түрлі біліммен де сусындағанын, Оксиарттың Финикиядан ғалым грек құл алдырып қызы Рокшанекке эллиндерше оқу мен жазуды үйреткенін, оның мысыр арфасында ойнап, вавилиондықтардың қасиетті билерін де билей білетінін естігенмін. Ғұлама абыздар оған байырғы Авеста кітаптарының сырын ұғындырған. Мұндай қыз патшалар падишасының сарайындағы ең әсем гүлдердің бірі болуға әбден лайық.

	— Солай-ақ болсын! Нені күтіп тұрмыз! Қалыңдық көруді бастайық. Мен баска істердің бәрін жинап қойып, үйлену тойын тезірек жасауға дайынмын.

	Женіл шу естілді. Патшалардың падишасы жалт қарады. Кең алаңда түгелдей бастарын иген бірнеше адам әміршінің назары түскенше үн шығаруға бата алмай жүрелеп отыр екен.

	— Қандай өтініштерің бар?—деп сұрады Бесс.

	Жүрелеп отырғандар салбыраған бастарын көтеріп,барлығы бірдей жамырай сөйледі.

	— О, күн сәулетті мәртебелім, сені құттықтау үшін алыстан келдім. Арсыз македондықтар жерімді тартып алды, сосын есек мініп, мүсәпірлерше киініп, сүйікті патшалардың, падишасына жанымды құрбан етейін деп осында жеттім. Ата-бабаларым ұлы Персияның патшаларына қалай қызмет етсе, мен де соған солай қызмет көрсетуге әзірмін.

	— Тоқта,— деп оның сөзін белді Бесс.— Сенің адал сөзіңді естігеніме қуаныштымын. Маған ел басқара алатын тәжірибелі адамдар, өте көп адам қажет. Жоспарым зор. Құдай қолдаса елді қалпына келтіруге тиіспін. Құдайлар біздерді ұмыта қоймас! Олар біртұтас, бөлінбеген, байырғы Персияны жинап, қалпына келтіруге көмектесер деп ойлаймын.

	— Сен ұлысың әрі кемеңгерсің, күн сияқты нұр шашасың!—деп шуылдады бас игендер.— Бізді ұмыта көрме!

	— Бара беріңдер, сендерді ұмытпаймын, қажет болсаңдар шақырамын.

	— Біз қазір ашпыз. Ұлылардың ұлысы сен болмасаң бізді кім тойдырады?

	— Маған көптеген адамдарды тамақтандыруға тура келеді, жарайды, тағы да төрт адам бәрін ішіп жеп қоймас.

	Қабырғаның бұрышынан қолына жазу тақтасын ұстаран қуқыл жүзді сириялық шықты. Бесстің жанына жеткенше оң тізесін бүгіп, үш рет тоқтады, содан кейін екі тізесіне жүрелеп отырды да, мәртебелінің бұйрығын күтті.

	— Мына төртеуі патшаның асханасынан тамақтандырылсын деп жаз,— деген Бесс сириялыққа бұрылды.— Ал сендер енді кете беріңдер!

	— Біздерге ақыны кім төлейді?—деп жалбарынды сұрампаздар.

	Бесс сұрақты естімеген кейіп танытып Датафериге бұрылды. Орнынан тұрған сириялық артына қайырылмастан бүрісіп, алаңнан кетіп бара жатты. Оның соңынан сүмірейген сұрампаздар ілесті.

	— Маған қандай хабар әкелдің?

	— Мәртебелім, скифтер келді.

	— Есіттің бе, Сатибарзан. Ақыры скифтер де жетті - ау! Құдіреті күшті жаратушымыз жар болсын! Біздің дұғамыз құлағына шалынған ғой. Құдайлар да біздің отанымыздың аман қалуына тілектес. Скифтер қайда? Өздері қанша? Бір, екі, бес мың?

	Датаферннің қырынған жүзінде жымысқы күлкі пайда болды.

	— Келген сақтардың князы — алтын ауыздық Будакен. Таудағы аю сияқты өте гұұжбан адам, жанында бірнеше сақ сарбаздары бар.

	— Олар неге соншама аз? Әлде әскері шаһардың сыртында қалды ма? Келісім жасауға келген елші шығар? Не де болса сақтың князын Талиссия бағындағы сәнді сарайға апарып, сый-құрмет көрсетіңдер. Ойларында не барын айтқызғанша мас қылып, шарапты қанша қаласа сонша беріңдер. Маған әуелі олардың жоспарын біліп алу қажет. Бүгін кешкілік жақын кеңесшілерімді жинап, мәжіліс жасаймын, ал скифтерді бірнеше күннен соң қабылдаймын. Жат жерлік елшілерді қақпаны қағысымен қабылдау менің мәртебеме лайық емес. Сен, Сатибарзан скифтермен айналыс. Олар біз үшін Қосмүйізден де қауіптірек. Солай емес пе?

	Сатибарзан жайбарақат қарады:

	— Мен саясатқа ұста емеспін, мен жауынгермін, жібер мені.

	— Иә, иә, мен сені жіберемін, бірақ бүгін ешқайда кетпейсің. Сондықтан менің айтқанымды істе. Ана скифтың аюына бар.

	Сатибарзан бірнеше қадам шегінді де тізесін үш рет бүгіп, имене басып аланнан шығып кетті. Жүрелеп отырған Датаферн шал не бұйырады деп күтуде.

	— Ал сен, Датаферн, патша қалыңдықтарының көрмесін тезірек ұйымдастырудың қамына кіріс...

	Патшаның қабылдауы

	Будакен бірнеше күнің патшалардың падишасынын қабылдауын күтіп шаһар сыртындағы өзі жайғасқан Талиссия сарайында өткізді.

	Әртүрлі ас салған шара, шарап құйылған аузы тығындаулы үлкен құмыра оған күн сайын жіберіліп тұрды. Барлық уақытта Будакенді қоршай отырған парсы әкімдері, аңшылық, ат, әртүрлі дала андары, скифтердің дәстүрлері жайлы тыңдап, ара-арасында скиф князьдарыньщ ойларын білгілері келіп олар тірі жанды жалмап келе жатқан ұятсыз явандармен соғысуға жеңімпаз сарбаздарын жіберуді ойлайды ма деп те сұрап қояды.

	Будакен көп сөйлемей олардың әңгімелері мен сұрақтарын күдіктене тыңдап, екіұшты жауап беріп отырды:

	— Егер Қосмүйіз таудан бермен қарай құласа, онда сақтар әскері қандай, алдымен соны байқайды. Содан соң барып қайсысы тиімді қиян далаға шегінеміз бе, әлде Қосмүйізге тап беріп, сансыз тұлпарларымыздың тұяғында таптаймыз ба, ойласып шешеміз.

	Ақырында Будакенге патшаның қабылдайтын күні жайлы айтылды. Алтын сылдырмақтар тағылып, қызыл сулық киіп шыққан оның жанына мұздай қаруланған он скиф ерді.

	Алдарында өрген жалдарына қызыл лента байлаған биік жар ay сәйгүліктер бактралық салтаттылар шауып келе жатты. Қабыршақты қола қалқан ұстап, оң қапталындағы тізелерін жапқан қорамсақтары мен мүйізден жасалған садақтары салақтаған бактралықтар ат үстінде мысық сияқты бүкжиіп отыр. Ұзын бұйра шаштары желп-желп етіп, қиқу салған олар қамшыларын олай-бұлай сілтеп, жолдарында ұшырасқандары тым-тырақай қуады.

	Дарбазаның алдында күзетшілер мен дабырласқан ала-құла топ үймелей қалыпты. Ұзын былғары түтіктер құрметті қонақтың келгендігін жариялап қайта-қайта уілдеді.

	Биік кеселікте ортасында садақ тартқан адам бар сұңқардың жайылған қанаты бейнеленген парсы патшасының гербі түрлі түске еніп құбыла желбірейді.

	Қаракөлеңке тар жолдық бойына он иықтарына қорамсақтар асқан, жерге шұбатылған ұзын киімді «ажалсыздар» патшаның жеке қорғаушылары қаз-қатар тұра қалған. Корамсақтардан салбыраған жіңішке қола шынжырлар сәл қимылдаса сыңғыр - сыңғыр етеді. Найзаларын айқастырып ұстаған олар қорғанға кірем деушілердің жолдарын бөгеп, сарайдың бас бақылаушысы берген мөрлі шағын пергаменттері бар санаулы жандарды ғана ішке өткізеді.

	Күзетшілердің талабы бойынша Будакен қару-жарағын кіре беріске қалдырды. Тілмаш міндетін атқару үшін Спитамен Будакеннің ізіне ерді.

	Сатибарзан мен екі «ажалсыз» алда келе жатыр, олардың соңындағы төрт жалшы табақшаға салынған Будакеннің тартуларын шебер бедерленген алтын қындағы скиф ақинағын, жолбарыстың азу тістерінен тізілген аңшылықтың сәтті өтуіне көмектесетін қымбат алқаны, қоңыр бұлғын терісінің бумасын көтеріп келеді.

	Шаршы тақталар төселген кіре берістегі дәліз мүмкін болса өздерінін патшаларын көріп қалсақ деп күткен соғды ақсүйектеріне толы. Бұдан кейін жып-жылмағай бітеу қабырғалардың арасындағы тар жолмен өтуге тура келеді. Одан соң алдарынан аласа емен есік шықты. Екі күзетші найзаларын айқастыра қойды. Ұрттары салбыраған, мойнында алтын шынжыр бар кәрі әтек рұқсат қағаз сұрады. Оның құлағына бірнеше сөзді сыбыр еткен Сатибарзан пергамент орауын көрсетті. Есік ашылып, Будакен биік кірпіш дуалдармен қоршалған шағын аулаға кірді. Жіңішке өрнектер салынған сансыз ағаш бағаналар, астындағы адамдарды күн мен жауыннан қорғайтын дөңгелек қалқаларды тіреп тұр. Аулаға түгелдей кілем төселіп тасталған екен. Қақ төрде піл сүйегінен жасалып, алтынмен өрнектелген, биік арқалығына қос қанатты алтын доңғалақ бекітілген тақ тұр.

	Тақ үстінде аяқтарын сәкіге қойып, қауын сияқты домаланған алтын тәж киіп, оқалы жібек киімге малынған Бесс отыр. Екі қапталында «ажалсыздардың» айырықша белгісі бар бозбалалар. Тақ алдында жүрелеп отырған парсы, соғды, бактралық атақты ақсүйектер.

	Будакен бір сәтке тоқтап, жан-жағын көзімен мұқият шолып өтті де, сосын тақта отырған Бесске беттеді.

	Ұлы Персияға бағынышты адамдардың барлығы патшалардың, падишасымен кездескенде жерге етпеттей құлап, қашан әмірші олармен сөйлескенше бастарын көтермей жата беретінін Будакен жақсы білетін. Бұлай етейін десе сақтар Персия патшасының боданымыз деп есептейтінін көрсетер еді. Сондықтан сақтардың көсемі олай жасай алмайды. Ол алтын таққа үш-төрт қадам жетпей тоқтап, енді не болатынын күтті. Көзі аласұра ойнақшыған Бесс скиф князына тесіле қарады.

	— Персияның ұлы әміршісі денің сау болып, ұзақ жылдар патшалық құр!—деп гүрілдеді сабыр сақтаған Будакен.— Сақ рулары саған бағынышты халықтармен достық пен бейбітшілікте өмір сүреміз деген тілегімізді жеткіз деп мені осында жіберді.

	Мына тәкаппар скиф князынан бұдан артық бас ұру күте алмайтынын сезген, әзірге сәлемдемелер айтылған осы қошаметтің өзі жеткілікті деп ойлаған Бесс дандайси жымиды. Сосын ол көкке табынудың белгісі ретінде алақаны жоғары қараған қолдарын аспанға көтеріп, сөзді соза ерінін жыбырлатып, абыздарға ұқсап дұға жасады.

	— Сені көргеніме қуаныштымын батыр, айбынды князь Будакен! Көк аспан мен жерді, тау мен теңіздерді жаратушылар өзі жар болсын саған! Бесс Будакенге жіберген жансыздары арқылы оның есімін, руын, қай жерде көшіп-қонатынын біліп алған болатын. Менің жаныма таман отыр, әуелі халықтарымыздың тағдыры туралы ойласып, жүн-жұрқа, ұсақ-түйекті кейін айтармыз.

	Будакен тақтың жанына барып, кілемге малдас құрып отырды. Содан кейін екеуі асқан ізеттілікпен денсаулықтары, дені-қарнының саулығы, ат жарату, дауыл мен жаңбыр, желдің бағыты туралы әңгімелесті.

	— Мен сенің күшті, жүйрік аттарды жақсы көретініңді білемін,— деді Будакен,— сондықтан саған арнап атақты тұлпар Көкдауылдың тұқымы екі айғырды алып келдім.

	Бесс аттарды көргісі келіп, сол бойда алып келуге бұйырды. Содан соң сақ далаларында арыстандар мен мүйізтұмсықтар бола ма, сақтар көршілері тохарлармен тату ма, ол жаққа қыста қар көп түсе ме деп сұрады. Кәрі Датаферн таққа жақындап, басы жерге жеткенше иілді де, жайлап қана:

	— О, ұлы мәртебелім, адал құлың Қүрешат шаһарының билеушісі князь Оксиарттың алдыңа келуіне рұқсат ет,— деді.

	— Оның мерзімінен бұрын оралғаны қалай?—деп таң қалды Бесс.— Менің бұйрығымды орындауға кімнің кесірі тиді екен? Келе берсін.

	Қейпінде қатты қапаланғандық бар ішке жүгіріп кірген князь Оксиарт Бесстың алдындағы кілемнің үстіне етпеттей құлады. Ол жерде жатқан күйі жасып өксіп жылады.

	— Басыңа түскен қандай қиыншылық, князь Оксиарт? Сүйікті жарынан айрылып, қайғы шеккен жесір әйелге ұқсама. Айт, кім сені ренжіткен. Бар қаһарымды төгіп жазалаймын. Ұлың өліп, күндей сұлу қызың аурып қалған жоқ па әйтеуір?

	— О, мәртебелім, о нұр дидарлым! Үлкен саусағыңдағы жүзіктің өзіне ғана барлық аспанның асты сияды. Сенің бұйрығыңды орындауға асығып шекарадағы біздің қамалдарға жеткенше үш айғырды зорықтырдым...

	— Үш арғымақты бекер зорықтырғансың,— деп Бесс оның сөзін бөлді.— Аттар қазір соғысқа керек.

	— Сонымен сақтардың даласына жеттім, бірақ жеңістеріңнің данқымен мың жасағыр ием сенің үкімің бойынша келіссөз жүргізгім келген сақтардың көсемі мені өкпелетті. Әлгі ит мені өзінің қонысына алдап апарып, аямай сабап, содан соң түйенің кеңесі қаптаған шұңқырға салып қойды. Сақтар бізді қашанғы қорлай береді! Қар басқан тау шатқалдарында қансыраған қарақшы Қосмүйіз біздің жауымыз еместігіне көзім енді жетті. Ендігі ажалымыз сақтардан. Сенен өтініп сұрайтыным сақтарға қарсы әскер жасақта. Олар Афросиаб жайлы жыр айтып, қылыштарын қара тасқа жануға шақыруда.

	Бесс Оксиартқа да, Будакенге де таңдана қарады.

	Қоршап тұрғандардың бәрі тым-тырыс. Басын көтеріп жан-жағына көз салған Оксиарт Будакенді байқап қалды. Скиф князы жұдырығын түйіп, алға қарай еңкейіп отыр. Aшyы қысып иегі сақылдайды. Қазір Оксиартқа тап беретін тәрізді.

	Тұтығып, жөткірінген Оксиарт күле бастады:

	— Әрине, сақтардың барлығы бірдей бізге жау деп ойлауға болмайды. Олардың арасында бізбен дос болғысы келетін ақылгөй князьдар да аз емес. Барлықтары да алтын ауыздықты Будакеннің жасаған ерліктері мен көреген ақылы туралы айтады. Оның мені құрметтеп, қарсы алғаны соншалық, мен де оны өзіне ұқсап сыйлауға даярмын... Осы жерде Будакенді көріп тұрған жоқпын ба? Оны соғдылардың мейманы ретінде көру қандай қуаныш!

	Көзінде кек жалыны жасырын ұшқындаған Будакен байсалдана сөйледі:

	— Біздер, сақтар азаттығымыз да үнемі қылыштарымыздың қара тасқа жанылуы мен қорамсақтарының қан ақсаған сұр жебелерге толы болуында. Біздің берік қорғанымыз жоқ, күшіміз де жансала соғысуды жақсы көретіндігімізде. Біз соғдылармен де, Қосмүйіз қарақшымен де, даламыздың шетіне кімдер келсе солардың барлығымен бірдей, қатар соғыса аламыз.

	Бесс екі князьдың арасында өзіне түсініксіз араздық бар екендігін аңғарды. Оның беделді Оксиартпен де кетіскісі келмейді, сонымен қатар қазір ете қажетті сақтардың көмегінен де айырылып қалмауы керек. Осыны ойлап князьдардың өзара дауын кілт үзді.

	— Құрметті Оксиарт князь! Сақтардың қылыштарын кімдерге қарсы қайрап жатқанын аңғармағансын ғой. Әрине, бізге қарсы емес. Неше мүшелді жылдар бойы сақтармен бейбіт көрші болып келеміз. Егер Қосмүйіз қарақшы біздің өлкемізге келіп, тәтті шараптарымыздың дәмін татпақ болса, алдымен алмас семсеріміздің қылпыған жүзін көреді, осы кезде сақтардың көмек көрсететініне сенемін... Бізге неге шарап әкелмейді? Құрметті қонағымыз үшін ішейік те.

	Сары түсті шалбар киген, қолына табақша ұстаған балалар дереу кіріп келді. Олар қола шөлмектерге құйылған мөлдір шарап әкеліп, өрнектері нәзік қымбат ыдыстарды қолдан қолға тарата бастады.

	Шарап сапырушы алдымен алақанына құйып, бір ұрттады да, сосын барып, шөлмекті Бесске ұсынды. Ол қошеметтей сөйлеп, әлгі шөлмекті Будакен жаққа берді. Сосын Бесс үйреншікті дағдысынша басқа шөлмекті басына көтеріп бірден - ақ босатты.

	Қылмысты сөздер

	— Енді осында жиналғандардың барлықтары да естігісі келіп отырған жұмыс жайлы әңгімелесейік,— деген Бесс жүзік салған саусағымен ымдап балаларға тағы да шарап құюды бұйырды. Міне, адал көмекшілерім біздің бейбіт елімізге қанқұмар патша Іскендір келе ме, келмей ме деп дауласады. Біреулері ол міндетті түрде бері бұрылады, екіншілері Индияға кететініне көзіміз анық жетеді дейді.

	— Басқаша қалай деуге болады! Әрине, ол Индияға кетеді!—десіп күбірлесті ақсүйектер.

	— Ол тіпті Индияға да жете алмайды,— деп біреуі шықты.

	— Неге жете алмайды?—деп қатулана сұраған Бесс әлгіге бұрылды.

	Алақаныман тізесін қаусыра құшақтаған қатпа шал селт етпей отырып:

	— Қосмүйізден қашып шыққан бір көпесті кездестірдім, әлгінің айтуынша, ол сұрқиялардың тобында үнемі наразылық пен астыртын қастандық бар екен, өз басынан қорыққан Іскендір үнемі үлкен күзетпен қорғанып, сенімсіздік білдірген бірнеше жақын жолдастары мен әскербасыларын жазалапты. Мүмкін бұл кезде ажал Қосмүйіздің өзіне де жеткен шығар. Егер тірі болса жаңа жорықтардан гөрі өзінін аман қалу жағын ойлас -тырар. Нысанасына жеткен жебенің құлайтыны сияқты Персияға жорық жасап күшін сарыққан Қосмүйіз де Ақбас таулардың етегінде құритын болар,— деді.

	Бесс қолдарын жоғары кетерді. Оның соңынан барлықтары да сұр қабырғалардың төбесінде көкпеңбек болып тұрған бұлтсыз аспанға алақандарын жайды.

	—- О, сіздер, ұлы патшалықты мәңгі желеп-жебеушілер!—деп созылта, әндете сөйледі Бесс.— Мыңдаған жылдар бойы бүкіл әлемге әмірлерін жүргізіп, басқарсын деп біздің елімізді қорғап келіп, енді құдайға сену мен құрметтеуді ұмыта бастағанымыз үшін Отанымызға айдаһар мен Ариманнан туған зұлымды жіберіп отырсыздар. Жауыз Қосмүйіз жалқау құлды шыбыртқылаған иесіне құсап біздерді жазалады. Енді құдайлардың қаһары қайта бастады, талан-таражға түскен елді қайтадан қалпына келтіріп, бұзылған шіркеулер мен сарайларды жаңадан саламыз. Күннің шығыстан шығатыны сияқты, азап көрген Персияның қайта тууы да шығыстан басталады!

	Қатты толқыған Бесстың екі бетінен жас сорғалады.

	— Ұлы мәртебеліміз, бізді аман алып қалатын тек өзің ғана,— деп шуылдады ақсүйектер.— Сенің етегіңді сүйейік, біздің батыл әскерлерімізді Қосмүйізге бастап апар. Біз оны құтырған итке ұқсатып теңізге дейін қуамыз да, батырып жібереміз!

	— Айтқаныма сеніңдер! Сыйыныңдар!—деп саңқылдады Бесс қолдарын жанындағыларға созып, ал олар болса мұның жанына жүгіріп келіп, жүрелерінен отыра қалысып, оның оқалы киімінің етегінен сүйіп жатты.— Менің қандай шешімге келгенімді тыңдаңдар! Мен барлық абыздар күндіз де, түнде де жеңісімізді тілеп дұға оқысын деп бұйрық беремін.

	— Дұрыс, дұрыс! Табылған ақыл! Дұға оқимыз!

	— Мен араларыңнан мемлекет басқарудың қиын ілімін білетін талай ақылгөй ақсүйектерді көріп тұрмын. Олар жауларымыздың арасынан етіп, қауіп-қатерге бастарын тігіп, тау мен шелдерден асып маған алыс өлкелерден келіп отыр. Бәрімізге қымбатты Персияның болашақ даңқының алауын лапылдататын бір топ бағалы адамдар осылар. Олар енді «мемлекетті басқару мен жаңғыртудағы патшалық кеңесті» құрайды.

	— Қандай көрегендік, неткен ұлылық! Бұл ертедегі кемеңгер патшаларға ғана лайық!—десіп айқайласқан ақсүйектің әрқайсысы патша кеңесіне мүше болудан үміткер еді.

	— Оның үстіне жастарымыздың тәрбиесіне назар аударуға тиіспіз. Қазірден бастап князьдар мен үлкен әкімдердің балаларын тәрбиелейтін мектептер сала бастаймыз. Осы мектептерде әскери өнерге, шабандоздық пен найзагерлікке үйреніп, маңызды істерді шешіп білу үшін қазылардың жұмыстарына қатысады.

	— Сен барлығын болжағансың, алдын-ала ойлағансың,— десіп таң қалысты сарай маңындағылар.

	— Әлі көп жұмыс істеу керек! Персияның жаңғыруы Маракандадан басталуы үшін, құдайға сыйынып, ішіп жіберейік!

	Мүләйімси қалған барлығын кезімен сүзіп өткен Бесстын назары Спитаменге тоқтады. Ол көзі алақтап, еріндерінің шеті үйірілген кекесінді күлкіден қисайып..

	Сол қолының алақанын ашып күң қақты, дөрекі саусақтарын бүгіп, әлденелерді санап, жүрелеп отыр еді.

	— Мейманымыздың тостағаны шарапқа меймілдеп тұр ғой! Ол неге ішпейді? Не санап отыр, өзі?

	Персияның жаңғыруы үшін тостақты босатып қағып салған Будакен Спитаменге алара қарады.

	— Менің тілмаш — жолбасшым көптеген халықты көріп, талай елдерге барған,— деді Будакен.— Мүмкін ол бағалы бір мәлімет айтар? Мысалы, Қосмүйіздің отаны жайлы.

	— Айтсын, тыңдап көрейік!— деп жауап қатты Бесс.

	Тыныштала қалған бәрі скиф князының жұпыны киінген бейтаныс серігіне менсінбей тесіле қалды. Ұлы жолдардың шанын жұтқан мына жиһангездің сатраптар мен өлке әкімдеріне маңызды не айта алуы мүмкін?

	— Неге үндемейсің, айт!— деді достық дауыспен оның Будакеннің қолдарына жармасып «елшіге өлім жоқ» дегені есіне түсіп, жылы ұшырай қалған Оксиарт.

	Спитамен жаймен ғана:

	— Қосмүйіздің неше күннен кейін осында, Маракандада болатынын есептеп отырмын,— деді.

	Бір сәтке тыныштық орнай қалды да, содан кейін айқай-шу гулеп кетті.

	— Не дейді? Кім өзі? Персияның аман қалатынына сенбей ме?

	Бесстің басы иығына сұғына түсті, талай күн мен түндер ойлап, ешкімге айтуға батылы жетпей жүрген ойын тап басқан таңғажайып адамға бұлдыраған көзімен үрейлене қарады.

	— Тоқтаңдар!—деп айқайлады Бесс.— Айтсын, Қосмүйіз неге осында Соғдианаға келеді деп ойлайсың?

	— Қосмүйізді ешкім тоқтата алмайды, ол барлық жерге жете алады.

	— Оған қарсы әскер жібердік, өткелдердің барлығында жасақтарымыз тұр ғой!

	— Қосмүйізді тоқтататын кім! Оны кейін шегіндіру үшін кім кеудесін оққа тосады?

	— Кімдер? Не деп тұрсың өзің? Біздер!—деп айқайлады бекзадалар.

	— Жоқ, сендер кеуделеріңді оққа тоспайсыңдар. Сендер заң жазасыңдар, ал жауға тосқауыл болатын сендердің диқандарың мен малшыларың.

	— Естідіңіздер ме, мынау қалай-қалай сөйлейді?— деп ысылдады бекзадалар.— Бұл Қосмүйізден де қауіптірек! Бізге жақ емес! Өзі неғылған адам анықтап білу керек. Мүмкін Қосмүйіздің жансызы шығар, көзіңе тіктеп те қарамайды. Мұрнының ұшына ғана қарайды.

	Бесс даусын көтеріп бұйыра сөйледі. Жарқ-жұрқ еткен асыл тасты жүзіктерге толы саусақтарымен тақтың екі жақтауынан ұстап, бойын тіктеп, нағыз патшалардың падишасына ұқсап отырды.

	— Мұрнының ұшындағы шаянға қараған сияқты мына қитар адамның мені көңілдендіргені сонша, бүгін бір рахаттанып күлетін болдық. Сен Қосмүйіз бен оның жауынгерлері жайлы әйелдердің өсектерін естіп қорқып отырсың ғой деймін. Қорықпа, біздің күшіміз жеткілікті! Тек соғды жасақтарының өзі ғана Қосмүйіздің барлық. қолынан үш есе көп! Әскерлеріміз тоқ, жақсы киінген, өз үйлерінде би билеп, өлең айтып мәз-мейрам. Ал сұмырайлардың жауынгерлері тауда, жауын-шашынның астында дірдек қағуда. Сен явандарды ешқашан көрмеген шығарсың. Олар да өзіміз сияқты адам, бірақ біздің. даңқты бактра салтатты найзасын бір сілтегенде олардың бірнешеуін қабатынан шаншып түседі.

	Спитамен тісінін араеынан дыбыс шығарып, сыздықтап сөйледі:

	— Мен — эллин-явандарды жақсы білемін, қорықақ торайларша менен аулақ жүрсін деп жондарын талай рет қамшымен осқанмын.

	— Өзі мақтаншақ та екен!—деп шуласты отырғандар.— Ол қарақшыларды қай жерде дүрелеп жүрсің?

	— Біздер жүз екі салтаттылары явандардың басты шаһары Афиныда тыныштық пен тәртіп сақтауға шақырылғанбыз. Олардың сөзуарлығы сондай, егер екі яван дауласса ажырату қиын, сосын оларға төртеуі, тағы да сегізі ұзамай бүкіл алаң толып Спарта мен Афинының. қайсысы күшті, қайсысы беделді деп ұзақ дауласады. Қиқулаған мұндай тобырды скиф салтаттылары ғана қуып жібере алатын болғандықтан біздерді онда әдейі ұстап тұрды.

	— Егер Афиныда тұрған болсаң, сұмырайлардың. тілінде сөйлей алатын да боларсың?— деп емеурін танытты Датаферн.

	— Иә, білемін.

	— О, онда бізге сенің пайдан тиеді,— деді Бесс.— Егер князь Будакен рұқсат берсе Бактрада тілмаш боласың. Бұрын явандарды дүрелегенің рас болса шекараға барып, олардың бірнешеуін ұстап әкел. Сонда ол мылжыңдарға әзімізге қажет мәліметтердің бәрін айтқызып біліп аламыз. Енді, Авестаның адал ұлдары даңқты князь Будакеннің сақ даласынан алып келген тұлпарын көрейік.

	Жолбикелері мен «ажалсыздар» тобынан күзетшілері қоршаған Бесс шағын баққа келді. Ортаға қызыл матамен қапталған ақ киіз шатыр тігілген. Шатырдың айналасындағы бағаналарға Бесстың жақсы көретін сәйгүліктері байланған еді. Аттардың жанында қолдарына піскен қауынның тіліктерін салған табақ ұстаған сейістер тұр. Бесс Будакен әкелген екі айғырдың қасына барды. Біреуі алтын түсті сарғыш та, екіншісінің жал мен құйрық қылы ақ, ашық сұр болатын. Өзін үнсіз ғана құптаған жолбикелерінің көзінше аттарды қауын тіліктерімен жемдеді де, былай шығып кет деп Сатибарзанға белгі беріп екеуара оңашаланды.

	— Ешнәрсеге күдіктенбес үшін мына жолбасшыға ақша сыйла. Салтаттылар жасағына қос та дереу Бактраға жібер. Олар бұдан бір сәтке де көз жазбасын, былай шыға аяғына кісен салсын деп бұйыр. Наутаққа жеткен соң азаптап, өзі жансыз емес пе екен соны білсің.

	Үлкен іс бітіргендей жүзі жайнап Бесс Будакеннің жанына келді де, барлық өзендердің үстіне өткел етіп қандай тас көпір, үлкен жол тораптарына көрген кездің жауын алатын қандай керуен сарайлар салдыратынын айта бастады.

	— Уақыт әлі жеткілікті,— деді Бесс.— Жақында менің үйлену тойыма қатынасасың, князь. Соғдиана мен Бактра князьдарының қыздары патшалар падишасының қалыңдықтары болады, мен оларды өзіммен бірге Сузығa апарамын. Содан кейін соғды князьдары патша тағының тірегі, Персияның бірінші бекзадалары болмай ма? Осы арадан олар бүкіл әлемге биліктерін жүргізбей ме?

	Шатқалдағы түн

	Будакен қала сыртындағы Талиссия бағына оралғанда, оны парсы әкімдері күтіп отырған еді. Олар Бесстың жіберген тартуларын: айналасына арыстан мен бұғы аулап жүрген сәтті бейнелеген суреттер салған бірнеше құмыра мен қола табақтарды өздерімен бірге ала келіпті. Бұған қоса бетіне тоқылған жапырақтар мен гүлдер арқылы көктемгі жайылымды бейнелеген өрнекті парсы кілемі де бар. Бірақ оған ең ұнаған сыйы болат шығыршықтар мен салпыншақтардан шебер жасалған үлкен сауыт еді.

	Бірде Сатибарзан келіп Будакенмен оңаша қалған соң Қосмүйізбен соғысқа қатынасуға сақтар тездетіп жүз мың әскер жіберсе бұл үшін қандай шарттар қоятындықтарын қазбалап сұрай бастады.

	— Іскендір патшаның Суз бен Экбатанның керуен жолдарымен келе жатқан көмегіне сақтар шабуыл жасап, қарақшының қолын кейінгі сүйеніштерінен кесіп тастаса, барлық явандарды Дрангиананың шатқалдарында күшікше оп-оңай жаншып тастауға болады.

	Скиф сарбаздары князьдардан бөлек, оттың жанында, істікке шаншылған тұтас қойды қызған көмір майдың шыж етіп жанғанына қарап, етті айналдырып әуре.

	— Мені Ақбас тауларға жіберіп, екі сұмырайды ұстап әкелуімді талап етіп отыр. Айтқандарым өздеріне ұнамай үріккен қаздар сияқты үрпиісіп қалыпты. Жиырма салтаттыны маған берді ме, әлде мені оларға берді ме, бұл жағы түсініксіз. Жолда жанымды жаһанамға жібер деген бұйрық алмаса қайтсің?— деді Спитамен.

	— Біз өзіңе ереміз,— деді Кидрей.

	Сәл ойланған Спитамен келісім берді.

	— Егер менің ізімнен жүретін болсаңдар Окстың өткелінде кездесейік. Онда жолаушыларды таситын қайықтар жетіспегендіктен үнемі күтуге тура келеді. Атымды сендерге тапсырдым. Егер мені Ақбас тауларға жетсін десе Бесс ат тауып берер. Ал көзімді жоюды ойласа жақсы ат босқа өлмей, өздеріне бұйырсын.

	Таңертең араларында Спитамен бар жиырма салтатты Бактраға апаратын үлкен керуен жолымен Маракандадан шықты.

	Қабағының астынан түнере қараған осы топтың басшысы сүйегі ірі, арық жүзбасы аттың үстінде міз бақпай үнсіз отыр. Қалып кетпесін деп, аттыларға айқайлап қояды. Бірнеше әскер ортада келе жатқан Спитаменнен қарыс қадам ұзамай жанында келеді.

	Күні бойы атыз - атызға мұқият бөлінген бидай мен жүгерісі көкпеңбек болып қаптап шығып келе жатқан егістікті жағалап жүрді де отырды.

	Жол бойында кішкентай қорғанға ұқсас князьдардың мекен-жайлары ұшырасады. Ал шаруалардың үйлері тастан қаланып, сырты саз балшықпен сыланған. Қасқыр тәрізді үлкен иттер қарлыға шабалана үріп, секіріп шығып соқпа қабырғалардың үстімен жүгіреді.

	Жолаушылар бақшаларға кіріп, ат тұяқтарымен пәлектерді таптай еңкейіп, ең жақсы қауын мен қарбыздарды жұлып алып, аттарынан түспей жей бастады.

	Елді мекендерде азғантай аялдағанда жүзбасы бастарын иіп алдына бағынып келген ру басыларын қамшымен осып-осып алады.

	Үрейлері ұшқан шаруалар аттарды жемдеуге дорбалап арпа, ал әскерлерге қытырлаған күлшелер мен сүт құйған құмыралар алып келеді.

	Кешқұрым күн таудың жотасына иек артып, шыңдардың бастары шапақтанған кезде салтаттылар екі жартастың арасымен ағып жатқан жылғаның жанына тоқтады. Айналасында тірі жан жоқ күңгірт, көңілсіз жер екен. Сонадайдағы таудың жартасына бірнеше арша мен пісте ағаштарының иір-иір діндері тырмыса өскен. Елді мекен кейінгі жақта алыста қалды.

	Бірнеше от қатарынан шатырлап жанып, көкшіл, ащы түтін қалықтай жөнелді. Жүзбасы одан сайын ашуланып тауға көтерілмек болған Спитаменге дауыс көтерді. Бірақ ұрысқанын қаперіне де ілмеген Спитамен жоғары өрмелей түсіп, жартасқа шыққан соң тоқтап айналаға көз тастады. Жүзбасы балағаттап «қаңғыбастың» сиқыр шақырып, әскерлерге жұқпалы ауру әкелмеуін талап етті.

	Тауға көз салған Спитамен беткейлерді бойлай өскен шыршаларға назар аударып, шатқалдың қай жақтан басталатынын аңғарды. Жыланша ирелеңдеген соқпақ таудың төбесіне қарай көтеріледі екен. Асу мен құз ана жақта деп түйіндеді ойын Спитамен.

	Жартасқа өрмелеген бірнеше әскер балағаттап, Спитаменге жабыла кетті.

	— Сендерді жын соқты ма?—деп ақырып қалған Спитамен жұлқынып шықты да, бірнеше рет секіріп, оттың жанына жетті. Жеткен бойда киіз терлікке тізерлеп отырып, дұға оқыған тәрізді қимылсыз қатты да қалды.

	Әскерлер беймағлұм аңшының жанына ақырын жақындады. Сосын қолын артына қайырып, қайыс белбеумен байлағанда да ол еш қарсылық көрсеткен жоқ. Бар болғаны тұла бойы дір-дір қағып, тістері сақылдады.

	Іңір қараңғысы тау ішін тез-ақ құшағына алып, тек жақындағы бұталар мен тастар ғана лапылдаған алаудың жарығымен қызыл түске боялды.

	Спитамен дірілдей түсті. Қоржынын ақтарып асық пен күлшелерін, тостағаны мен ала -бажақ көйлегін бөліске салған әскерлерге көзінің астымен жақтырмай қарап қояды.

	— Неге қалтырайсың?—деді мұрты әлі тебіндемеген жас әскер.— Өлімнен қорқасың ба? Бәрібір одан қашып құтыла алмайсың...

	— Сол аяғымдағы етігімнің қонышында күміс салған қалта бар,— деді аңшы.— Соны ал да, ақысына шапаныңды үстіме жаба сал. Бүгін безгегім ұстап тұр; әрбір он үшінші күні айналып келіп мені қатты азаптайды.

	Спитаменнін етігінің жұмсақ қонышын тінткілеген бозбала қалтаны суырып алды да, сосын байлаулы жатқан адамның үстіне өзінің киіз күпісін жаба салды. Бірте-бірте дірілі басылған Спитамен ақыры тынышталды.

	Қара қайрақпен жалпақ, ауыр қылышын жанып отырған жүзбасы жанындағы көмекшісіне.

	— Оны қазір өлтіруге болмайды, денесінен ытқып шыққан жаны түні бойы осы араны айналып, ұшып жүріп, ұйқыдағы адамдардың қанын сорады. Біз оны таңға жақын жолға шығар алдында жайғастырамыз. Күзетшілердің біреуі жамылғысының етегін басып отырсын, екіншісі аттарға абай болсын.

	Түн ұзаққа созылды. Күзетшілер отқа әлсін-әлсін аршаның бұталарын тастайды. Алыста көзге көрінбейтін шиебөрілер ырылдап, бұларды мазақтағандай болады. Ауада жарқанат қанатының сусылы естіледі.

	Алыстағы қар жапқан тау шыңдарының ұшар бастары арайланып, аттардың сауырлары мен сөніп күлге айналған отты жұқа қырау жапқан кезде Спитаменнің жамылғысының етегін басып отырған күзетшілердің бірі ұйқысынан оянды. Оған ғажайып бір қорқыр естілгендей болды. Бұл местен ағып жатқан шараптың қорқылына ұқсас дыбыс болатын. Басын тізесінің үстіне қойған екінші күзетші де қор-қор етеді.

	Орнынан тұрып керілген күзетші жерде жатқан жүзбасының басын көрді. Бір көзі жабылып, екіншісі сәл қысылып зымияндана жымиятындай. Аяқ-қолдарын жайып салған денесі анадай жерде, тамағынан аққан қан шұрқ-шұрқ етеді, басы бір сермегеннен ұшып түскен секілді. Өз ғұмырында талай өлімді көрген әскердің тұлабойы мұздап жан-жағына үрейлене қарады. Барлығы ұйқыда, жемдерін түгескен аттар да бастарын салбыратып тыпыр етпейді. Күзетші аяғымен түртіп, жолдастарын оята бастады.

	— Авестаның адал ұлдары,— деп ерінін жыбырлатты ол, жан-жағындағы жартастарға қорқынышпен көз тастап,— қаруларыңды қолдарыңа алыңдар, жау жақын!

	Ұйқылы-ояу күйде не болғанын түсіне қоймаған әскерлер түнерген шатқалда ұшып жүрген зұлым аруақтармен шайқасу үшін найзаларына шап - шап берісті. Сосын қорыққаннан үрпиген олар басшысының басына жайлап жақындай түсті.

	— Әлгі қаңғыбас кеше сиқырлап түнгі аруақтарды шақырған болар,— десіп өзара күбірлесті Сиқыршыны өлтіруге болмайды, шаһарға аман-есен жеткізейік. Сосын терісін тірідей сыпырады.

	Әскерлердің бірі Спитаменнің қимылсыз сұлбасын найзасының ұшымен түртіп қалды. Томпайып тұрған ақ жамылғы сылқ етіп құлады.

	Аңшы жамылғының астында жоқ болатын. Әлгінде ол жатқан жердегі тастың үстінде бунақ-бунақ құйрығын қайқайтып шабуылға да, қорғануға да дайындалып, улы тілдерін жалаңдатып сары шаян тұрды.

	— Диюлар, шатқалды зұлым диюлар жайлаған,— деп бақырды әскерлер.— Бұл арадан тезірек қашайық!

	Жүзбасының көмекшісі естері шыққан жолдастарын тоқтатуға тырысып еді, бірақ оның сөзіне ешкім құлақ аспай, аттарын шешіп құйғытып шаба жөнелді.

	Ақыры ол мүрденің жанында жалғыз қалды. Жүзбасының семсері мен қысқа ауыр найзасының да бірге жоғалғанына таң қала жүріп, аршаның бұтақтарын сындырып, бір жерге үйді де оның үстіне бастығының денесін салды.

	Спитамен мен жүзбасының аттарын жетекке алып, ол шатқалды өрлей Бактраны беттеп кетіп бара жатты.

	Спитаменнің жолы

	Алакобеде Спитамен от басынан үнсіз ғана алыстады. Жүзбасының қысқа семсерінің жүзін жапырақ қылқанымен сүртті де, беліне қыстырып шатқалға қарай ене түсті.

	Байқампаз аңшы ұзамай тауешкілерінің сүрлеуін тауып, шашырай орналасқан жартастардың тік жарларымен жоғары өрледі. Кешікпей ат тұяғының дүбірі мен айқай шуды естіді. Бұта түбіне тасалана қалған ол түнде өзімен бірге қонған әскерлердің жанынан шауып өткенін көрді.

	Жоғары ерлей түсіп алдындағы жартастың сүйір басына шыққанда алдыңғы жақтан көптеген жартас пен шашылған тастарды көрді. Түпсіз шыңырау тәрізді шатқал айрықша суық сияқтанады, сонау жақтан көтерілген бозғылт тұман шың басына қарай көтеріліп, қиғаш түскен күн сәулесімен ұшырасқанда тез сейіліп жоқ болады.

	Ұзамай ол тау беткейінде екі жағына ауыр қанарлар теңделген жіңішке сирақ сұр есектердің тізбегін байқады. Ұзын, түзу шыбықтарымен есектерді айдап келе жатқан шаруалардың айқайы да анық естіледі. Олар үйреншікті тәсілдерімен биікке өрлеп, төмен түскен сәттерінде қадамдарын тежеп, әлгі таяқтарына сүйенеді.

	Спитамен бірде тырмысып, бірде беткеймен зыр жүгіріп ең қысқа жолды қарастыруда. Бірнеше рет ол шаруаларды басып озды. Қолында найзасы бар белгісіз жолаушыны көрген олар бір - бірлеріне сақ болыңдар деп айқайласты да, ұзын сапты балталарына жармасып, Спитаменге абайлай қарасты.

	— Кімсің? Қайда барасың?

	— Бөгелмей жүре беріңдер, ниетім түзу!

	— Қарақшы да, қайырымды жан да бірдей келеді. Ендеше сенің есімің есімізде қайырымды адам ретінде қалатын болсын.

	— Мен зұлымдық жасамаймын.

	— Соғыс жақын. Таяуда бұл жерде де лашықтар өртеніп, әйелдер шаштарын жұлады дейді. Біздер алысқа тауға кетіп бара жатырмыз. Патшалардың падишасы біздерге соғысқа аттаныңдар деп бұйырды. Бізге соғысып не керек? Амандығымызға да шүкіршілік емес пе?..

	Дорбаларынан уыстап жүзім мен кепкен тандыр нан алып шаруалар бейтаныс жолаушыға ұсынды. Жол үстінде нан сұрайтын ғұрып жоқ, сондықтан қайырымдылық жасап кім не берсе, соны аласың. Жолаушының дорбасының жоқтығы, көзінің аш қасқырдай жайнап тұрғаны бірден көрініп тұр.

	Бірнеше күн бойы тау ішімен келе жатқан Спитаменнің белбеуін қысып, буына түскені рас еді. Бірде таң алдында ол алыстан жан-жағына қалың қамыс өскен ирелеңдеген өзеннің ақшыл жолағын көрді. Өзеннің арғы бетінде кең жазық, ал көкжиекте ертеңгі тұманмен бастары мұнарланған таулардың үшкір шыңдары. Ол мұның ұлы өзен Окс екенін бірден білді.

	Өзеннің арғы бетінен Бактра басталады.

	Спитамен таудың беткейіне, жартастарға жабыстыра салынған елді мекенді алыстан айналып өтті. Төменде қамыстың арасында біркелкі атыздармен бөлінген ашық алаңды көрді де, сол жерде демалуды ойлады. Төменге жағалауға түсіп келе жатып екі қапталына қап теңдеген атқа мінген ақсақал шалмен ұшырасты. Қарсы алдынан шыға келген найзалы бейтаныс адамды көрген шал тұра шауып, қаша жөнелді. Шешіліп түскен бір қабы жол үстінде жатыр. Анадайдағы төбенің басына шығып тоқтаран атты адам бейтаныс жолаушы не істер екен деп артына қарап тұрды.

	Спитамен қаптың аузын шешті. Оған көк шафран көйлектер мен шалбарлар қатталып салыныпты. Ақсақал таудағы шаруа әйелдер тоқитын киімдер мен маталарды сатып алушы болса керек. Ішіндегі киімдерді жол үстіне қағып түсірген Спитамен жарғақ қапты бүктеп орап алды да, қамыстың ішіне кіріп жоқ болды.

	Жанына бірнеше жолаушылар келгенше шал төбенің басында тұра берді. Тізерлеп отыра қалысып, ұзақ дауласқан олар, ақыры киім шашылып жатқан жерге келді де, қамыс жаққа қарап:

	— Қаңғыбас неме, тек бері шық! Қазір сен сияқтылар көбейіп кетті. Туған жерін қорғағылары келмей бет - беттерімен жүр. Балталап тастайық қарақшы, оңбаған ұры, тек бізге тұмсығыңды көрсетші!

	Жабысқақ ми батпақтан аяғын әзер көтерген Спитамен биік қамыс өскен қопаның арасынан әрең дегенде ашық алаңға шықты. Бұл көк пәлектердің арасында ұзын имек қиярлар өскен, қарбыздар жалтырап, сарғайған қауындар көрінген бақша болатын. Осы жердегі кепкен қурайлардың үстіне жарғақ қапты төседі де, соңғы күші сарқылып құлай кетті.

	Ол ұзақ жатты. Мезгіл түстен ауып бара жатты. Спитамен қолын созып, піскен қауынды жұлып алды да, семсермен қақ бөліп, тәтті сарғыш сөлін ішті. Кішкентайдан сындырып, шетінен жей отырып, жан-жағына құлағын түрді.

	Биіктігі екі-үш кісі бойындай келетін, сабақтарының ұштары қурай бастаған, үлпілдектері желбіреген солқылдақ нарқамыстар шайқалғандай болды. Ұйтқи соққан жел шайқалуды күшейте түсіп, тұс-тұстан естілген дыбыстар тура қаптаған адамдардың түсініксіз тілде сыбырласқандары тәрізді естілетін еді.

	Спитамен үстінен жүн бешпентін, кенеп көйлегін, жарғақ шалбарын, тозған жұмсақ етігін, шұлғауын шешті де, жерге жайды. Қарасұр аспандағы жалқыннан көтеріліп, самал ескенге дейін ол күнге қыздырынып, сол қамыстардың үлпілдектері қарайып, өзен жақтан тұман көтеріліп, самал ескенге дейін ол күнге қыздырынып, сол орнында тапжылмай жатты.

	Бойына әл кірді. Киініп, алаңды айналып шықты. Алаңның бір шетінен қопаның ішіне қарай әрең байқалатын соқпақ көрінді.

	Бір жақтан шалпылдатқан дыбыс естілді. Спитамен қамысқа тығылды. Қамыстың арасынан алдындағы шағын алан оған анық көрінді.

	Қамыс арасынан пысқырынған үлкен қабанның кір қожалақ басын байқады. Қайқы өткір азуы ағараңдайды. Ашулы, кішкентай құйтырқы кездері жан-жағына сақтана қарайды. Кенет тұмсығын көтеріп, ауаны қомағайлана иіскеді де, салмақпен нық басып алаңға шықты.

	Оның ізіне ере алаңға шыққан бірнеше ірілі-уақты торайлар мен мегежіндер бір нәрсені күткендей кілт тура қалысты. Қабан тағы да тұмсығын көтеріп, ауаны иіскеді. Жоны күдірейіп, қылшығы тік тұрды. Сосын сабасына түсіп шүйдесіндегі қылшығы жатқан соң, қорсылдап тұмсығымен бос топырақты қопсыта бастады. Атыздарды қуалай жүгіре жөнелген шошқалар ұзын жіңішке тұмсықтарымен түрткілеп қарбыздарды жара бастады.

	Спитамен тырп еткен жоқ, үйіріне қауіп төнгенде жау жаққа қарай бірінші ұмтылатын қабанның жүректі жануар екендігін ол жақсы білетін. Қарбыздың біразын бүлдірген соң шошқалар тынышталып, аяқтарын созып, жата - жата кетісті. Тек қабан ғана қатты шайнаңдап, өткір азуымен жерді аударып, қорс - қорс етіп алаңның ортасында әрлі-берлі жүр. Кенеттен елен еткен қабан әлденеге қауіптене қорсылдады.

	Қамыстардың басы шайқалып, сынған сабақтардың сатыр - сұтыры естілді. Орындарынан атып-атып тұрған шошқалар қайда қашарларын білмей бір жерде сасқалақтап секіре берді. Қопаның арасынан жарқ етіп секірген тарғыл жолақты, алып денелі қызыл аң бір шошқа -ны жұмарлап бас салды. Құлақ жарған шыңғыру кешкі тыныштықты бұзды. Шошқаны желкесінен бүре тістеген аң бірнеше секіріп алаңнан өтті де қопаның арасына кіріп көзден ғайып болды. Күңгірт қаракөлеңкеде бұлғақтаған ұзын құйрығы мен артқы аяқтарының лас табандары ғана көрініп қалды.

	Қабан мен шошқалар қамыстарды жайпап жан-жаққа бытырай қашты. Бір хайуан Спитаменнің жанынан жүгіріп өтіп бара жатты. Найзасын лақтырып жіберіп еді, найза шошқаны тесіп өтті. Жан ұшыра шыңғырып шыр айналып түскен ол ми батпақтың үстінде аяқтарын сереңдетіп жатты.

	Жан-жағына алақтай қараған Спитамен найзаны суырып алды. Бірақ жолбарыс қайтып оралған жоқ. Қамыс сабақтарының сынған сатыр-сұтыр даусы тағы да алыстан естіліп тұрды да, ұзамай айнала тынышталды.

	Алаңның ортасына шошқаны сүйреп шығарған Спитамен оны бұтарлады да, бауыры мен бүйрегін жып-жылы күйінде жеп алды.

	Кідіруге ешқандай болмайтын. Қамысты қопалардың әміршісі — жолбарыс пен ызалы қабанның әлгі жерге қайтып оралулары мүмкін! Соқпаққа беттеген Спитамен жан-жағына алақтай қарап, жыртқыштың аяғы астындағы қамыс сабағының сынғаны арт жақтан естілмей ме деп құлағын түре түсті.

	Бактра

	Дөнгелек ұсақ тасты ашық жаға көрінді. Шіріген аулардың үзіндісі, қираған қайықтардың қаңқалары шашылып жатыр. Қарбыздың қабықтары, шөп-шалам, сынған бұтақтар иірімдерге жиналып, ағыны қатты судың бетінде шыр айналады.

	Спитамен бүктелген жарғақ қапты жазып, шешінді де оның ішіне киімдерін, етігін салды, сосын қапты үрлеп аузын белбеумен қазықбаулап байлады. Семсері мен найзасын оның үстіне көлденең тастады. Қапты алдына ұстап, суға түсті. Ұзамай су тереңдеп, ол ағысты бойлап жүзе жөнелді. Бір қолымен үрген месті ұстап, екінші қолымен және аяқтарымен есіп, қарсы жағаға беттеді. Оған екі жаға да, қамыстар да тез кейін шегініп, тек су ғана тып-тыныш бір орнында тұрғандай болып көрінді. Асықпай, бірақ қайсарлана жүзген қара бас шексіз айдынды кесіп етіп ақыры арғы жағаға жақындай түсті. Кешікпей табандары майда құмға да тиді. Тып-тыныш жағада тірі жан жоқ. Дымқыл топырақ үстінде секеңдеген сұр шымшықтар ғана, желмен көтеріле ұшып, жалынышты үнмен шырылдайды.

	Спитамен жағаның биіктеу жеріне еңбектеп көтеріліп, түйетайлы беткеймен ары қарай домалап түсті. Осы жерде месті шешіп, киініп алды. Барлық киімі құп-құрғақ.

	Жағаның жоғарғы жағынан дауыс естілді. Екі адам әңгімелесіп отыр:

	— Князьдар ақылдарынан алжасқан. Барлықтары да халықты құрту үшін әдейі жасап жатқандай.

	— Күн сайын біздің әскерлер өтіп жатыр.

	— Олар неғылған әскер дейсің, біреулерінде балта, біреулерінде шанышқы, кейбіреулері құр қол.

	— Бәрін азық-түлік бермей Бактраға жіберіп жатыр. Әркім өз үйлерінен тамақтарын қоса алып шығуға тиіс. Сондықтан да жол бойы шаруалардың бақшаларына түсіп, қиярлар мен қарбыздарды жұлады, сәбіз бен шалқандарды қазады.

	— Сосын біздер қайтпекшіміз? Барлық сақтаған қорымызды солар жеп тауысады ғой?

	— Қнязьдар жеті күншілік жердегі барлық елді мекендер, барлық астық пен азық түлік қорлары өртелінсін депті....

	Дауыстар ұзай берді. Басын көтерген Спитамен арқалаларындағы қаптың ауырлығын, бүгіліп бара жатқан екі шаруаның құм төбеден асып кеткенін көрді.

	Күні бойы ыссы құмды есіп жүрген Спитаменнің тершіген бетіне жалын шарпыған жел әкелген шаң жабысумен болды.

	Қу мекиен жазық біраз жерге созылды. Ақыры үлкен айдау жолға тап болып, онда отар-отар қойға, бақырған түйелерге, жегілген арбаларға, атты адамдарға кездесті.

	Жолаушылардан жақында ғана Бактраға патшалардың падишасы атанған Артаксеркстың, бұрынғы Бесстың келгендігін естіді. Оның жанында тамаша сұлу сәйгілүктерге мінген мың салтатты, соңында түрлі кілемдер мен шатырларды, жорық заттарын алған соншама қызметкершілері бар көрінеді. Қазандар мен шарап, май құйылған құмыралар артқан түйелермен бірге жүз аспаз және ерген дейді.

	Кешкісін саз аралас лай су аққан көптеген арықтан өтуге тура келді. Алдындағы самсаған қызыл оттар «Персия шаһарларының анасы» атанған Бактра қаласы болатын.

	Іңір қараңғысы қоюлана түскен сайық айналасындағы оттарда самаладай жарқырай түсіп, бүкіл жазыққа жайылып, жан-жақты алып кетті. Көкке шалқыған жалынның қызыл тілдерінен темен ұшқан бұлттар қара-қошқыл түске боялды.

	— Бұл ас пісіріп жатқан патшалардың падишасының әскерлері,— дейді жолаушылар.— Бұл араға мыңдаған әскер жиналған.

	— Олар қайырымды құдайларға құрбандық беріп жатыр,— деп дауласады енді басқалары.— Құдіреті күшті ұлы Агурамазда парсы семсерінің жүзін мұқалтпасын деп сиынуда.

	Бірақ от әрі көп, әрі соншалықты үрейлі еді.

	Кенеттен шыққан ащы айқай бүкіл жол бойына естілді.

	— Үйлеріміз өртеніп жатыр! Астық қоймалары өртенуде. Әкесі көрінде өкіргір Бесс күллі Бактра отқа орансын деп бұйрық беріпті.

	— Барлығымыз аштан қырыламыз! Қатын-баламызды кім асырайды?

	Үлкен жолдың үстіндегі барлық топ ілезде шашырап жан-жаққа жүгіріп кетті. Бір-бірін кимелеп, итерісіп шаһарға қарай асығуда. Кейбіреулері кейін бұрылып өз мекендеріне тезірек жетуге тырысуда. Адамдардың естері шыққан. Қой айдаушылар да мына аласапыран мен қараңғыда алдарындағы малдарына не бола алар емес. Аласұрып шапқан аттылар. Қапталға қарай дөңгелеген арбалар арықтарға түсіп қисайып құлап жатыр. Бір жақта әскерлерге жиналуға белгі беріп сарнаған керней дауысы үрейді күшейте түсуде.

	Үлкен жолдың бойындағы жыра - жыраларды қуалап келе жатқан Спитаменде қарнымды бір тойғызсам дегеннен басқа ой жоқ еді. Анадайдан қаз-қатар жағылған от пен ат байлайтын көрмелерді көрді. Оттың жарығы қоршалап отырған әскерлердің былғары, темір сауыттарына шағылысады.

	«Көп адам ас ішкен жерде жолаушының жүрегін жалғайтын нәрсе табылар»— деп ойлаған Спитамен бір отқа таман жақындады.

	Отырғандар оған көңіл аударған жоқ еді, бірақ бастықтар сияқты қола дулыға киген, шеткерірек тұрған біреуі:

	— Неғып жүрген қаңғыбассың, дүре алғын келіп арқан қышып тұр ма?—деп айқайлады.

	— Әскер болғым келеді.

	— Әскер? Өзің бері таман жақындашы! Найза лақтыра аласың ба? Садақ тартып, семсердің соққысын қайтара білесің бе?

	Әлеуетті қол Спитаменді қарынан мытып ұстап, бұлшық еттерін байқай бастады.— Бәрін білемін дейсің ғой! Жақсы! Ныспың кім еді? Шеппе — Тэмен? Дах руынан екенің рас қой?

	— Жоқ, соғдымын.

	— Бәрібір солай-ақ болсын! Агурамазданың жолын ұстайсың ба? Иә! Ариманның басына небір қатер төніп, қарғыс жаусын деп тілейсің бе? Егер өзің айтқандай бәрі рас болса, онда қазірден бастап біздің қатарымызға қосыласың.

	Әскербасы анадайда қазыққа жеке байлаулы тұрған шұбар атты нұсқады:

	— Анау атты көрдің бе? Оның иесі қаза тапқан. Артында аты мен қару-жарағы қалды. Осының бәрін аласың да, марқұмның туысына адал бағасын төлейсің. Әрине, қазір емес кейін, жігітті соғыстың байытатынын білесін ғой. Бір-екі сұмырайдың жанын жаһанамға жіберсең, ақшаң да болады. Қарнын аш сияқты, отқа жақында бір-екі уыстары берсін.

	Спитамен отқа жақындағанда бірнеше дауыс қатарласа шықты:

	— Бұл сиқыршы! Біздің жүзбасыны өлтірген сұмды тезірек байлаңдар! Жердің астына кіріп, сары шаянға айналып кете алады! Ариманның үмбетіне ажал келсін!

	Әскерлер орындарынан ұшып тұрысты. Басшылары жақындады:

	— Әскербасыны өлтіргенін, сиқыршы екендігің рас па?

	Жан-жағынан жабылған иттерге тап беретін қасқыр сияқты айбар шеге Спитамен аяғын алшақ қойып тұра қалды. Бір әскерді тамағынан қылқындырып ұстап. лақтырып жіберіп еді, ол анадай жерге домалап кетті.

	— Иә, менімен жекпе-жекке шығуға жүрегі шайлыққан, қорқақ жүзбасының көзін жойғаным рас. Егер кімде-кім мені Ариманның қызметшісі десе оны да буындырып өлтіремін. Сол сұмның көзі жоғалсын, жер үстіндегі шындық жасасын!

	— Тыңдамаңдар! Өлтіріңдер! Өлтіру керек!—десіп шуылдасты әскерлер.

	— Мұны Сатибарзанға апару керек,— деді әскербасы.— Ол не десе, солай болады. Кеттік!

	Күлгін түсті жібек көйлек, жасыл күдірі шалбар, сары етік киген Сатибарзан ашық түсті кілем терліктің үстінде жатыр екен. Жанында жүзім салған қалайы табақ, шарап құйылған скифтердің алтын тостағы тұр. Малдас құрысып айнала отырған әскерлер жас әншіні тыңдап отыр. Тартып отырған жеті ішекті арфасының әуеніне қосылып ертедегі батырлардың ерліктері жайлы ән салуда.

	— Сиқыршыны ұстадық, міне, сиқыршы,— десіп айқайлап келді жауынгерлер.

	— Тыныш, тыңдауға бөгет жасамаңдар!

	Сатибарзаннын сұлу жүзі ренжіген кейіпте кіржиді.— Тынышталыңдар деп сендерге айтып тұрмын!—деп ақырды әлгілер қоймаған соң.

	Әскерлер тынышталды, бірақ әнші де шаршаған болуы керек, ауыр демалып терең тыныстады.

	— Демал, Фирак, шарап іш. Сатибарзан өзінің алдындағы тостағанды әншіге ұсынды.

	— Ал, кәні, енді айтыңдаршы, бұл неғылған адам.

	— Бұл сиқыршы. Байлап қойған жерімізден шаянның ініне кіріп кетті де, жүзбасының басын шауып, жарқанат болып ұшып кетті.

	— Ха-ха! Miнe, қызық адам, бұл маған ұнайды!— деп саңқылдай сөйледі Сатибарзан.— Тек ертегілерде ғана айтылатын осындай адамды мен көптен бері іздеп жүрмін. Кел, қасыма отыршы. Әлде тағы да жарқанат болып ұшып кетесің бе? Шарапқа қалайсың, өзің?

	— Сіздің қолыңыздан ішуге болады,— деген Спитамен кілемге отырды.

	— Мыналардың жүзбасыны өлтірді деген рас па?

	— Мені өлтіргісі келгендіктен көзін жойғаным рас. Немене, мұным дұрыс емес пе?

	— Тоқтай тұр, мен сені бір жерден көрдім. Есіме жаңа түсті, патша сарайына скиф Будакенге еріп келіп, явандарды талай дүрелегенмін деген осы сен емес пе едің?

	— Иә, сен мені Маракандада көргенсің.

	— Шаянның жатағына да кіріп кете аласың ба?

	— Сұмырайларды ұстау үшін мен көзілдірікті жыланның ініне де кіріп кете аламын.

	— Жараңдар!—деп айқайлады Сатибарзан.— Явандардан қашпай, олармен айқасуға асығып жүрген адам осы. Ал сендер осындай адамды өлтіргілерің келеді! Жаумен біргесіңдер ме, әлде оларға қарсысыңдар ма? Жүзбасы өліпті, оның жаны ұжмақтың алты өзенінің жағалауында жай тапсын. Ал біздің жанымызда таяудағы ұрыста өзін қалай көрсететініне куә болатын жаңа жолдасымыз бар. Оны солақай - тікенек деп атайды. Сол қолымен де, оң қолы сияқты тамаша семсерлеседі, ал кімде-кім оның мойнына мінгісі келсе шаян сияқты шағып алады. Омыртқасы үзілген шиебөрілер секілді мына жерде жатып алмай, ертең сұмырай явандарды іздеп атқа қонамыз!

	— Жаса, Сатибарзан! Бізді ұрысқа баста!—деп ұрандасты әскерлер.

	Орнынан тұрған Фирак Спитаменге қарап:

	— Сен Шеппе — Тэмен ғана емес, түнекті жарып ұшқан қызған шоқ сияқты ерлігімен даңқы шыққан Спитаменсің. Достарым, бір қанішер байлап «үнсіздік мұнарасына» тастағанда, менің жанымды аман алып қалып, сыйлаған осы адам.

	Жанына жақындаған Фирак Спитаменге қолын тигізіп:

	— Етегіңнен сүйейін,— деді.

	Жан-жақтан жүгірісіп жеткен әскерлер Спитаменді нұсқап:

	— Бұл адамның қолынан бәрі келеді, ешкімнен қорықпайды,— десті.

	— Осындай жаужүрек батырмен жүрсең жеңілу дегенді білмейсің!

	Фирак Спитаменді оттың басына алып келді. Барлықтары да оған қаймақ араластырған шарап құюлы тостағандарын ұсынып, Спитаменнің құдіретті күшінен сәл де болса рух алу үшін қолдарын сол иығына тигізуге тырысты.

	Сатибарзанның ажалы

	Әскерлер елең-алаңда аттарының бастарына сұлы салған ала дорба байлап, көліктерінің жандарын барып, жалпақ айылдарын тартып, киіз тоқымдарын бекіте бастады. Иелері ұйықтап жатқан кейбір арғымақтар қасындағы аттарға жем берілгенін көріп ноқталарын жұлқа тартысты.

	Жүннен тоқылған ақ сулыққа оранып жатқан Сатибарзан түні бойы көз ілмей шықты. Қолдарын иегіне тіреп, ұзын шашы ұйпа - тұйпаланып сонадайдағы жазыққа көз салды; алаулап жануы тоқтамаған алыстағы мекендерден будақтаған қара нөсерге ұқсаған қара түтінді жел айдап бара жатты.

	— Ежелгі Персия құлады, оны енді ешкім құтқара алмайды,— деп күбірледі ол.

	Жанына келген жас қызметші аппақ тістері жарқ етіп, мысқылдай үн қатты;

	— Патшалардың падишасы зытып барады.

	Сулығын серпіп тастаған Сатибарзан ұшып тұрды.

	Қызметші қалқаны мен дулығасын дайындап ұстап тұрды:

	— Өтірік айтасың! Көзіңді құртамын!

	— Нанбасаң өзің қара!

	Үлкен жолдың үстімен қаздай тізілген қалың қол кетіп бара жатты. Мыңдаған тұяқтардың дүрсілі таңертеңгі тыныш ауаны жаңғырықтырады. Асхана, шатыр, арба басқарушылар анық көрінеді. Әлеміштеп әбзелденген қашырдың үстінде бас әтек мүлгіп отыр. Алыстағы топтың арасынан ұзын сырыққа көтерілген Артаксеркс патшаның алтын белгісі көзге түседі.

	Сатибарзан сауытын киді. Қызметшісі оған семсер ілінген кісесін тағып иығына сулығын жапты. Содан кейін жай басып жолдың жиегіне келді. Алқымына темір торлы сауыт кигізген жорық атының тізгінінен ұстаған қару көтерушісі қасында тұр.

	Сатибарзан «Будакеннің сыйы!» деп есіне алған ақ жалды алтын сауыр тұлпар ауыздығын шайнап, аяқтарын жеңіл тастап жолмен шоқытып барады. Қан – қызыл сулық жамылып ат үстінде отырған Бесстың түйілген қасы мен ашулы қара көзі ғана көрінеді.

	Сатибарзан жерден бірнеше түйір топырақты алып, басына септі де, Бесске патшалық қошамет көрсетіп жерге жеткенше иілді.

	— Бері жақында,— деп міңгірледі Бесс.— Менің көзім македондықтың әскерінің аз екендігіне әбден жетті. Осында алдап әкеліп, шаруасын бірден бітірмекпін. Оның жолында жатқан жеті күндік жердегі барлық елді мекендерді, азық-түлік қорларын өртеуге бұйрық бердім. Осы күнге дейінгі мақтаншақ Іскендірдің жеңістері тек Дарий патшаның ақымақшылығының арқасында ғана. Өңмеңдеген дөрекі македондықты ит тұмсығы батпайтын орманға, терең өзеннің ар жағына, биік таулардың арасына апарып тығып, гректер қарсылық көрсетпек түгілі, ешқайда қашып шыға алмайтындай ету керек. Сен қалай ойлайсың?

	— Мен сенің қызметшіңмін, міндетім ақыл қосу емес, мойынсұну.

	— Әрі қарай Соғдианаға шегіну қажет деп шештім. Таяуда маған көмекке хорезмийліктер, басқа скиф руларын есепке алмағанда дақтар мен сақтар көмекке келеді, Яксарттың ар жағындағы скифтерді бойшаңдығы сондай македондықтар олардың жандарында кішкентай бала сияқты көрінеді,— деп Сатибарзанға еңкейген Бесс сыбырлап сөйледі.— Біз үшін тиімді шешім осы... Әлдеқандай күн туса әрі қарай қашып, скифтердің арасына барып жасырына аламыз.

	— Әміріңізге құлдық! Сатибарзанның дауысы жайбарақат әрі ызғарлы шықты.

	Бесс сардарына тесіле қарады; оның ойын бүгіп қалғанын сезіп, дауысы дірілдеп, тыжырынып қатқыл сөйледі:

	— Тәртіп сақтау үшін саған осында қалуды бұйырамын. Жергілікті халықты талау мен тонауға, қырып жоюға жол берілмесін, содан соң ең соңынан Соғдианаға бізге жетесің.

	— О, ұлы мәртебелім!—деді Сатибарзан.

	Оның көзі Бесстың жанындағы патша «мемлекеттік мәселелерді» ойласып, тойларды бірге өткізетін іркілдек денелері әбден тойынған маскүнемдер мен жалбақайлар тұрған жаққа қадалды. Олар әңгімені естігілері келіп, құлақтарын тігіп, тына қалысты.

	— Тағы не айтасың?

	— Небір ұлы өзендер де, асқар таулар да, шөл дала да ашық ұрыстан тайсақтай қашқандарды құтқара алмайды. Біз үшін семсердің қылпыған жүзінен басқа қорған жоқ.

	— Қосмүйізбен бетпе-бет ұрыстан қашып бара жатыр деп ойлауға қалай батылың барады?

	— Бактриялықтардың: «көп үрген ит қатты тістемейді»,— деген мәтелін білесің. Олардың: «үлкен өзен у-шусыз ағады»,— деген мақалдары және бар. Мен македондықтарды іздеуге аттанамын.

	Патшалардың падишасынан сырт айналған Сатибарзан қадамын нық басып, артына бұрылмастан алыстай берді.

	Аласұрған Бесс семсерінің балдағына жармасқан, бірақ иесінің ашуын сезіп жер тарпыған жас тұлпар секіріп кеткенде патша әрең дегенде құламай қалды.

	Шұбар арғымаққа қарғып мінген Сатибарзан өз әскеріне қарай құйғытып шаба жөнелді. Оның белгісін күтіп тұрған атты әскер ерге қонды да, тізіліп жолға шығып, Ақбас тауларды бетке ұстап жүріп кетті.

	Қалың қол алдымен оңтүстікке, содан соң батысқа қарай бұрылды. Бірнеше күннен соң Бактрадан алған аттардың жемі арпа да таусылып, әскерлер енді мекендерге аялдағанда нан мен ұнды, арпаны жергілікті тұрғындардан тартып ала бастады. Соғыс әлі келе қоймаған.

	Бұл жерде сақталған қор жеткілікті екен. Сатибарзан шаруаларға алтын үлестіріп көрген еді, бірақ олар:

	— Бізге алтындарыңның қажеті шамалы. Одан да қысқа сақтаған қорымызға тиіспеңдер, қыста қайтіп күнелтеміз?— десті.

	Кешкілік ерулеген кездерде Сатибарзан Спитаменнен жолдар жайлы сұрап, македондықтардың сыртпен, кейіндегі қалған отанымен байланысын қалай үзу қажет -тігін бірге ойласатын. Спитаменнің қарамағына жүз атты әскер берілді. Олардың арасында иықтарына барс терілерін жамылып, қасқыр тымақ киген таулық дахтар, қылдан тоқылған торсауыт киген бактриялықтар да бар еді.

	Спитамен осы жүздігімен жол бастап, қалың қолдың алдында келе жатты.

	Кімнің бағы жанып жеңіске жетсе жұрттың сонымен дос болуға ұмтылатыны қашанғы әдет. Жалдамалы жансыздар мен жау жаққа өткен опасыздар Македонияның патшасына парсы әскерінің үлкен бір тобы Экбатаннан келе жатқан керуенге қауіп туғызып, олардың желке тұсынан шыққанын хабарлап та үлгерді.

	Үлкен жолды бойлай бір - бірлеріне жалғасқан Александрдың почтасы шағын топ қалдырылған бағынған шаһарларға оның бұйрықтарын тез жеткізді. Күштерін біріктіріп үлгерген македондықтар Сатибарзанға қарсы аттанды.

	Сөйтіп, Артаксан шаһарының жанында Сатибарзан соңдарында қаптаған жау әскері бар македондықтардың салтаттыларына тап болды.

	Алға шауып шыққан бактриялықтар аттарын ойнақтатып, ұрысқа ыңғайлы сәтті күтіп, сап түзей қалған македондықтардың қытығына тиіп бақты. Жаудың бір қанатын айналып өткен Спитаменнің жүздігі топтарынан шеттеген бірнеше салтаттыларды қағып түсірді.

	Алға шыққан Сатибарзан тапжылмай тұрған жауды садақпен атып, мазалаған бактриялықтарды кейін қайтарды. Дулығасын шешіп, қатты айқайлап жаудың батырларын жекпе-жекке шақыра бастады. Ұзын шаштары иығына төгіліп, күн сәулесіне шағылысып сауыты жалт-жұлт етеді. Астындағы жүйрік шұбар айғыр да иесі сияқты құтырынып, жалы тікірейіп, жау легінің алдында олай-бұлай ойқастады.

	Сол кезде көк темір құрсанған македониялық әскербасы Эригий алға шықты. Астындағы аты кең кеуделі, есік пен төрдей үлкен. Сатибарзанның лақтырған найзасы македондықтың дулығасын ұшырып түсіріп, жалбыраған бурыл шаштары иығына төгілді.

	— Жекпе-жек! Жекпе-жек!—деп айқайлады македондық. Тамырымда жас қан ойнайды.

	Македондық тәжірибелі де күшті еді, оның дәл көздеп лақтырған найзасы Сатибарзанның өңешіне қадалып, желкесінен бір-ақ шықты. Құлап түскен иесін тастап, аршындай секіріп шыға келген шұбар айғыр жазық даламен шауып бара жатты. Атының басын тартып тоқтатқан македондық найзасын суырып алып, Сатибарзанды екінші рет шаншымақ болды. Бірақ анау түрекелді де: «құл болып өмір сүргім келмейді!»— деп қатты айқайлап найзаны қолымен қағып алып, жалтыраған сауыт салпыншақтары арасынан болат сүңгіні кеудесіне бойлата сұғып жіберді.

	Осы кезде македондықтардың барлық атты әскері шабуылға шықты. Найзаларын ұмсына созып, бір-бірін шынтақтаса қорғап, алға ұмтылған олардың тегеурінді легін тоқтату мүмкін емес еді. Тарыдай шашылған жеңіл бактриялық салтаттылар македондықтардың салмақты аттарынан тез құтылып, шегініп бара жатты.

	Спитаменнің жүздігі дұшпанның бүйірінен бүйідей тиді де, лектің шетін жайпап өтіп, тез кейін шегінді. Македондықтардың біразы оларды қуа жөнелді. Жүздігінің ең соңында шауып бара жатқан Спитамен атының басын кілт бұрып, тұра қалды да, садақпен дәл көздеп бірнеше жауын құлатып, қалғандарын тоқтауға мәжбүр етті.

	Қайтадан кілт бұрылған Спитаменнің тобы жауға тағы да тиісті. Айқас қас-қағым сәтке ғана созылды, тағы да кейін қашқан бактриялықтар бұғалық салған шалажансар тұтқын, македондықтарды кедір-бұдыр жермен соңдарынан сүйретіп бара жатты.

	Сатибарзанның қолы жазыққа жайылып кетті. Көбісі майдан даласында қаза тауып, кейбіреулері енді Іскендір патшаға қызметке кіреміз деп жаудың қолына түсті. Тосқауылдан қорыққан македондықтар қашқындардың ізіне түскен жоқ. Жараланғандары мен өлгендерін жинап, жеңіске шаттанып, өлеңдерін айтысқан олар қосындарына оралды.

	Сатибарзанның елі денесінен сауыты мен қару-жарағын сыпырып алған әскербасы Эригий мұны Александр патшаға тартуға апаратындығын айтты. Кешкілік бактриялық салтаттылардың үштен бірі ғана жиналды. Олар Спитаменді қалқанға салып көтеpiп, өзіміздің көсеміміз деп таныды. Сүйреткен кезде қатты жараланған жиырмаға жуық македондық тұтқындарға бұғау салынып, ауыр жаралылары атқа таңылды да, шағын топ кейін бұрылып Окс өзеніне қарай жүріп кетті.

	Бактриялықтар жекпе-жекке шығып Сатибарзан дұрыс жасады ма деп айтысып келе жатты.

	— Персияны жоқтап жылаған оны жекпе-жекке итермелеген ажал ғой!

	— Қарсы алдынан шалды көргенде қолы мүлт кетті.

	— Қаны төгілгенмен ары таза кетті.

	— Ажалдың бұғалығына өзі іздеп барып түсті.

	— Сен қалай ойлайсың, Спитамен?

	Іңір қоюлана түсті. Қаз қатар тұрған жартастардың арасынан үш жүз атты әскер ылдиға құлап келеді. Ұясына қонған күннің алыстағы жалқыны кейде қан қатқан қалқандарға шағылысып, иықтарына жамыла салған жалба-жұлба терілері сәулеленген үш жүз адам енді не айтар екен деп оның ауызына қараған.

	Сол кезде жүздеген тұяқтардың дүбірі арасынан: «Қылыштарыңды қара тасқа жаныңдар!..» деген Спитаменнің қарлыққан көтеріңкі дауысы естіліп, үш жүз адам бірден іліп әкеткен ән, тұлпарлардың кісінескеніне, осқырынғанына ұласып қызыл іңір семгенше естіліп тұрды.





АЛТЫНШЫ ТАРАУ

	ҚОСМҮЙІЗ ШАБУЫЛҒА ШЫҚТЬІ

	Парсылардың елінде жатжерліктердің өзімсінгендіктері соншама өздерін жергілікті тұрғындардан да еркінірек сезінді.

	(Ксенефонт)

	Шабуыл

	Александрдың жансыздары күллі Бактрияның өртке оранып, Бактраға және басқа да шекарадағы шаһарларға жиналған әскерлердің өз отбастарын аман алып қалу үшін жан -жаққа қашын жатқандығын жеткізді. Қаңғыбас абыз кейпінде бірнеше рет таудан асқан бір жансыз таңдаулы жасағымен ұлы өзен Окстан асыға қашып еткен Бесстың жағалаудағы барлық қайықтар мен салдарды түгел өртеуді бұйырғанын айтып ант ішті.

	Жаһангердің жоспарын ешкім де білмейтін. Сырт көзге Дрангианада бір жола қалған сиякты. Паропамис тауының баурайынан жаңа шаһар Александрияны салдыруға білек сыбанып кірісіп кетті. Бірқатар македондық әскербасылардың оны өлтіріп, жасаққа жаңа қолбасшы дайындамақ ниеттерін де осы күндері есітті. Сондықтан Александр шаһардың құрылысын өз жайына қалдырды да, ай бойы қаһарына мініп, қастандыққа қатысы бар дегендердің барлығын жазалаумен болды. Асығыс салынған алғашқы тұрғын үйлерді ұзамай нөсер жауын ағызып алып кетті.

	Атты әскердің басшысы патшаның құрдасы әрі досы, емшектес бауыры Филота сұмдық азаптаудан соң, бірден - ақ жендеттердің қолына беріліп найзамен түйреліп, ұрып өлтірілді. Тапсырмасын құлақтарына сыбырлап өзі ғана өте құпия айтты да, үш сенімді жендетін желмаяларға мінгізіп, шұғыл Филотанын әкесі Парменионға аттандырды.

	Парменион Александрдың хатын алып оқи бастаған кезде сыртынан келген жаушылар кәрі қолбасшыны семсермен бір-ақ шанышты.

	Өзіңе ет жақын адамдардың біразын жазалағанымен, мұны қанішер Александр місе тұтқан жоқ. Бір-біріне тез жеткізетін тасымал почта арқылы әркім елге, әз үйіне хат жаза а лады деп жар салды. Бірақ хат колға түсісімен ашылып, түгел оқылып, тәртіпке қарсы ниеттегі жауынгерлердің барлықтары ерекше айыпкерлер тобына бөлініп, қатаң бақылауға алынды да, негізгі күштерден бөлек ұсталды.

	Содан кейін олардың ең таяудағы ұрыста қауіпті шайқастарға қатынасып, өздерінің адалдықтарын іспен дәлелдеу қажеттігі хабарланды.

	Қатаң жазалау арқылы аздап болса да қаһарын қайтарып, Македониядан бірнеше мың жас жауынгерлерді көмекке алған жиһангер бүлікшілер тынышталды, жасақ әмірімді мүлтіксіз орындайды деп түйді. Тоңазыған жерді күн енді-енді қыздыра бастаған, бірақ таудағы қалың қардың әлі мұрты бұзылмаған ерте көктемде, әскербасылар мен жақын достары жиналған кешкі тойлардың бірінде Александр таяу күндері жаңа жорыққа аттанатындары жайлы айтты.

	— Қайда?—деп барлықтары шу ете қалысты.

	— Табыңдар?

	Содан барлықтары дауласып кетсін. Біреулері жорық Индияға десе, екіншілері Бактрияға деп қызыл кеңірдек болысты. Басқалары патшаның өз жерін кенейткендігі соншама, енді ол кейін шегініп Кавказ асып, Понтий теңізінің жағалауына шығады да, сол жақтағы скифтерді бағындырып, жана жолмен Македонияға оралып, туған жеріне әлемді билейтін патшалықтың астанасын салғызады десті.

	— Мен мұны жердің шетіне жеткенде — деді жиһангер масаттана,— күн сайын сәулетті Феба құдайдың жалт-жұлт еткен күймесі шығатын, соңғы теңіз шайып жатқан шығыс жағалауға найзамды шаншыған соң жасаймын.

	Әйтеуір. барлығына белгілі бір нәрсе Александрдың ат басын шығысқа бұратындығы, бірақ қай жолмен, Соғдиана, әлде Қытай ма, Индия ма, оның шешімін ешкім де таба алған жоқ. Тек шарап толы үлкен «Геракл шарасы» қолдан қолға өтіп, барлықтары да жорықтың сәтті болуы үшін ішісті.

	Бірнеше күн бойы Александр болжаумен айналысты. Сарайдың бас абызы да түсініксіз, беймағұлым болжалдар айтып міңгірледі. Ақыры отқа табынушы жергілікті дрангиандық абыздардың шіркеуіне барған Александр қасиетті бормен еденге үлкен шеңбер сызды да, оны он екіге бөліп, әбден аузынан ақ көбігі ағып, қол-аяқтары құрысып құлағанша айналды да жүрді.

	Қасындағылар шу-шу етісті:

	— Сенін ажалың жоқ! Сен жайлы қасиетті кітап Авестада жазылған! Күллі әлемді бағындырып, адам етімен қоректенетін жер астын жайлаған қанатты аждаһаларды да жеңесін!

	Суыт жүріп, Артаксанадан жеткен атты әскердің бастығы ақ шашты Эригий парсы батыры Сатибарзанның сауыт-сайманын алып келіпті. Әлемнің билеушісі күні батқан кәрі Персия ма, әлде жас Македония ма соны көрсету үшін жекпе-жекке шықтым дейді. Парсы батырынан жасы екі есеге жуық үлкен болса да, төбесінде ұшып жүрген Палладалық Афина құдайдың өзі мұның қолына қуат беріп, парсы құдайлары жылан болып жиырылып, домалай жөнелгенін өз көзімен көрген, содан соң Сатибарзан бастап келген бактриялық атты әскерлер қорыққандарынан тым-тырақай қаша жөнелген.

	Жақсы нышанға көңілі толған Александр жеті тау - асуының ең шығысындағы Панджир шатқалы арқылы асығыс қозғалуға бұйрық берді. Дрангианада тек тәртіпті бақылауға тиіс шағын топ қалды. Шығысқа бет түзеген қолдың үш мыңы атты, жиырма мыңы жаяу әскер болатын. Екі доңғалақты арба жегілген, теңдер артылған ұзын сонар түйелер керуені бақырып-шақырып, сықырлап, гүрсілдеп қалың жасақтың соңынан қозғалды.

	Жорық басталған күні ашық аспанда күн нұрын төгіп тұрды. Тек шатқалға кіре беріске жақын Солянг шыңында бірнеше күн бойы сұп-сұр бір шөкім бұлт ілініп, кетпей қойды. Жол басшылар сол жерде, үңгірде сиқыршы мыстан кемпір Оджуз тұрады, бұлттың шоғырлануы мыстанның ашулануының белгісі, ол жақта тауда боран ұйтқып, жолдың бойын қар басады. Оджуз бұлтқа мініп ұшып кеткенде ғана жолаушылардың сапарға аттануына болады десті. Бірақ жорық басталған күні бұлт батыс жаққа қарай жөңкіле көшіп, күннің ашылғаны сондай, таудың басындағы күміс қар қараған көзді қарықтырды.

	Александр қолпылдаған кен шығыс киімдерін Парачалардың тері шалбарын, киіз етік пен қара құндыз ішік киіп келе жатты. Астында тау соқпақтарына үйренген мықты ат ойнақтайды.

	Ұзамай жол ауырлап, жан-жақта қалың қар жатты.

	Жиһангер жолды таптау үшін алдыңғы жаққа құлдарды айдауды бұйырды. Жылы жақтарда колға түскен, жартылай жалаңаш, аш бейшаралар қарға омбылап, тез әлсіреді. Македондықтар қалжыраған байғұстарды жолдың жиегіне итеріп тастап, олар үсіктен тез-ақ қырылып жатты. Мұндайда алмастыру үшін кейінгі жақтан басқа тұтқындар жеткізіліп отырылды.

	Жол бойындағы адам бара алмайтын жартастардың беткейіне таудың тағы тұрғындарының үйлері жапсарластырыла салынғанды. Олар төбесіне қарай шошақтала тастан қаланған. Мұнараларының арасында жарық түсіп, түтін шығатын тесіктері бар.

	Бұрын суыққа үйренбеген макендондықтар, әсіресе гректер келесі күні-ақ өкіне бастады. Жергілікті тұрғындарды тонап, олардың жылы тері киімдерін тартып киіп, қойларын сойып, буы бұрқыраған терілерге аяқтарын орап жылынды. Дірдектеп баспаналарға бір кірген оларды бойлары жылынған соң жорықты әрі қарай жалғастыру үшін найзалап айдап шықпаса орындарынан тұрғызудың өзі қиынға соқты.

	Асудан асып теріскей беткейінен Бактрияның алғашқы селосына жеткенше жасақ он жеті күн жол жүрді. Бұл уақытта жолға алған барлық азық-түлік таусылып, барлық май мен шарaп ішіліп, жүк артылған жануарлардың жартысынан астамы сойылып желінген болатын.Бактрия селоларында қора-қора малға, қабырғалары кірпіштен қаланған қамбаларға тығылған мол азық-түлікке тап болды. Барлық артық азық-түлікті өртеу туралы Бесстың бұйрығы бұл жерге жетпеген екен. Шегірткедей қаптаған Македония жауынгерлері жолдарындағылардың бәрін жалмап, аттар мен басқа малдарды тартып алып, қыңқ етіп қарсылық көрсеткендердің көздерін жойып, қаптап келе жатты. Жатжерліктерден қорыққан жергілікті тұрғындар бастары ауған жаққа жансауғалай қашысты.

	Шаһар салу үшін жылғалары мол таудың етегін таңдап бұл араға жеті мың құл мен жорықтың ауыртпашылығын көтере алмас деген бір топ жауынгерлер қалдырылды. Қашып кеткен барлық адамның жері осыларға иелікке, олардың жетім-жесір балалары мен әйелдері жаңадан қоныстанушыларға құлдыққа, күндікке берілді. Қалың жасағын осы жерде азғана тынықтырған Александр жол бойында ешбір қарсылық көрмей алға қарай жылжыды.

	Жиһангер Бактрада

	Александр Бактраға тақала түсті. Бактрияның астанасына кірместен бірнеше күн бұрын жиһангердің бұйрығы бойынша жауынгерлер оған таяудағы мекендерде тынығып, тойынып, жуынып-шайынып, өздерін тәртіпке келтірді. Қиын тау асуы жауынгерлердің көбісін қатардан шығарған болатын.

	Шаһар дарбазасы алдындағы төбенің үстіне шығып тоқтаған жиһангер ұрысқа дайындала сап түзеп жанынан өтіп бара жатқан жауынгерлерге көз салды. Жүк тиелген арбалар жақын мекендерде қалдырылды. Тек жорық кеңсесі бар патшаның өз арбасы ғана жасақтың артын ала Бактрия өлкесінің сатрапы бұрын тұрған қамалдың ортасындағы сарайға беттеуге тиіс еді.

	Көктемнің шуақты таңы, түңгі аяздан жылына қоймаған құрғақ жол, тойынған жауынгерлердің көңілді әндері, аяғының астындағы бас иген байырғы Персия патшалығының мынау сәнді астанасы — барлығы да Александрдың көңілін ерекше бір қуанышқа кенелтті. Ол өзінің тек салтанатты шерулерге ғана мінетін, қартайса да асау мінезін жоғалтпаған баран түсті тұлпары Буцефалдың, үстінде отыр. Жан-жағындағы жылқылардың көптігінен делебесі қозған айғыр сылдырай кісінеп, алдыңғы аяқтарымен жер тарпып, үстіндегі шабандоздың қарулы қолы тежеп ұстаған жалпақ қызыл тізгінді тартып, ауыздығын қарш-қарш шайнайды.

	Төбе басынан шаһар шексіз-шетсіз болып көрінетін, кішкентай бақтармен қоршалып қызыл, сары кірпіштерден салынған үйлер жан-жаққа шашырай жайылған. Үйлердің арасынан көтерілген шіркеу мұнаралары мен күмбездерінің төбесінен бұдан жүздеген жылдар бұрын бактриялықтардың ата-бабалары жаққан, сөнбейтін, мәңгілік қасиетті оттардың түтіндері шұбатылады.

	Жиһангерге шаһар ішінде бұларға дұшпан ниеттегі әскер жоқ, ақсақалды ұлықтар кеңесі қақпа сыртында қарсы алып, Бактра басқыншыларға қарсылықсыз берілетін болыпты деп жеткізді.

	— Эвмен! — деп айқайлады жиһангер жорық кеңсесінің бастығына бұрылып. — Мен осымен нешінші астананы алып отырмын?

	— Оларды көп бағындырғаныңыз сонша, тіпті кейбіреулерін ұмыта бастадық!— деп қалды оған жақынырақ тұрған, жалбақтап қалуды ұят санамайтын Перитакен.

	— Не десеңіз де бұл ең соңғысы емес, — деп жауап қатты Эвмен.

	— Алдымызда әлі соғдылардың астанасы — Марканда, скифтердің астанасы — Роксонаки бар,— деп құптады Александр.

	Шаһар қақпасы алдында Александр ат басын ірікті. Терісі сүйегіне жабысқан арық, ұзын бойлы, аттың құйрығы сияқты қатқыл ақ сақалды қария қақпадан жүгіріп шықты. Қолына пергаменттің көне орауларын ұстаған:

	— Аялда тәңірі тектес, мәңгі жасағыр әлемнің әміршісі! Бағзы заманалардың кітаптарында не жазылғанын тыңда! Ондағы барлық болжам шындық, онда сенің қасиетті шырақтар сақталған Бактраға келетінін жайлы да жазылған екен.

	— Сөйлесін,— деді мадақтау сөздерді күткен жиһангер.

	— «Қайғыдан аспан түтігіп, өліктердің мүңкіген иісінен ағаштар мен шөптер солатын күн келеді... Қаныпезер құдай Ариман мәңгілік өмір берген Афросиаб күллі адамзатты қыру үшін жер бетіне шығады...»

	— Мынаның есі ауысқан, қуып жіберіңдер!—деп айқайласты жан-жақтағылар.

	— Сен де мәңгілік өмір сүресің бе?—деп сұрады Александр.

	Ол қатты ашуланды. Астындағы аты ойнақтап тұрды.

	— Менің де ғұмырым мәңгілік, Авестаның ақ жолындағы жұртын құтқару үшін сені қалай құртудың жолын жақсы білемін. Өлген соң құрт-құмырсқа сенін арам тәніңді үш-ақ күнде жеп қояды...

	— Сенің болжамың қай кітапта жазылған?— деп қарлыға, қаһарлана сұрады жиһангер.

	— Заратустраның даналық тұнған, шыншыл мына қасиетті кітабында?— деп айқайлады қария, қолындағы орауды қалшылдай жоғары көтеріп.

	— Гефестион, таза философия мен түзік ақылдың қас дұшпаны мына дұшпан айтқан әлгі мағынасыз, зиянды кітаптардың барлығын жинап бір жерге үйдір де, ортасына мына есуасты тастап, май құйып өртеп жібер...

	Александр қамшы басқан атының кеудесімен шалды қағып ұшырып түсірді де, қақпаға екпіндей кірді. Ашулы жиһангердің соңынан шаба ілескен жүздеген тұяқтардың дүрсілі шалдың жылаған даусын көміп кетті.

	Жолдың екі жағында әміршілерін қарсы алған көптеген абыз бен шаһар ақсүйектері Персия ғұрпы бойынша бастарын жерге тигізіп, төрттағандап жата - жата қалған. Бір уыс топырақты төбелеріне шашқан олар:

	—Құдайдың сүйген ұлы, патшалардың падишасының даңқы артып, мәңгі жасай берсін!— десіп шуылдасты.

	Күдікшіл әрі ырымшыл Александр кешкі қонақасы дайындалған сатрап сарайының ұзын, кең бөлмесіне енгенде Гефестиоинан:— әлгі қасиетті кітаптар өртелді ме,— деп сұрады.

	— Мен барлық шіркеулерге қолжазбалар мен кітаптарды жинап орталық алаңға үйіңдер деп жауынгер жібердім. Ертең өртейміз.

	— Жоқ бүгін түнде өртеңдер.

	— Осында, Бактрада адамдарды әртүрлі кеселдерден жазатын бағалы кітаптар жазған тәжірибелі ғұлама тәуіптердің тұратынын ұмыттың ба?

	— Ондай аурулардан айықтыратын кітаптар ұшырасса, таңдап алып Афиныға, ұстазым Аристотельге жіберіңдер...

	Александрдың жанынан бір елі қалмайтын философ Каллисфен әңгімеге араласты:

	— Ұлы падишам, анық эллин құдайларын танымайтын тағылардың әдет-ғұрыптары жазылған мағынасыз кітаптарға қоса, мұнда халықтың өткен тарихымен таныстыратын шежірелер де жеткілікті екен. Тарихи кітаптар да бағалы қазына емес пе?

	Жағымпаз Перитакен әңгімесін бөліп жіберді:

	— Каллисфен, нағыз тарихтың патшалардың мәңгілік падишасы Александрдың дүниеге келген күнінен басталатынын ұмытқансың - ау! Сондықтан да алдына ешкім түспеген бірегей жеңімпаз, әлемді аяғының астына иілдірген, күллі Азия патшасының болашақтағы даңқты жеңістері үшін шөлмектерімізді соғыстырайық!

	Аланда түні бойы алаулап от жанып, Бактрияның данышпандары мен ғұлама ғалымдарының байырғы заманалардан бері жинаған еңбектері, он екі мың өгіз терісінен иленген былғарыларға жазылған кітаптар өртенді. Сол кітаптармен бірге «Ариманның құлы — Іскендер жауызды» қарғап-сілеп айқайлаған, ақылынан алжасқан кәрі абыз да жанып кетті.

	Окстан өту

	Македония армиясының барлаушылары Окс өзенінің жағасына жеткен кезде өткелдердің қасынан қиқы-жиқы тал лашықтарды ғана көріп, бірде-бір қайықты ұшырата алмады. Шұңқырдың ішінен суырып алған, жартылай жалаңаш көк шалбарлы шал, қайықтарын тартып алып, арғы жағаға есіп кеткен, сол үшін соқыр тиын да төлемеген қаңғыбастарды, балағаттап айқайлаумен болды. Жағаға таяу, барлаушылардың тұсынан жылқы мен адамға толы қара қайық шапшаң өте шықты. Жағаға келіңдер деп айқайлаған македондықтар сөзін тыңдамаған соң оларға жебе жаудырды, бірақ арғы жағаға қарай бет түзеген қайық тез алыстай берді.

	Жан-жаққа аттылы-жаяу барлаушыларды жіберген Александр Бактрадан барлық әскери қырағылықты сақтап шықты. Ежелгі парсы соғыстарынан бері жаужүректігімен танымал бактралық атты әскер тосқауыл жасап, күтпеген жерден дүрсе қоя бере ме деп қауіптенген еді.

	Жағада жау жоқтығы жайлы хабар алған ол өткелдің тұсына тез келді де, арттарындағы құмдақ жолда созылып келе жатқан, шаршаған лек-лек жауынгерлер лагерьдің жақын екендігін көріп қуансын деп төбенің басына от жағуға бұйырды

	Иығына қызыл сулық жамылып, сауыт-саймандары жарқырап, баран атпен төбенің басына шауып шыққан жиһангердің оттың жалқынымен түнерген аспанға қарай созылған алып көлеңкесі тапжылмай біраз тұрды. Құлдар тері шатырларды тартып құрған лагерьге жасақтың ең соңғы легі келіп кіргенше тапжылмастан күтті. Сосын қонатын жерді езі айналып өтіп, жан-жаққа күзеттер жіберді де, түн ортасына таман Дарий патшадан тартып алған алтындаған қызыл шатырға кірді. Түні бойы әскербасыларды шақырып, олармен кеңесіп жансыздардан әр нәрсені сұрастырумен болды.

	Таң ата кейін қарай, Бактра шаһарына, жақын арадағы елді мекендерге қарай шаба жөнелген атты әскерлер, түске таман қара-құрым халықты тізіп айдап оралды. Барлықтары да түйелер мен есектерге тақтайлар мен сырықтар, шарап құятын кәдімгі торсықтар артқан. Сый береміз деп дәмелендіріп, көнбегендері қамшымен айдап әкелінген бактриялықтар іштеріне жел үрленген торсықтардың үстіне қоға мен дұға төсеп, күпсар салдарды тез жасай бастады.

	Содан кейін осындай күпсарлардың бірнешеуі біріктіріліп байланды да, олардың үстіне қалқан көтерушілер, найзагерлер, мергендер отырды. Салдарды есіп, бағыттап отыруға бактра шаруалары алынды.

	Шатырдыц жанында жорықта алып жүретін тағынын үстінде алқызыл сулыққа оранып, ағысты бойлай жағадан алыстай түскен салдарға қарап Александр отыр. Арғы жиектен жылт етіп елес берген салтаттылардың шағын тобы көзге әрең шалынды.

	Орнынан тұрып, төбе үстінде ерсілі-қарсылы жүрген патша өткел туралы алғашқы хабарды тықырши күтті. Ұзамай:

	— Кейін қарай жүзіп келеді,— деген айқай да естілді.

	— Салдар ағысқа қарсы жақтан керіле тартылған арқанды бойлай жылжып келеді. Алдыңғысында ашық түсті, сәнді киінген бірнеше парсы отыр. Қысқа ескектерімен мұқият ескен шаруалар лагерьдің тұсына келіп тоқтады. Киімдерінің етектерін белуарларына дейін түрінген бірнеше парсы салдан тура суға секіріп-секіріп түсті де, жиһангерге беттеді. Патшаның алдына келгенде жүрелей құлаған олар дауыстап амандасты да, Александрге пергамент орауын ұсынды. Кеңсе бастығы Эвмен орауды алып, Александрге дауыстап оқи бастады:

	— «Біздер, ежелгі соғды ақсүйектерінің ұрпақтары Датаферн мен Катен, патшалардың даңқты падишасы, Персияның әміршісі Александрға, егер азғантай ғана әскер еріткен көсемдерінің бірін Наутек шаһарына жіберсе тәжге арсыздықпен қару жұмсаған патшаны өлтірген зұлым Бессты тірідей ұстап алып қолына өзіміз тапсыратынымызды білдіреміз. Ұзақ жасап, бақытты патшалық құруыңа тілектеспіз».

	Орнынан ұшып тұрып, пергамент орамасын жұлып алған Александр тез басып, өзінің шатырына кіріп кетті де, екі қолын көкке жайып:

	— О, пенделердің тағдырының иесі, құдіретті Зевс! Өз ұлыңның жорықтарын қадағалап, даңққа барар жолындағы кедергілерді жойып отыратының рас екен. Күндіз-түні сенің атың мадақталып жұрт табынуы үшін бүкіл Персияға жүз храм салдырып, жолыңа өгізді құрбандыққа шалуға ант етемін!

	Шатырға енген бірнеше македондық әскербасылар есіктің шығар аузына қаз-қатар тұра қалысты. Тізесінде жатқан картадан басын көтерген Александр күнге күйіп, шаң басқан қаруластарына бір сәтке назар аударды:

	— Лага ұлы Птоломей,— деді жиһангер, қатқыл жүзі қара тастай міз бақпаған, бұлшық етті, мығым денелі македондыққа бұрылып. — Мен жақын досым ретінде саған ғана бір істі тапсырғалы отырмын. Егер орындай алсаң мәңгілік даңққа бәленесің. Алға түсіп жау елдің ішімен Наутек шаһарына жетесін. Онда сен патшаны өлтірген Бессты ұстап алып, маған тірідей әкелесі.ң

	Қарамағыңа үш гиппархий македон этэрларын, барлық найзагер салтаттыларды, мың қалқан көтерушіні және мергендердің жартысын беремін. Наутекке дейінгі жай -шылықтағы он тәулік жолды сен төрт күнде жүріп өтесің. Тосқауылдар мен тұзақтан, парсылардың уәделернен сақтан! Қалған қолмен ізіңнен өзім жүріп отырмын. Саған Геракл мен мәңгілік құдайлардың өздері жар болсын!

	— Бесстың басты күші қайда? Онымен қай жерде шайқасуға болады?

	Александр қолын алысқа нұсқап:

	— Мұны зеңгір көкте қалықтаған қыран мен әлемді түгел көретін күн айта алады, — деді.

	Алғашқы күпсарлардың бірімен арғы жағада болып қайтқан Гефестион:

	— Бесстың басты күші Соғдиананың түкпірінде үлкен жолдардын бірінің бойында жұдырыкқтай түйілген болса керек. Арғы жақтан біз салт аттылардың шашыраған жеке-жеке, шағын топтарын ғана көрдік. Мергендеріміз дәл көздеп, құлата бастаған соң, олар қашып төбе-төбенің бастарынан бізді сырттай бақылады да, көзден ғайып болды.

	— Олар бізді алдап, Соғдианаға сұғындыра кіргізбек, — деді жиһангер- — Онда таудан тас домалатып, тарқыспақ арқылы өтпек болған кез-келген жасақты жусататын сұмдық шатқал — Темір қақпа бар. Бірақ найзағай ататын Зевстың өзі қолдаған біздің жолымызға кім қарсы тұра алады?

	Будакен Наутекте

	Талиссия бағының саясында асқан күші мен «Жүз он бір ізгілігіне» таң қалған парсы әкімдерімен, соғды ақсүйектерімен сақтана қалжыңдасқан Будакен уайым-қайғысыз күндер өткізіп уақытты байқамады.

	Сөйтіп патшалардың падишасының мейманы болған қысқы үш айды Будакен Маракандада өткізді. Олар биік дуалмен қоршалған қорыққа аң аулауға да бірге шыға-тын. Онда Персияның түкпір-түкпірінен әкелген жалы дудыраған сары арыстандар, шұбар барыстар ментарғыл жолбарыстар еркін өмір сүреді екен. Жез қалқандарын даңғырлата айқай салған құлдар тағы айдарды найза серпудегі шеберлігі мен ептілігін, ержүректілігін өзара бәсекелестіретін аңшылар тұрған жерлерге айдап әкелетін.

	Той думанда шек болған жоқ. Бесс пен Будакен ақсүйектерде қонақта болған кезде олардың құрметіне мол дастархан жайылып, құмай тазы қосып, сұңқар құстар салған талай саят ұйымдастырылды.

	Бір күні Будакенге Сатибарзаннан келген жаушы оның патшалар падишасының әмірі бойынша жорыққа аттанатынын жеткізді. Ізінше патша асханасынан жіберіліп тұрған қуырылған қой еті мен тауық та, әртүрлі жеміс-жидектер де күрт тиылды. Оған бекітілген тілмаш патшаның Бактраға асығыс жүріп кеткендігін айтты. Туған даласына қайтып келуді де ойлаған Будакен, біржағынан Сколотқа көмек көрсетудің амалын табармын деп те үмітін үзбеді. Ғайып болған жол бастаушысы Спитаменнің не күйге ұшырағанынан да бейхабар. Будакен істің ақырын күтті. Ал сарбаздарының іші пысып түкті кілем үстінде аунап, ән салудан басқаны білмеді.

	Немен айналысарын білмеген Будакен күн сайын шаһарды аралап, сауда аяқталып, кеш түсіп, ойын-сауық басталар шақта аланның ортасындағы базарға барып жүрді. Жанына ерткен екі серігімен сығылысқан қалың топты жарып, жолдарындағыларды итере - митере алаңның дәл ортасына жетеді.

	Ең құрметті орын берілген Будакен аттары мәшһүр көпестердің ортасында, кірпіш күмбездің астында, тақтай төсеніште отырды. Қабырғаға ілінген шамдар мен май құйған жалпақ қыш табақтардағы білтелер жанып, айналаны жарықтандырып тұрды. Пісте мен бадам жемістерін аузына сала отырып, ортадағы тақтай алаңдағы балалардың биін, денелеріне үн, күйе жаққан сайқымазақтардың жыланша ирелендегенін, олардың лаулап жанған алауды қағып; алып, бірден көмекейлеріне тығып қақалып-шашалып, құл құсқандарын рахаттана қарап отырды.

	Бірнеше күннен кейін патшаның мөр сақтаушысы Датаферннен жаушы келіп, маңызды келіссөздер жүргізу үшін Будакен Бактраға тез келсін деген Бесстың шақыруын жеткізді. Тағы бір астананы көріп, елге барған соң жырдай қылып айтамын деп көңілі тасыған Будакен скифтерін тік тұрғызып, атқа қонды.

	Олар алақандай жері бос емес, шексіз-шетсіз жүзімдіктер мен бақтарды, егістіктерді жағалап келе жатты. Ұшы қиырсыз тастақ, құмдауыт далаға көздері үйренген көшпенділер осынау өлкедегі көкорайға таңдана қарайды. Қар сияқты алқызыл, ақ гүлдерге толы жеміс бақтары, көк сүйріктер енді-енді көріне бастаған егінжаймен алмасып отырады. Өгіз жегіп соқа айдаған, арсылдап - гүрсілдеп кетпен шапқан, құмырсқадай қаптап, тынбай енбек еткен халыққа толы далаға тасыған тау бұлақтары мен арықтар береке, өмір алып келеді. Тең-тең жүк артылған жүздеген жануарлар тізіліп жол бойымен шұбатылып Наутекке қарай бет түзеген, сол жерге патша жаңа астана орнатып, теңіз жақтан келе жатқан жыртқыш басқыншыларға қарсы соғысуға дайындалып: жатқан қажетті астық пен қызғылт тау тұзын, мақта мен зығырды, тері-терсекті жан-жақтан тасытып жатқан көрінеді.

	— Осы жерден Соғдиананы дұрыс басқарып, ешқандай жаудан,қорықпауға болады,— деді Будакен белге шыққан кезде үшкір мұнарлы үш қатар дуалмен қоршалған шаһарға қарап.

	— Әрине, тек ақсүйектер құлқындарын тыйып, жүз жылдық шарап құйылған құмыраларды құшақтауларын сиретсе солай да болуы мүмкін,— деп қоштады жолбас -таушы.

	Каланың ортасында бірнеше дөңгелек мұнаралары бар түнерген қамал көрінеді. Оның жан-жағындағы шашырай салынған үйлер бадамның қызғылт, еріктің аппақ гүлдеріне көмілген баққа оранған.

	Ағаш көпірдің үстімен өзеннен өткен Будакен шуылдаған тобырға тап болды. Бұрын қарбыз бен жүзімдік егілген кең алқап Бактра мен Соғдиананын әр түкпірінен келген шаруалардың аяқтарымен тапталған. Олар алаулап жанған отты қоршай отырысып, жамбастай жатысып, кейбіреулері бұған отын, жантақ пен теріскен тасысып, екіншілері төрттабандап қасарысқан текелер мен қошқарларды мүйіздерінен сүйрейді:

	Жол бойында әскери жасауылдар жүргіншілердің барлығынан жауап алып, кейбіреулерін өткізіп, екіншілерін қайтарып жіберіп жатыр.

	— Бұлар патшамыздың даңқты әскерлері, тек әзірге қарулары ғана жоқ,— дейді жолбастаушы.

	«Әзірге тәртіптері де жоқ...»— деп ойлады Будакен.

	Шаһар қақпасына жақын жерде астыққа толы үйілген қаптар көрінді. Әлгіндегі түйелі керуенмен әкелінген қанарлар толы арпа бірден жерге төгілді. Осы ара әпсәтте үйме-жүйме болды да қалды. «Нан! Нан!»—деп айқайлап, қолдарын жайған жұртты әскерлер аяусыз қамшылауда.

	— Нан жеткілікті емес пе?—деп сұрады Будакен.

	— Күн сайын астық артқан мыңдаған түйелер келгенмен, адам да көп қой! Наубайлар нан пісіріп үлгере алмағандықтан аш адамдар қызған тасқа қуырған бидай жеп жүрек жалғайды.

	Олар дарбазаға тақалды. Бірнеше күзетші аттарды тізгіндерінен ұстап, келе жатқандардың кімдер екендігін, Маракандадан қашан шыққандықтарын, Қосмүйіздің арқасында жалы бар аждаһа кейпіне еніп, сол жаққа барып шаһарды айналып, қайтадан тауға қарай ұшып кеткендігі рас па деп сұрасты.

	Будакен ұзыннан ұзақ, созылған шеберхана сияқты көшені бойлап келе жатты. Жан жағында жартылай жалаңаш ұсталар балғаларын тоқылдатып, найзаның. ұштары мен семсерлер жасауда. Көрікті үрлеген торсықтар гуілдеп, балғалар соғылғанда жарқ-жұрқ етіп ұшқындар шашырайды. Темірдің дүрсілі мен сылдыры, адамдардың ыңқылы бір дыбысқа айналып гу-гу етеді.

	Биік, сыптай арғымақ мінген, қапталына парсы садағын байлаған салтатты Будакенге жақындай берді. Таңданған Будакен оның Спитамен екендігін таныды. Ал аңшы жан-жағына алақтай қарап, ат үстінен еңкейіп, сақ тілінде құлағына сыбырлады:

	— Егер еліңе жеткің келсе менің ізімнен қалма.— Ол жан-жағына сақтана қарады да;— мүмкін ұлыңды да көріп қаларсың,— деп ойын жалғастырды.

	Тау қозғалса да орнынан қозғалмайтын Будакеннің, көңілінде үміт оты жылт етті. Беті тыржиып, қарулы қолдарымен Спитаменнің иығынан бүре ұстап, ентіге күбірледі:

	— Ол қайда? Осында ма? Осы қалада ма?

	Ұсталарды нұсқаған Спитамен селсоқ жауап қатты:

	— Мына базардан, мүмкін, жаңа, өткір семсер сатып аларсың? Шеттерінен он саусағынан өнері тамған шеберлер. Болатты алай пісіретінін қарашы?

	Жандарындағы екі ұста үлкен қысқаштармен аппақ болып қызған семсерді жүзінен қысып ұстады да, май құйған қауғаға батырғанда қара түтін мен ұйтқыған жалын лапылдап быж ете қалды. Екі құл көн қауғаның саз қалпағымен жалынды тұншықтырды. Ұста кекшіл күктелері ойнап, сұрлана қалған семсердің жүзіне үңілді.

	— Бүгін екінді кезінде Бесстың сарайына кіретін дарбаза алдында кездесейік,— деген Спитамен атын тебініп жүріп кеткенде, базар толы топ оларды екіге айырды.

	Күн ұясына қона Будакен сарай алдындағы дарбазаның жанына келді. Қолдарын кеудесіне қойып, иілген қартаң шаруа оған жақындап:

	— Спитамен күтіп отыр. Маған еріңіз,— деді.

	— Патша ағзамның қонағына жол беріңдер!—деп айқайлап жол ашып, топты жарып келе жатқан қарияның соңынан Будакен де атынын басын бұрды.

	Жұрт өздері үшін біртүрлі қызық көрінген сақ көсемінің киіміне, астындағы атының әдемілігі мен ірілігіне таң қалғандықтан даурығып айтып жатты.

	Ирелеңдеген тар көшемен жүрген шаруа шаһар қақпасынан шығып, арықты аттап өтіп, соғысқа шақырған оттар лаулаған алаңмен келе жатты. Будакеннің ізіне атты екі скиф ерген.

	Ақыры олар бақтың ішіндегі кішкентай үйге жетті. Оны айнала кермеге жүк артқан аттар байланған, саз дуалды жағалай адамдар жатыр, найзалар мен айбалталар қабырғаға сүйелген.

	Атының жүгеніне жармасқан шаруа түсуін өтінді. Сөйтті де Будакенді бақтың ішіне кіргізіп жіберіп, скифтердің қарсы алдында есікті тарс еткізіп жапты.

	Ұшар басына дейін жүзім шырмауығы оратылған кәрі теректің түбіне жайылған кілем үстінде Спитамен, тағы бірнеше адам отыр. Сынған кенсірігінен бір кесек мақта көрінген күзетші Күкейді Будакен жазбай таныды.

	Орнынан ұшып тұрған Спитамен мейманға қарай жақындады:

	— Құтты қонағымыз ретінде ортамызға отыр, туған бауырымыздай болып бір әңгімелесейік.

	Спитамен белгі берісімен қалғандары орындарынан тұрып үйдің ішіне кіріп кетті. Қызметші шаруа қыш табаққа салынған бірнеше күлше, қыстай ілулі тұрып солған бір уыс семген жүзім алып келді. Үнсіз отырған Спитамен бұған көзінің қиығын салып қояды.

	— Егер сен македондықтардын құлы болғын келмесе бұл шаһардан тез кетуге тиіссің. Патшанын тәжі басына тиер - тиместе Бесс ақылынан алжасып, өзінін тізгініне ие бола алмайтын тым үлкен атқа мінгендігін көрсетті. Ол не жасаса да Қосмүйізге сеп. Халықты ел қорғауға шақырып, өзі сәнді сарайда күн сайын мешкейлермен қосылып той тойлауда, әскерлер аш-жалаңаш, ертеңгі ұрысқа оларды кімнің бастап апаратынын білмейді. Кейбіреулері үйді-үйлеріне қашып жатыр. Бесс біздің баһадүрлерімізді, арыстандай ақырған ерлерімізді бауыздаса да мыңқ демейтін жуас қойға айналдырды. Бесстың әскері Қосмүйіздің пышағы қалай сілтенсе, солай кесілетін шикі қамыр сияқты.

	Будакен өзіне-өзі сенбей Спитаменге күдіктене тесіле қарады; «Сатылып кеткен жоқ па екен? Қосмүйіздің жансызы емес пе өзі? Оны неге мақтай береді?».

	— Барлығымызды әбігерге түсіріп, Бактрадан әскерін алып, Бесс осында қашып келді. Жан - жағындағылардың бәрін жау көреді, бірақ өзі ме, әлде әкімдері ме, кімнің дұшпан екенін жете білмейді,— деп әңгімесін жалғастырды Спитамен.

	— Енді не істеуіміз керек?—деп сұрады міз бақпай отырған Будакен.

	— Саған өз далаңа барып, сарбаздарыңды дайындау қажет. Құлқыны қанға қанбаған Қосмүйіз найзасына еш жерде тосқауыл жоқ екендігін дәлелдеу үшін сендер жаққа да баратынын әлі-ақ көрерсің.

	— Бізге тұмсығын сұғып көрсін,— деп бұрқ етті Будакен.— Куруш та келіп ақыры басын жұтқан. Ал, сен не етпексің? Қосмүйіздің аяғына жығыласың ба?

	Спитамен Будакеннің сөзінен кекесінді байқады.

	Кім де кім жатжерліктердің табанында тапталуды қаламаса айбалта алып жаудың мүйізін шабуға тиіс. Кімнің кеудесінде қолдан қолға өткен жатжерлік ақшаның сыңғыры емес, азаттыққа ұмтылып алаулаған жүрек соғып тұрса, македондықтар мен явандардың әйелдерімізді тұл, балаларымызды құл етіп, ер азаматтарымыздың ажалын көргісі келмесе оңай беріле қоймас. Уақытында, таудың тар қақпасында қару көтере алмаған бак -триялықтар сол жақтан македондықтардың қамшысынан қашып, жол бойында ұшырасқан жаумен кескілесу үшін осында жиналып жатыр. Бірақ, бактриялықтардың шаңырағы астында явандар мәз-мейрам болып отырғанда бұдан не пайда?

	— Қосмүйіз біздің даламызға да жетеді деп ойлайсың ба?

	— Ол ер азаматтардың барлығы етпеттей құлап, рақым сұрайтын жердің бәріне барады. Бірақ үнемі айқасты аңсайтын арыстандай ержүрек жандар көп. Қарашы, осында қаншама қаһармандар жиналған! Қазіргі санымыздың өзі бірнеше жүзге жетті, қатарымыз күн сайын жаужүрек жігіттермен толығуда.

	Будакен үн қатқан жоқ. Көз алдына македондықтардың арбасының артында кісендеулі сүйретіліп келе жатқан ұлы елестеді.

	— Ұлымды көруім мүмкін дедің бе?

	— Еліңе қайтар алдыңда маған ерсең ғана біздің тобымыз бері қарай беттеген македондықтарды ұстау үшін тауға барады... Ал екеуміз Қосмүйіздің алдынан шығамыз.

	— Есіңнен алжасқан шығарсың?

	— Неге? Сен қарапайым бақташы болып киінесің, мен де солай етіп, жиырма шақты қойды алдымызға салып, тура македондықтардың лагеріне барамыз, сонда ұлыңды көруің мүмкін. Жол бойында оның тұтқыннан қашып кетуі де қиын емес, тіпті көмектесе де алармыз. Ендеше мен кеттім, сен не істесең де өзің біл!

	— Сенімен бірге барамын.

	— Осылай дейтініңді біліп едім. Менде аттың жабуы сияқты үлкен, шаруаның киімі| бар, бүгін-ақ жолмен өзеннің жағасына шығамыз. Ал сарбаздарың аттарына мінсін де, Күрешатқа жетіп, сені сонда тоссын. Тау асып барып, оларды тауып аласың.

	— Тек басымды аман алып шықсам, елге жеткен соң таусылмайтын әңгіме болады,— деді Будакен

	Темір қақпа

	Екі жолаушы тау соқпағымен келе жатыр. Түрлі-түсті мәсілерінің сыртынан тері кебіс, үстеріне жүн шекпен киіп, бастарын сары орамалмен байлағанына қарағанда жергілікті тұрғындар сияқты. Жол бойына шашырай өскен жусандар мен сораңдарды жұла жайылған оншақты құйрықты қойды, қанарлар теңделген терісі көнге айналған кәрі есекті айдап келеді.

	Жол жоғары өрлей түсті. Тау беткейіне шоқ-шоқ болып майда жапырақты шырша, арша, пісте ағаштары өскен.

	Ал асудың орта тұсында бес жүз жыл жасаған алып арша қасқайып жеке көрінеді. Жан жаққа тараған, қоңыр жасыл тікенекті мүк басқан иір-иір бұтақтарына өткен-кеткен жолаушылар ілген түрлі ала-құла шүберектер жел тербеп желбірейді.

	Тастақ жол мен жалаңаш жартастардан ыстықтың табы сезіледі. Алып денелі, аюдай арбаңдаған бір жолаушы аршаның түбіндегі тасқа отырды да, екіншісі жартастың шоқысына көтерілді. Күн шындардың үшкір, жырым-жырым бастарына қонып, терең жарықшақтардағы қар жолағы жалқынмен алаулап, қып-қызыл қан тасқынына ұқсайды. Көкжиек көгілдір тұманға оранған.

	— Жақындап қалдық. Анау қара жартастар көрінген тұс — Темір Қақпа.

	— О, Солақай, сенің сөзіңе неге құлақ астым екен?— деп өкіне ыңыранды жерде жатқан адам.— Үш мүшелден бері ешкілердің артынан қуған қасқыр сияқты жаяу жүгірмеген екенмін. Қазір киіз үйімнің біреуінен екіншісіне де атқа мініп барамын. О, Папай, тағы да тақымымды тұлпардың сауырына тезірек тигізе гөр!

	— Ойе!— деген айқай естілді алыстан.

	Төменде таудың беткейінде кішкентай сиыр мен есектің соңында соқаның төртесінен ұстап шаруа келе жатыр. Жолаушылар жаққа көз тастаған ол әлдене деп айқайлайды. Ирек-ирек жыртылған жердің шетіне жетіп тоқтады да, ол төртені суырып алып, тастан -тасқа жеп-жеңіл орғи секіріп, жоғары беттеп келе жатты.

	Жидіген жалба-жұлба қой терісіне оранған жас диқан мейірлене күлімдеп жолаушыларға жақындады:

	— Аяқтарың қандай сорға бастап апарады? Жанын шүберекке түйген неғылған жансыңдар? Қазір барлықтары үлкен өзен жақтан қашып жатыр.

	— Неге қашып жатыр?

	— Неге қашып дейсің? Әрине үйінде отырып, егін еккенге не жетсін,— деп шаруа өзінің қисық, бунақты саусақтарына қарады.— Мен өзіме, міне, қандай жақсы жер таптым! Арпа сондай жақсы шығады. Бір жақта соғыс болып жатқаны мен үшін бәрібір. Бұршақ жауған нөсер сияқты бұл соғыс та өте шығады, ал бізге, диқандарға күн тағы нұрын төгеді.

	— Көбелек сияқты отқа өзіміз ұмтылсақ, маңызды жұмысымыздың болғаны ғой.

	— Сендер осында менімен бірге болыңдар. Мен жүз жыл бойы түрен түспеген, майы шыққан тың жерді көрсетейін. Есектеріңді менің көліктеріме қосақтап, екеуің маған соқа тартуға көмектесіңдер. Бәріміз жаңа жерді жыртамыз да, күзде астыққа шаш-етектен батамыз.

	— Темір Қақпаға дейін әлі қашық па?

	— Анау асудан өтісімен-ақ басталады. Онда үнемі күзет тұрады. Егер күзетшілер өткізбесе, онда ешкілер жүрген сүрлеумен айналып өтуге болады. Қойларын да, есек те сол жерден ете алады.

	— Сол сүрлеумен сен бізді бастап апара алар ма едің?

	— Неге апармасқа! Бірақ қазір емес, себебі арығымды тасқын бұзып кетті. Оны жөндемесем су егістіктен сыртқа кетеді. Егер осы жұмысқа көмектессеңдер, ертең сендерді бастап жүруге дайынмын.

	— Жарайды,— деп келісті жолаушылар.— Біз саған бүгін қол ұшын берейік, сен ертең бізге көмектес.

	Шаруа көлеңкеге ұйлығып жатып қалған қойларды орындарынан тұрғызып, барлығы тау беткейімен ақырын төмен түсіп келе жатты.

	Олар кеш бойы табандап, тау баурайындағы бұлақтан егістікке келетін арықты жөндеумен болды. Арықтың жиегін таспен, бұтақтармен, шыммен қалап ағын суды өздеріне керекті салаларға жіберуге күш салды. Жайыла аққан су ырыққа бағынып, тас - тоғанды ағызып кетпесін деп жанталасқан олар осы жұмыстың үстінде соғысты да, жауыз Қосмүйіз жайлы да ұмытып кетті.

	Шаруа түн ішінде жолаушыларды өз лашығына қонып шығуға алып келді. Жалпақ төбесі бұтақтармен жабылған, қабырғалары тастан қаланған лашық өте тар екен. Ішкі қабырғаларындағы ыс баттасып, қара көмірге ұқсап жылтырап тұр. Сызаттардағы үлкен қоңыр тарақандар мен аш қандалалар тап беретін олжа күтіп қаптап жүр.

	Су киімдерін сырыққа жайған екі жолаушы киіз төсеніп, сыртқа жатты.

	Шаруаның лыпып тұрған, көздері ынтызарлықпен жылтылдаған, біз мұрын кішкентай әйелі зыр жүгіріп бұларға піскен жүгері мен қақталған қызылша салған табақ әкелді.

	Әбден қараңғы түсіп, қорқау қасқырлар созылтып ұли бастаған сәтте, алыста алаулаған қып-қызыл жалын көрінді. Өрт күшейе түсіп, қою түтін тіп тік болып күңгірт аспанға көтерілді.

	— Бұл өртеніп жатқан біздің мекеніміз Шақшақ!— деп айқайлады шаруа.

	— Сабан өртеніп жатыр, астық өртенуде! Күйген құйқа исі! Шаруалардың малы жанып жатыр, соры арылмаған басымыз!..

	— Бұл жер Ариман зұлымның патшалығы ғой, қайда келеміз?— деп гүр ете түсті Будакен жан-жағына алақтай қарап.

	Жан-жақтарын қоршаған қызыл жартастардың үшкір ұштарының арасынан беймағлұм диюлардың қолдарымен қойылғандай қардай аппақ жартас мұнаралар өзгелерден ерекше оқшауланып көзге түседі.

	— Ары қарай жол бар ма?

	— Бар, ана жақта, тау жарылған тұста,— деп шаруа биік қара жартастың арасындағы семсермен қақ бөлгендей екіге бөлінген шатқалды нұсқады.

	Жолаушылар бұралаңдаған тар, қараңғы үңгірге кірді. Төбелерінде гүрс құлап, жаншып жіберуге дайын қап-қара зіл батпан тастар салбырап тұр. Үңгірдің іші сыз, әрі қараңғы.

	Енді бес-алты қадамнан аспайтын үңгір біресе көніп, біресе тарылып отырады.

	— Тоқтаңдар, әрі қарай бармай, кейін қайту керек,— деп гүрілдеді Будакен.

	«...керек!»— деп қайталады жаңғырық.

	Барлығы тоқтай қалысты. Шатқалдың түбінен ешқандай дыбыс естілген жоқ.

	— Тамұқты көрудің өзі де рахат емес пе?—деді Спитамен.— Қорықпа, мен үстіне ыс та жұқтырмай, тозақ отының өзінен алып шығуға уәде беріп едім ғой...

	— Неткен тыныштық?— деп таңданды құлақ түрген шаруа.— Бұл жерде есектер ақырып, өткен-кеткен керуендердің айқай-шуы ешқашан толастамайтын... Адамдар қайда кеткен? Қазір Темір Қақпаға жетеміз, әрі кеттік...

	Қойлардың тұяқтары тасқа тиіп тағы да тықылдады. Пыс-пыс етіп теңселе адымдаған Будакен жан-жағындағы жартастардың бетіндегі көптеген кішкене індерге үрейлене қарап: «зұлым жындардың тұрағы шынында да осы шығар?» деп ойлады.

	Алдарындағы өткел темірмен қапталған үлкен бөренелерден құрастырылған қоңыр қақпамен жабылған. Осы жердегі жартас арасындағы жолдың тарлығы сондай, бір топ қана әскермен қаптаған қалың жасақты да тоқтатуға болар еді. Ауыр тас табалдырыққа орнатылған ескі үлкен қақпа жартылай ашық. Жол бойындағы үш үйден үн шықпайды, есік-терезелері аңғал-саңғал, себеттер, қираған қыш, қоқыр-соқыр, шөп-шалам қалай болса солай шашылып жатыр. Барлығы да адамдардың бұл жерден асығыс қашқандықтарын, тірі жан жоқтығын айғақтайды.

	— Осы үйлерде тұрған күзетшілер ары-бері өткен керуендерден алым-салық алатын. Барлықтары да зәре-құты ұшып, тым-тырақай қашты. Сонда неден қорықты? Біз шаруалар болсақ қуаңшылықтан ғана қорқамыз. Мойнымызға соғды, бактра князьдарының қайсысы мінсе де біз үшін бәрібір емес пе?

	— Аз ғана аялдайық,— деп ұсыныс жасады Будакен.

	Ол қақпаға келді де, бір жақ жармасын ырғап еді, қақпа сықырлап, жоғарыға, сымға байланған темір қоңыраулар сылдырап қоя берді.

	— Тыныш, келе жатыр!

	Алыстан шу естілді. Ол бірте-бірте күшейіп, шатқалды толтыра түсті. Тарс-тұрс тасқа тиген тұяқтардың дауысы, қару-жарақтың сыңғыры естілді. Жылқылардың кісінеген дыбысы айналаны қамтыды.

	Тар шатқалдың бұрылысынан бірнеше жауынгер шауып шықты.

	Олардың қола қалқандары, қызыл сулықтары мен дулығаларына байлаған қыл шашақтары — бәрі бактриялықтар мен соғды әскерлеріне ұқсамайтын жат еді. Сол шапқан күйі алға ұмтылған олар қақпаға жетіп бір-ақ тоқтады.

	Шатқалдың түбінен тағы да жауынгерлердің жаңа легі бой көрсетті.

	Маңырасып, шет жаққа қарай үріккен қойлар бір жерге үймеледі де қалды.

	Үйлерді айналып қарап шыққан салтаттылар қайтадан қақпаның жанына келіп тоқтады.

	— Сен кімсің?— деп сұрады Спитаменнен жирен сақал, жел қақты жауынгер үлкен арық атымен оған қарай кимелеп.

	Шаруалардың ғұрпынша қолын қусырып, тәжім еткен Спитамен кейпінен құлдық үрғандықты танытып, жауап қатты:

	— Астық іздеушілерміз. Сатайық деп қой айдап келеміз.

	— Мына жаныңдағылар кімдер?

	— Шаруалар. Біз бірге келеміз.

	— Темір Қақпаның күзетшілері қайда? Неге ешкім көрінбейді?

	— Біз қайдан білейік! Осы жолмен Шақшаққа қарай келе жатыр едік, мына қақпадан қойларды айдап өткеніміз үшін кімге кіре ақы төлейтінімізді сұрайық деп тоқтағанбыз. Патшаға ақы төлемей өтіп кетсек, бұл үшін сазайымызды тартамыз.

	— Маған төлеңдер. Кіре ақы үшін қойларыңның жартысын аламын, қалған жартысын да қоса аламын!

	— Қойымды тегін бермеймін: мен кедей адаммын,— деді Спитамен.

	— Ал, сен кімсің?—деп сұрады Будакенді арқасынан қамшымен тартып жіберген екінші салтатты.

	— Мен де шаруамын. Қойлардың жартысы мынанікі, жартысы менікі. Мен де астық іздеп келемін.

	Кісесінен қалтасын ағытып алған жауынгер одан бірнеше күміс ақша алды: ...

	— Мә, алыңдар, бірақ, ешқайда кетпеңдер.

	Будакен ақшаны жалпақ алақанына салып, оған қызыға қарады. Ақшаның бетіне тері жамылған бұйрабас жасөспірімнің бейнесі салынған екен. Самай тұстарында қошқардың мүйізі көрінеді.

	— Мына суретте кім бейнеленген?

	— Бұдан былайғы уақытта сен оны білуге тиіссің. Бұл — күллі Азияның патшасы Александр. Ол — құдайдың ұлы, барлық пенде бас иіп, оған бағынуға тиіс. Әй, Архелай, мына қаңғыбастарды қосақтап, матап тасташы.

	Македондық салтаттылар аттарынан секіріп-секіріп түскен бойда сауыт-саймандарын шешпестен, аттарының шылбырларын білектеріне орап тастарға жантайды да ұйықтап кетті.

	Қақпаның қасындағы жартастың басына міз бақпай күзетшілер тұра қалысты. Жандарында бір-бірлеріне арқаларын тіреп екі «қаңғыбас» отыр. Қолдары шынтақтарынан артына қайырылып байланған.

	— Мені осында ертіп әкелген, сен залым!—деп ысылдады Будакен.

	— Асықпа, ажал жетпей бәрібір өлмейміз, Спитаменнің көрер жарығы әлі түгесілген жоқ. Ал, біздің жолбасшымыз қашып кетті, салтатты жауынгерлер көрінісімен, кейін бұрылды да, табаны жерге тимей зыта жөнелді.

	— Сөйлеспеңдер!—деп ақырды күзетші.

	Патшалар кегі

	Топтың бастығы бес салтатты жауынгерді әрі қарай барлауға жіберді де, өзі тастың үстіне отырып, кішкентай пергаментті тізесінің үстіне жайып жіберіп, жаза бастады:

	«Лага ұлы, Птолемей, Азияның патшасы Александр Филипп ұлына қуанышың құтты болсын деп тілейді. Ізіме жүз салтатты жауынгерді ертіп, Темір Қақпа деп аталатын шатқалға келіп кірдім. Біздің суыт жүрісімізбен жаужүрек жасағыңның алдын-ала жетіп отыратын сенің, даңқың қиын асудың қаптаған қорғаушыларының үрейлерін ұшырып, тым-тырақай қашырды. Қақтығыс кезінде көптеген тұтқындарды қолға түсірдім. Олардың айтқандарын келесі хабаршымен жіберемін. Сәл дамылдаған соң әрі қарай, Наутекке апаратын үлкен жолға түсіп алға тарта беремін. Тезірек жет, меніңше жол ашық сияқты. Ұлы Зевстың өзі жар болсын!»

	Птолемей пергаментті орады да, жіппен байлады. Бір түйір балауызды қолымен езіп, жіптердің екі шетін балауыздың ортасында түйіндеп, палладалық Афинының бейнесі салынған жүзіктің бет жағымен қатты басты. Оның жанына қоңыр жүзі жадау тартқан жауынгер келді. Тез жеткізу керек деген белгі ретінде Птолемей хатты жерге тастады. Жауынгер хатты астына тыққан былғары дулығасын маңдайына қарай ысырып, төмен түсірді де, иегінің астындағы тартпаның ілгегін салды. Ол шатқалмен шаба жөнелгенде ат тұяғының дүрсілі дүңкілдеген жаңғырық болып қайталанып тұрды.

	Скиф князының жалпақ жауырынына танылған Спитаменді қалғып отырған серігі шайқалып барып, жантая құлағанда өзімен бірге алға жығылды.

	«Қайғырсаң ұйқы сабаңа түсіріп, шаршасаң күш береді»— деп ойлаған Спитамен жамбастап жатып қолдарының қалай ұйығанын, арқанның денесіне қалай қатты батқанын сезді. Қаны тасыған басы бір жағына қарай салбырады. Ақыры көзі де ілінді. Түсіне өскелең қызыл сақалы бар бұлт енді. Сол бұлт тез арада македондықтардың қола дулығасын киген алып бастарға айналды да, ауыздары арандай ашылып, оған найзаларын алдарына кезей ұстаған скифтердің атты сарбаздары кіріп бара жатты...

	Шатқал ішіндегі шу Спитаменді оятып жіберді.

	Жол үстінде бірнеше парсы бекзадалары тұр еді. Қараңғы шатқалға жоғарыдан түскен күн сәулесі шұбатылған күлгін киімдерінің етектерін жарқыратып анық көрсетеді.

	Барлық сапарлары мен тойларда Бесстың жанынан бір елі қалмай, қаумалап жүретін серіктерін Спитамен бірден - ақ таниды. Бұлар сақалын қынамен бояп, бетін әдемілеп қырған жуан шал Датаферн мен патша жақсы көретін, ішкілікке келгенде алдына жан салмайтын арсыз жас жігіт Қатен болатын.

	Анадайда жалшылар әбзелденген аттарды ұстап тұр. Атақты бекзадалардың бұрынғы тәкаппарлықтары мен беймаза мінездері қайда кеткен? Македондық әскербасының алдына жасқана мәймөңкелеп тұрып, сосын жүрелеп отыра қалысып, саусақтарын жерге тіреп құрмет көрсетіп қипақтайды.

	Олардан шеткеріректе қан қызыл жүн сулықпен тұла бойы түгел көзіне дейін оралған бойшаң адам тұр. Басына сәндеп бояған, ұзын қастарына түскенше парсының кәдімгі қалпағын киген. Тынымсыз қара көзі сөйлескендердің әрбір қимылын дегбірсіздене қадағалайды.

	Денесі әскери адамдарша тіп-тік тартыла қалған Птоломей жүзін суытып сөйлеп тұр:

	— Мен сендерге патшаның талабын айттым. Өздеріңнің парсының заңдарын ұмытуға тиіс емессіңдер. Патшаның аузынан шыққан сез де, атқан оқ та бір, қайтып оралмайды. Сондықтан оның хұқына бас июге асығыңдар.

	— Түсіңдір, ұлағаттым! Ұқтық, мәртебелім! Қалай айтсаңыз, солай орындаймыз, құдіреттім!

	Бекзадалар Птоломейге бірнеше рет тәжім етті де, сосын жалғыз тұрған бойшаң адамға бас салды. Парсыларды аяғымен теуіп, қарсылық көрсетіп, айқайлаған оның дауысы әлжуаз. Сол кезде бекзадалар көмекке қызметшілерін шақырып бойшаң адамның үстіне сулықты, шұбатылған ұзын киімдерін, кен жібек шалбарын сыпырып алды.

	Бұл Бесс еді. Жақұтпен өрнектеп тіккен қызыл кебіс пен киіз қалпақтан басқа үстінде лыпа жоқ, тыр жалаңаш қалды.

	— Осы жерде тұрсын!— деп Птолемей қара жартастың астындағы жалпақ тастың үстін нұсқады,— ал сендер жанында болыңдар.

	Шатқалдың екінші жағынан кернейлеткен дауыс естілді. Жамбастап жатқан жауынгерлер орындарынан ұшып тұрысып, үсті бастарын қағып, қару-жарақтарын түзеп қаз-қатар сап түзей қалысты.

	Алдымен жез қаптамалары жалтылдаған македондық этэрлар көрінді. Олар найзаларын тік көтерісіп бір қатарда үшеуден келе жатты. Этэрлардың артында құлақтарының арасына қызыл қауырсын тағылған үш ат жегілген екі доңғалақты алтындаған шағын күйме. Күйменің қола доңғалақтары кедір-бұдыр жол үстінде шоқалақтап секіріп келеді. Аттардың тізгіні жүрелеп отырған лаушы зәңгінің қолында, ал оның жанында мұқият қырылған, жүзі суық мығым денелі жауынгер тұр. Болат дулығасының үстіне қондырылған ақ құтанның қанаттары желбірейді. Қолына екі қысқа найза ұстаған.

	«Тәңірі тектес Азияның әміршісі Александрдың даңқы арта берсін!»—деген айқай естілген сәтте әлгі жауынгер жартасты, «Темір қақпаны», сапта тұрғандарды жанарымен сүзіп өтті.

	Ақыры сығырайған көздері қара жартастың бетінен айрықша бөлектеніп тұрған Бесстың үлкен, семіз денесіне түсті. Қолымен жапқан Бесс теріс айналды. Екі бетін жас айғыздап, иығы дір-дір қағып секілдейді.

	Күйме тоқтады, іле-шала салдыр-гүлдір қағып лек те тұра қалды.

	Александрдың қарлығыңқы ызаға толы дауысы жоғарыдан төне түскен күңгірт жартастардан қайта жаңғырығып, шатқал ішінде күркіреп естілді:

	— Ақыры мақтаншақ, арсыз қашқын менің алдымда тұр! Айтшы, маған арналған Персия патшасының бай тәжін алып кетуге қалай ғана сенің дәтің барды. Өзіңнің туысың әрі мейірман әмірші, қайырымды патша Дарийды алдымен бұғаулап, содан кейін өлтіруге итермелеген неғылған құтырған ит едің? Осының бәрін ұрлап алған патшалардың падишасы атағын иемденіп кету үшін жасаған жоқсың ба? Жауап бер! Құдайлардың қарғысына ұшыраған бейбақ, сөйле енді?

	Селкілдеп, жасқа тұншыққан Бесс:

	— Мен... өзімді патша етіп... патшалықты... тек сараң... даңқы асқан Александрға... бе ру үшін ғана саладым... Бұлай етпесем... патшаның тәжін басқа біреу... иемденіп кететін еді!..

	— Осылай деуге дәтін қалай барады? Патшаның тәжіне қол созуға кімнің батылы жетеді? Оған тек құдайдың ұлы ғана ерікті. Князь Оксафр қайда?

	Күйменің ізіне ерген қосшылардың арасынан өлген патша Дарийдың туған бауыры ісік бет, жуан Оксафр шықты. Қызметшілердін қолтықтауымен атынан әрең түсіп, тұла бойы илікпей, ұзақ жолдан ұйып қалған аяқтарын әзер қозғап Александрға жақындады.

	— Оксафр, міне сенің аған Дарийды өлтірген адам! Мұны саған сыйлаймын. Сен оны құлағын кесіп құнтитып, мұрнын тесіп шұнтитып, содан соң жартасқа керіп қойып, денесіне найзаны жайлап бойлатып, ағаңның кегін аласың.

	Ұзын бойлы Бесстың жанына маңғазданып жақындаған Оксафр балағаттап, оны қамшылай бастады да, Бесстың әр қимылынан қорқып кейін қарай ытқи секіреді"

	Осы кезде Александр Бессты тұтқындап әкелген парсыларға бұрылды; олар беті жібек орамалмен жабылған колдарына үлкен табақ ұстап тұрған еді. Мұнда асқабақ сияқты доп-домалақ, жан-жағына жалтылдаған түрлі-түсті алтын тастармен безендірілген Персия патшасының алтын тәжі жатқан болатын.

	Александр тәжге қадала қарады. Ақ қанатты дулығасының ілгектерін ағытып шешті де, жанына жүгіріп келген нубиялық қорғаушыға ұстатты. Тәжді шыдамсыздана жұлып алып, алдымен көкке көтерді де, содан соң бұйра шашты басына киді. Тәж үлкен екен, көзіне дейін түсіп кетті. Бір нәрсе күткендей Александр оны. қолымен ұстап біраз тұрды. Түнерген шатқалды көзімен шолып өткенде, үстерінен төнген дәу тастардың арасынан аспанның жіңішке жолағын көріп, жүзінде үрей көлеңкесі жүгіріп өтті. Тәжді шешіп, қара зәңгіге ұстатты да:

	— Тезірек, алға! Төбемізден тас жаудыратын мына қараңғы қапастан тезірек шығуымыз керек. Наутекке жеткен соң жаңа жеңісімізді тойлаймыз. Ержүрек жауынгерлеріме өздерін қорғай білмейтін, бізге құл болу үшін жаралған ақымақ халықтардың үйлері мен бар байлықтарын, егістіктері мен жерлерін үлестіріп беремін. Оған жеткен соң жауынгерлерім демалады. Ал, сендер патшаны өлтіруші Бессты маған ұстап берушілер, ерекше сый аласыңдар, мен сендерді ұмытпаймын! Тыңдандар менің жорықтас қанды көйлек жолдастарым,— деп саңқылдады жиһангер.— Персия енді түгелдей біздікі, мәңгілік біздікі болады! Енді дұшпанымыз жоқ. Найзағай атушы Зевс — менің әкемнің даңқы арта берсін!

	— Сен жеңесің! Сен жер-жиһанның патшасысың!— деп айқайласты жауынгерлер, ал жаңғырық олардың сөздерін қайталап жатты.

	Ақ арғымақтар орындарынан қозғалып, кедір-бұдыр жолда шайқалақтаған алтын күйме алға дөнгеледі. Ізінен қару - жарақтары жалтылдап, сыңғырлап, қаңғұр - күңгір етіп, жиһангердің жеке күзеті мен қосшылары желе жортып бара жатты.

	Будакен жанынан өтіп бара жатқан салтаттыларға қан толған көзін айырмай қараумен болды. Кола құрсауға оранған ана бір бойшаң бозбала кім? Сарғылт шашты, сымбатты ұлы Сколоттан өгіздің сыңарындай аумайды - ау, аумайды.

	— Сколот!— деп дауыстады Будакен.— Сколот!

	Бірақ оның үні ат тұяғының дүбірі мен жауынгерлердің айқай-шуына сіңіп жоқ болды.

	— Неге, бақырасың, үніңді өшір!—деп ақырған күзетші Будакенді басынан салып қалды.

	— Ол Сколот, менің ұлым Сколот!—деп міңгірледі сақ.— Егер мен оны бойшаң яванға ұқсатып жаңылыссам да, ешқашан малды түстеуден жаңылыспаймын. Көкдауылдың тұқымы, құла жирен айғырға мініп бара жатқан жоқ па?

	Аттарына секіріп мініскен жауынгерлер жиһангердің ізінен шұбатылды. Ұзамай шатқал ішіне тыныштық қайта орнап, сұр тышқандар індерінен бастарын шығарып арлы-берлі жүгірісіп, артқы аяқтарына щоңқиып отырып, тұмсықтарын көтерісіп, ауаны иіскелейді.

	Байлаулы жатқан екі шаруаны ұмытып кеткен Птолемей жиһангердің жанындағы топқа ілесіп шауып кеткен болатын.

	Спитамен қолдары байланған белбеулер мен жіптерді тасқа үйкеп, үзуге бар күшін салып бақты. Шатқалға ай жарығы түскен кезде түкпірден екі көлеңке көрінді. Сәл сыбдыр естілсе үнсіз ғана тоқтай қалып, олар әр қадамын өте сақтықпен басып келе жатты. Бұлар жас шаруа мен оның кішкентай әйелі болатын.

	Екеуі байлаулы жатқандарды тауып алды да, қолдарын шешті.

	— Біздер жолда кетіп бара жатқан явандардың арасынан көрмеген соң, сендерді өлтірген екен деп ойлағанбыз. Сосын мүрделеріңді жерге көміп, жыртқан жеріміздің жанында қойларыңмен бірге өлмегендерін үшін аруақтарын кектенбесін, бастарына қойған үзбе нан мен бір құмыра сүтке аруақтарыңды тойғызып дұға оқи кетейік деп келіп едік. Мәңгі жасағыр Агурамаздаға рахмет, тірі есенсіңдер, енді бізге жүрулеріне болады. Су тағы да арықты бұзып кетті, енді оны дұрыстап жөндеу керек. Егін өсіру үшін алдымен су керек қой. Мұндай жұмыс ұзақ күтпейді.

	Таңертеңгілік екі жолаушы жолындағы елді мекендерді тонап, жермен-жексен етіп Наутекке қарай беттеген Александрдың жасағы жүріп бара жатқан үлкен жолдан тау соқпақтарымен алыстай түсті.

	Спитамен ақсаңдаған Будакенді жұбатып келеді:

	— Біздің барлық адамдарымыз енді Мараканданың түбіне жиналады, сосын салсүйек князьдардын көмегінсіз-ақ басқыншылармен езіміз шындап күресе аламыз. Гректердің жүгенсіздігіне соғдылар көне қоймас. Жанындай жақсы көретін бау-бақшасы мен жеміс ағаштарын бергенше соғдылар сол ағаштарға асылып өлер. Қосмүйізді сен көрдің ғой, енді еліне жеткен соң бұл патшаның онымен бетпе-бет ұрыста аямай қан қақсата соғып, арқасын көрсетіп қашыратын жаужүрек сарбаздарды кездестіргенше тоқтамайтынын айтарсың.

	Будакен тістерін шықырлатып, ырс-ырс етті.

	— Менің ұлым Қосмүйізбен бірге! Ол сұмырай сақтардың жеріне жетсе, Сколот өз жұртына, бізге қарсы соғысады ма? О, сонда онымен майдан даласында ұшрасамын. Көрерміз, әкесіне қолын көтерер ме екен?..





ЖЕТІНШІ ТАРАУ

	ТЫРНАЛАР ТЕРІСТІККЕ ҰШЫП БАРАДЫ

	— Біздер Азияның жеңімпаз патшасы Александрдың жауынгерлеріміз.

	— Сендерде жеңілмейтін тек патшаларың, ғана. Біздер, скифтер, кез келгеніміз жеңілуді білмейміз!

	Тырналар терістікке ұшып барады

	Соғдылардың кейінде қалған шекарадағы мұнаралары көкжиекте бұлдырап қызғылт сары нүктелерге айналды. Алдыңғы жақтарында шексіз-шетсіз шалқар жатыр. Айналадағы көктемнің лала гүлдері — алқызыл қызғалдақтар, сарғыш бәйшешектер, күлгін көкнәрлер әдетте жансыз көрінетін жазықтықты түрлі - түске бояп, кілемше құлпыртқан.

	Согдианадан терістікке, өз қонысына келе жатқан Будакенге ерген скифтердің көңілдері кереметтей қуаныш сезіміне бөленген.

	Ұлы туралы жанын жегідей жеген ойлардан азап шегіп келе жатқан Будакен әлсін-әлі ырсылдап, ауыр күрсінген сайын астындағы құла айғыр құлағын қайшылап, жалт-жұлт еткен қара көзінің қиығымен қарайды; бірақ көктемнің шуағы, бусанған дала мен бүр жарған алғашқы гүлдердің аңқыған исін алып келген таза самал леп, мерекеге дайындалғандай жып-жинақы дала, сақтардың көсемінің түнеріңкі жүзіндегі әжімдерді жазып жылыта түскен.

	Будакен түйе жейтін жантақ та өспейтін, аулайтын киік пен қоян да жоқ, тек ысқырған жел айдаған қаңбақ қана кен жазықта беталды лаққан, бағзы замандардан бері Бетпақ атанған даламен келе жатты. Айналада шөлден өлген жан-жануарлардың сүйегі шашылған, бұл жансыз даладан керуендер тек көктем айларында ғана қауіп-қатерсіз өте алатын.

	— Кидрей, ананы қара, жабдан жылқылар ғой!—деп айқайлап жіберді алдыңғы жаққа көз тастаған Хош қария.

	Ала атына қамшы басып, құм төбенің үстіне шауып шыққан Кидрей көзін қолымен көлегейлеп, бұлардың алдын орап, бірнеше нүкте көрінген көкжиекке қарады. Бусанып жатқан жерден көтерілген жылы бу, ауада толқынданып, алыстағы заттардың барлығы да дір-дір қағып, сағымданып көрінеді.

	— Назарың үнемі қымыз құйылған месте болғандықтан құланды да көрмегенсің ғой, сірә, жабайы есекті саураннан ажырата алмайсың. Қалай жүгіретінін қара! — деп қалжыңдай сөйледі Кидрей.

	— Бұлар тағы саурандар,— деді Будакен.— Табыннан ажыратып алған биені алдарына салып қуып барады.

	Будакеннің аңшылық сезімі оянды; танауы делдиіп, даланың иісі делебесін қоздырып, құбылмалы ауаны кеудесімен кере жұтып, қиянға көз тікті. Етігінің қайырылған қонышынан бірнеше қылшықты жұлып алды да, ауаға жіберіп, олардың қалай ұшқанын қарап тұрды.

	— Жел сол жақтан. Есектер бізді сезбейді.

	— Кұм төбенің тасасында күтіп тұрған қауіпті де байқамай, биені қуып, елігіп алған есектер жақындап келе жатты. Бет алды бытырай шауып, бірде ұйлыға қалып, жалдарынан шайнасады. Әбден болдырған бие құйрығын сабалап, жан ұшыра аласұрды. Бірақ үстіндегі не? Артылған тең бе, әлде желкесіне жабысып алған қабылан ба?

	Тағы есектер күдікшіл әрі сезімтал. Бей-берекет шабуларын кенет тиып тұра қалысты. Бастары қазандай бірнеше айғыр төбенің үстіне шауып шығып, ұзын құлақтарын қайшылап, құйрықтарын қысып, төнген қауіпті сезіп, скифтер жасырынған төбе жаққа одырайып қарай қалысты. Содан кейін етекке құлдырай шауып түсті де, бастарын терістікке бұрып, тізіліп, жеңіл жорта жөнелді. Есектер жортқан жерден көтерілген шаң ғана біразға дейін сейілмей қоп-қою болып тұрып алды.

	Скифтер кұм төбенің арасына жасырған аттарына қарай жүгірісті.

	Серіктерін куып жеткен Будакеннің көзі жерде жатқан жас әйелге түсті. Оның басына Хош тымағын төседі. Әйел әбден жүдеген; көзі шүңірейіп, сөнген жанарында өмірдің табы білінбейді. Көкпеңбек таңбалар түсіп, қанталаған қолынан әл кетіп сұлық жатыр. Жүрелеп айнала отыра қалған скифтердін еріндері әлденені күбірлейді. Кидрей сүйегі ірі, арық биені бұғалықтап отыр. Денесі кепкен терден сортаңданып, шаңға көмілген, екі бүйірі есектердің тісі мен тепкісінен қатты қанталаған.

	— Бұл әйел саған таныс болар?—деді Хош.— Қызың Зариканы ұзатқанда күрмеулі түйені шешіп еді ғой.

	— Әлі тірі ме, өзі?

	— Тірі.

	Будакен Томиристың жанына келіп, құмның үстіне жүрелеп отырды. Оған теңнің ішінен түбі үшкір қыш құмыраны алып берді. Бетпақ даланың долы жын-шайтандары қаһарланбасын деп, одан бірнеше тамшы шарапты жерге төкті де, күнге күйіп қап-қара болған жалпақ алақанымен Томиристың басын көтерді. Әйелдің қан-сөлсіз, кебірсіген еріні ыдыстың ернеуіне тигенмен ашылмады. Будакен иір-иір, сынық тырнақтарымен ерінін ашып, шамалы шарап тамызды.

	Ол Томиристың жанында біраз айналшықтады. Шарап толтырылған тостақты серіктеріне айналаға жағалатқанда, бір-бір ұрттаған сайын скифтер:

	— Біздің руымыздың қызын ренжіткен жанға ажал жетсін?—деп қайталады.

	Томириске бірте-бірте жан кіре бастады. Ол алыстан, қаңқылдаған нәзік үн жеткен көгілдір аспанға тесіле қарады. Барлығы да бастарын шалқайтты. Жоғарыда тап-таза ашық аспанның көкпеңбек кеңістігінде үш бұрыш жосап, тізіліп тырналар ұшып бара жатыр екен.

	Кеудесін сәл көтерген Томирис айналасындағы мелшиіп отырған скифтерге үрейлене қарады. Көзі сырғып барып Будакеннің жалпақ бетіне тоқтаған кезде қан-сөлсіз сәл ғана жымиды.

	— Маған азаттық берген Будакенсің ғой... Мен енді сенен қорықпаймын, керек болса өзін қорық!

	— Кімнен қорқамын?'

	— Үйіне жетпей сақ бол! Ол жақта сені өлтіреді.

	Будакен қабағын тарс түйіп, оңды-солды алақтай қарады. Бір қапталына аударылып, жаралы қолын бетінің астына басқан Томирис тыныштала қалды.

	— Көзі ілінді,— деді Хош қария,— бұл жақсы ырым.

	Будакен сәл тоқтап, аттардың теңдерін шешіп, сабадағы сумен суғаруға бұйырды. Содан кейін теңнің арасынан тері қапшықты алды да, жирен айғырдың ерінің артына байлады...

	— Афросиабтың құлпы тасы тұрған Ащы құдықтың басына тура тартыңдар,— деп түсіндіріп жатты ол Кидрейге, аттары арпа жеп болған соң.— Сол жердегі еркін скифтердің ауылында Шеппе - Тэменнің де шатыры болуға тиіс. Мына әйелді сонда жеткіз.

	— Ал егер, олар тауға көшіп, жайлауға шығып кетсе ше?

	— Ай, ай, ай! Көшіп кетсе не істеу керек екенін білмейсің бе? Өле қалса түн сайын аруағы ұшып келіп, ажалы үшін қарғап сілейтін адамды құмға тастап кетуге болмайтыны түсінікті ғой? Кешіп кетсе, менің шатырыма апар.

	Бетпақ даладан тезірек шығып кету үшін аттарын қамшылай асыққан скифтер терістікке қарай қаздай тізіліп бара жатты. Бір аттағы теңнің үстінде

	- Томирис жатыр.Арттарына жалтақ-жалтақ қараған скифтер Афросиабтың құлпы тасы сияқты Будакеннің үн-түнсіз, малдас құрып неге жападан-жалғыз отырып қалғандығын түсінбеді.

	Шексіз-шетсіз көк жүзінен тағы да тырналардың қаңқылдаған дауыстары естілді. Селк етіп басын көтерген Будакен үлкен қанаттарын жазып, қалықтап ұшып бара жатқан аспандағы құстарға назар салды.

	Ойы бір шешімге тіреліп, орнынан көтерілген ол жерге қағылған қола қазықты айналып, тыпыршып тұрған айғырының жанына асықпай барды. Тері қаптың ішінен Бесс сыйлаған болат шығыршықты сауытты алды. Киімін шешіп, сауытты ішінен киіп, белін мұқият буынды. Қас шебердің қолынан шыққан сауыт ыңғайлы екен. Киімінің түймелерін қайтадан салған кезде, оның астындағы сауыт тіптен білінген жоқ.

	Аты байланған арқанды қазыққа орады да, оны ерінің алдынғы қасына қыстыра салып, айғырдың үстіне секіріп мінді. Содан соң біркелкі жортаққа салған құла Будакеннің қонысын бетке ұстап терістікке қарай тартты.

	Оралған аруақ

	Жиі-жиі аз уақыт тоқтап, Будакен күн-түн демей суыт жүрді. Қақақ тақырлар кездескенде шауып алады да, кейде атының басын тартады. Атына арпа берген кезде көзін жартылай ашып, сергектігін жоғалтпай шалқасынан түсіп көз шырымын алған болады. Содан кейін тағы да көшпенділердің ешқайсысының көзіне ілінбеуге тырысып, жан баспаған сүрлеумен терістікке қарай тарта береді.

	Ақыры қонысына да жақындады. Іңір қараңғысында өзіне таныс қыраттарды да, белгі беретін мұнара тұрған төбенің сұлбасын да бірден таныды. Кенет астындағы аты тәлтіректеп кетті. Қос айыр қамшысын ашумен жерге лақтырған Будакен аттан ақырын ғана түсті де, оның қазмойын алақанымен қақты. Көзін уқалап, жатып қалған құлағын сипады.

	Ауыл жаққа қарап ұзақ отырды. Дала түннің құшағына оранып, аспанда жұлдыздар шашырай жарқырап, зорыққан ат аяқтарын әнтек - тентек басып, өзіне-өзі келе бастады. Алдыңғы жақтан жарқыраған оттар көрінді. Осы кезде ол атын жетектеп, сол оттарды бетке ұстап жаяу келе жатты.

	Жолаушының исін сезген иттер абалай үріп қаптай жүгірісті. Қасқыр тартатын маң төбеттер иелерін танып, қолын. жалап, тұмсықтарын сүйкеп секірісті, мұны көрген жас күшіктер де сабаларына түсті.

	Төбенің астындағы үйлер неге мұнша аз? Қазықтарға байланған бірнеше түйе ғана шегіп мүлгіп жатыр, отар - отар қойлары қайда кеткен? Ақырын ғана бір үйдің жанына жеткен Будакен одан жай ғана шыққан күбірді естіп іштегі әңгімеге құлақ түрді. Ар жақтан естілген сөздер жанына түрпідей тиді. Не болып жатыр екен деп жабықтың жыртығынан ішке көз тастады.

	Бүйірлерін тіреп, бір олай, бір бұлай теңселіп біркелкі ыңылдап жоқтау айтқан кемпірлердің ортасында Будакеннің төртінші әйелі, кіші тоқалы отыр. Үстінде өлген күйеуін азалаған жесірлер киетін көк жамылғы.

	Есікке тұтқан кілемді айқара ашып, Будакен ішке кіріп келді.

	Әйелдердің үні өшіп, ауыздарын ашып, бұған таңдана қарап қалды.

	— Маған көже мен боза берерсіңдер, мүмкін!— деп бұрқ етті Будакен.

	— Аруақ! О дүниеден көже сұрап келіп тұр!—деп бақырған әйелдер беттерін жастықпен басып, бір жерге ұйлыға қалысты.

	Жерге бір түкірген Будакен шатырдан шықты. Енді ол ауылдың екінші шетіндегі Сколоттың анасы, бәйбішесінің үйіне қарай беттеді. Ішке басын сұға бере мұнда да абыр-сабыр болар ма екен деп сәл аялдады. Бәйбішесі Спаретра оттың басында ұзын мыс инемен қозылардың терісін құрап отыр екен. Күйеуін көре сала бір сәтке бұған үрейлене көз тастады да, орнынан ұшып тұрып, ақсаңдай басып тұра ұмтылды. Кішкентай Сколотпен далада қалып бөрілермен жанталасқан айқаста қасқыр шайнаған аяғын бірталайдан бері ақсақ болатын.

	— Ием - ау, тірісін бе, әлде ұшып келген рухың ба, мен үшін бәрібір, әйтеуір келсең болды, оттың басына отыр, құрметті қонағым бол!

	— Барлығың естеріңнен ауысқаннан саумысыңдар?— деді отты айналып барып, кілемнің үстіне отырған Будакен.

	— Біз емес есінен ауысқан, естерінен ауысқан біздің князьдарымыз,— деді Спаретра.— Далада қаңку сөз аз ба, әйтеуір естігенімді ғана білемін. Бізге сен соғдылар -дан соншама көп сый алыпты, олардың сені асқа тойғызғаны соншама, бір қойды бір өзі жеймін деп күпті болып, өліп кетіпті деген. Мен жұртқа Будакен екі қойды бір езі жесе де ештеңе етпейді, қайта күшейе түседі деймін. Әкел етігіңді шешіп, аяғыңды жуып берейін. Барлығын желіктіріп, бүлдіріп жүрген күйеу баламыз Гелон. Мал айдауға таудың ар жағынан өзінін тохарларын шақырды да, біздің табынымыз бен үйірімізді беймәлім жаққа қуып кетті. Қолымыздағы биелердің де аз қалғаны сонша, сүтке де жарымай отырмыз. Сенін шаңырағына ие болып ұлымыз Сколот қалса күйеу баламыздың анасын осыншама тонауына ырық берер ме еді?

	Будакен шешінген жоқ, қасын күдіктене керіп, жан-жағына елегзи құлақ түрді де:

	— Сколот тірі!— деді.

	Аман есен оралған Будакенді көру үшін жан-жақтағы шатырлардан жүгіріп жеткен әйелдер мен бала-шағалар үйге кіруге қорқып, жабықтың жыртығынан сығалап сырттан үңілді.

	Күлгін көйлек киіп, моншақ таққан алты жас қыз мұрындарын пырс - пырс тартысып, бірін-бірі шынтақтарымен итермелеп үйдің ішіне кірді де, босағада тұрып қалды. Әкесі оларға қараған кезде барлығы бірдей сәлемдесіп төмен иілді.

	Будакен қыздарын өте жақсы көріп, қатты еркелететін, батылданған қыздары беттерін алақандарымен жауып бұған сұрақтар бере бастаған кезде сұсты жүзінде күлкі көлеңкесі жүгіріп етті.

	— Дені-қарның сау ма?

	— Сарбаздарың қайда кеткен?

	— Мараканданың базарында бізді ойладың ба?

	Будакен үзіп - үзіп жауап қайтарып жатыр:

	— Сарбаздар келеді, Мараканданың базарынан көп сый әкеле жатыр, оттың шоғын күлмен көміңдер де, ұйықтаңдар.

	Будакен барлығына шатырларына барыңдар деп бұйырды, тек сыйпалап келе жатқан Сакеафар жырауды көрді де, орнынан тұрып барып құшақтап, «қалай тамақтандырды?»— деп сұрады.

	— Будакеннің ауылында Саксафар үшін бір түйір ірімшік пен бір жапырақ нан әрқашан табылады,— деді жырау.

	— Халық жұтағанда ғана Саксафардың қарыны ашады,— деді біреу.

	Будакен ашуланды:

	— Бара бер Саксафар, ертең шақырып жырыңды тыңдаймын.

	Шығар есікке беттеген Саксафар сәл тоқтап, су қараңғы көзін жоғары қаратып:

	— Жарға сүйенбе — құлайды, талға сүйенбе — кебеді, жылқының аласы сыртында, адамның аласы ішінде,— деді.

	— Адамның аласын өлтіру керек!— деп жауап қатты Будакен.

	Бұлт жапқан жұлдыздар сияқты ауылдағы ошақтардың оттары сөнген кезде, барлықтары да шатырларына кіріп кетті. Қою түннің құшағынан әлдеқандай сыбыс естіліп, бір нәрсені күткен адамдар көзін ілмей сергек жатты.

	Малдас құрып үйінің босағасында отырған Будакен даладан естілген сыбысқа құлақ түрді. Анадайда күйіс қайырып түйелер жатыр. Кейде қозының аянышты маңырағаны естіледі. Ойнақтаған жел төбедегі түндікті желп-желп еткізеді.

	Даладан кейде жусан мен аршаның нәзік, кейде жақында жатқан өлексенің мүнкіген сасық исі келеді. Шамасы сол жерде иттер таласып жатқан сияқты. Міне үн де тына қалды. Кенет иттер жаппай ызалана үріп қоя берді де, бейтаныс дауыстар далаға қарай ұзай берді. Иттердің үрген дауыстары шыққан тұсқа қарап Будакен қауіптің қайдан екендігін тұспалдады. Шекпеннің етегін белбеуіне қыстырды да, қанжарын тістеп, сыбысын білдірмей сыртқа шығып, қараңғылықтың қойнына сүңгіп кетті. Иттердің ызалана үрген бағытын бетке ұстап, алға қарай батыл адымдап келеді. Әлдекім жарақаттаған бір ит қатты қыңсылады... Алдында қозы қамалған қотан, үйілген шөмеле. Оның жанында кішкене тоқтады да, шөпке жасырыну жауынгерге ұят қой деп ойлап, алға жүрді.

	Будакен жыртқыш аң сияқты төрттағандап тез-тез еңбектеді. Алақаны қойдың құмалағы жоқ таза құмды сезгенде тоқтап, қалқан құлағын жан-жаққа тосып, ауаны иіскеледі. Иттердің үрген дауыстары да ауылға тақалып, жан-жағынан естілді.

	Тағы да еңбектеп, иттер үрген жаққа қарай бұрылды. Бозғылт түннің құшағынан бірнеше аттың қараңдаған сауырын байқады. Ауыздықтың жай ғана сыңғырлағаны естіледі. Шұрқырасқан екі айғыр бірін-бірі иіскелейді.

	— Бөрте, тыныштал!— дейді қарлығыңқы дауыс. «Кімнің дауысы? Тохар сияқты ғой?»— деген ой caп ете қалған Будакен аттарды бағып отырған адамның жанына ақырын еңбектеп жетті. Сыбыс шығармай бас салды да астына басып, қылыш байлаған кісесін қынымен қоса жұлып алды.

	Әлгінің денесі қимылсыз қалды.

	Даланы дүбірлетіп екі айғыр шаба жөнелді. Біреуінің үстінде жабысып Будакен отыр. Әбзелдері сылдыраған құйындай жеңіл екінші тұлпар қатарласып қосақта келеді.

	Ауыл жақтан еркектердің дауыстары, әйелдердің жылағаны, иттердің өршелене үргендері естілді.

	Аттардың басын тежеп тың тыңдаған Будакен тағы да құйғытып шаба жөнелді.

	Азат скифтер

	Әрбір он екі шаңырақтан келген бір-бір екі азат скифтер қонысынын кеңесіне жиналды. Спитаменнің қара-құрым үйінін ортасындағы ошақтың басына алқақотан тізіліп отыра қалған олар Яксарт өзенінің жағасында өтетін Сақ рулары көсемдерінің халық кеңесіне бару, бармау керектігін талқыға салысты. Онда Мараканданы алған Қосмүйіз патшаға достықтың. белгісі ретінде сый тартып қол қусыру керек пе, әйтпесе қарауыл төбелердің басына от жағып, жасақ жинау керек пе, соны шешуге тиіс еді.

	Ошақтағы қып-қызыл шоққа қадалған күң қақты көздер! сығырайып, шошақ киіз қалпақты бастары салбыраған өкілдер бір-біріне иін тіресіп отыр.

	— Егер біз алдына барсақ князьдар құлдық ұрып, бағынып келді деп ойламай ма?—десті біреулері.

	— Үш жүз үйден төрт жүз сарбаз шығара аламыз, біз азат адамдармыз,— десті басқалары.

	— Князьдардың мыңдаған қойы, үйір-үйір жылқысы бар, ал соларды қорғап соғысу біздің маңдайымызға жазылған,— деді тағы бірі.

	Сырттан ат дүбірі естілді.

	— Шеппе-Тэменнің үйі қайсы?—деп сұрады қарлыққан дауыс.

	— Шеппе-Тэменнің өзі жоқ, бірақ үйі осы. Оның қайда екенін түскен соң білесің.

	Киіздің етегі ысырылып аласа, тар есіктен алып денелі адам кірді. Қоңыр жүн шекпен киген ол тіленші тәрізді босағада аңтарылып тұрып қалды.

	— Отқа жылынып, біздің қасымызға келіп отыр,— деді| араларындағы жасы үлкені.— Жолың түскен соң соқтың ба, демалғың келді ме, әлде бір шаруамен жүрсің бе?

	— Сендер Будакенді танымадыңдар ма?— Бейтаныс адам шекпенін сыпырып, қоламен өрнектелген қындағы семсерді кісесімен қоса шешіп, ортаға тастады.— Мынау кімнің кісесі кәні қайсысың білесіңдер? Түні бойы мазамды алған кім екенін білейін деп сендерден көмек сұрай келдім.

	Отырған скифтер қобалжып қалды. Кісе мен қындағы семсер қолдан-қолға өтті. Босағада тұрған жерінен тапжылмаған Будакен өзінің бұрынғы жалшыларының біразын танып тұр. Олар кісенің белгілерін мұқият қарады. Кенет біреуі қалпағын шешті де ұзын, бурыл шашын кейін қайырып:

	— Будакен, батыр, менің маңдайыма қарашы, таңбаны танисың ба?— деді.

	Оның маңдайына астында екі сызығы бар дөңгелек, жұртқа әйгілі Будакеннің таңбасы темірмен күйдіріліп басылған еді.

	— Сен өзіңнің таңбаңды барлық ат пен қойға, құлдарыңнан туған әрбір балаға басатынсың. Біздің ұрпақтарымызға таңбаң басылмай, мәңгілік өшсін деп сенен кетіп қалдық. Ендеше біздің көмегімізге зәру болып неге келдің?

	— Әлде қол астыңа қайтадан қаратып, қозымызды тартып алғың келе ме?— деп гуілдеді тобыр.

	Сұрланып, үн шығармаған Будакен өзіне тесіліп, жауыға қараған жанарларды байқады.

	— Мен сендерді қайта қайыру үшін де, тіпті бір қозыны алу үшін де келген жоқпын...

	— Біз саған ешнәрсе де бермейміз...

	— Менің сендерден қару ұстағанның бәрі халық кеңесіне кеткенде, кілең балалар мен әйелдер ғана қалған еркегі жоқ ауылға азат сақ руларының шабуыл жасауы ұят іс емес пе деп сұрағалы келдім?

	— Бұлай жасап жүрген сақтар емес, қаңғыбас дахтар шығар?

	— Мен мынау кімнің семсері екендігін танып тұрмын,— деді бір сақ.— Тоғасына жұлқынған тұлпарға жармасқан жолбарыс салынған. Тохарлардың кіселері осындай. Сенің ауылына шабуыл жасап, жүрген күйеу балаң Гелонның өзі емес пе екен?

	— Байлық үшін шайнасып жатқан князьдардың өздері ғой.

	— Барлық жаманшылық қол астына қармап, бәрін жинағысы келетін Гелоннан келіп жүр,— десіп гуілдеді жұрт.— Будакеннің малын өзінін жайлауына айдап, тәкаппар қыздарымызды жабайы сауранның арқасына таңып жіберген де сол емес пе? Князьдардан кетіп өз бетімізше еркін өмір сүргіміз келгендігімізді бізге де кешіре қоймас. Өзінің табындарын бақтыру үшін бір күні бізге де сау ете қалмасына кім кепіл?

	Қара-құрым үйдің түкпірінен әйелдің әлсіз дауысы шықты:

	— Будакен маған өмір сыйлады, басыма азаттық берді. Шеппе-Тэменнің атынан Томирис князь Будакенге көмек көрсетіңдер деп сұрайды... Оның сөзін жөтел үзіп кетті.

	— Біз сақ руларының кеңесіне бара жатырмыз. Бірге жүрсең саған ешкім де тимейді. Кеңесте өзіміздің ерекше ошағымызды түтетеміз, бірге жүріп жанымызда бол. Сонда ру басылардан тек қана әйелдер мен .балалар қалған қорғансыз ауылға түн ішінде шабуыл жасауға бола ма?— деп сұраймыз. Бері келіп, жанымыздан орын ал.

	Будакен оттың жанына келгенде оның бұрынғы жалшылары ығысып орын берді. Барлығымен терезесі тең. адам сияқты жайғасып, күректей алақандарын шоққа жайып қыздырына бастады.

	Оған көзін алартып қараған скифтер бір - бірлеріне ым қағып:

	— Тәубаға келген бе, әлде түлкі бұлаңға салып отыр ма?— десті.

	Рудың ұлы жиыны

	Яксарт өзенің жағалай өскен күміс шыршалар мен ғасырлар бойы тұрған үйеңкілердің астында мыңдаған оттар жанды. Айнала гу-гу әңгіме, айқай-шу, ән араласып, аттардың пысқырғаны мен тұяқ дүбірі естілді.

	Көсемдер, атақты князьдар, халық қалаған ақсақалдар мен қарапайым сақтар ат арытып, алыс жерлерден рудың ұлы жиынына жиналғандар ығы-жығы.

	Даланы шарлаған «ұзын құлақ» хабар бойынша жаңа ай туғанда Яксарттың жағасында маңызды іс шешілмекші. Барлық тайпалар мен аталықтарға шаптырған Тамирдің жаушыларынан да гөрі жұрттың қауесеті жер - жерге бұрынырақ жетті.

	Өзінің ойындағысын айтуға еркі бар қару асынған сарбаздар жан-жақтан ағылып келе бастады. Рудың ұлы жиынынан соң скифтердің үлкен жорықтарға аттанғаны бір бұл емес, сондықтан да қарусыз келгендер шеткері отырып, сөз алу еркінен айырылатын.

	Шексіз-шетсіз далаға шашылған ескі достар мен үзеңгілес жолдастар осы арада кездесіп, оң тізелерін бүгіп, тос түйістіріп ғадетке айналған амандық-саулықтарын айтысып, шұрқырасып жататын.

	Бұл жиын қарайтын қазіргі мәселе қатардағы жай іс емес, ол — аты мәшһүр князь Будакеннің парсыларды қиратқан соң, күллі Азияның халықтарына құлдық қамытын кигізуге тырысқан Қосмүйіз патшаға бір дорба алтынға бола сатылып, отанына опасыздық жасауы болатын.

	Рудың ұлы жиынына беттегендердің көбісі опасыздығы үшін Будакенді балағаттап келе жатты. Алтын князьдың өзінде де аз ба еді, ауыздығы да, түймелері де таза алтыннан, керек десе төрт әйелінің төртеуінде кеуделеріне жапсырған балықтың қабыршығы сияқты алтын теңгелерден жасалған алқалар бар. Байыған сайын князьдың ашқарақтана түскенін жұрттың бәрі де білетін.

	Сондықтан барлықтары да Будакенді кесекпен ұрып немесе қуып жіберген соң, халқын сатқан опасыздың табын-табын, қосын - қосын малын қай тайпаның қалай бөлісіп алатындарын айтысып дауласып келе жатты.

	Кішкентай жүндес жабыларға мініп, шауып жеткен азат скифтер басқалардан шеткері жерге ошақтарын түтетті. Бүкіл далаға аты жайылған құла жирен тұлпарға емес, биік әрі жеңіл массагеттердің бұласына мініп, кең, қоңыр шекпенге оранып, солармен бірге келген Будакенді жиналғандардың барлығы мына атты кісі кім деп сұрастырып жатты. Кімнің жалшысы болса да князьдың шеңгелінен құтылып, өз кәсібімен күн көріп жүрген біреу шығар десіп топшыласты.

	Барлық аталықтардан бөлініп шыққан князьдар жазықтың ортасындағы төбеге көтерілгенде азат скифтер рудың жиынында шаруалары жоқтай өз ошақтарының басында отыра берді, екі рет шақырушы жіберіп князьдардың кеңесін тыңдасын дегенде бұлар олардың шешімдерін құптау үшін емес, азат азаматтар ретінде өз беттерінше мәселе шешуге келгендіктерін айтып жауап берген болатын. Араларынан бес адам іріктеліп төбенің басына көтерілді де, бірнеше қатар болып дөңгелене қалған жиын кеңесінің арасына барып, сығылысып отырды.

	Aт жабуының үстінде отырған кәрі князь Тамир орнынан көтеріліп, дірілдеген қолдарын кекке жайып, күбірледі:

	— О, құдіретті қолдаушымыз, Папай! Сақ, халқының тағдыры мен бақытты болашағы шешілетін істің әділетті үкімі айтылуына күш пен кемеңгерлікті езін беріп жарылқай гөр!—деді. Тамир азат скифтердің арасында көзіне дейін тұмшаланып оранған Будакен тұрған жаққа қарамауға тырысты. Ол Будакенді әлдеқашан байқаған, бірақ, жиынның соңынан кесек атып, найзалап, төбеттерден қашқан қасқырдай етіп қууы да мүмкін деп ойлап, бұрынғыдай арсалаңдап барып күллі халықтың көзінше құшақтай да алмады.

	— Бізге Будакеннің опасыздығы жайлы айт! Сол азғынды қолымызға бір берші!—деген айқайлар шықты. — Мұнда келуге қорыққан ғой. Алтынын арқалап, сақтардың даласынан зытқан шығар!

	Жаралы аю сияқты арс етіп ақырған Будакен шекпенін жерге лақтырып жіберді:

	— Будакенді ғайбаттап тұрған кім? Будакен осында рудың ұлы жиынының алдында тұр! Кім мені айыптайды? Басқалардың сыртына жасырынбай көзбе көз бетіме айтсын. Мұны айтып тұрған сақ па, әлде бөтен рудың қорқауы ма, кім өзі білейінші?

	Тамирдің шел басқан көзі жан-жақты тіміскілей қарады. Содан кейін көршілерімен сыбырласты да:

	— Сәлем саған, ардақты, Будакен!—деді Тамир жиынның абыр-сабыры басылған сәтте. Топтың арасынан жеңіл сыбыр естілді де тына қалды.— Мұнда келіп сен үлкен адамгершілік жасадың. Бірақ әрқашандағыдай бірден тура келіп неге арамызға отырмадың? Өгей қыздың тойына келгендей шеттеп тұрғаның қалай? Осы күнге дейін қайда болдың, кімдермен кездестін, соларыңды айт? Сенін сапарың жайлы елде қаңқу сөз көп.

	— Мені опасыз деп лақап таратқан адам өзінің кінәсін мойындап алдымда тұрмайынша ешнәрсе айтпаймын. Өтірігіне соншама нанғандай рудың ұлы жиынын шақыртқан сол құрттың өзі қайда, көрсет кезіме?

	Сол кезде Тамир князь Гелон жаққа бұрылды. Ол жүрегіне улы қанжар сұққан сарбаздай сұп-сұр болып отыр еді. Бірақ бұрынғыдай байсалдана орнынан тұрып, Будакенге сыртын беріп, оның әр сөзін қағып алып, кеңесті қоршап, айнала отырған жұртқа қарап сөйлеп кетті:

	— Жақындап қалған жауды елге жеткізбей жаншып тастауға сақтар әрқашан дайын болулары керек деп қашаннан да айтып жүрмін. Айтыңыздаршы саңлақ сарбаздар, осындай басымызға қатер төнген күндері біздің белгілі княздарымыздың бірі дұшпандарымыздың алдынан шығып, сыйлыққа алтын алса, бұл адам төзетін жағдай ма? Қандай еңбегі үшін сый алады? Жау тек қана өзіне пайда, біздерге зиян тигізгені үшін тарту-таралғы жасайды. Будакен менің туған қайын атам бола тұрса да, әр сарбаз үшін туған халқының тыныштығы мен бақыты қымбаттырақ. Мен шындықты айтып тұрмын ба?

	— Шындық! Шындық!— деген дауыстар естілді.

	Әрине, Қосмүйіздің тұтқынында, бұғауда ұлы болғандықтан Будакенді кешіруге болады. Ұлына әкелік жүрегі елжірегендіктен оны құтқарғысы келген шығар. Сондықтан Будакеннің үлкен басын сыйлап, жазасын жеңілдетуді сұраймын. Бізде ақылынан алжасып, қолы қалтыраған қариялардың күнәсын кешіретін ежелгі дәстүр бар. Будакенді азғырған сақтар соғысқа дайындалуда ма, не істеп жатыр, соны білу үшін елге келген тыңшы, әлгі қаңғыбас қой. Ол бейбіт халықты қырып жойған Қосмүйіздің жансызы болып шықты. Міне, сол сұмырайдың өзі Будакенді қарғыс атқан яванның алдына апарып жүздестіріпті. Азат туған сақ үшін неткен масқара!

	— Бұл бекер, ол жансыз емес!— деп айқайлады азат скифтер.— Біздің Шеппе-Тэмен халықтың досы, санына өзінің таңбасын басу үшін бүкіл малды өзінің қолы астына жинап алған сен сияқты емес.

	Скифтердің бірі «Будакенді өлтіру керек!» десіп айқайласа, екіншілері оның ақталып сөз сөйлеуін талап етісті. Орындарынан ұшып түрегелген азат скифтер Гелонның кеңірдегіне семсер сұғамыз деп қорқытты.

	Орнынан тұрған Тамир сарбаздың қолындағы скифтердің береке және аналық құдайы Артимпаса бейнеленген дабылды алды. Барлықтары қажет болса ізінен еріп ұрысқа да кіретін, өлімге де баратын рудың бас дабылды сақтаушысының әмірін күтіп тына қалысты.

	— Сақтар, айыптыны тыңдамай тұрып, оны жазалай алмаймыз. Алдымен Будакенді тыңдайық. Айтшы, князь Будакен, жүзі былғанбай әрқашан таза сақталған болат семсеріннің атынан ант беріп айтшы, Қосмүйізге барғаның, онымен келіссөз жүргізгенің рас па?

	Құм үстіне лақтырып тасталған, ауаны қармай жұтқан балық сияқты ауызын ашып, күреңітіп кеткен Будакеннің тілі күрмеліп сөз айта алмады. Барлығы да тап қазір ол құлап түсіп, жантапсырар деп ойлаған болатын. Бірақ Будакен күркірей күлді де:

	— Мен шалмын ба? Мына қаны басқа князьсымақ мені ақылынан алжасқан деді ме? Ендеше мұның растығын қазір іс жүзінде көрейік. Ата - бабалардың дәстүрін, бізге сақтарға үйретуге талпынған тохарлық князь Гелоннан жақсырақ білемін. Біздің аталарымыздың егер кімде-кім біреуді шал деп айыптаса, ол өзін кіналаушыны соңғы шайқасқа шақырып, бұлшық еттерінің босамағанын, қолының қаруы қайтпағанын дәлелдейтін ғұрып бар, тек жекпе-жектен кейін барып мен Қосмүйізді көрдім бе, одан сыйлық алдым ба, сосын айтамын.

	— Жекпе-жек! Жекпе-жек! Екеуі де жекпе-жекке шықсын!— десіп айқайласты барлық сақтар.

	— Мен жаяу емес, ат үстінде шайқасамын! Төменге жазыққа түсейік!— деп айқайлады князь Гелон.

	Жекпе-жек

	Өмір емес өлімге бас тігіп шайқасатын скифтердің ең құмартатын қызығы мына жекпе-жекті тамашалау үшін барлықтары да төбеден түсіп, аттары|і іздеді!

	Будакеннің күші әлі кайта қоймаған, бірақ тым толып, ебедейсіздеу болып кеткен,— десті скифтер.— Гелон жас әрі күшті, шебер найзагер. Егер жаяу шайқасса Будакен кәрі аю сияқты оны мытып, қабырғаларын қаусатар еді, ал ат үстіндегі Гелонға найзамен шаншу оңайырақ.

	Тамирдің әмірі бойынша айнала шапқан бірнеше жігіт қаумалаған қалың топты кейін ығыстырып, ортада кең алаңды босатты. Оның екі шетінен атқа мінген қарсыластар бір сәтте көрінді. Олар садақты пайдаланбай, тек қана найза және ақинақпен шайқаса алатын. Екеуі де сол қолына өгіз терісінен жасалған шағын қалқан ұстаған.

	Гелон биік массагет арғымағынын үстінде, бойшаңдығы мен күші жағынан Будакеннің астындағы айғыр да одан еш кем емес. Бірақ тақымындағы басқа біреудің аты болғандықтан тықыршып, ауыздығымен алысады, Будакенге жінішке ұзын найза ұстатты, оның әлеуетті қолы найзаны алған бойда сындырып жіберді. Сосын сақ баһадүрлерінің бірі оған жуандау найзасын берді. Шыр айналдырып көңілі жай тапқан Будакен:

	— Жарайды!— деді.

	Тамир дабылды соғып қалғанда екі салтатты бір-біріне дүрсе қоя берді. Тұяқтарынан будақ - будақ шаң көтерген тұлпарлар қарама-қарсы ағызып келеді. Қалқанды жамылып, бүгіліп отырған Гелон жоғары көтерген қолымен найзасын айналдырып, лақтыруға дайындалуда.

	Жауырынды, денесі жалпақ Будакен қалқанмен тек басын ғана жауып, найзасын шынтағымен қысып, тохар қолданатын айланың алдын алу қамын ойлады.

	Беттесуге бірнеше қадам қалғанда Гелон Будакенді көздеп найзасын жіберіп қалды. Найза емшектіктен сәл төменірек, төс тұсына барып тиген кезде барлығы да болаттың ұшы шыға келеді деп Будакеннің арқа тұсына көз тастаған болатын.

	Бірақ Гелонның найзасы Будакеннің кеудесінен серпіліп барып, басы сынып жерге түсті.

	Екі салтатты да жандарынан ағызып өте шықты, айнала тұрған жұрт арындаған тұлпарлардан жан-жаққа бытырай қашысты.

	Енді қолында ауыр найзасы бар Будакеннің бағы жанбақ.

	Қарсыластар бір - бірлеріне тағы да бетпе-бет тұрысты. Гелонның оң қолында қысқа семсер, қалқанын жамылып, өзіне қарсы ұшқан ажалды қағып тастамақ.

	Кенет әйелдің ащы айқайы шықты.

	— Өлтір оны, аяма!— деп дауыстады, бірақ дуылдаған көпшілік оның сөздерін Будакенге анық есіттірмеді.

	Топтың арасынан қызы Зариканы байқады. Қара бие мініп, қызыл киім киген ол, жұртты киіп-жарып, «өлтір оны!»—деп айқайлайды. Бірақ Зариканың кімді өлтір дегенін: өзінің күйеуі Гелонды ма, әлде әкесін бе, ешкім ажырата алмады.

	Қарсыластар енді желдей жүйткіп емес, сақтық жасап бір-біріне ақырын шоқытып қана жақындады. Найзасын айналдырып, оның мұқыл жағын алдына кезеп, атының жалына жабысқан Будакен жауына қаһарлана ұмтылды.

	Астындағы аты жалт бұрылып, топқа қарай шаба жөнелгенде ауыр найза қағып түсірген Гелонның табаны ғана жалт етіп, қымыз құйған торсық тәрізді жерге жалп ете түсті. Есінен айрыла зеңгіген ол қолын тіреп әрең дегенде төрттағандап тұрды да, басын салбыратып, ажал әкелетін соңғы соққыны мойынсұна күтті.

	Будакен ғұрып бойынша жауын атпен таптауға да, өлтіріп жіберуге де ерікті еді. Бірақ айқай салған қызынын қатқыл жүзін көрді де, күйеуіне кешірім жасауды жалбарына сұрап тұр ғой деп ойлады.

	Дегенмен Гелонға бұрылып, шаншып жерге шегелемек болып найзасын жоғары көтерді.

	Гелон қолын созып, аттың тұяғына жармасып, ерніне, маңдайына тақады, бұл жеңілгендігін мойындаудың, кешірім сұраудың белгісі болатын.

	Әкесінің жанына жүгіріп жеткен Зарика:

	— Көзін құрт оның! Неге аяйсың?— деп айқайлады.— Жұрттың бәрін тонап бітті. Сен оның орнында болсаң кешірмес еді, найзаны маған берші, өзім - ақ өлтірейін...

	Көзіне қан толып, орнынан тұрған Гелон шайқасқа тағы да дайын еді.

	— Мұны, маған бұрын неге айтпадың?— деп сұрады Будакен.

	Қолын бір сілтеп биесіне қамшы басқан Зарика артына қою шаң тастап, шауып бара жатты.

	Ақсаңдай басқан Гелон Будакенге жақындады:

	— Мен сені әдейі өлтіре шанышқан жоқпын,— деді ол күлімсіреуге тырысып.— Сенің киім ішінен сауыт кигеніңді білетінмін, бірақ халыққа бұрынғыдай шебер найзагер, күшті екендігіңді, әлі де рудың көсемі бола алатындығыңды көрсеткім келді...— Ол Будакеннің атының шылауына оралып, кеңес жиналған қорған төбенің басына жетектеп апаруға тырысты.

	Бірақ Будакен астындағы массагет арғымағын қос айыр өрім қамшымен тартып - тартып жіберіп, жоғары секіртті де:

	— Күлді қанша үйгенмен тау болмайды, опасыз ешқашан батыр болмайды!— деп ақырды.

	Өгіздің көңі

	Төбенің басына шауып шыққан Будакен жиын ошағының қасына жетіп тоқтағанда, шуылдаған топ оны қаумалай қоршап алды.

	Ізіне семсерлерінің балдақтарын қыса ұстаған, бай князьдан сый мен мейірім дәметкен тохарлар мен жақтастарын еріткен Гелон да осы жерге жетті.

	Aт үстінде тұрған Будакен жұртқа жар сала сөйледі:

	— Менің мойныма жаланың бұлғалығын тастағысы келді, халайық! Алдарында тұрған мен, Будакенмін, Қосмүйіз патшаны Темір Қақпа шатқалында көргенім де рас. Ол үш парсы арғымағын жеккен күймеде келе жатты. Менің үстімде бақташының киімі, қолым матаулы болатын, сондықтан сұмырай явандар аямай таяқтады. Әлі күнге дейін иықтарымнан таңбасы кетпеген Қосмүйіздің сыйы сол. Жауымыздың күші қандай екендігін білу үшін барлығына да шыдадым. Мені шаруалар тауып алып, тірі қалуыма себепші болғандықтан, елге оралдым, енді бөгде адамға үрген ит сияқты сендердің жазғыруларыңды естіп отырмын. Менің айтарым: Қосмүйізден қорыққанымыз дұрыс, бірақ оның жауынгерлерінің біздің ержүрек баһадүрлерімізден күштілігінен емес, оның өзінің шабуыл жасауында, бауыздау үшін басқаның кеңірдегін іздеуінде. Оған көмектесетін күштілігі емес, одан қашқандардың қорқақтығы. Қосмүйізді асқар таулар мен асау өзендер де тоқтата алмайды, қашан табандарын жалтыратқанша алға ұмтылып, ұрыс салсақ қана, оны тежеп тосқауыл болатын, тіпті жанши алатын да тек біздер, сақтар ғана. Ал мені туған халқыма опасыздық жасады деп айыптаған шиебөрілер қазір кезек-кезек жекпе-жекке шықсын. Бәрін жер жастандыруға дайынмын.

	Бір-біріне жалтақ - жалтақ қараған скифтер үн шығарған жоқ, тек жай күлкі ғана шошақ төбе қара қалпақтарды жағалай алыстағы найзағайдың гүрілі сияқты сырғып өтті. Будакеннің ауыр найзасының ұшына ілініп әлгіндегі Гелонның кейпін құшуға кімнің тәуекелі бара қойсын?

	— Будакенді сатқын деп айқайлаған кімдер? Шығыңдар ортаға!—деген дауыстар төбенің әр шетінен естілді.

	— Мұны кең далаға жайып жіберген «ұзын құлақ» хабар ғана! Ешкім де істің байыбын білмейді. Саған сенеміз, Будакен! Атыңнан түсіп, ұлы жиынның ақ киізіне отыр, біздермен бірге бір тостақ қымыз іш!

	Бірақ аяғымен жер тарпыған тұлпардың үстінде тапжылмай отырған Будакен отырмайтынын білдіріп, басын кекжитті де таңдайын қақты. Дауыс саябырсыған кезде ақыра сөйледі:

	— Менің сендерге тағы да қайталап айтарым — жеңіске қорғанған емес, қарсы шабуылға шыққан адам жетеді. Сақтар жорыққа дайындалыңдар! Қанжарларымызды қара тасқа жанитын күн туғанда мен сендермен қаперсіз отырып қымыз іше алмаймын. Өгіздің көңіне отырып барлықтарыңның менімен бірге жауға аттануларыңды қалаймын!

	— Мен де өгіздің көңіне отырамын,— деген жабдан жылқыларды бас білдіруші Кидрейдің дауысы сыңғырлап естілді.— Маракандаға жорыққа аттанайық! Соғдылардың қанына тойған жолбарыс сияқты масаң явандардың қазір қимылдауға қауқары жоқ. Тамир, бізді Маракандаға баста!

	Айқай-шу су сепкендей тиылып, барлық сақтардың көздері Тамир қарияға қадалды. Қақпыштай қатқан оның етсіз арық қолының бір сілтенуі соғыс бастала ма, әлде алаңдаған бейбіт күн кешуге тура келе ме, соны шешетін еді. Бірақ тізесінің үстіндегі қолы қимылдамаған Тамир Яксарттың шыршаларының ар жағынан көрінген жарық шоқжұлдызға тесіле қарады.

	— Тоқтаңдар, тыңдаңдар. Соғдианадан жаушылар келді!..— деген арт жақтан дауыс естілді.

	Отырғандарды итере - митере, иықтарынан аттап өтіп, үсті-басы жыртылған адам оттың басына жақындап келе жатты. Басына қызыл мата ораған ол жас, әрі жауырынды екен. Шан басқан жүзіне тер құйылып, ауыр демалады.

	Оттың қызыл жалынымен нарттаиған жаушы ру ақсақалдарының алдына келіп тоқтады.

	— Сақтар!—деп ақыры сөз бастады ол.— Үш атты алмастырып, Маракандадан шауып жеткен бетім осы. Явандар Маракандаға беттеп келе жатыр. Олар ұзамай осында гүл жайнаған Шаш 1 алқабына да жетеді. Жан - жақтарындағы елді мекендерді жермен жексен етіп, өртеп, шаруаларды ұрып-соғып үлкен улы әбжылан сияқты ұлы керуен жолымен жайлап жылжып келеді. Бірақ біздің аңшыларымыз қандай жыланды болса да ұстап алып құйрығын жерге қадай алады ғой. Явандардың жалмауыз басы ұзамай осында, біздің даламызда да көрінеді, бірақ қанішерді кейін қашуға мәжбүр етпейміз бе? Әбжыланды белден шабу үшін батыр жігіттеріңді ізіме ертіңдер. Біздер, төрт жүздей сарбаз жиналып явандардың соңынан келе жатқан керуендерді шауып ала бастадық. Жасағымыздағылар әйелдері мен бала-шағаларын жау бауыздап, егіндерін өртеген шаруалар. Бірақ біз азбыз жартымыздың семсеріміз жоқ, балта, кетпен - келдектермен ғана қаруланғанбыз. Азат өскен сақтар, бізге көмек беріңіздер.

	Топ гуілдеп кетті.

	— Саудагер сарттарға тиіспегелі қашан, ал шаруаларымен ешқашан соғысып көрген жоқпыз!

	— Бұл батыл жігіт кім, өзі? Будакеннің Көкдауылын бас білдірген ер ғой! Бұл Шеппе емес пе? Сол, солақай - шөңгенің өзі.

	Жан-жақтан барқыраған дауыстар естілді:

	— Тамир, баста бізді явандарға! Пайдасыз жатқан найзаларымыздың жүзін тот басты!

	Теке сақалын шошаң еткізген Тамир сұп-сұр қолын жоғары көтерді. Шу бірте-бірте басылды...

	— Сабыр сақтаңдар,— деді Тамир.— Кім біздің омыртқамызды сындырғысы келсе, соған ғана қарсы шабуылға дайын тұруымыз керек. Ешнәрсені де ақылға салмай асығыс жасауға қақымыз жоқ. Әуелі елші жіберіп Қосмүйізбен көзбе-көз кездесіп қандай ойы бар екен, соны білейік. Суы бал татыған шекарадағы өзенімізден бері жүзіп өтуге оның батылы бара қоймас. Яксарттың оң жағасында еркін жатқан даламызға табанын тигізген бойда-ақ Қосмүйіз отыз сан скифтердің ызалы

	1 Шаш — қазіргі Ташкент қаласы орналасқан жердегі ертедегі елді мекен

	ырылын есітер. Ұйыған бойларын жазып яван әбжыланының құйрығын шапқысы келген баһадүрлер табылса батыл аңшы Шеппе-Тэменнің соңына еріп, жорыққа аттансын. Әрқайсысының шайқаста жаудың сауытын тартып алуына тілектеспін. Біз оларды қолдап отыруға дайынбыз. Қарауыл төбелерге от жағыңдар!

	Кең даланы көңілді гүріл шайқалтты:

	— Сактар, атқа қоныңдар! Семсерлеріңді жаныңдар! Явандарға жорыққа аттаныңдар!

	Аттарына жүгіріп жетіп секіріп мінген дабылшылар көліктерінің екі қапталдарына ілінген қыш, ағаш күбіге кептелген есектің шандыр терісін таяқтарымен дүмпілдетіп соға бастады.

	Жан-жақтан айқай естіліп, тайпалар мен аталықтарға бөлінген скифтер ұрандарын шақырысып, топ-топ болып жиналды. Барлығы да жас батырлары мен ақылгөй қарияларын қоршап, қолды кімдердің бастайтынын, арттарынан азық-түлікке бөлінген астық, пен қойды кімдердің жеткізіп тұратындықтарын шешісіп, ойласып жатты.

	Будакен өгіздің көңі тур алы әлдекашан ойланған екен, Кидрей анадайдан салқы тос, иір мүйіз, ашулы көзі қанталаған үлкен шұбар өгізді айдап келді. Қолында сыбызғысы бар, үсті басына салпыншақтар ілген бақсы құрбандыққа шалатын өгіздің қанын аңсаған аруақтардың дауыстарын салып, бақырып-шақырып, ысылдап өгізді айнала биледі. Басын салбыратып, шегіншектеп, тұяқтарымен жерді қазған өгіз өкіреді.

	Бақсы ентігін басам дегенше төрт аяғы аспаннан келген егіз шалқалап арқасымен жатты да, мал союға ұста скифтер қайқы пышақтарымен буы бұрқыраған еттен теріні сыпырып жатты. Барлық қан меске құйылды да зікір салған бақсы Будакен отырған отты айналдыра үлкен шеңбер жасап, қанды айналдыра төгіп етті.

	Шұбар тері сыпырылып, жерге жайылған соң өгіздің қыр арқасының тұсына Будакен малдас құрып отырды. Жанында қызы Зарика, оның қара көзінде кек пен өшпенділік оты ұшқындаған, жүзі құп-қу. Жан-жағына алақтап тез кез жүгіртіп еткен ол, Гелонмен емес, әкесі Будакенмен қатар отырғандығын, енді үйіне қайтып келгендігін, бірақ күйеуі мен оның қолшоқпарларының қарақшылықпен шабуыл жасай ма деп қауіптенетінін ру ақсақалдарына айтты.

	Өгіздің етін семсермен мүшелеп бөлген Кидрей аузын ашып, табандары ішке қараған қисық аяқтарымен маймаңдап жүріп, қыз қууда бірге болған Зарика жаққа жылышыраймен күлімдеп қарап қояды. Енді басы бос. Сонда тәкаппар сақ сұлуынан гөрі жабдан жылқыны бас білдіру оңай болғаны ма?

	Спитамен бастаған сарбаздар Маракандаға жақын тұстан Қосмүйіз жасағының ту сыртынан соғуға тиіс болатын.

	Ошақтағы оттар айналада қаптай жанып барлықтары да найзаларының ұштарына ілген өгіздің етін қақтап пісіруде. Найзаларына бір-бір түйір ет шаншып, шеңбердің ішіне кірген әрбір сақ соғысқа аттанып жасақтың қатарына қабылданып, не жауының басын олжалап алып қайтуға, не ұрыс даласында ажал табуға ант беретін.





СЕГІЗІНШІ ТАРАУ

	СКИФТЕРМЕН ҰРЫС

	Біздің жасын жебелерге ажал өзі табынған,

	Қорамсақта тұр ғой қалғып,майдан күтіп қағынған.

	(Саксафардың жырынан)

	Қосмүйіз Соғдиананы отқа орауда

	Сақтардың ұлы жиыны ешкім де тарап кетпесін деп және Соғдианада не болып жатқандығын сырттан бақылауға шешім қабылдады. Тамир қария өзінің қонысын Яксарттың жағасына қондырып, оған көрші болып басқа князьдар мен Гелонның жұрттары да отырды. Осы жердей соғысқа жиналу жайлы барлық руларға бұйрық алған жаушылар жан-жаққа аттанып жатты.

	Бұрын соғдылардың тұтқынында болған, жатжерліктермен шүйіркелесе алатын екі скиф өздерінің көзтаныс саудагерлеріне, Соғдианаға жүріп кетті. Басқаларға көз қылу үшін сатамыз деп бір бума тұздалған өгіз терілерін де өздерімен бірге ала кеткен олар көпестермен Қосмүйіз жайлы не естісе шеткі қорғандарда тұрған сақтарға сауда жасаған болып келіп, барлығын айту туралы келісуге тиіс еді.

	Он бір күннен соң Қосмүйіз жайлы алғашқы хабар да келді. Оның жауынгерлері Наутек шаһарының жанындағы барлық елді мекендерді өртеп, барлық тұрғындар ең қымбат дүние-мүліктерін алып, бас сауғалап тауға қашыпты. Бірақ Қосмүйіздің өзі жауынгерлерін бастап, босқындарды қуып жетіп, олардың барлық байлығын тартып алып, өзара бөліске салған көрінеді.

	Қорқыныштан көздері атыздай болып, сол жақтан қашып келген көптеген адамдар Қосмүйізді көргендіктерін; басқа жауынгерлерімен бірге ұрысқа кірген оның өзі семсерін сілтегенде қашқындарды сол иығынан он жамбасына дейін шауып түсіретінін жарыса айтысты. Явандарға таудан тас лақтырған сарттардың арасындағы құралайды көзге атқан бір мергеннің нысанаға Қосмүйізді алып атқанда үш жебесінің темір құрсанған кеудесіне тиіп сынғанын, бірақ бір жебенің ашық тізесіне барып қадалғанын, одан әйелден туған барлық пенделер сияқты қызыл қанның саулап аққандығын, Қосмүйіздің жүрелеп құлағанын айтты. Жүгіріп жетіп демеген жауынгерлер патшаларын сулыққа салып көтеріп. алып кетіпті.

	Сол кезде жұрттың бәрі Қосмүйіз ешқандай құдай емес, өздерін Агурамазданың ұрпағымыз деп есептесе де ажалдан қорқатын барлық парсы патшалары сияқты оның да өлгісі келмейді деп шешті.

	Соғды қамалдарынан ұлы жиын отырған төбенің басына қарай жаушылар үздіксіз ағылып келіп жатты. Сол жақ бетіне князь Тамирдің таңбасы басылған оқымысты құл жаушылар әкелген былғары орамалдардағы хабарларды бір жылдары бақытты, бейбіт өмір кешкен Соғдианада не болып жатқанын, ұлы жиынның кеңесіне дауыстап оқып берді. Енді бұл ел қайғы құшағында, шаң басқан жолдары қан сасиды. Көпестен Қосмүйіздің Мараканданы ұрыссыз алып, оның қақпаларын күзетшілерінің шаһарға кіріп шыққандардың барлығынан кіре ақы алатындықтарын да жеткізді.

	Ақыры жаушылар Қосмүйіздің шолғыншылары Күрешат шаһарының маңынан да қылаң берді деп хабарлады. Алыстан қою түтін будақтап елді мекендер өртеніп жатты. Бесстың әскерлері қаруларын тастап, жай дихандарша киініп, көпшілікке араласып кетіпті. Оксиарт бастаған бір топ князьдар үйлі - баранымен тауға қашыпты, кейбіреулері масқаралыкпен құлдық ұрып, Қосмүйіздің алдына барған көрінеді.

	Осы күнгі скифтердің барлық қарауыл төбелерінде алаулап оттар жанды. Соғдианадан көпестер жеткізетін хабарлар да тына қалды. Барлаушы сақтар шекарадағы қамалдардың бірінен соң бірінде қап-қара қою түтін көтерілгендіктерін, бұлардың арттарында отқа оранған үйінділер ғана қалдырап келе жатқан явандар екендіктерін айтты.

	Далада кенеттен пайда болған явандардың бір тобы сақтардың қарулы мұнарасына жақындап тоқтады да, жез кернейлерін күмпілдетіп белгі берді. Жазықпен олай-бұлай ойқастап шапқан салтатты сақтар олармен бірқалыпты арақашықтықты ұстады. Бірақ явандардың арасынан үшеуі бөлініп шығып, асықпай скифтерге қарсы жүрді. Араларындағы біреуі сақ тілінде бұлардан қорықпауларын, келіссөз жүргізу үшін олардың да үш сарбаз жіберуін өтінді. Сақтардың арасынан құла жирен мінген Кидрей мен тағы екі адам бөлініп шықты. Олар бір-біріне жүз жиырма қадамдай жақындады да, айқайлап сөйлесе бастады:

	— Сендер кімсіңдер?—деп сұрады явандар.— Біздер Азияның жеңімпаз патшасы Александрдың жауынгерлеріміз, оның алдында барлықтарын жерге құлдық ұра жығылып, бас июге тиіссіңдер!

	— Біз жеңілу дегенді білмейтін сақ жұрты боламыз. Сендерде жеңілмейтін тек патшаларың ғана, біздің арамызда жеңілуді білмейтіндер көп.

	— Мұнда не істеп жүрсіңдер? Мына далада кесіртке мен шегіртке ғана бар ғой.

	— Біз кесіртке сияқты кез келген жерде өмір сүре аламыз, шегірткеге ұқсап бір жерден екінші жерге ұшып, көше де білеміз. Жапыраққа біткенді жалмап жеп қоятын шегіртке сияқты қаптап, қаласақ Соғдианаға да жетіп, басқалардың дәулетіне кептеп толтырған қаптарыңды да тартып алуға құдіретіміз жетеді.

	— Өздеріңіз бері жақындаңдаршы, кімнің кімнен тартып алатынын көрейік.

	— Сендерге не керек? Мұнда неге келдіңдер,— деп айқайлады Кидрей,— Терлік жауып булап пісірген жылқы етін жеп, ащы суымызды ішкілерің келген шығар?

	Явандар сыбырласып, содан кейін жауап қатты.

	— Көреміз әрине. Біз де сендерді жақсы аспен сыйлағымыз келеді. Бірге отырып достық, жүн-жұрқа жайлы әңгімелесейік. Басшыларың алға шығып, есімін айтсын, Біздің басшымыз да сендерге барады. Оның есімі Пенида, қолында патшаның бейнесі салынған жүзігі бар.

	Кидрей атының терлігін жерге жайып, үстіне малдас құрып отырған соң, қалған екі серігі оның атын жетектеп, қырық кадам кейін шегінді. Сосын ол:

	— Келіңдер бері!—деп явандарды шақырды.

	Пенида деп атаған адам оның жанына келді, үстінде мыс сауыт, явандардың дулығасы, әлеміштелген шалбарының сарттардан сыпырып алынғандығы көрініп тұр. Асқабақ сияқты киіз қалпақ киген тілмаш парсы шалды жанына ерткен. Ол кілем, құмыра, қап арқалап келді. Қидрейдін қарсы алдына келіп Пенида кілемнің үстіне отырды, желке тұсында тілмаш тұрды.

	— Біздің шарабымыздың дәмін татқың келмей ме?— деді Пенида, қола тостағанға құмыраның ішіндегісін құйып жатып.— Менде исі аңқыған жақсы алма да бар. Оны біздің батыр патшамыздың құдіретті қолының астына бағынғандықтарын бақыт деп есептеген соғды көпестері әкелген.

	— Мен сенің шарабыңды ішер едім,— деп жауап қатты Кидрей,— бірақ одан қайырымды соғды көпестері өртенген оттың ыс исі шықпай ма екен? Одан да қысырақтың ашқылтым саумалын ішсек, мынау ыстықта шөлімізді тез баспай ма?

	— Биенің сүті үйренбеген біздің қарынымызға қауіпті емес пе?—деп қайта сұрады Пенида.

	Сөйтіп екеуі де, Кидрей де, Пенида да әрқайсысы өз сусындарын ішісті.

	— Ең үлкен басшыларың қайда?—деп сұрады Пенида.

	— Ол осында, кез келген жерде,— деп жауап қатты Кидрей,— сақ баһадүрлері жауға шабарда жер астынан жарып шыға келеді.

	— Сақ сарбаздары көп пе?

	— Далада қанша құм төбе болса, сонша.

	— Мен сендерге патшалардың падишасы болып табылатын патшамыздың әмірін жеткізгелі келдім. Сендердің барлық князьдарыңа жеткіз дегені: оның рұқсатынсыз ешқандай скиф Яксарттың бергі жағасына етуші болмасын деп бұйыруды тапсырды. Осыны өздерінің патшаларына жеткізесің бе?

	— Бізде патша деген жоқ, рулардың ұлы жиыны бар және жиын сенің сөзіңді бүгін-ақ естиді,— деді Кидрей.— Ал сақтар өзеннен өте ме, өтпей ме оны мен түгіл заңғар көкте қалықтаған қыран да білмейді.

	Орнынан тұрған Пенида қолын жоғары көтерді:

	— Айтқан сөзімді ұмытпа! Өзеннен етуге әрекет жасаған скифтің барлығы жау деп есептеліп, ұстап алсақ өлтіретінімізді тағы да ескертемін.

	— Сендер де өзеннің екінші жағасына өтсеңдер, сақ тұлпарларының тұяғының астында тапталатындарыңды естеріңде ұстаңдар!—деп жауап берді Кидрей.

	Kepi бұрылған Пенида өз жолдастарына қарай беттеді. Кілемді жинаған тілмаш оның ізінен ерді. Кездескен жерде қыш құмыра мен алма салған қап қалды. Жетіп келген скифтер бұларды айналшықтап қарап, явандардың зұлымдықтарынан қорқып, құмыраны сындырып, алмаларды шашып тастады.

	Жолда бірнеше атты алмастырып Кидрей рудың ұлы жиыны отырған төбеге жеткен кезде, осында сабылған екінші жаушы да келді. Ол явандардың алдыңғы лектерінің Яксарттың жағалауына жетіп, шекарадағы шаһар Ванкатты алғанын, Шаш шаһарына баратын үлкен керуен жолындағы өткелге ие болғандықтарын айтты. Жаушының байқауынша, өз тобымен Қосмүйіз де сонда келген сияқты, себебі жай жауынгерлердің тері шатырларымен қатар, кейбіреулері әрі үлкен, әрі әдемі, қызыл ала әлеміш шатырлардың да құрылғандығын жеткізді. Сонымен қатар ол алдыңғы лектердің ізін баса жаяу, атты әскерлердің де көптеп келе бастағанын көріпті.

	Тамир және ұлы жиынның басқа да мүшелері барлық, сақ жасақтары Ванкат шаһарының қарсы тұсындағы Моғұл тауларына жиналсын деп бұйрық беріп, жан-жаққа жаушылар шаптырды.

	Скиф елшілері

	Жиектегі биік алтын түстес нарқамыстардың. арасынан шыға келген салт атты жиырма скиф жарылып жатқан сортам, алаңды кесіп өтіп, қаздай тізіліп жайпақ белге көтерілді.

	Оларға бұрыннан таныс бау-бақшаға бөленген Ванкат шаһарының шаң басқан сарғыш дуалдары алыстан көрінді. Өзеннің тар арнасымен қоқыс араласқан, сарғыш лай су жөңкіле ағып барады. Көкжиекте басын мәңгі қар басқан үшкір шыңдар бұлдырап көрінеді. Олар еңбеккер дахтар мен соғдылардың бітік егістіктерін қоршай тізіле қалған.

	Бірақ қаулаған биік жүгері, сарғыш бидай, алма мен алмұрт, ерік ескен әрқашан тыныштық пен рахатқа бөленген алқаптар мен бактардан естілген өксік пен аңның ырылы, дүмпіл мен шу не?

	Төбе басында тұрған скифтер айқайдың қайдан шыққанын анық көрді, жол үсті мен оның жан-жағында, тура көкпеңбек егістіктің үстінде жанұшыра жүгірген топ-топ адамдар. Ашық қызыл, сарғыш киімді, қолдарына сәбилерін көтерген әйелдер, сүрініп - жығылып, қауіп сезілген тұсқа жалтақ-жалтақ қарап, қалай болса солай, бастары ауған жаққа қарай қашуда.

	Отыз шамалы жатжерлік жауынгерлер найзаларын кезей ұстап, шеп құрып қатар жүріп келеді. Алдарындағы қолдарына күрек, ара, балта ұстаған бір топ диқандар шегіне ұрыс салуда. Жандарына жақындағандарға кесек, тас лақтырады. Түстері суық, қабақтары қатқыл жауынгерлер қадамдарын нық басып жақындай түсуде.

	— Бұл тәртіп орнатып жатқан Қосмүйізді патша ғой,— деді атты скифтердід бірі.— Қазір явандар қалай шайқасуды ұмытып кеткен мына өгіз сияқты бейбіт диқандарды қырып салады. Ал балалар мен әйелдерді құлдыққа сату үшін өздерінің лагерлеріне апарып қамайтын болар.

	— Бұл жерде біз қарайтын ешнәрсе жоқ, ары қарай кеттік!—деп қолын бір сілтеген Тамир серіктерін ертіп төбеден түсті.

	Тапталған егістік жердің арасындағы тар жолға түскен олар шаһардың қорғанына қарай беттеді.

	Шаһардың жан-жағындағы жазықтық пен өзеннің жасағы неше түрлі шатырлардан көрінбейді, араларында арабтардың қара, парсылардың ала түсті шатырлары да бар, бірақ көбісі егіз терісінен жасалған қара-құрым аласа жертаған шатырлар. Өзен жағасындағы биік төбенің басына тігілген бірнеше шатыр өзінің көлемімен де, ала-құла түстерімен де ерекше көзге түседі. Оның жанында ығы-жығы адам, қатар-қатар кермеде тұрған сан сәйгүліктер.

	Аттылы-жаяу жауынгерлер ерсілі-қарсылы ағылуда, Олардың арттарынан жалаңаш құлдар зыр жүгіреді. Көбісі отын артқан есектерді айдап, астық салған қаптарды арқалап, теңдерді тасуда.

	Бірнеше макендондық күзетшілер найзаларын айқастырып скифтердің жолдарын бөгеді. Атты скифтердің біреуі грек тілінде сөйледі

	— Сен біздің тілімізді қайдан білесің?—деп сұрады жауынгерлер.

	— Мен Тарсаданмын, кликиялықпын,—деп жауап қатты атты адам.— Бұл жерде сақ князьдарының бірі Будакеннің құлы болып едім. Енді мына сақ халқының елшілеріне тілмашпын.

	— Кімге, не үшін келе жатырсыңдар?

	— Патшаларыңды көргіміз келеді,— деді сирақты, биік арғымақ мінген сұлу жас скиф.

	— Сендер аттарыңнан түсіп, қаруларыңды қалдырып, жаяу баруларың керек,— деп түсіндірді күзетші.— Қазір біліп келейік біздің патшамыз сендермен сөйлесе қояр ма екен?

	— Біздер сақтар астымыздағы атымызбен қоса бір жанбыз,— деп сабырмен сөз бастады жауырыны бүкірейген арық, әрі кәрі скиф.— Сондықтан патшаларыңның шатырына тек атпен ғана бара аламыз. Егер қабылдағыларың келмесе атың басын кері бұрып, тек майдан даласында ғана кездесеміз.

	Өзара күбірлескен жауынгерлер ақыры бір келісімге келді:

	— Егер ат үстінде тұрып әңгімелесу дәстүрлеріңізде болса, онда бара беріңдер.

	Күзетшілердің біреуі қызыл шатырға қарай жүгірді де, қалғандары скифтерді қоршап, солармен бірге келе жатты. Елшілерге лайық сабырмен ездерін тәкаппар ұстап келе жатқанмен скифтер жан - жағындағыларды жіті бақылауда. Мына жерге қанша жасақ жиналғанын, сақтарға қарсы сұм явандар қандай күш шығара алатындығын іштей есептеді.

	Сонымен қатар олар жағалаудың ұзына бойына қатар-қатар салдар тізілгенін, қолдарына дойыр ұстаған күзетшілердің қадағалауымен диқандардың бөренелер мен сырықтарды құрастырып байлап, местерді үрлеп, күпсарларды суға түсіріп жатқандықтарын да байқады.

	Үлкен күлгін шатырдың алдына жеткенде елшілерді тоқтатты. Оның айналасында скифтердікіне қарағанда үш еседей ұзын найза ұстап, мұздай темір құрсанған күзетшілер қалт етпей тұр, кең ақ жамылғыға оранған әскербасылар ары-бері өтіп жатыр.

	Аттарынан түскен скифтер шылбырларын шатырлардың қазықтарына өздері байлады. Даланың жүндес аттары пысқырынып, жандарына біреу жақындап кетсе тебуге дайындалып құлақтарын жымитады.

	— Шатырдан шашын қолдан бұйралаған, ашық түсті жеңсіз киім киіп, белін алтын кісемен буған ұзын бойлы сұлу яван шықты. Емші сарттың дүкені сияқты иісі аңқыған ол скифтермен сәлемдесті де, шатырға кірулерін өтінді. Тілмаш оны Азия патшасының досы, әскербасы Гефестион деп таныстырды.

	Арасында біреуі қымбат парсы киімін киген, бірнеше яван әскербасылары ішке кірді. Бойшаң нубиялық қара құл үстіне зерлі мата төселген, аяқтары қоладан жасалған құрастырмалы жорық тағын көтеріп келді. Парсыларша киінген адам таққа отырып, қалғандары оны екі жағынан қоршап тұра қалысты.

	— Отырыңдар,— деді тілмаш.— Азия патшасының құлағы сендерде.

	Шатырдың іргесін жағалай кілемдегі жастықтың үстіне отыра қалған скифтер тақ үстіндегі адамнан көздерін айырған жоқ.

	Міне, Қосмүйіз осындай екен ғой! Рас па өзі? Көп нәрсені бейхабар көшпенділерді күлкі етіп, әрі жатжерліктер бас салар деп сақтанып, явандар оның орнына күзетшілерінің, бірін отырғызған жоқ па екен?

	Отырған адам жас, таза қырынған, басқаларға қарағанда аласалау екен. Иығына төгілген ұзын жирен шашының арасында ешқандай мүйіздің орыны білінбейді. Бір кезі екіншісіне қарағанда сәл мөлдірлеу де, аздап қитарлана қарайды. Сұсты, суық жанары отырған скиф -терді шолып етіп, сығырайған кезінде қулығы мол сияқты көрінген Тамир қарияға біраз тоқтады.

	Патша тізесінен төмен шұбатылған гүлі алтын жіппен кестеленген күлгін түсті ұзын парсы көйлегін киген. Былғары кісесінде парсы патшаларының белгісі; жайылған сұңқар қанаттарының арасына доңғалақ салынған алтын тоға. Кең қызыл шалбарының балағын парсының сақтиян етігінің қонышына тыққан.

	Күллі Персиядан ұрыс салып еткен жатжерлік патшаға таң қала ұзақ қараған скифтер біразға дейін үн қатқан жоқ. Сақ князі Мавактың үзеңгілес жолдастарымен Дарий патша ежелгі Персияны қорғауға көмек сұраған кезде олармен шайқасқаны бар.

	Алдымен Тамир қария сөз алды. Оның сөздерін Қосмүйіздің жанында еңкейіп тұрған бойшаң бозбала былайғыларға естілер-естілмес ақырын дауыспен аударып тұр. Тізелеріне түскен ұзын көйлек киген екі хатшы құл кілемге дереу отыра қалып, боялған ағаш тақталарға таяқшалармен осы әңгімелерді тез жазып ала бастады.

	— Македонияның патшасы!—деп Тамир әңгімесін бастағанда жиналғандар тына қалысып, тек хатшылардың қаламдарының сыбдыры ғана естілді.— Егер ғаламды жаратушы құдай сенің даңққұмар жан-дүниең сияқты денеңді де алып етіп жаратса, мынау жарық дүниеге бір өзің сыймас едің. Онда сен бір қолыңмен шығысты құшақтап, екінші қолыңмен батысты қармап, бұл да бәрібір аз көрініп, күн сайын жарқыраған күн барып бататын теңіз жаққа да аусарың ауар еді. Алдыңа күллі адамзат тізесін бүгіп болған соң, ормандарға қарсы соғыс ашып, ызғарлы қар мен буырқанған өзендерге, долы дауылдарға, ақыр соңында тағы аңдарға да қарсы аттанар едің...

	Жиһангер бірінің үстіне бірін қойған аяқтарын алмастырып, алға сәл еңкейіп, қармақ сияқты иіліп отырған Тамирге таңдана қарады. Қолымен тізесін сәл ғана қаққан кезде саусағындағы асыл тасты алтын жүзіктен көкпеңбек сәуле жарқылдады. Бұл Персияның патшасы Дарийдің саусағында болған, патшаны өз қолымен өлтірген кезде Бесс суырып алған жүзік емес пе екен?

	Тамир әңгімесін жалғастыра берді, скифтердің айлакер көсемінің сөз арнасын қай жаққа бұрарын ешкім де білмейтін.

	— Македонияның патшасы, алып ағаштардың ғасырлар бойы жасап, бір күні қатты дауыл соққанда, шыбықтай сынып, жерге сіңген түп-тамырымен қопарылып құлайтынын білмейсің бе? Татқа жем болған темір, түлкіге азық болған арыстан да аз емес. Дүниеде әлсіздердің тісі батпайтын мықты зат жоқ.

	Орнынан ұшып тұрған жиһангер, шеттеп барып бірнеше сөзді күбірледі.

	Ұзын тұра тілмаш дауысын көтере сөйледі:

	— Азияның патшасы сендер мұнда не мақсатпен келдіңдер? Оған ақыл үйретуге келген жоқсыңдар ма?—деп сұрайды.

	Өзіне ұмтылған иттің тұмсығына шап беріп тістесіп қата қалуға даярланған күзен сияқты Тамир де бір уыс болып жиырыла қалды.

	— Македонияның патшасы, сенімен неміз жетпей таласамыз. Сенің отаныңның жерін біздің халқымыздың табаны ешқашан басып көрген жоқ. Кең даланың бейбіт тұрғандарына сенің кім екеніңді, біздің шекарамызға, қайдан, не себеппен келгеніңді сұрап, білуге болмай ма?

	— Тағы не білгің келеді?— деді Қосмүйіз зерлі таққа қайтадан жайғасып жатып.

	— Біздер сақтар өзіміз ешкімге бағынышты болғымыз, ешкімді бағындырғымыз да келмейді. Дала көшпенділері жайлы біліп қоюың үшін айтайын біздердің әрқайсымызға өгіздің қамыты мен жебені, найза мен ырзығымызды құяр тостағанды құдіретті көктің өзі берген.

	— Көк не берген?— деп мұқият қырылған бетінде шәлкем күлкі жүгіріп өткен патша қайталап сұрады.

	— Өгіздің қамыты мен жебе, найза мен тостаған,— деп міз бақпай қайталады Тамир.— Бұлардың барлығы достарымызға да, дұшпандарымызға да ортақ. Достарымызбен қамыт киген өгіздеріміздің еңбегі арқасында жомарт жер берген енімді бөлісіп, құдайларымызға сыйынып тостағандарымыздан отқа май құямыз, жауларымызды алыстан жебемен, жақыннан найзамен жайратамыз. Персия мен Мидияның патшасы Куруштың өзін осылайша талқандап, тұлпарымыздың тұяғы сонау Мысырға да жеткен...

	Сөзін аяқтап тым-тырыс тына қалған Тамирдің теке сақалынан діріл байқалып, сақтанып отырды.

	Саусағында көгілдір сәуле шашқан жүзігі бар қолын созған Александр:

	— Сол алыстағы Мысырдың өзінде құдайлар мені өздерінің мәңгі жасайтын ұлы деп таныды, сендердің далаларыңның іргесінде тұрып Яксарттың суын қалай ішсе, македондықтардың арғымақтары Ливияның ұлы өзені Нілдің шырын татыған суын да осылайша сімірген.

	— Осы өзеннен өтсең болды біздің даламыздың қандай кең екендігіне көзің жетеді,— деді жас сұлу скиф.

	Ол біраздан бері әңгімеге араласқысы келіп жыбырлап отырған.

	— Тоқтат Гелон, тек Тамирдің өзі ғана айтсын,— деп сыбырлады оған жанында отырған көршісі.

	Тамир әңгімесін жалғастыра берді:

	— Біздің жеріміздің кеңдігі сондай, сенің қолыңнан оны жаулап алу ешқашан да келмейді. Күшіміз — кедейлігімізде. Сан халықтардың дәулетін тонаған сенің жасағың өзі талаған сиырды қопаға сүйреткен жолбарыс сияқты орнынан әрең қозғалады. Ешнәрсеге ие болғымыз келмейтін, ештеңеміз де жоқ ұшы-қиырсыз жазықтарымыз біздер үшін ең сәулетті бай шаһарлардан да, жеміс - жидекке тұнған бау-бақшалардан да қадірлі, қымбат. Жері әлі ыстық қанмен жуылып үлгермеген халықтар ғана өзара сенімнің белгісі ретінде найзаларын алмастырып сенімен адал дос болуға дайын.

	Тағы да сөзге Гелон араласа кетті:

	— Терезесі тең азат халықтардың араларында ғана берік достық жайлы келісім болуға тиіс, ал терезесі тең деп біздер найзаларымыздың өткір ұшын сынасып көрмеген елдерді айтамыз.

	Гефестионды ымдап шақырған Александр оның құлағына сыбыр етті:

	— Мына жас скифті кідірте тұрыңдар, оның өзі маған қызмет етуге ыңғай білдіріп отыр.

	Қатуланған патша сосын скифтерге қарап:

	— Бағындырған халықтарым менің есімімді құрметтей ме?— деді.

	Басқаларға қарағанда жұпынылау киінген шетте отырған бір скиф жауапты өрескелдеу қайтарды.

	— Жеңгендеріңнің барлығын дос деп есептеме. Құл мен иесінің арасында ешқандай достық жоқ, оның болуы мүмкін емес... Құлдық қамытын киген халық соғыссыз бейбіт уақыттың өзінде де оны сыпырып тастауға әрқашан дайын тұрады...

	Александр бет-аузы тыржиып, мөлдір көздері шақшиып кетті. Содан кейін орнынан тұрып, скифтерден бұрылып өз көсемдерінің аузына қарап тына қалған жанындағы жолдастарына:

	— Мына тағылар құлдық ұрып аяғыма жығыла ма десем, маған ақыл айтуға келіпті. Соғдылар мен бактриялықтарды көтеріліске итермелеп жүрген осылар емес пе екен? Жауынгерлер қайықтарға отырсын. Арғы жағаға скифтер даласына өтеміз!

	Скифтерге бұрылып зымиянда күлген оның еріндері қисайып кетті:

	— Скифтер қолдарыңнан қаруларын ешқашан тастамайтын болса да, олардың арасында басқа тағы халықтарға қарағанда, біршама ақылды, салауатты адамдар бар екенін көріп тұрмын. Бақытыма қарай тағдыр бастаған жолымда сендердің кеңестеріңді еске алуға тырысамын. Ақылға сыймайтын іске кірісе қоймассың.

	Жиһангер қоштасу ғұрпымен қолын жоғары көтерді де, шымылдықтың аржағына кіріп кетті. Орнынан тұрған Тамирге ілескен басқа скифтер де сыртқа асығыс шықты.

	— Қосмүйіздің тілмашы кім екенін білесің бе?—деп сұрады сақтардың бірі Тамирден.

	— Парсылар мен явандардың арасындағы Арбелде болған ұлы ұрысқа қатынасқан Мавактың сарбаздарының бірі шығар?

	— Иә, ол Будакеннің ұлы Сколот. Жатжерлік киім киген, қошқар жүніне ұқсатып шашын бұйралатып явандарша өсірген.

	— Будакеннің жанымызда болмағанына шүкір. Тіпті патшаның отыруы да оған кедергі болмай, опасыз ұлын өлтіріп жіберер еді.

	Жанында парсы тілмашы бар Гефестион алтын түкті сұлу сәйгүлікке секіріп мінген Гелонның жанына келіп:

	— Азияның патшасы сенің атыңды көргісі келеді, біздермен бірге жиһангердің тұлпарлары байланған кермеге жүрмейсің бе?— деді.

	Орындарынан жайлап қозғала бастаған Тамирге қарап Гелон:

	— Мен сендерді қазір-ақ қуып жетемін?—деп қуана айқайлады. Содан кейін ол тілмашқа бұрылып:

	— Мен патшаның жауынгерлеріне азыққа он мың қой айдап әкеле аламын. Бұл үшін қандай баға төленер екен?— деп сыбыр етті.

	Моғұл тауындағы ұрыс

	«Баһадүрлер. Моғұл айдаһарына жиналыңдар!» деп барлық сақ жұртына ұран тастаған Тамир жан-жаққа жаушылар шаптырды.

	Барлықтары да Моғұл айдаһары дегеннің — жап-жалаңаш жазықтағы ортасында семсермен тілгендей тар шатқал бар, қара тас жота екендігін жақсы білетін. Яксарт өзені оны соғдылардың Ванкат қаласының тұсынан айналып өтіп Бекет табалдырықтарынан екпіндей асып, бетпақ даланың шетімен әрі солтүстікке қарай жайбарақат ағатын.

	Әлі үлкен ұрысқа кіріп өзін сынап көрмеген жас сақтардың көкіректерін қарауыл төбелерден түнді жарып жарқыраған қызыл от көрінгенде желпінген ерекше бір қуаныш кернейтін. Олар асығыс ер-тұрмандарын жамап, семсерлерін жанып, алдағы болғалы тұрған ұрыстан міндетті түрде темір сауыт та, үйінің ергенегіне іліп қоятын яванның басын да алып келетіндігіне акт беретін.

	Дала сапырылысып жатты. Қара құрттай қаптап келе жатқан, бұрын ешкім естімеген қосмүйізді адамдардың соңында тек қираған үйінділер ғана қалып, жер қурап, одан кейін шөп шықпайды екен деген сыбыстар тарады. Кейбір көшпелілер табын-табын малдарын солтүстікке қарай айдап алып кетсе, екіншілері оны Яксарттың құяр сағасындағы туыстарына апарып, өздері әйел, бала-шағаларын арбаға отырғызып, ұрыстан соң мол олжаға кенелу үшін оңтүстікке Моғұл айдаһарына қарай тартты. Арбаларда отырған кемпірлер өз шаңырақтарының түтінін өшірмес үшін қыш шелектердегі көмір шоғын қайта-қайта үрлеп қояды.

	Үстеріне киіз үй тіккен арбалар салдырлай теңселіп, қарағаштан жасалған ауыр доңғалақтар сықырлап, айдаушылар ұлын сүңгілерімен түрткілегенде қос - қостан қатар жегілген алты өгіз шұбалта өкіруге басады.

	Моғұл шатқалындағы тау бұлағының жағасына шуылдаған үлкен тобыр жиналған. Өкшесіне дейін түскен ұзын көгілдір көйлек киген қыздар төбе - төбелердің бастарын кезіп, еткен жылғы қу томарды теріп жүр. Бумаларын бастарына көтеріп ән салып, теңселе басып келе жатқан олардың кеуделеріне қадаған күміс теңгелері мен шолпылары балықтың қабыршағына ұқсап күн нұрына шағылысып сылдыр қағады. Жеңілу дегенді білмейтін сақ баһадүрлері ұрысқа шақырған ұранды есітіп кең даланың шартарабынан жиналған шақта қыздар неге қорықсын.

	Жазық далада көтерілген шаңнан бұлт тұрды, ат тұяғының дүбіріне ұласқан көңілді скиф сарбаздарының ысқырықтары мен айқайлары естіледі, олар құйғыта шауып келе жатып найза серпісіп, ұрысқа дайындалуда.

	Жүн шекпен, шошақ төбелі сұр қалпақ киген Бонақ руының жаужүрек жігіттері алдыңғылардың бірі болып жетті. Құйрықтарын қызыл қынамен бояған, қаба жал бәкене атарынан түсе-түсе қалған олар, мініп келген көліктерін тұсап оты қалың жерге жайылуға қалдырды да, өздері ән салып, ысқырысып, уһ - аһ десіп тобырға қарай беттеді. Шекпендерінің оң жеңдерін кимей ұрысқа ыңғайлап, иықтарын жалаңаш ұстаған, белдіктеріне таққан мыс тостағандары қола тоғаларына соғыла сыңғырлап, тобырдағылардан бір жұтым қымыздарың жоқ па деп сұрайды.

	— Біздерге явандарды көрсетіңдер!—деп айқайлады олар.— Қорамсақтағы жебелеріміз зыр қағып, явандардың қампиған қарындарына қадалып тесуге асығуда.

	Арба үстіндегі ағаш үйдің есігінен басын қылтитқан қырық қырау көйлек киген, ақ шашты, жүзі құсетті кемпір суланған көзін сығырайтып:

	— Пай - пай-пай! Бәрін де, шеттеріңнен неткен батыр келісті жігіт едіңдер. Қараша үйлеріңе, оттарыңның басы мен ошақтарыңның қасына түгел аман оралар ма екенсіңдер? Келіңдер, мен сендерге қымыз құяйын. Өжет жанарларың жарық дүниені көріп тұрғанда ішіп қалыңдар!

	Азат скифтер жаңа байрақтарын көтеріп келді.

	Олардың алдында жез қоңыраулары бар дабылды алдына өңгерткен құла жирен ат мінген Кидрей.

	— Будакен мен оның «ажалға бас байлағандары» қайда?

	— Жаға жақта, явандардың не істеп жатқанын бақылауда.

	Кидрей дабылды құйрығын кескен кәрі көк ат мінген шалға ұсынды. Белдігіне қорамсақтың орнына ішекті аспап ілген шал қалтыраған қолдарын созып дабылды қағып алды.

	— Қараңдар дабыл зағиптың қолында!

	— Жау жүрек жігіттерді ұрысқа соқыр шал бастамаса нетсін!

	— Бұл Саксафар, біздің жырауымыз! Ол ерлік дастандарын айтады.

	Өзен жаққа беттеген Кидрей үлкен жолдан тарап жатқан шатқалдардың бірінен Будакеннің «ажалға бас байлағандарын» ұшыратты. Бір сарбаздар тастың үстінде демалып, екіншілері аттарын жемдеп, тағы біреулері жартастан тамшылаған тау бұлағының суын жинауда. Үлкен бір тасты шынашақтап Будакен жамбастап жатыр. Жаныңда су толып тұрған тостағаны.

	Атынан түскен Кидрей Будакеннің жанына барып біраз уақыт үнсіз отырды. Сақ елшілерінен Қосмүйіздің жанынан Сколотқа ұқсас тілмаш — бозбаланы көргендігін Кидрей естіген еді. Сақтардың ежелгі ғұрпы бойынша ұрыс кезінде әкесі сатқын баласын іздеп тауып өз қолымен жазалауға тиіс болатын. Мына жауар бұлттай түнерген Будакен осыған бел байлаған жоқ па екен?

	— Сенін қолың жағада емес, неге бұл жерде тұр?— деп сұрады Кидрей.

	— Ру басыларының кенесі «ажалға бас байлағандармен» бірге осы жерде тосқауылда отыруға бұйырды. Егер явандар осы жолмен өтетін болса, онда бүйірден тиісіп, екіге жарамыз да бір жағымен ұрысамыз.

	— Егер олар бергі жағаға өтсе, кейін қайтып оралмас үшін салдар мен қайықтар байланған арқандарды қиып, суға ағызып жіберу керек.

	— Бұл Гелонға тапсырылған.

	— Тамир қайда?

	— Тамир інісі Сотрак екеуі өзен жағасындағы төбенің басында. Олар сақ сарбаздарының қай тұсқа қажеттігін бақылап күшті бөліп жіберіп отырады.

	Топырақты күрей уыстап орнынан тұрған Кидрей Құлажиренге секіріп мінді де, құмды явандар жаққа шашып жіберіп:

	— Явандар қарабет болып жеңілсін, күштері мына топырақтай тоз-тоз болсын!—деді. Скифтердің негізгі күші Яксарттың жағасына қашаннан өткел беретін тұсқа жинақталды. Бұл арадағы арна тар, қарсы жағада не болып жатқаны көзге анық көрінетін. Қарулы қол-мергендер тартқан садақ жебелері арғы жағаға жетіп, жараланған аттар жұлқынып, салдарды айдауға дайындалып жатқан соғдылардың арасында да әбігер басталды.

	Жағалауды түгел жапқан салдар өте көп еді. Осында айдап әкелінген ондаған мың соғдылар соларды жасап талай уақыт талмай жұмыс істеді. Күн ерекше жарқырап шыққан таңертеңгі ауаның тазалығы, аспанның ашықтығы сондай тіпті қызық үшін шаһардың тас қорғанына көтерілген сонау алыстағы құмарпаз жандар да анық көрінетін.

	Скифтер тұрған жағаға қарай бір сәтте атылған мыңдаған жебелер талай боздақтарды аттарынан ұшырып түсірді. Жағадан кейін серпілген көшпелілер төбелердің бастарына шауып шықты. Бұл Қосімүйіздің жағаны жаудан тазарту үшін гүрсілдеп жарты найза бойындай көк сүңгілерді ысқырта жаудырған лақтырғыш сақпандары екен. Сол мезетте жауынгерлер тиелген сансыз салдар бергі бетке қарай лап қойысты. Биік қамыс қалқанды қалқалағандары салдары жиектей айнала жүрелерінен отыр. Олардың ығында садақшылар мен сақпаншылар. Түбі жайпақ, кең қайықтарға мінген салтаттылар, құлақтарына дейін суға батып, пысқырынып жүзіп келе жатқан аттарының шылбырларынан мықтап ұстаған. Сұрғылт лай сулы өзеннің қатты ағысы салдарды шыр айналдырғанда, жауынгерлер тәлтіректеп, бір - бірлеріне жармасады, суға құлағандары иірімге шым батып тұңғиықта ажал табуда. Ескекшілердің тез ескендіктері сонша, македондықтардың кейбір салдары оң жағалауға шыға бастады. Жиекке секіріп-секіріп түскен явандар, үсті-бастары су-су үлкен аттарына мініп, бір - бірлеріне тізе қосып, атты скифтерге тиісіп кетті. Сақпаншылардың домалақ тастарды керемет күшпен лақтырғандықтары соншама сақтардың сауытсыз кеуделерін қаусатып, тас тигендер аттарынан ұшып түсіп, ал жаралылары қолдарынан тізгіндерін шығармай кең даламен құйғытып шауып бара жатқан аттарының артынан сүйретілуде.

	Алып алақаздардың тобы сияқты он екі мың сал мен қайықтар қарсы жағаға өтіп, құмдауыт жағаға секіріп-секіріп түскен Қосмүйіздің жауынгерлері, қатар-қатар тұра қалысып тез сап түзеп, керней үнімен жігерленіп тастақ беткеймен скифтерге қарсы жүгірді. Қолдарындағы жалпақ семсерлерінің өткір жүздері күн нұрымен жалт-жұлт ойнап, ажал отын шашатындай.

	Бірақ жаяу явандар аттарының жалына жабысып, шатқалмен шегіне қашып, улы жебелерін мүлт жібермей жауларына дарытқан атты сақтарды қуып жете алатын емес.

	Жар алы жауынгерлер құлап, саптан қалып, қарғап-сілеп жүріп денелерінен жебелерді суырып, түрлі-түсті шүберектермен қан саулаған жараларын таңып, сүйретіліп жағаға қайтадан оралады.

	Қызыл сулық жамылып мыс сауыттары жалтылдаған Қосмүйіздің салтаттылары тез арада қатар түзеді. Екінші қатардағылары ұзын найзаларын алдыңғыларының иықтарына асып, ілгері ұмтылып шабуылға шыққанда бейне бір өткір тікенекті жылжымалы қорған сияқты. Мұндай күшті айбатты сапқа кеуделерін тері мен қылдан тоқыған сауытпен ғана қорғаған, қысқа найза, шолақ ақинақпен ғана қаруланып, жеке-жеке әрекет жасаған сақ сарбаздары не істей алады? Тамир мен Сотрактың кеңестері бойынша олар екіге айырылып төбелерге шауып шығады да, екпіндерін бәсеңдетпестен кілт кейін бұрылып, сол бойда македондықтарға жебе жаудырып өтеді. Сәнді явандардың мыс кеуделіктері мен дулығаларына тиген жебелер кейін серпіліп, сынып жатыр, дегенмен олардың біраздары ауыр жараланып жұп жазбай келе жатқан сап әр жерінен сетіней бастады. Салтаттылардың арасынан жайдақ сәйгүліктер шауып шығып македондықтардың легінің соңында қалып барады.

	Атты әскерінің тегеурінді соққылары мен жаяу саптың үй жыққандай екпіні бұрын соңды кездескен жау қолының қай-қайсысын да быт-шыт етіп, жаншып жіберетін македондықтарды скифтердің сусып қолға түспеуі кереметтей ызаландырды. Қарсы келгендердің барлығына үрей әкеліп дағдыланған әлі де болса жұптарын жазбай жұдырықтай түйілген македондыктар қорқу дегенді білмейтін, бас имейтін кезенген жауға тап болып қайткенде де скифтерді қуып жеткісі келіп өздерін тас-түйін ұстағанмен олардың саптарымда әлдеқандай бір әбігер байқалады.

	Иен далаларын бағындырғысы келіп өзеуреген явандармен қоян-қолтық шайқасқа шыққылары келген, скиф баһадүрлері қаһарларына мініп, шыдамсыздана бұлқынады.

	Кейін алаулаған от басында зағип жырау мадақ жырларын айтатындай осы ұрыста өшпес даңққа бөленгілері келген «ажалға бас байлағандар» жебедей зулап неге майданға шықпайды? Міне, македондықтардың екі легі ілгері ұмтылды. Әйелдер мен балалар, кемпір-шалдар, сарбаздардың семьялары бар сақ лагеріне қарай өңмеңдеп келе жатқан оларды алға жіберуге бола ма?

	Македондыктардың үшінші легі де екпіні қатты селдей лап қойды. Алдарында құрсанған болаттары күн сәулесіне жарқ-жұрқ еткен бірнеше салтатты ерекше көзге түседі.

	Жартастың тасасынан құстай ұшатын жасақты бақылап тұрған Будакен айқасқа асыққан жас батырларды әзер-әзер тоқтатуда:

	— Ерте, ертерек әлі! Сақтардың басын кеміргісі келген нағыз қорқау көзіме түссін!

	Оның қырағы қыран көздері македондықтардың сапы арасынан қыр мұрын, тік маңдай, қабақтарын қарыс түйіп, езуінде ащы мысқылды күлкі үйірілген сұп-сұр жүзді көрді. Күміс дулығасының басында құтанның қанаттары желбіреп, ұзын найзаны басынан жоғары көтеpiп келе жатыр.

	— Улала!—деп күркіреп сақтардың ұранын шақырды Будакен.

	Ауыр, қысқа ақинақтарын қындарынан суырып - суырып алған «ажалға бас тіккендер» дүр етіп сұмдық шапшаңдықпен алға қарай ағыза жөнелді. Ала, құла, жирен, баран түсті сақ тұлпарлары кеуделерімен кимелеп, аш бөрідей бүйірден тиіп македондықтардың сапын селдіретіп жіберді. Ұзын найзаларын тастай - тастай салған македондықтар, құйын сияқты тап болған, батыл скифтермен семсерлесіп, қолма-қол айқасқа кіріп кетті.

	Ысқырған темір гүрзісін басынан асыра шыр айналдырған Будакен кескілескен шайқастың ен қызған тұсына ене түсті. Алыстан болат дулыға киген әдемі жүзді көріп, көздері алақтап соның жанынан ұлы Сколотты іздестірді. Жолындағы бірнеше македондықтарды ат-матымен омақастырып кетті. Тақымындағы адуын айғыр жаралы аю сияқты ақырып жан - жағындағыларды жайпап келе жатқан скифтен тым-тырақай қашқан жауынгерлердің сапын киіп-жарып, үстіндегі адамның қаһарын сезгендей алға қарай өршелене ұмтылады.

	Қосмүйіз жақын... Қазір оны атынан аударып тұлпарының тұяғымен таптайды. Бірақ оның таңдаулы күзетшілері жан-жағын жайпап Азияның патшасына жақындап қалған құтырынған скифты бірден байқады. Алып денелі нән нубиялық зәңгі қапталынан келді де оны көздеп, әлуетті қолдарымен найза серпіді. Сауыттан тайып барып, бура сандарын біздей ұшымен іліп өткен найза жирен айғырдың жонына барып кірш қадалды. Басынан асып домалап түскен атымен бірге Будакен де жерге құлады. Сатыр-сұтыр еткен болат тұяқтар үстінен өтіп жатыр. Ең соңғы рет көзін ашқанда байқағаны Кидрейдің ала аты болды. Жарқ еткен найза жауырынды қара зәңгіні шаншып өтіп гүрс еткізіп домалатқан кезде, баһадүрдің де көздері жұмылып қараңғы түнекке шым батты.

	Александрдың таңдаулы жауынгерлері скифтердің бетін патшалардың падишасынан әрең дегенде қайтарды. Оның атын тізгінінен жетекке алып, жымдаса қоршап, майдан даласынан әрең дегенде сатылып шықты да, кейінге, өзен жағасына қарай шаба жөнелісті.

	Александр қайыққа әрең жетті. Осы жерде бір эфебке жартастың басына шығып скифтердің қимылын, қандай әрекетке көшкенін бақылауды тапсырды. Жусан бұталарының арасына жасырынған оны күзетшілері сулықтарын жайып қалқалап тұрды.

	— Жиһангердің іші өтті, емшіні тезірек жеткізіңдер! Скифтер қайда?

	— Скифтер тағы да жақындап келеді,— деп айқайлады жартастың басында тұрған эфеб.

	Қөздерінің айналасы көгеріп, жүзі қуарып кеткен Александр күзетшілерінің сүйемелдеуімен қайыққа жетті. Жанталаса қимылдаған ескекшілер қарсы жағалауға асықты.

	Сырттарында Александрдың күшті колы бар деп сенген македондыктардың алдыңғы лектері үрдіс шабуылға көшіп, өршеленіп, өңмендеп тоқтаусыз алға ұмтыла берді. Жеңілу дегенді білмейтін скифтерді тас-талқан еткендіктері үшін алатын сыйлары көздерін қарауыттырған олар тарыдай шашылған топтардың соңында өкшелеп түскенмен, соққылары суға сілтеген семсер сияқты еді.

	Скифтердің кереметтей шапшаңдықпен жаяу жауынгерлер мен македон этерларының атты ауыр легінен ұзап кеткендіктері сонша, соңдарында ұзыннан-ұзақ шұбатылған явандарға бүйірден тиюге қолайлы межелі жердей де өтіп кетті.

	Алдарынан жанұшыра өкірген дауыстар естілді.

	Шатқалға кіретін жолдың бойы түгелдей бала-шаға, кемпір-шал, әйелдерге толы арбалармен қоршалып тас - талған екен. От лаулап, байлаулы тұрған үріккен түйелер мен өгіздер ноқталарын жұлқа тартады. Арбалардың үстінде отырған күңсіп әбден қарайған сақ әйелдері жылаған сәбилерін қолдарына көтеріп жұбатысады.

	— Біздерді өздерің ертерек өлтіріңдер! Жауға масқаралатпаңдар! Өздерің сарбазсыыдар ма? Бастарық ауған жаққа қашып бара жатқандарың қалай?

	Арық ат мінген, бесігін ерінің алдына өңгерген бір әйел сарбаздармен қатарласа берді.

	— Найзаларынды бізге беріңдер! Жаумен өздеріміз шайқасамыз! Майданда өлеміз!

	Жалпақ белбеумен мойынына асқан бесігі шайқалақтаған әйел астындағы атын қамшылап, тым-тырақай қашқан скифтердің жолын кес-кестеп бөгей береді.

	Аттары аяқтарын соғып, сындырып алатын ауыр арбаларды македондықтар алыстан көрді. Әскербасылар дауыстап бұйрық бергенде кереметтей тәртіпке үйренген олар сондай шапшаңдықпен қайта сап түзеп бұрылды да, жұптарын жазбауға тырысып кейін қарай жөңкіле шегінді.

	Ірі қабанды қуған жеңіл ұшқыр тазылар сияқты шегініп бара жатқан македондықтардың атты әскерін айналшықтап, іліп тартқан скифтер жауды біраз шығынға ұшыратты. Бірте-бірте екпіндерін бәсеңдеткен македондықтар жолай кездескен жаралыларын жинап, әлсіреген скифтерді өлтіріп, бұрынғы жүріп өткен іздерімен өзен жағасына оралды.

	Жаңа соққыға әзірленген скифтердің тегеуіріні дүлей болатын. Қазір Гелонның қолы македондықтарға тұтқиылдан тиісіп, қайықтар мен салдары байланған арқандарды кесіп суға ағызып жібереді де, сосын скифтер күллі Азияны тітіреткен Қосмүйізді біржола құртады.

	Бірақ жасағын бастаған Гелон көрінген жоқ...

	Бытырай өкшелеген скифтердің тегеуірініне тосқауыл берген македондықтар өткелге еш кедергісіз жақындағанда, сырттарынан көмек те жетті, жыландай ирелеңдеген садақшылар мен сақпаншылардың тобы, олардың соңдарына қолма-қол ұрысқа дайындалып қола қалқандарын жамылып, мыс дулығалары жарқылдап, шеп түзеп асығыс келе жатқан жаяу жауынгерлер көрінді.

	Явандар шегініп өз жағалауларына қарай асығыс өте бастады. Соңғы салдар тастақ жағалаудан жылжығанша скифтердің бетін қайтарған серпігіш сақпандардан атылған тастар мен жебелер бергі жағалауға жаңбырдай жауып тұрды...

	Маракандада

	Маракандаға беттеген жолдың бойымен бір белден соң екіншісінен асып, қапталдарына екі қап теңделген көк есек ілбіп келеді. Соңында басын қызыл орамалмен таңған, жалба-жұлба киінген Спитамен. Қолындағы шыбығымен есегін айдаған ол желдің уілі сияқты ыңылдаған әнін сан құбылтып ширақ адымдайды.

	Жел жақтан шіріген мүрделердің мүңкіген иісі келгенде тыжырына теріс бұрылып, оқпандардың жоғарғы жағында үшкір мұнаралары бар, жағалай қалың қу шөп өскен Мараканданың сарғыш көне дуалдарына қарайды. Бұрын күзетшілер мен сауда - саттық жасайтын, кепкен жүзім мен тәтті қамыр таяқшалар сататын көпестер тізіліп тұратын ашық қақпаның маңында қазір тірі жан жоқ. Түскен із тереңдеп жыраға айналған жол бойында түрлі түсті шүберектер шашылып, бір жағында жалғыз доңғалағы бар арба қисайып жатыр.

	Арбаны айналып өткен есек елегізіп, ұзын құлақтарын қайшылады да, іші кеуіп кеткен ак аттың өлексесін көріп үрке қашты. Анадайдағы қалай болса солай жатқан адам мүрделерінің жанында жүрген иттер жолаушылар кесек лақтырғанда зауықсыз қашып барып аулағырақта тұрады да мазалаушысының кетуін күтіп тілдерін салақтатып тапжылмай отырады.

	Қақпадан өте айналасына ақ, өрік ағаштары өскен қолөнершілердің үйлері басталады. Бұл арада бұрын қос жармалы дарбазалардың алдында қола орақ пен құмыра, мыс леген жасап балғаларымен төсті тықылдатып, ұзақты күнге ұсталар отыратын. Енді бірде-бір шебер көрінбейді. Есіктер аңғал-саңғал, ашық, табалдырықта ала төсеніш, шашылып жатқан шөп-шалам, ыдыстардың сынығы көрінеді.

	Жіңішке соқпақпен саз дуалдың жанынан өте берген есек табиғи қажеті үшін сәл кідірді. Бұрын жырқ-жырқ күліп ағылып жататын ала-құла тобыр толы мына тар көшелер енді тыныштық пен жансыздықтан күңгірттеніп түнере түскен.

	Спитамен бетіне қатты бірнәрсенің тигенін сезіп кейін шоршып түскен. Жеңіл, тоқал жебе жермен домалап бата жатты. Есегін тоқтатты да ол айқара ашылған қақпадан ішке енді. «Бұл не? Ескерту ме, әлде алдына құрған тор ма?» Есегін байлай салды да ортасында шар шылап жасалған қауызы бар аулаға кірді. Бұрын осын¬да бірер мәрте болғаны да бар еді, мата бояйтын үй иесін де танитұғын. Қазірдің езінде ауланың ішінде бояу сіңіп көнерген керілген жіптердің үстінде бірнеше жалба-жұлба жаюлы тұр.

	Шебердің өзі қайда кеткен? Быжынаған бала-шағасы, ертелі-кеш бояу араластыратын қартаң, жас әйелдер неге көрінбейді? Қабырғада ағып түскен көздің орны сияқты үңірейген тесіктер, бүктелген жыртық кілемге аяғы оратылып қалды.

	Жаңа жебе Спитаменнің жанына ұшып өткен сәтте ол үшкір жапырақтардың арасынан кәрі шынардың бұтағында отырған баланың бұйра басын байқады. Діңгекті тасалаған бала қолдан иген садақпен мұны көздеп түр. Кекті жанары жалт-жұлт етеді.

	Бетін қолдарымен көлегейлеген Спитамен жақындай түсті.

	— Жақындама, өлтіремін!—деп айбат шекті бала.

	— Өлтірмей тоқтай тұр! Мен сенің әкеңнің досымын. Нан жейсің бе?— деген Спитамен оған кепкен тандырды ұсынды.

	Нанға шап берген бала жыртқыш аңның күшігі сияқты пысылдап, қомағайлана шайнады да, кенеттен жылап қоя берді. Екі самайынан сорғалаған жасты кір-кір жұдырығымен сүртті.

	— Балақай, саған не болды, неге жылайсың?

	— Бұл жерде қалуға қорқамын. Өзіңмен бірге алып кет.

	— Әкеңе апарғанымды қалайсың ба?

	— Жоқ. Әкем анау құдықта, анам арықта жатыр. Сөйлесем, сұрақтар берсем олар еш үндемейді. Оларды зұлым явандар өлтіріп тастады.

	— Жарайды түсе ғой. Мен сені өзіммен бірге алып кетемін. Есегім бар, соған мініп аласың.

	Ағаштың дініне жалаң аяғымен шебер тырмысқан бала жерге секіріп түсті.

	— Ал явандар аулақта жүргенде қалып қоймай ізіме ер.

	Олар дуалды жағалап отырып, байлаулы есек қалдырылған қақпаның жанына жетті.

	Төбесінде жылқының құйрық қылын қадаған мыс дулығалы үш яван есектің жанында тұр екен, біреуі қаптарды түрткілейді.

	— Арпасы ірі екен, бір қажетке жарар.

	— Біреудің үйін аралап неге тіміскіленіп жүрсің? Тонауға келгеннен саумысың?— деген басқа бір яван найзасын көтерді.

	— Тоқта, өлтірмей кідіре тұр. Ол менің қажетіме жарайды! Әй, жабайы шарабың бар ма?.. Ішкім келіп тұр!..— деп македондық шарапты қалай қиып, шөлмекті ерніне қалай апаратынын ымдап көрсетті.

	— Қазір тауып беремін.

	— Өзің грекше білесің бе? Онда таптырмайтын қызметші боласың ғой!

	— Мен керуенмен Антиохияға барып, сол жақта жүргенде тәңірілер сөйлеген эллиндердің тілін үйреніп алғанмын.

	Жауынгер дулығасын желкесіне ысырды. Қою жирен сақал өскен беті гүл-гүл жайнайды.

	— Достарым!—деп қуана айқайлады ол.— Бағым жанып, тамаша құл таптым. Таяқтап отырып біздің тілімізді үйрету бейнетінен арылдым.

	Қалған екі жауынгер есекті айдап әкетті.

	— Екі қап арпаны алып, әбден көтерем болған аттарымызды жемдейміз. Бұл сенің тәңірілер сөйлеген тіліңді білгеннен гөрі маңыздырақ.

	— Тындырымды балақай екенсің, сен менің атыма арпа, өзіме шарап тауып бере алатын шығарсың? Кәне, бері жақындашы!

	Македондық жерде жатқан жаңқаны көтерді де, онан кішкентай тақтаны қиып алып, тесіп, тесікке қызыл жіп өткізді. Тақтаға «Берда» деген өзінің атын шимайлап жазды. Сосын Спитаменнің құлағынан мықтап ұстап, созып өзіне қарай тартты да, сырғалығын пышағының ұшымен тесіп, жіпті еткізіп түйіндеп байлады.

	— Енді саспа, менен сені ешкім де тартып ала алмайды. Жұрттың бәріне салтатты найзагер Берданың құлымын десең жетіп жатыр.

	Берда құлағын тескен сәтте Спитамен қоңыр жүзі мізбақпай асқан сабырлылық сақтады. Содан соң, барып:

	— Шарап сұрадың ғой. Осы арада қойма бар. Қожасы меймандос еді, мені талай суарған болатын. Іздесем бір құмыра ескі шарапты табатын шығармын,— деді.

	— Кеттік, сенің қызметіңнің сәтті басталғаны үшін ішіп жіберейік.

	Ауладан өткен Спитамен үйіліп жатқан көне жапырақтарды жан-жаққа шашып - шашып жіберді де, кішкентай шаршы есікті айқара ашты. Ар жағынан таптауырын баспалдақтар көзге шалынды.

	Сосын асықпай қоймаға түсті.

	— Бар!—деген оның дауысы шыңыраудан шықты.— Адамның бойындай келетін сондай үлкен құмыралар, ауыстырып құю керек, жалғыз өзімнің шамам келер емес.

	— Қазір жетемін,— деген Берда, босағаға найзасын сүйей салды да, семсерінің балдағын қолына қысып, қоймаға түсті.

	Жаңадан тапқан досы мен яванның қайтып оралуын күткен бала ағаш діңгегінің тасасына жасырынып анадай жерде шетте тұрған. Спитамен жалғыз оралды. Қолында шағын құмырасы бар, қатты ентігеді.

	— Яван қайда?—деп сұрады бала.

	— Оған шараптың ұнағаны сондай, ішіп, сонда қонады,— деп Спитамен есікті жапты да, қайтадан жапырақтармен қымтады.— Мен саған тамақ берсін десең бұл жерден тезірек кетейік.

	Екеуі ирелеңдеген тар көшемен жүріп келеді. Спитаменнің қан-қан болған құлағында тақтайша салпаңдайды. Жолай ұшырасқан жауынгерлер құмыраны ұстап керіп:

	— Шарабың бар ма?—деп сұрайды.

	— Бердаға да соны іздеп жүрмін,— деп жауап берген Спитамен қаланың ортасына қарай беттеп келеді.

	Шаһарды кесіп өтетін, халық құж-құж қайнап жататын бас көше қазір бос. Әр жерде қабырғаларды бойлай жылжыған тұрғындар көзге шалынады. Ашық тұрған бірнеше дүкеннің алдарында үймелеген македондықтар. Олар үлкен теңдерді жазып, маңғаз көпестер түрлі-түсті киімдерді, жүн сулықтарды, үлкен көрпелерді көріп бір жерге үйіп жатыр.

	Тонап алынған бұл дүниелерге көпестер күміс, қола бақырлар төлеуде.

	— Қаласаң бір дарик берейін?

	— Бес киімге бір дарик пе? Ең жаманының өзі төрт дарик тұрады ғой,— деп өзеурейді жауынгерлер.

	— Жақтырмасаң қайтып ал. Киімдерімнің көптігі сондай, сатып алуға енді шамам да жоқ. Оның үстіне сенің заттарында қанның іздері бар. Оны менен кім сатып ала қояр дейсің?

	Шаһардың ортасындағы қамалдың дарбазасы жанындағы күзетшілер асық шиырып отыр. Спитаменнің байқағаны шаһардағы аттылы-жаяулы македондықтардың. бар-жоғы екі-үш жүз адам шамасында, шағын екендігі. Қалған барлық армия соғдылардың басқа қалаларын тонау үшін шығыс жаққа қарай кеткен.

	Қамалдан ары қарай жол терең қазылған ордың үстінен тасталған көпір арқылы ескі дуалы айналып жарты шеңбер жасап өтеді. Оның ар жағында бактар жоқ дерлік, тоқал тамдардың төбелері бір-бірлеріне жалғасып, баспалдақтанып кеткен шаһардың халық ең жиі тұратын ауданы басталады. Үйлердің жартысы македондықтар Маракандаға кірген кезде басталған өрттен бұзылған, кей жерлерде көмірге айналған қоқымдар әлі бықсып жанып жатыр. Ақылдарынан алжасқан кемпірлер мен қабырғалары ырсыйған балалар құл қоқыстың. арасын тіміскілеп, тамақ іздеп, шала жанған шүберектерді тартқылап сенделіп жүр.

	Спитамен тірі жан көзге түспеген сауда алаңынан өтті де, досы философ Цен Цзы тұрған тұйық көшеге түсті. Үйде ешкім жоқ, бұрын заттар тұрған қамбалардан қисайған күйік бағандар көрінеді. Кәрі үндіс қызметші қоймадан басын қылтитып қарады да, Спитаменді танып жүгіріп келіп оның кеудесіне асыла кетті.

	— Сенін де қайғың аз емес екен?—деді өксіген шал онық құлағында салбырап тұрған тақтайшаны нұсқап.

	— Бұлқайғының жартысы ғана,— деп жауап қатты мізбақпаған Спитамен.— Менің кемеңгер ұстазым қайда?

	— Білмеймін,— деді қызметші.— Тонаушылар біздің көшеге жеткен кезде ұстазың аяғына шарығын байлап, асасын қолына ұстады да, шаһардан шығып кетті. Кейін оралған жоқ, тірі ме, өлі ме ол арасын білмеймін.

	Өртенген үйлердің шалқыған жалынына шарпылып жапырақтары бүріскен, бұтақтары қырқылған ағашты бақа шыққан Спитамен қауыздағы судың бетінде қызыл балықтардың қампиған қарындарын жоғары қаратып, теңкиіп - теңкиіп қалқып жүргенін көрді. Қапраған күркедегі тас Будданың міз бақпаған жүзі ғана бұрынғысынша миығынан күліп тұр.

	Спитаменнің шекпенінің етегінен ұстап ізіне еріп келе жатқан бала шашылып жатқан Цен Цзының қолымен жазылған бірнеше пергаменттерді жинап алды. Спитамен. оларды мұқият бүктеп қойнына тықты. Қабырғадағы тесік арқылы шығып қараң қалған бақтан өткен бала мен аңшы құм төбелер басталатын шаһардың шетіне жетті.

	Онда Спитаменді бір топ салтаттылар күтіп тұрған болатын. Барлықтарының да киімдері алба-жұлба, бірақ найзалары өткір, жақсы айбалталары мен садақтары бар.

	Қандалалар сияқты шаһарға тарап - тарап кеткен явандарды тірідей ұстау түкке де тұрмайды. Орталық алаңға жетіп, олардың қамалға келетін жолын кесіп тастауымыз керек. Негізгі күштеріміз қайда?

	— Төбенің ар жағында. Алтынаққан өзенінің қамыстарында.

	— Шақырыңдар. Явандар қаннен-қаперсіз, ештеңеден қауіп күтпейді.

	— Спитамен, құлағындағы сырғаң құтты болсын!— деп күлісті серіктері.

	— Грек тілін білгендігім үшін берген сыйлары ғой,— деп әзілдей жауап қатқан Спитамен алдына тартқан биік, шұбар арғымаққа секіріп мініп семсер байлаған кісені беліне тағып, қолына найза алды да:

	— Күкей, мына баланы мінгестіріп алшы, одан шаруалардың намысын қорғайтын жақсы азамат шыққалы тұр!— деді.

	Төбенің аржағынан көрінген Спитаменнің серіктері қаздай тізіліп, қорғанның тесігінен өтті де шаһардың ішіне енді.

	Ұрыстан соң

	Будакен есін жиды. Жан-жағы қап-қараңғы. Үстіне бірдене құлаған, оның астында қалған аяғы жанын шығара ауырып, ешбір қимылға келмейді. Қолдарында да жан жоқ. Тек көзімен ғана аяқ жағында кесе көлденең түсіп үлкен дене жатқанын көрді. Аспандағы жұлдыздар ғана жымың қағады.

	Басын көтерген Будакен соңғы күшін жинап сәл бұрды да, қара тасқа қайтадан сылқ түсіреді.

	Шеті тауға барып тірелетін кең жазыққа назар салды. Үздік-создық жүзген тұман жерден көтеріліп бара жатқан сияқты. Қара бұлттың астынан шыға келген ай семсер сілтегенде ұшып түскен басқа ұқсап, қаракөк аспанның жүзімен дөңгелеп барады.

	Аяғын басқан зілдей дене не? Анықтап қарағанда аттың сауырын байқады, тағасы майысқан, бір аяғы көкке қарап серең - серең еткенде, бүкіл денесі дірілдеп селкілдейді кеп.

	Будакен қорқырап, қарлыға дауыс шығарды. Алдымен ырыл, сыбдыр, содан кейін тырнаған дыбыс естілді.

	Адамдар қайда? Барлығын жер жұтып кеткен бе? Олар — Сақтар мен олардың жебелері өтпейтін көктемір құрсаған қанішер явандар сан мыңдаған еді ғой.

	Будакен жан-жағына зер салды. Жазықтан көтерілген тұман аспанда жүзіп барады. Үшкір тұмсықтарымен жер иіскелеген, бірлерінің соңдарынан бірі тізілген қара көлеңкелер үнсіз ғана жылжып келе жатыр. Бұлар жорыққа аттанған сақтардың ізінен топ-топ болып жина -лып көзге түспей шұбыратын шиебөрілер.

	Осында келген солар ма екен? Жасағының күші қайда кеткен! Басын жыртқыштар кеміреді - ау, саусақтарымен қысып буындыратын бұрынғыдай құдіреті де жоқ...

	Барлық қайратын жинап қорқырап басын көтерді. Жан-жақтарында шашылған тастар. Жо..жоқ... тастар емес. Әлдекім бұған тесіле қарап қалған. Жүзі неге қап-қара? Ағы көп үлкен көздері адырайып кеткен. Үлкен тістері қарш-құрш айқасқан. Жуан қара мойынында ұлутас қабыршағынан тізген моншақ ағараңдайды. Бұл кім? Неге көз алмай қарап үн қатпайды. Македонияның патшасын Будакеннің ысқырған ауыр гүрзісінен қорғап қапталдай ұмтылған қара зәңгі есіне түсті. Енді міне бірге туған бауыры сияқты Будакеннің жанында жатыр, көздерінде таңданыс бар, рухы қайғыны ұмыттырып, мәңгілік ғұмыр беретін алты сала суғарған, жайқалған бақтан өтіп бұл кезде ұжмақ пен тозақ ортасындағы Шымбат қыл көпіріне де жеткен шығар?

	Ұрыста шаһит кеткен батырлардың барлықтары бұлт төбелердің үстінде отырып алдарына тостаған толы бозаны қойып, өздерінің ерліктері туралы еске алып отыратын Шымбат көпіріне Будакен қашан жетер екен? Қайтадан шатырына оралғысы келетіні неліктен! Көз алдында күлімсіреген ұлы Сколот тұр, ол сыбырлай сөйлеп: «Мен Қосмүйіздің досымын. Явандардың жүзігін тағып, қызыл шапандарын кидім. Азияның патшасына арда өскен сақтардың басына бұғалық салуға көмектесемін...»—дейтін сияқты.

	Будакеннің кең кеудесінен күңгірлеген ызалы үн шығып, алқымын көптеген қанды сезді. Ай мен аспан, аттың аяғы шырайналып тұңғиыққа қарай зымырап, түпсіз шыңырау қараңғылық көзін тағы да тұмшалады...

	Ащы күннің көзіңді қарықтырғаны сонша, тіпті кірпігіңді көтеру де мүмкін емес. Әр кірпігің сояу-сояу тіреу сияқты ар жағында алаулап аспан жанып жатыр. Будакен бір көзін әрең ашты.

	Кеудесіне қонып отырған қаракөк тусті, сәуле шашқан құс жарты аспан сияқты алып. Ұзын тұмсығын бір жағына бұрып, дөңгелек көздерімен абайлап қарайды.

	Бұл қарға. Будакеннің бетіне қарай ақырын жақындап тағы да тұмсығын бұрып, өткір көздерімен айналасын сақтана бажайлады.

	Қаққан қанаттан желпінген салқын лепті сезіп Будакен бет-ауызын тыржитты. Секіріп түсіп ұша жөнелген қарға анадайдағы аттың қарнының үстінен қаужаңдасып жатқан ұяластарының арасына барып қосылды да, шоқысып қалды. Қарқылдап қорқа үріккен құстар аспанға көтеріліп, айнала ұшқан кезде аттың өлімтігіне жүнсіз мойыны сорайған үлкен бүркіт келіп қонды.

	Қуатты қанаттарын қомдап, имек тұмсықты басын айналдыра бұрып, бүркіт маңғазданып төңірегіне тәкаппарлана қарады.

	«Ол әбден тойған, сондықтан да шоқымай отыр»— деп ойлаған Будакен тағы да, тұңғиыққа сүңги берді. Енді бұл үшін бәрібір. Шымбат көпірі ғажайып, түгелдей ақ хрусталь жіптерден жасалған оған аппақ ұлутастар ілінген екен дейді. Көкпеңбек түпсіз тұңғиықтың үстінен керіліп қылкөпір тартылған... Жел ұлутастарды шайқалтып тұр. Будакен сынды алып баһадүрді мына қылкөпір көтере ала ма?

	...Егер бұл жерге сақтар жетсе Будакенді аттың астынан суырып алып, мүмкін аман қалар. Македондықтар жетсе жанын жаһаннамға жібереді. Қаңғып жүрген дахтар ұшырасса қамыс бұғалықтарымен буындырып өлтіріп, киімдерін, алқасын сыпырып, етігін шешіп атының алтын ауыздығын қиып алады. Ұрыстан соң майдан даласын аралап қаза тапқан сарбаздарды тонау дахтардың кәсібіне айналған.

	Ақырын басқан қадам мен әлсіз дауыс естілді. Не әкелер екен; елім бе, әлде әмір ме? Бүл үшін айырмасы шамалы. Тек адамның жүзін көріп, сөзін естісе екен. Күні бойы шыбын-шіркей шоқыған көзі күп болып ісіп кеткен. Қадам жақындай түсті. Табанмен жаншылған тастардың шақұр - шұқыры естіледі. Әлдекімнің қолдары бетін сыйпалап, іріндеген қабақтары бір - бірлеріне жабысып қалған көздерін ашқысы келеді...

	— Әке, тірісің бе? Әкел, ауызыңды алақаныммен жабайын, мені естігенше шыбын жаның кеудеңнен ұшып кетпесін. Бұл мен, Сколотпын ғой, мен тұтқыннан қашып шықтым. Сені табу үшін барлық шатқалды шарлап әр бұтаның түбін тінттім... Әке, көзіңді ашшы... Сколоттың алдыңа келіп тұр.

	Будакен қыр-қыр етіп қорқырады.

	— Әлі жаны бар. Сақтар мықты сарбаздар,— деп сыбырлады қартаң дауыс.— Қорқыраса, артынан сөйлеп те кетеді. Әуелі атты аударып тастайық, содан кейін бұлақтың басына апарайық.

	Іскен беттеріне мұздай су құйылып, көздері жуылған соң, Будакен зілдей кірпіктерін әрең ашты.

	Көз алдында Сколот тұр, арық, шаштары жалбыраған киімдері жалба-жұлба. Жалаңаш қолдары мен беті кір-кір, жырылған. Қасында тіп-тік ақ шашты, шот маңдай, терісі сүйегіне жабысқан қария. Үстінде дахтардың жарғақ киімі, мойынында құстың тырнақтарынан тізген моншақ.

	— Мына дах шалы көпті білетін кемеңгер адам, ұрыста алған жарақаттарды жазудың сан жолдарын біледі.

	— Сколот! Шыныңды айтшы, туған еліңді сатқаның рас па?

	— Әке, олар менен барлық жолдар мен бұлақтарды, әскери күшіміздің қанша екенін айтуды талап етіп, барлық сақ тайпаларының үстінен қарайтын князь етіп қоямыз деп уәде берді. Бірақ мен бірде-бір шындықты ашпадым, ретін тауып туған далама қашар сәтті күттім. Бір тыныш түнде Яксарттың аржағынан табындарымыздың кісінеген дауысын есітіп, қарауыл төбелердің шашасында жағылған оттарды көзім шалған сәтте, шыдай алмай өзенге күмп бердім. Ақыры бергі жағаға жүзіп шықтым, мені қуып жеткен яван жебелерінің денеме салған жарасы әлі күнге дейін жазылмай іріңдеп жүр.

	— Явандар қайда?

	— Барлықтары өзеннің ар жағына өтіп, сақ ақинақтары шапқан жарақаттардан емделуде.

	— Гелон ше?

	— Гелон опасыз екен, біздерді сатып кетті. Жасағын шатқалға тығып, өзі Қосмүйізге өтіпті.

	— Ит тохар! Қосмүйізді тірідей қолға түсірудің орынына қазір өзі, оның табанын жалап жүр. Менін жиренім қайда?

	— Жиренайғыр Шымбат көпіріне қарай шауып кетті, мына жерде аяғыңның астында оның өлі денесі жатыр.

	Будакен үнсіз қалды. Көздері тағы да кілегейленіп, оған үрейлене қараған Сколот тынымсыз ызыңдаған көк шыбындарды қағып әуреленді.

	Ақыры Будакеннің еріндері жайымен ғана жыбырлады:

	— Ұлым менің, енді Шымбаттың қыл көпіріне ұялмай қадам баса аламын...

	«Әрі қарай бармаймыз»

	Өзеннің арғы жағында болған скифтермен ұрыстан соң жиһангер шатырына ешкімді де кіргізген жоқ. Негізгі кірер есікке үлкен ауыр парсы кілемін іліп, дулығаларының түндігін ұрысқа енер алдындағыдай жүздеріне түсірген, оң аяқтарының өкшесі жанына найзаларының сабын тірей ұстаған македондық күзетшілер қалшиып тұр.

	Күзетшілер бірнеше рет алмасты, бірақ олардың ешқайсысы жиһангерді көрген жоқ.

	Көршілес құрылған жорық кеңсесінің бастығы Эвменнің шатырына македондықтар, белгілі этэрлар жасақтарының өкілдігін алған жауынгерлер келіп, барлықтары да жиһангермен жүздестіруді талап ете бастады.

	— Жиһангер емші мен көріпкел бас абыздан өзге ешкімді де қабылдамайды.

	— Ол жаралы ма, әлде ауру ма?

	— Іші ауырады,— деп қысқа жауап қайтарды Эвмен.

	Жиһангердің қарыспа мінезін жақсы білетіндіктен барлықтары да ыңырсу мен айқай құлақтарының құртын жеген өз шатырларына оралатын. Бұрынғы ұрыстардағыдай емес бұл жолғы шайқастан соң жаралылардың саны ете көп болды. Скиф жебелері салған жарақаттар ісініп, ұлғайып, іріңдеп, жауынгерлердің көздері шараларынан шығып, түсініксіз сөздерді айтып сандырақтап, аласұруда.

	Жаралыларды аралаған емшілер іріңдерді сығып, емдік дәрілер жағып, азап шегушілерге дем беруші құдай Асклепияныц атына дұға оқысады, бірақ соған қарамастан олар адам төзгісіз азап шегіп күзгі суықтағы қара шыбындай қырылып жатты.

	Басында қайырылған ілмегі бар скиф сүңгілері мен сүйекті күл талқан ететін гүрзілердің соққысы бәрінен жаман болатын. Емшілер сыртқы жарақатты тігіп бүтіндегенмен жауынгерлер өмірбақи мүгедек болып қалатын да, мұндайлар енді алдағы ұрыс жайлы емес, Соғдианада өздеріне қандай жер берілетіні, қанша құл алатындықтары жайлы әңгімелесетін.

	Қалың қолдың арасында Азияға жорықты осымен тамамдау керек, тастақ Македония әйтпесе Грецияға қарағанда соғдылардың жерлері өте құнарлы, жиһангерге жасаған қызметі үшін жауынгерлерге сыйлыққа алтын дәнді бидайды да, албыраған алманы да, адамның денсаулығына пайдалы жуа мен сарымсақты да қажетінше беруіне болады деген гу-гу әңгіме. Мүгедектер иелігімде болса дегендердің бәрін; шаштары он алты бұрымға өрілген қарақат көзді соғды қыздарын, мүйіздері қарағайдай өгіздерді, сұлу сәйгүліктерді, барлық ойға алғандарын жіпке тізіп есептеп жатты.

	— Бір жаман жері,— деп шағынады жауынгерлер,— бас білдірілмеген ат сияқты соғды шаруалары әлі бағына қойған жоқ, өз жерлерінен айрыла қойғысы келмеген кейбіреулері қасқыр сияқты көздерін алартып, құдайдың өзі гректер мен македондықтарды күллі Азия халықтарының қожасы еткенін мойындағылары келмейді.

	— Соғдылардың елді мекендеріне жеке-жеке шыққан македондықтар; із-түзсіз жоқ болады,— деседі енді біреулері.— Бұл аңға да, құсқа да, тіпті бүйіге де айналып кете алатын, қолға түспейтін Спитамен дегеннің қарақшыларының ісі екендігін де айтады.

	— Ары қарай бармаймыз, тоқтайтын уақыт жетті!— дейді қалың қол бірауыздан.— Скифтердің жеріне тағы бас сұғудың қажеті де шамалы. Олардан бізге қандай пайда түспек? Құдықтарының суы ащы, жерлерінде сарымсақ өспейді, аю сияқты жүндес егіздеріне мініп жүреді, биені сиыр сияқты сауатындары тым өрескел. Осыны қанағат етіп, тоқтап, жаулап алған жерлерді жауынгерлердің өзара бөлісулері қажет,— десті.

	Ұрыстан екі күн өткен соң Эвменнің шатырына жоғарғы әскербасылары жиналды. Бұқа мойын, шықшытты, білеу-білеу бұлшық етті, төртбақ македондықтар буйвол сияқты арбаң-арбаң басады. Олар шатырға кірді де, жұдырықтарын бүйірлеріне таянысып, Эвменді қоршай отырысты.

	Шатырдың шетінде әрқайсысы бір-бір әріппен белгіленіп қатар-қатар қойылған. Персия өлкелеріне тағайындалған сатраптарды бақылаушы әкімдердің есептері жазылған орамалар сақталған былғары кебежелер тұр. Ұлы Персия патшалығының басты-басты жолдарының бойларында жүрген Македония жасақтары әскер басыларының, Сирия, Финикия, Мысыр билеушілерінің қазіргі жағдайлары жайлы хаттары, ең ақырында болашақ ұрпақ үшін «әлемді жаулап алушының» ауызынан шыққан барлық әңгімелері мен сөздері қапталған шежірелер оның даңққа бөленген жорық жолдарын суреттеген айтулы тілмарлар Анаксименнің, Каллисфеннің, Марсийдың, Харестің, тағы басқалардың жазбалары да осында.

	Барыс терісі төселген төсек үстінде керіліп жатқан, қырынбаған, қатты шаршағандықтан бетінің әжімдері тереңдей түскен Эвменнің алдында, кілемнің үстінде жүрелеп отырған төрт хатшы құл бірдей оның ауызша айтқандарын пергаментке жазып отыр:

	«Біздің жеңімпаз жауынгерлеріміздің ұрандап алға ұмтылған тегеуірінді соққысына, тіпті оттай шарпыған көзқарасының өзіне шыдай алмай тағылар тоз-тоз болды. Қаһарларына мінген ерлеріміз оларды қараңғы түскенше екшелеп қуды. Сөйтіп барлық тағылардың македондықтарға ешкімнің де қарсы тұра алмайтындықтарына көздері жетті...» Міне, менің осы айтқандарымның жиһангерге ұнайтыны сөзсіз.

	— Эвмен, жиһангер не істеп жатыр?

	— Қару тазалауда, жиһангердің өзі қару тазалаған кезде, бар ашуын біреуден алатын сәтті күтетініміз белгілі ғой!

	— Мейлі ашулана берсін. Бәрібір біздер онымен тілдесуге тиіспіз.

	Эвмен ілулі тұрған қола даңғыраны қағып қалғанда, жиһангердің жанынан екі елі қалмайтын, оның талай сыннан өткен күзетшілерінің бірі шатырға жүгіріп енді. Содан кейін күлгін шатырға кетті де, қайтып оралып Азия әміршісінің барлықтарын күтіп отырғандығын айтты.

	Киімдерінің қыртыстарын жазып, қақырынып, түкірінген македондықтар бірлерінің іздерінен бірлері парсы кілемінің ар жағына өтіп көрінбей кетті.

	Көк жеңсіз бешпент киген жиһангер алтын тақ, үстінде отыр. Қолдарының шынашағына дейін балшық пен май жұққан. Алдында қылқа мойын, арық, қару сақтаушы парсы жүрелеп отыр. Басын айналдыра ораған белдік жалбыраған ақ шашын жинақы ұстап тұр.

	Жиһангер ішке енгендердің әрқайсысына сенімсіздене түнерген назарын тастады. «Мың жаса!» деген македондықтардың сәлеміне әдемі қиылған еріндерінің ұшымен ғана эллиндерше «Хайретэ!» деп қысқаша жауап қатты.

	Македондықтар сол қолтықтарының астына жастықтарды төсенісіп, кілемнің үстіне жарты шеңбер жасап қаумалай жантайысты.

	— Жаралылар көп пе?— деп сұрады Александр.

	— Көздегенін құр жібермейтін скифтердің жебелері тимегендер некен-саяқ. Аттарымыз түгел дерлік мерт болды.

	— Бұл жаман. Қазір мен үшін бір ат он жауынгерге татиды. Қолға түскен сақ жылқылары қажетке жарай ма?

	— Шеттерінен асау. Ит сияқты тістелеп, таутекеше орғып үстіндегі адамды құлатқанша тулайды.

	Аса жалбақайлығы үшін жұрттың барлығына сүйкімі кеткен Перитакен ұрлана тіл қатты:

	— О, Амонның жасампаз ұлы! Сенің ғажайып көздеріңнен мен скифтерді торғайдай тоздыратын көреген жоспардың туғандығын байқап тұрмын.

	Александр үн-түнсіз ғана кірпіш ұнтағына батырылған су шүберекпен семсерін тынымсыз сүрте берді.

	— Сен не дейсің, Никанор? Скифтерді талқандау үшін не істеуіміз қажет?

	Қең жауырынды жасамыс македондық қақшиған, жұмыр басын иіп:

	— Үрім-бұтақтарына дейін ұмытпас үшін, жақсылап соққан артық болмас еді!

	Александр дүр желпінді:

	— Менің де ойым сол. Жорықты жалғастырамыз, Скифияның жүрегінен шаншып, олардың Шаш қорғанын қиратамыз!

	Жиһангердің ашуы неге апарып соғатынын жақсы білетін басқа македондықтар ләм-мим деп үн қатпады. Өгіздің көзіне ұқсап адырайып - адырайып кеткен олардың жанарлары ойсыз болатын.

	— Неге үндемейсіңдер? Птолемей, немене тап қазір жорыққа аттану қажет емес пе?

	— Шайқасып көрдік қой, бірақ ештеңе өнген жоқ. Біздер олармен соғыса алмаймыз.

	— Неге?

	— Біз үйренген жеңістердің барлығы бұл жолғыға ұқсамайтын,— деді қоңырлығы үшін қара атанып кеткен Клит.— Скифтермен соғысу жердегі қабанның аспанда ұшып жүрген қырандармен шайқасуымен парапар. Қуған кезде олар құстар сияқты жан-жаққа ұшып кетеді, іле - шала қайта бұрылып, басқа жақтан келіп шүйлігеді. Тоқтауымыз қажет, әйтпесе...

	— Тоқта, Клит!— деп оның сөзін бөлді Эвмен. Тек жиһангердің бұйрықтарын орындап кана өзінің пікірін сирек айтатын кеңес бастығы не дер екен деп барлықтары да аңтарыла қалысты.— Жиһангер, өзіңе не керек екенін ашық айтшы. Скифтерді талқандап олардың Шаш, Роксонак сияқты басқа да шаһарларын жермен-жексен ететініне өз басым ешбір күманданбаймын. Сусыз шел даланың иесі атанып, бие саууға македондық жауынгерлерді де міндеттейсің бе? Перитакен мен Никанор осы құрметті жұмысты орындауға әлден-ақ асығып отыр. Әлде парсы патшаларына Азияның барлық байлықтарын науадай құйған, небір тәтті дәмдер мен тамаша маталар, цейлон ақығы, түрлі-түсті асыл тастар, алтын алмаз, түйетауықтар мен пілдер алатын басқа да дәулеттері шіріген, жері құнарлы Үндістанның билеушісі болғың келмей ме? Скифтердің кепкен құрты мен қышқыл қымызынан гөрі осы дүниелер жақсырақ емес пе?

	— Қарсы алдымызда скифтер тұрғанда Үндістан туралы ойлауға бола ма?—деп ашулана үн қатты Никанор.— Егер ат басын Үндістанға бұрсақ, скифтер қорқып қаштыға жорып, ізімізге өкшелеп түспей ме?

	Эвмен иығын қиқаң еткізді:

	— Олар ізімізден емес, неге біздермен бірге аттанбайды.

	Александр кірпішті қырнауын тоқтата қойды да, Эвменге таңдана қарап:

	— Сен скифтер келісімге келеді деп ойлайсыңба?— деп сұрады

	— Қарапайым скифтердің бізбен соғысқылары келеді, бірақ оларды князьдар басқарып отыр ғой, Әкен, Филипп патшаның бір дана сөзін есіңізге салайыншы. «Шабуылмен алынбайтын қамалдың қорғанынан алтын артқан есек оп-оңай өтеді,»— деген сол кісі емес пе еді?

	— Өзім де дәл солай ойлаймын!—деп саңқ еткен Александр орнынан ұшып тұрды. Біздерге скифтердің атты әскерін өз жағымызға шығару қажет. Міне, нағыз жаужүрек жауынгерлер — солар! Гефестион, алтынды аяма. Князьдардан баста, барлық билеушілер алтынның сыңғырын ұнатады.

	Шатырға енген жауынгер жабықты ашты да парсыларша киінген, үсті басын шаң басқан жаушыны алға өткізді.

	Қолыңдағы ораманы асығыстықтың белгісі ретінде кілемге тастағысы келген жаушы қолдарын жоғары көтерді де, ойланып қалып жиһангерге ұсынды. Содан кейін теңселіп кетіп есі ауып құлап түсті.

	Балауыз мөрді сындырып, ораманы жазып грек тілінде жазылған сөздерді қабақтарын қарыс түйіп оқыған Александрға қарап барлықтары да тып-тыныш ақтарыла қалысты.

	— Жаушыны бұл жерден алып кетіп, сый беріңдер,— деп жиһангер қолын сілтегенде, жауынгерлер хабаршыны көтеріп алып шықты.— Мен үш мәлімет алдым. Мараканда Спитамен бастап көтерілген соғды қарақшыларының қоршауында. Аттарға жем әкелу үшін сыртқа шыққан бір топ македондықтар, алпыс адам, тағы да әлгі Спитамен басқарған қарақшыларының қолынан түгелдей қаза тапқан. Ақырында Наутектің жанында Экба-таннан келе жатқан менің керуеніме тағы да сол қарақшылар шабуыл жасап талан-таражға салған. Бірден үш жерде пайда болатын Спитамен деген кім өзі? Бұл адам — құдай ма, әлде үш адам ба? Тілмаш келсін!

	Жабықты қайырған Эвмен: «Зәкір!»—деп айқайлады. Үрпиген бұйра шашын мыс белдікпен ораған, жүзі қудай, сидиған жас сириялық есіктен енді де босағада жүрелеп отыра қалды.

	Бір - бірлеріне таңдана қарасқан македондықтар жұмыр бастарын шайқасты. Жиһангер аяғының астында отырған қару күтуші парсы шалға еңкейді де оны теуіп жіберіп:

	— Эй, бобо! Сен Спитамен дегеннің кім екенін білесің бе?— деп сұрады.

	Спитамен дегеннің кім екендігін еске түсіру соншама қиналдырған адамға ұқсаған шалдың маңдайындағы қыртыстарға сан жетпей жиілеп кетті.

	— Спитамен күндей жарқыраған, ешкімнен де қорықпайтын жүрек жұтқан батыр.

	— Неше Спитамен бар, біреу ме, әлде көп пе?

	Шал кеудесіне қолдарын қусырып кінәлі адамның кейпін көрсетіп:

	— Өтінемін, ашулана көрмеңіз, мен мұны білмеймін,— деп жауап қатты.

	— Парсы бекзадалары қайда? Не істеп жүр өздері? Ешқандай пайда түсірмей құр босқа сайран салғандары жетер! Барлығын менің алдыма алып келіңдер!

	Сылбыр жандарды семсердің балдағымен ұрып жазалайтын жиһангердің әдетін білетін нөкерлері оның бұйрығын сол сәтте орындады.

	Апыл-ғұпыл киіне салған, ұйқыдан беттері ісіп кеткен алты парсы бекзадасы оның алдында тұрды.

	Көздерін сығырайтып тесіле қараған Александрдың назары өңменінен өткен былшиған семіз Датаферн шыдамсызданып бір орнында аяғын алмастыра берді.

	— Сен Спитаменді білесің бе?

	Датаферн жан-жағындағы серіктеріне алақтай қарады да:

	— Спитамен — ол кім! Естігендерің бар ма?— деп сыбырлай сұрады.

	— Спитамен деген біреу сендердің шаруаларыңның арасына іріткі салып, менің жауынгерлеріме шабуыл жасап, мазалап жүр. Ал сендердің түктен хабарларың жоқ! Мұндай көмекшілер маған не үшін керек?

	— О, құдіреттім, о, мәртебелім?—деп жалбарынды бекзадалар.— Не қаласаң соны бұйыр, біз барлығын да орындаймыз.

	— Спитамен үлкен жолда жортқан қаңғыбас қарақшылардың бірі болуға тиіс,— деді бұрынғы сатрап Фарнух.— Бізге озіңнін македондық жеңімпаз бір жасағыңды бер, жеті күннен соң аяқ-қолын матап оны сенің аяғыңның астына әкеліп жығамыз.

	— Байқаңдар, жеті күннен кейін тірі Спитамен, әлде оның басы менің алдымда жатпаса, өз бастарыңды өздерің жұтасыңдар.

	Сол күні-ақ мың македондық салтатты Мараканданы бетке ұстап асығыс шауып бара жатты. Әскербасы Менедемнің жанына ерген Фарнух Спитаменнің барлық қулығын білетіндігін, оны тірідей қолға түсіре алатындығына уәде беріп жақтары сөнбей сөйлеумен болды.

	Спитаменді ұстау

	Уәде бергеніндей Фарнух Спитаменді жеті күннің ішінде ұстай алған жоқ. Араларында Фарнух бар. Менедем басқарған македондық мың атты әскер Маракандаға жеткенде онда Спитаменнің тобы жоқ болатын. Шаһар ортасындағы қамалдың қақпасынан барлық аттарды сойып жеп тауысып, тышқандар, қоңыздармен қоректене бастаған, енді-енді берілуге дайын, әбден ашыққан, аяқтарында әзер-әзер тұрған, жүдеу - жадау жауынгерлер көрінді.

	Мыңдығын бастаған Менедем Азияның патшасын мойындағылары келмеген Спитаменнің дөрекі басбұзарлары кеткен терістік жаққа шаба жөнелді. Бірақ, оның жауынгерлерінің бірнешеуі ғана әзер-әзер дегенде шаһарға қайтып оралды.

	— Көбіміз бауыздалып, аман қалғандары Алтынарна өзенінің лайына батып өлді,— деді салтаттылар.— Спитаменге скифтер көмектесті. Біздер тек ұшқыр әрі төзімді аттарымыздың арқасында ғана аман қалдық.

	— Фарнух қайда?

	— Скифтер Фарнухты жабайы жылқының құйрығына аяғынан байлап айдалаға сүйреткізіп жіберді.

	Спитаменнің атты әскері шаһарға еніп, негізгі жол тораптарын әз қолдарына алған кезде македондықтар тағы да қамалға тығылды. Жиһангер Ванканттан тырп етпей, өзінің құрметіне Александрия атаған жаңа шаһарды салдыруды жалғастырды. Бір жағынан скиф князьдарымен «ерік достық» жайлы келіссөз жүргізе отырып, жансыздары арқылы шығысқа апаратын жолдарды зерттеумен болды. Жолбикелікке оның жағына біржола шыққан тохар князы Гелон жүрді.

	Спитаменді жазалауға жіберген Фарнух бастаған жасақтың талқандалғанын естігенде Александр қаһарға мінді. Шығысқа әрі қарай жүру туралы жоспарын жинап қойды да, македондыктарды тағы да қоршауға алған Спитамен тұрған Маракандаға қарай қалың қолының ен шапшаң бір бөлігімен шұғыл аттанды. Қалған күштері де ізінен Маракандаға қарай жылжыды.

	Бай тарту-таралғылар алып, адалдықтарын білдіріп, Александрмен найза алмастырған скиф князьдары жана шаһар Александрияға қауіп туғызбайтындықтарын, Яксарттың бергі жағасына өтпейтіндіктерін айтып ант-су ішісті.

	Барлық атты әскерімен Спитаменнің ізіне түскен Александр Фарнухтың жасағы қираған жерге дейін жетіп, мүрделерді асығыс жерледі де, шөлейт даламен қуғынды жалғастыра берді. Бірақ із суытып, жауды жаңылыстырғыш Спитамен ұстатпады.

	Жолай сүр түйені бұйдасынан жетектеген жалғыз, жас скифті ұшыратты. Екі өркештің арасында жас әйел мен бала отыр екен.

	— Бұл жерден ешқандай атты адамдарды көрген жоқпын,— деді көшпенді.— Шөл мен ыстыққа қаталап өлмес үшін осы жерден басталатын шөл даладан тезірек өтіп кетуге тырысып келеміз.

	— Мынадай шөлде қаңғыруға сені не мәжбүр етті?— деп сұрады жиһангер.— Алтынарна өзенінің шұрайлы алқабында өмір сүру рахат емес пе?

	— Ондағы жерлерді князьдар өзара бөлісіп алған, ал мына даланың иесі жоқ.

	— Ныспың кім өзі, азат тағы.

	— Ныспым Солақай — Шеппе, сондықтан да кірейшінің дойыры қойларды оңға айдаса, мен теріс жаққа жүруді ұнатамын,— деді де көшпенді қару-жарақтары жарқылдаған салтаттыларға назар аудармай қадамын нық басып, түйесін жетектеп кете берді.

	— Мына тағының жүзі қандай ойсыз еді,— деп Перитакен байқағанын айтып жатыр.

	— Түйеден айырмашылығы тек сөйлей алатындығында ғана,— деді Александр.— Бәрібір Спитаменді ұстап алып қазыққа отырғызамын, ол мына бие сауған байғұс сияқты тым аңқау емес шығар!

	Қалың қолымен Маракандаға оралған жиһангер жанған көмір шоқтарының арасындағы жыланның халіндей күн кешті. Айналасында барлық жерлерде: Соғдианада да, Бактрияда да бұрқ-бұрқ көтерілістер шығып жатты.

	Ормандар мен тауларға қашқан шаруалар азық-түлік алу үшін сыртқа шыққан македондықтарға бас салып шабуыл жасайды. Осылайша өз жауынгерлеріне тиіскен елді мекендердің тұрғындарын Александр аяусыз жазалайтын. Ол Персия жақтан жас македондықтар мен жалдамалы гректерден жасақталған жаңа күш жіберуді талап етті. Ақырында елді тыныштандыру үшін ең соңғы шешімге бел байлады да, Соғдиананы бірнеше бөліп, белгіленген күні әр бөлімшеге жазалаушылар жіберіліп, елдің ересек тұрғындарының барлығын қыруға тиіс болды.

	Жанына бір топ жауынгер еріткен Александр Күрешат шаһарының талқандалған басқа да елді мекендердің тұрғындары тығылған тауға барды. Сол жақтан оның тобы мол олжамен оралып, жиһангердің өзі парсы ханшасы Рокшанекті әкеліп, ұзамай оған үйленетінін жариялады.

	— Менің некем Азия мен Европаны жалғастырады,— деді жиһангер жақын серіктеріне.— Олардың ханымы патшалар падишасының сүйген жары болған соң соғды князьдары мені жатжерлік деп есептемейді. Ал халықпен есептесетін не бар, олардың жартысы қара жердің құшағында, ал қалған жартысына тойым өтетін күні көңілдерін көтеру үшін, тамаша ойындар мен жауынгерлердің жекпе-жектерін ұйымдастырамын.

	Сәтті шабуылдар жасап Спитамен өзінің бұл дүниеде бар екендігін жиі-жиі сездіріп тұрды. Бір күні Александр тағы да парсы бекзадаларын жинап алды:

	— Фарнух ақымақтың уәде бергеніне жеті күн емес, жеті айдың жүзі болды. Бірақ осы уақытқа дейін сендер Спитаменді алдап қолға түсіріп алдыма алып келе алған жоқсыңдар. Мен сендерге ажалды пенделердің ішіндегі ең айлалысы бір адамды көмекке беремін. Ол сендерге тозақ оты мен зұлым аруақтардан жаратылған, қолға түспейтін Спитаменді тауып ұстауға көмектеседі.

	Осыны айтқанда қызметшілер бөлмеге жуықта ақырзаман болатынын айтып сандырақтап, ауруларды емдейтін дәрі-дәрмек таратып, көріпкелдік жасап, алаңда жүретінін әркім жиі көретін, сақалды қаңғыбас абызды алып келді.

	Сидиған ұзын, қу сүйек қаңқа сияқты арық, кір-қожалақ қап-қара, өрілген ұзын бурыл шаштары беліне түскен, үсті-басы жалба-жұлба, қоңыр жүзінде сарғыш тартқан түйенікіндей сойдақ тістері ырсиып көрінген ол үлкен көздерімен от шаша қарайды. Өмірін қудай жолында қызмет етуге арнаған абыздың туғалы алынбаған аяғының тырнақтары бұрала қисайып князьдарға қарай беттеген кезде тас еденге тарс-тұрс соқты.

	— Спитаменді ұстау ма? Әрине, қолымнан келеді, менің қолымнан барлығы да келеді,— деген абыздың жайын ауыздары құлағына дейін созылды.— Бірақ оны ұстаған бойда отқа өртеп жіберу қажет, әйтпесе жарқанатқа айналады да, жарқ етіп ұшып ғайып болады.

	Мараканданың оңтүстігіндегі таудың шатқалындағы тынымсыз сарқырама төмен қарай құлаған жартастың астында оттар алаулайды. Семсер асынып, найза ұстаған бір топ жалба киімді адамдар сол оттардың басында отыр. Кейбіреулерінде парсылардың немесе македондықтардың қалқандары да бар. Анадайда, тау бөктерінде шідерленген жарау аттар жайылып жүр.

	Үйілген көмір шоғының ортасына үлкен қола қазан қойылған. Оның ішіндегі ас бұрқ-сарқ қайнап, қазанның бір ернеуіне көтерілген қоңыр көбік отқа тамды да шыж ете қалды.

	Бұтаның арасында тығылып жатқан күзетшінің:— Жақынсың ба, жатсың ба? Тоқта!— деген дауысы естілді.

	— Қорғаушы және жәрдем іздеп жүрміз?— деген жауап естілді.

	— Әй, Тарақан, дұрыстап қара, бізге келе жатқан кім екен, өзі!

	Қартаң шаруа шолақ найзасын көтеріп бұталарға қарай беттеді. Ол жақтан дауласқан дауыс естілді. Тарақан қайтып оралды, ізінде екі адам; бірі сабалақ, бұрымдары ұзын, абыздың кір-кір киімін киген арық байғұс та, екіншісі атақты парсы пішіндес, іркілдек бет, жуан, сал бөксе, жосадай сәнді киім киген, белін семсер ілген жалпақ кісемен буынған.

	— Ей, шөңгелер, мына адамдар Спитаменді көріп, оған маңызды хабар жеткізбек екен,— деген Тарақан көзін қысып қулана ымдап қойды.— Өздерін тыңдайық па, әлде жартастан бір-ақ зымыратайық па?

	— Айтсын не дер екен? Шиебөрілерге таста!—деген дөрекі дауыстар шықты.

	Алдымен абыз сөз бастады.

	— О, Отанымызды қорғаушы жаужүрек жандар! Аспанның асты, ұлы құдай Агурамазда, күллі әлем сендерге қарап ерліктеріңе таң қалуда. Жанымдағы әкім Датаферн Бесстың сол қолы еді, онымен бірге Қосмүйізді біздің жерімізге жібермеуге бар күшін салды. Бірақ Қосмүйізге зұлым жындар көмектесті де, ол жерімізді қанға бояды.

	— Датаферн әкімнің өзі айтсын. Ол үшін сен неге ән салып тұрсың?

	Датаферн мәймөңкеленіп жорғалай сөйледі:

	— Мен көптен бері сендерді тауып алып қарғыс атқан явандарға қарсы бірге күрессем деп ойлап жүр едім. Бірақ ешкім де сендердің колға түспейтін көсемдерің Спитаменнің қайда екендігін білмейді. Ақыры таудағы оттар көзіме шалынды да тура тартып осында келдім.

	— Біздерден саған не керек, соны ашық айтсаң?

	— Менің өздеріңмен бірге болып, сендерге көмектескім келеді. Көсемдерің Спитамен қайда? Осында ма өзі?

	— Оның қажеті қанша? Біздер бәріміз біргеміз. Бұлтақтамай турасын айт.

	Датаферн ойланып қалды да, жауaп қатты:

	— Сендердің дегендерің - ақ болсын. Мүмкін маған сенбей отырған шығарсыңдар, бірақ қазір сендерге ортақ іске әрқашан дайындығымды, ешқандай байлығымды аямайтындығымды, өздеріңмен бірге екендігімді дәлелдеймін. Қосмүйіз алғаш рет Маракандаға келгенде әкем ата-бабаларымнан қалған барлық қазынаны явандар талап алар деп қатты қорықты. Барлық алтын мен күмісті бір түйеге артты да, жанына сенімді жалшысын ертіп тауға кетіп Ағалықтың жанындағы бір жерге апарып көмді. Әкем дұрыс жасаған екен. Явандардың жорық қоржындарына бір қаланы да сыйғызып әкететінін өздерің білесіңдер ғой. Олар үйіміздегі барлық дүние мүлікті тонап алды, Ағалыққа жете алмаған кәрі әкем аштан өлді.

	— Бірақ сенің местей қарныңа қарап аштықтан зардап шеккеніңе сене қою қиын!—деп біреу саңқ ете қалды.

	— Ессіз неме, күлме!— деп жауап қатты Датаферн.— Біздің тұқымымыздың өзі осындай. Явандар мен Қосмүйіз патшадан шеккен қаншама тақсіретіме қарамай етімнен арылған жоқпын. Бірақ ешқашан да жайбарақат қала алмаймын. Басқа да батыл адамдар сияқты мен де отанымыздың алқымынан алған зұлым жаумен күрескім келеді. Қосмүйізге қарсы соғысқа, бәріміздің ортақ мүддеміз үшін мен сендерге бар байлығымды бергелі келдім. Ағалықта әкемнің бай қазынасы көмулі жатыр, оған қару-жарақ, аттарды сатып алуға...

	— Сендер жаужүрек сарбаздар оны өзара бөлісіп алуларыңа да болады,— деп қоштады алба-жұлба абыз.

	— Бірақ көмбеден қазынаны алу үшін, сендердің жігіттерің менімен бірге жүріп, түнде қазып алып жүйрік аттармен қашып кетулері керек. Әйтпесе ол жақта явандармен ұшырасып қалып, аналар барлық байлықты тартып алулары мүмкін.

	Дау басталды да кетті. Біреулері қазынаны бөлісу, екіншілері ортақ іске жұмсау, үшіншілері алдымен алып келіп не істеу керектігін содан кейін шешу жайлы айтты.

	Ақырында Датаферн әкім қайтып оралғанша абызды аманатқа қалдырып, тын ат мінген он адамды қазыынаға жұмсауға тоқтады.

	Салтаттылар мен Датаферн қараңғыға сүңгіп жоғалған сәтте оттың басына жүрелеп отырған абыздың үлкен көздері сәулеге шағылысып қызыл шоқтай жайнады. Оның жанында кенеттен көлеңке сияқты Спитамен пайда болды. Ол жеңіл секіріп, таудың оны ешкім күтпеген жағынан түскен еді. Бұрынғысынша басын қызыл орамалмен таңған, сұр көйлегін былғары белдікпен буып, иі қанған теріден тіккен жұмсақ етігі оның қадамының дыбысын шығармайтын.

	— Сен, қара қарға, біздерге қайдан тап болдың? Өзіңмен бірге қандай бақытсыздық алып келдің?

	Шошып кеткен абыз ұшып тұрып, секіріп кетті, бірақ Спитамен оның қоңыр киімінің етегінен ұстап үлгерді.

	— Маған тиіспе, жайыма жібер! Мен күндей жарық Агурамазданың қызметшісі қасиетті абызбын. Егер маған бір жерің тисе, ол сені найзағаймен атып, жайдың оғымен жайратады.

	Бірақ жүн матадан мықтап ұстаған Спитамен пышағын суырып алды да киімнің үлкен бір бөлегін кесіп, лаулап жатқан көмірдің шоғына тастап жіберді.

	— Ал, жігіттер, мына шоқпыттан не көрінетінін қараңдаршы?

	Абыз киімінің жыртығын оттан алғысы келіп ұмтылып еді, оншақты қарулы қолдар оны ұстап жібермеді.

	Шоқпыт тұтанды да, лап ете қалып тез жанып бітті, күлдің арасынан Персия патшалары мен сатраптарының бейнелері салынған бірнеше алтын тиындар көрінді.

	— Мына шіріген құрт өзінің бауырларын Қосмүйізге сатқаны үшін алған алтын осы! Бұл жендет пен ұрыдан да қауіпті.

	Өзінің арықтығына қарамай абыз өте күшті болатын. Ұстамақ болғандардың барлықтарын олай-бұлай лақтырып, қолдарында тек киімінің жыртығын ғана қалдырып, босанып шықты.

	— Агурамазда сенің құдіретің бәріне де жетеді, мені жарқанатқа айналдыршы!—деп шыңғыра айқайлаған ол жартастан түпсіз тұңғиыққа қарай секірді. Сәлден кейін түнек шыңыраудың түбінен домалаған тастардың шуы естілді.

	— Ай, аңқаулар - ай,— деді Спитамен,— мұның Қосмүйіздің жансызы екендігі қалайша қаперлеріңе келмеген? Киімін отқа тастаңдаршы! Биттері қанша болса, тиындары да сонша. Әр жамаудың астында тек парсы теңгелері ғана емес, Қосмүйіздің басы салынған явандардың ақшалары да бар.

	Ғажайып бас

	Соғдиананы семсермен, отпен бас идірген жиһангер Маракандада, Бесстың бұрынғы сарайында демалып жатты.

	Әрбір кеш сайын дастарқан басына оның ең жақын көмекшілері, жоғары лауазымды әскербасылары, атақты парсылар жиналатын.

	Оның жанында алтын жіппен жұлдыздар салып оқаланған күлгін түсті финикия жамылғысы жабылған төсекте Азияның жас патшазадасы, жиһангер бұрынғы есімін өзгертіп Роксана деп атаған Рокшанек жатыр. Ол патшаға, оның бұлшық етті, қорбаңдаған македондық серіктеріне, айнала өтіп тойға қатынасушылардың қолдарына кезек-кезек тиген Гераклдің үлкен шөлмегін бастарына бір-ақ көтеріп босатқанға көздері шарасынан шығып таңдана қарайтын.

	Александр онша көңіл бөлген жоқ. Бірнеше күн ермек етті де, жаңа жорықтардың жоспарларымен айналысып кетті. Александр өзінің сансыз ерліктері жайлы әңгіме бастай берген кезде, шатырға бір жауынгер кіріп келіп, жиһангердің назар аударуын күтіп тұра қалды.

	— Не болды?

	— Бекзада Датаферн қабылдауыңызды өтінеді.

	— Келсін. Бір айдан бері көрінген жоқ. Не әкелді екен көрейін.

	Есіктен Датаферннің жуан денесі көрінді. Тышқан көздері жылтырап, айналасын тінте алақ-жұлақ қарап, ауыр демалады.

	Александр төсегінен ұшып тұрды.

	Артына бұрылған Датаферн бөлменің ішіне қарай арық, жас әйелді итеріп жіберді. Шарасыздықтан қолдары салбыраған ол тоқтай қалды. Басын ақ жүн шәлімен ораған, шәлінің өрнектелген қызыл етегі еденге дейін түседі. Күлгін түсті киімі жыртылып шан басқан. Түк көрмегендей көздері едірейіп тура қарайды.

	Әдетте парсы бекзадалары ұйымдастырып жүрген қызықтардың бірін күткен Александр айқайлап жіберді:

	— Бұл не қылған құр? Берірек жақындатшы өзін.

	Датаферн әйелді қолынан жетектеп жібек кілемнің үстімен жүріп, бөлмені кесіп өтіп жиһангер жантайып жатқан төсектің жанына алып келді. Екінші қолында соғдылар жем бергенде аттың басына кигізетін кәдімгі ала дорба.

	— О, мәртебелім!— деп саңқ еткен Датаферн Александрға жақындағанда тізерлеп отыра қалып, ала дорбаны қос қолдап жоғары көтерді:—Мен сіздің көптен күткен қауыныңызды алып келдім.

	— Не қылған қауын? Көрсет кәні!

	Датаферн дорбаны еденге қойды, содан кейін одан алдымен парсы тымағын суырды, сосын оған екі алақанын сұқты да адамның кесілген басын алды. Бастың бұйра шаштарынан ұстап бетін Александрға бұрды.

	Бөлме іші тым-тырыс. Барлықтары да орындарынан тұрып, таңғажайып өлі жүзді көргілері келіп жақындай түсті.

	Бұл сәл шықшытты келген, шығыс кескінді жас соғдының немесе скифтың басы болатын. Кірпіктері сәл ғана жабылған, ойлана қалған кейпі жас жүздің соңғы сәттегі қимылына өзінің таңбасын мәңгілікке басқан. Үстіңгі ернінен жоғарырақтағы майда мұрт оның әлі бозбала екендігін, езулеріне үйірілген қайғы табы оның ашық та, адал жан екендігін байқататын.

	— Бұл кім?—деген жиһангердің дауысы күңірене шықты.

	— Спитамен!—деп қуана тіл қатты Датаферн.

	— Бұл бас маған ұнайды,— дейді Александр,— бірақ Дарийдың садағы мен қалқаны, Бесстың саусағынан суырып алған жүзік сияқты мұны басқа олжаларымның арасында бірге алып жүре алмайтындығым өкінішті-ақ... Лисипп!

	— Лисипп, Лисипп, сені жиһангер шақырып жатыр,— деген дауыстар шықты.

	Храмдарға қою үшін Александр өзінің бейнесін қоладан құюды тапсырған атақты мүсінші, қартаң грек орнынан тұрып алға шықты:

	— Мен мұндамын, жиһангер, әміріне құлдық!

	— Қоладан дәл осындай басты айнытпай құя аласың ба? Бүл менің жауларымның ішіндегі ең батылы еді. Басқалар сияқты менен қашпайтын, керісінше өзі шабуыл жасайтын.

	— Жасай аламын, жиһангер,— деп жайбарақат жауап қатты Лисипп, басқа жақындап, міз бақпаған жүзді мұқият қарады.— Бұл арда өскен тағылардың ғажайып бейнесі. Бірақ оның жүзі өзгермей тұрғанда тап қазір жұмысқа кірісуім керек. Ол басты ақырын ғана тымаққа орап бөлмеден шығып кетті .

	— Ал сен кімсің? Есімің кім?—деп жиһангер жүзі мұңға батып, қалшиып тұрған жас әйелге бұрылды.

	— Менің есімім Томирис, ал сені Қосмүйіз «адамзаттың қарғысына ұшыраған» деп атайды,— деді ол тым-тырыс тыныштықты бұзып.

	Мына сөздерді естіген сириялық тілмаш кекештеніп қалды.

	Оған тесіле қараған жиһангер:

	— Не айтты? Аудар!—деп бұйырды.

	Сириялық сыбырлап қана оның сөздерін аударғанда, жиһангер қолымен әйелді нұсқап, дігерлей сөйледі:

	— Мен сені жібекке малындырып, алтын теңге сыйлап құрметтейін деп едім. Алдыма бас иіп келген дұшпандарымды әрқашан дархандықпен сыйлайтын, көргенсіздерді қатал жазалайтын дағдым бар болатын. Тек болғалы тұрған қуанышымның, үйлену тойымның құрметіне ғана мұны жазадан босатамын. Мына қасқырдың қаншығын дүрелеп қуыңдар, бишараларға ұқсап жол бойында қаңғып жүрсін!.. Роксана ханым,— деп жиһангер Рокшанекке бұрылды.— Өзіңнің бейкүнә жанарыңмен әйел кейпіңдегі мына хайуанға қарай көрмеші. Ән салыңдар, би билеңдер!

	Музыканттар ұшып - ұшып тұрып, арфалар сызылтып, кернейлер гуілдеп кетті. Малай парсылар Томириске тап беріп, оны шығар есікке қарай екілене сүйрей жөнелді.

	Бір жауынгер Томиристі сарайдың дарбазасына дейін шығарып салды. Қараңғылыққа сүңгіп кеткен ол тәлтіректеп, қабырғаны жағалап, жарға сүйеніп келе жатты. Кенет шым қараңғылықтан қалбаңдаған бейне көрінді де, жолын кес-кестей берді.

	— Томирис...— деп ысылдады әлгі әлсіз дауыспен.

	— Шеппе, мұнда неғып жүрсің?

	— Менің жолдастарым сенің ізіңе түскен екен, бірақ, құтқара алмапты. Бұл жерден тез кетейік.

	Томиристі қолынан жетектеген Спитамен тар көшеден өтті де, көлденең арықтан оны ақырын ғана демеп өткізіп, анадайда үлкен түйенің бейнесі қараңдаған бұрылысқа беттеді.

	— Ақыры жеттіңдер ме?—деген баланың үні естілді.— Жанымнан явандар өтті. Ұстап алатын шығар деп зәрем зәр түбіне кетті.

	Спитамен Томиристі көтеріп үлпілдеген түйе өркештерінің арасына отыруына көмектесті.

	— Енді түйемен төртеу болдық, күнімізді көретін шығармыз,— деді Спитамен кедір-бұдыр жолмен қадамдап бара жатып.

	Мұрны шуылдаған түйе шаң басқан жолдың үстімел жалпақ табандарын асықпай маң-маң басып келеді.

	Тағы да Томиристің үні шықты:

	— Парсының суайт бекзадасы Қосмүйізге кімнің басын тарту етті екен?

	— Біздің бір қарулас досымыздың басы. Бекзадалар аңғал батырды аңдаусызда ұстап алды. Барлык ақсүйектердің сараң әрі өтірікші екендігі белгілі ғой, сөйтіп олар менікі деп әлгі бишараның басын Қосмүйізге тарту етті. Бірақ халықтың бостандығы үшін қаза тапқан бір қаһарманның орнын жаңадан басқа батырлар басады ғой. Енді явандар да, опасыз соғды әкімдері де аңдып менің. соңыма түседі, сондықтан олар бұл жерден кеткенше есімімді білмейтін басқа жаққа барып бой тасалай тұрған мақұл... Алдымызда алыс жол жатыр, айт шу, жануарым





ЭПИЛОГ

	Александрды «жақтау» мен «даттау» сөзі

	Александрдың Роксанаға үйлену тойы Маракандада өтті. Осы неке арқылы «Европа мен Азияның берік одағы» идеясын іске асырдым деп есептеген Александр бірінен кейін екіншілері жалғасқан мерекелер мен тойларда Дарийдін тағына отырып, парсы әкімдері Дарий сияқты оның да аяғын сүюді дәстүрге айналдырды.

	Роксана Александрға сұрақ қойды:

	— Өзіңнің македондықтарың сенің алдыңда бастары жерге тигенше неге иілмейді? Македондықтар қанша, азияның халықтары қанша? Барлық македондықтар құдайдың сүйген құлдары емес қой? Құдайдың қалаған ұлы— жалғыз сен ғана. Олар сенің алдыңда иілмесе, ертеңгі күні тағыңды тартып алуға ұмтылуы да мүмкін.

	Осы әңгімеден соң парсылардың әдет-ғұрыптары бойынша алдымен Гефестион, содан кейін жақын жүрген македондықтар мен гректер шеттерінен Александрдың алдына жығылып, құрмет көрсете бастады.

	Бірақ Александрдың құрдастары мен жолдастарынан құралған шағын ғана топ өздерін бәз баяғы қалыптарында ұстады. Олардың арасында Аристотельдің жиені — от ауызды, орақ тілді шешен, философ әрі тарихшы Каллисфен де болатын. Мұны байқаған Александр кейде қабағын қарс түйіп алатын. Каллисфеннің қатынасуымен өзіне қарсы ұйымдастырылып жатқан қастандық жайлы тыңшылары мен сөз тасушылар жеткізіп жүрсе де ашуын сыртқа шығармай, бәрін ішінде бүгіп ұстайтын.

	Бірде әдеттегідей мол дастарқанның үстінде жанына жақын жүргендер бірінен соң екіншілері «құдай сүйген» патшаларын жерге тигізбей мадақтады көп. Грек тілін нашар білетін Роксана әңгімеге араласқан жоқ. Масаң Александр өзіне арналған барлық сөздерді құптай тыңдап, өткендегі және болашақ жорықтары мен ерліктері жайында біраз мақтанып та алды.

	Жалбақай Перитакен жұрттың жабыла мақтағанын жақтырмай, оған қарсылық пен құптамағандықтың белгісі ретінде жалғыздан-жалғыз үнсіз қалған Каллисфенге патшаның назарын аударғызды. Айлалы сұм Перитакен Каллисфенге Александрдың құрметіне сөз сөйлеуді ұсынып, оның бұдан бас тартатынын, сол арқылы жиһангерге адал еместігін дәлелдейді деп есептеді.

	Әрқашан өзін тәкаппар, асқақ, еркін ұстайтын, әдемі гиматий киіп, үстінен Мысыр иісмайлары аңқыған Каллисфен тура өзінің Афинысында жүргендей жұмсақ, орнынан асықпай көтеріліп, бұйра шашын асықпай жөнге келтіріп сөз бастады.

	Бұл патшаның өзі күтпеген, тіпті осылай - ау деп те ойламаған оның ұлы істері мен сіңірген еңбектері жайлы жарқын сөз болатын. Ол Александрдың тамаша жеңістерінің қоғамды дамытудағы мәнін; Батыс пен Шығыстың арасын мәңгілік байланыстырғандығын: бұрын оған дейін азғантай жиһанкездер ғана өткен ұлы жолдарды бүтіндей халықтарға таныстырғандығын; оның жорығының батыстағы халықтар үшін шығыстың ұлы мәдениетінің есігін ашқандығын; бұл жорықтың Европа мен Азия халықтарының болашақ тарихына тигізетін зиянды әсерін де ашық айтты. Каллисфен мемлекет қайраткері, дарынды қолбасшы ретіндегі және дархандығы мен ғажайып жау жүректігін мақтап Александрдың жеке басының кейбір тамаша қасиеттеріне өте жоғары баға берді...

	Каллисфеннің сөзін тілмаштар кезектесіп Роксанаға аударып отырды. Александр алдымен тандана, сенімсіздікпен, кейін барлық назарын аударып тыңдап отырды да, Каллисфен сөзін аяқтаған соң өзіне шақырып сый тартқысы келді.

	Бірақ өзінің ыңғайсыз, ұят жағдайға қалғанын сездіргісі келмеген Перитакен Каллисфенге:

	— Егер сен нағыз софист әрі асқан шешен екендігіңді дәлелдеп, дәл осындай шеберлікпен ұлы Александрдың жорығының кемшілік жақтары тур алы айтып берші?!— деп ұсыныс жасады.

	— Иә,— деп іліп алып кетті Александр.— Осындай сөз айт! Кілең еститінім мадақтау ғана. «Александрды даттаған» сөзіңді софизмнің үлгісі ретінде көңіліме кірбің түсірмей, достық ниетпен қабыл аламын...

	Енді Каллисфен керісінше «даттау» сөзін сөйледі.

	Мұнда ол: Александрдың әкесі, македондықтардың патшасы Филипптің ұлынан артық болғандығын, күшті армия құрып Македония мен Грецияны біріктіргенін, жаңа әскери тәртіптер орнатып, бұл арқылы шығысқа жорықтың және бүгінгі жеңістердің негізін қалап, дайындағанын; Азияға жасаған ұлы жорық пен ұлы жеңістердің даңқының жалғыз Александрға емес, жарты әлемді жарып өткен оның ұлы армиясына, қарулас жолдастары гректер мен македондықтарға ортақ екендігін; мемлекет қайраткері ретінде Александр адамзатқа ешнәрсе бермегендігін; өткен жерлерінің бәрін талқандап, ежелгі мәдениет ошағы Тир мен Сидонды қиратқандығын, ондаған қалаларды жермен-жексен етіп, көптеген халықтардың ғылым мен мәдениеттегі жетістіктерін, баға жетпес рухани байлықтарын жоқ еткендігін; оның «Европа мен Азияның достығы» дегені бұл — жеңімпаз бен жеңілгендердің, құл мен қожасының араларындағы күшпен танылған, сондықтан да қожасының ажалы жеткен күні ажыратуға тиіс жалған «достық» екендігін; өзінің қаталдығы жағынан Александрдың тарихта бұрын-соңды жасаған барлық қанішер патшалардан асып түскендігін ашып айтты. Гректерді сүйетіндігін сөз жүзінде ғана білдіретін оның отыз мың қаһарман фивандықтарды құлдыққа сатқандығын, қолдарына қару алып өз отанының азаттығы үшін бұған қарсы тұрған тірліктерді крестке кергізгендігін; өзінің эллин мәдениетінің өкілі болғандығы үшін оның бұл мәдениетке борышты екендігін, сүйегі эллин болмаса да (осы арада Александр дір ете түсті) барлық гректер мен иісі гректіктерді армиясынан қуғандығын, айналасын өзінің аяғына жығылған парсы ақсүйектерімен қоршап, оларды мемлекеттік мансапқа жоғарылатқандығын; онымен қоймай парсы шалбары мен атлас кебісін киіп, өзінің қарулас жолдастарының оны құдай деп танып, құлдық ұрып аяғын сүюді ұялмай талап еткенін бетіне басты. Ахиллес те, өзі құдірет тұтатын «Иллиада» дастанындағы ежелгі гректердің басқа қаһармандары отандастарынан осыны талап етер ме еді? Нағыз батырдың осыншама құлдырауына олар жол берер ме еді?..

	Алаяқ Перитакеннің көздеген мақсаты да осы еді, жын ұрғандай Александр орнынан ұшып тұрды. Сол жақ беті мен иығы ашудан дір-дір етіп, тұла бойы қалшылдады кеп:

	— Енді маған деген сенің һарам ниетіңе көзім әбден жетті! Ақыры өзін ашылып айттың. Менің айдан анық қауіпті дұшпаным болғандықтан жазаға лайықсың...

	— Философ ретінде мен қандай жазаны да қасқайып қарсы ала аламын,— деді Каллисфен.— Нұр бейнелі ұлы Фебаның шәкірті әрі ізбасарларының бірі ретінде өтінетінім, күн мен жұлдыздарды, ашық аспанды көру мүмкіндігінен айырып, қараңғы қапасқа тастама. Жазаласаң бірден өлтір.

	— Өзім де солай етемін.

	Каллисфенді ұстап, сырт киімін сыпырып, қолдарын бұрап алып кетті. Оның өзін асқақ ұстағандығы сондай, шығып Кетуінің өзі бұрынғы ниеттес жолдастарымен қоштасудың мерекесіне айналғандай еді.

	Осы оқиғадан кейін Александрдың кешкі астағы дастарқанының басы көңілсіз өтетін болды. Тіпті Персияның әр өлкесінен Роксана алдыртқан сайқымазақтардың, әншілер мен бишілердің өнерлері де бұрынғы сән-салтанатты қайтып оралта алған жоқ.

	Қарсылық күшейе түсті. Құдайдың сүйген ұлы, даналардың данасы деген мадақ сөздерді бәрі жабылып айтқанымен, мазмұны терең Александрды «мақтау» мен «даттау» сөзін Каллисфен сияқты ешкім де батыл әрі дәл айта алған жоқ.

	Александрдын бұйрығы бойынша, Каллисфен күнге күйіп, жауынға тоңсын деп жан-жағы ашық темір торға қамалды.

	Александр кешірім сұрауды күтті. Каллисфенге мейірім жасауды сұраған кейбіреулерге ол:

	— Каллисфеннің өзі не дейді? Кешірімді өзі сұрамай ма?— дейтін.

	— Оның сұрайтыны жалғыз-ақ нәрсе; сенің жорықтарың мен өзі көрген ұлы істерді жазу үшін тек папирус қағаздарын көбірек беруді өтінді.

	Әлгі оқиғадан жарты жыл өткен соң Александр Гефестионнан:

	— Каллисфеннің жағдайы қалай?—деп сұрады.

	— Биттеп кетті, өлетін шығар.

	— Кешірім сұрайтын ойы жоқ па?

	— «Құдайдан жарықты, Фебтан шындықты сұраймын, қанішерден ештеңені де...»— дейді.

	— Оның қайсарлығы жұқпалы дерт сияқты. Бұл басқалар үшін үлгі емес. Астыртын қарсылық көрсетушілердің жұлынын үзу керек. Патшаның өміріне мойынсұнбаушылық Каллисфеннен тамырланып жатыр. Оны жазалаған дұрыс!

	Каллисфеннің ерлік өлімі

	Патша мерекелік көрініс ретінде жабайы арыстанның адамды талағанын ұйымдастыруды бұйырды. Мұны тамашалауға тізе қосып Үндістанға аттануға уағдаласқан скиф елшілерін де шақыртты. Болашақтағы шапқыншылық жорықтар үшін жаңа жолдарды біліп аламыз деп қуанған скифтер келіссөздер жүргізіп, шақырылған жерге ықыластана келді.

	Жаза азғана уақыт патшалық құрған, Мараканданың бұрынғы сатрапы Бесстың сарайының ішінде өтуге тиіс болатын. Үлкен аула бұрын Бесстың әйелдері тұрған, әрқайсысының ортадағы алаңға шығатын есіктері бар, табалдырықтарының жанында роза гүлінің қалың бұтасы өсіп тұрған бір қабат үйлермен қоршалған. Ауланың ортасында алтын түсті балықтар жүзіп жүрген үлкен шаршы қауыз.

	Ауланы қоршаған үйлердің төбелеріне кілемдерді жайып - жайып жіберіп патшаның жақын адамдары мен ең үлкен әкімдер жайғасқан. Бір жағында — парсылар, екінші жақтарында — македондық әскербасылар, көптеген жауынгерлер де төбеге шығып алған.

	Әлдеқайдан арыстанның ақырған, ызалы ырылы естіледі. Жыртқыш шөл даладан тормен әдейі ұсталып, ермек үшін осында әкелінген болатын.

	Александр бұл қызыққа таудағы биік жартастың басына салынған қамалға бекінген көтерілісшілерді басып, ұстап алсам деген сапардан оралған бетте келді. Қамалды алған жауынгерлер қорғаушылардың барлықтарын қырып тастады да, тонаумен айналысты. Біраз жауынгерлерді сонда қалдырған патша жақын нөкерлерімен қызық көрмек үшін осында тездетіп суыт жүріп жеткен еді.

	Құлдар оны шомылдырып, денесін иіс майлап, шашын бұйралады. Осыған байланысты болғалы тұрған көрініс сәл кідіртілді.

	Кернейлер мен сыбызғылар ойнап, жиһангердін келгенін жария етті. Барлықтары орындарынан тұрып «Ту Бихас!» («Сен жеңесің!») деп айқайлап, етпеттеп құлай - құлай кетісті. Тек жерге жығылғандардың сыртында батар күннің жалқынымен ұзын найзалары қалың тікенекке ұқсап, шошая қалған жауынгерлер ғана міз бақпай қалшиып тұр.

	Жеңсіз көк туника, қызғылт жібек шалбар киген Александр аяғын нық басып алтын тақ үстіндегі өзіне арналған орынға келіп жайғасқан кезде ғана аулаға кіретін дарбазаның қақпасы ашылды.

	Әрқайсысы түрекелген адамның бойынан биік екі доңғалағы шиқылдаған үстінде темір торы бар қашырлар жегілген қызыл арба ішке кірді. Tоp ішіндегі Каллисфенді қазір ешкім де танитын емес. Тыр жалаңаш бүрісіп отырған оның бұрын үнемі сәнденіп бұйраланатын ұзын шаштары енді ұйпа-тұйпа шудаға айналған.

	Тордың есігі ашылды, папирус орамалдарын кеудесіне қысқан Каллисфен тордан сыртқа шықты. Сосын қолындағыларды қызыл жіппен буды да, жерге қойды.

	Оған сулық берілді. Берген сулықпен кербез қимылмен иығынан асырып денесін қымтап, қыртыстарын жазып, он қолын бос тастап, жалшылардың арбаны алып кетуін сабырмен күтті.

	Қоңырауларының сыңғыры тынып, қашырлар көрінбей кеткен соң жанына келген үкімші - парсы Каллисфенге:

	— Жиһангерге басыңды и!—деп сыбыр етті.

	Каллисфен қорғанған адам сияқты қолын көтерді де, теріс айналды.

	Қалқан көтеріп қолдарына найза ұстаған парсы әскерлері сап түзеп дарбазаның алдына келді де тұра - тұра қалысты. Үкімші парсы Александрдың алдына келіп құлдық ұрып, жүрелеп отырған күйі қайта-қайта иіліп грек тілін бұрай сөйледі.

	— Халықтардың теңдессіз әміршісі және оның өмірлік таңғажайып жары! Құрметті меймандарымыз қазір жарылқаушымызға һарам пиғыл танытқан ед атақты адамдардың өздерінің де қандай күйге душар болатынын өз көздерімен көріп куә болады!..

	Осыны айтты да парсы асығыс шығып кетті.

	Қызған темір шыбықтармен әдейі піскілеп ызаландырған арыстанның ырылы күшейе түсті. Төменге апаратын қарағаш тақтайларынан жасалған шағын есіктің алдында шынжырлаулы жиырма төрт қара құл тапжылмай күтіп тұр. Әр құлдың қолында жапырақ тәрізді жалпақ жүздері қылпып қайралған қысқа найза бар.

	— Аш!—деген көріністі басқарып жүрген үкімші парсының айқайы естілді.

	Қапастың қарағаш есігі айқара ашылды. Құлдар кейін шегініп қабырғаға жабысып -жабысып тұра қалысты. Жер астындағы қапастың шаршы тесігінен кадамын алшақ тастап, атылып шыққан арыстан бұрын көрмеген жайға таңданғандай тұрды да қалды. Түнек қараңғыдан соң көзін күн қарықтырып, әрі еркін өскен кең жазираға үйренген жыртқыш мынау түсініксіз құрылыстарға үрке қарап, алаңның ортасында жалғыз тұрған адамға бірден назар аудара қойған жоқ. Арыстан қауызға қарай ұмтылып бірнеше секіріп оны айналып өтті де тоқтай қалды.

	Каллисфен сулығын кербез қимылмен серпіп жіберіп, батып бара жатқан күнге қарай бұрылды да:

	— Ұлылардың ұлысы, адамзатты ақиқатқа жетелеуші, жарық дүние мен шындықты жасаушы, даналық пен кемеңгерліктің азат іздеушісі, нұр бейнелі Феб соңғы сөзімді саған арнаймын.

	Он сегіз мың ғаламның ішінде жанарын көкке қаратып дүние есігін ашатын, жер бетіндегі жалғыз жан иесі — адамзат қана. Сенің құрметіңе дұға оқып, мадақ сөздер айту үшін ол ғажайып храмдар тұрғызды.

	Өзімнің данышпан ұстазым кемеңгер Аристотель сияқты пенделерді әрқашан, тура ақиқат пен шындыққа, азаттықты сүюге шақырған мен қазір осынау жарық дүниемен мәңгілікке қоштасамын. Мен бүкіл ғұмырымды ғаламның тылсымын ұғып, жұмбақтарын шешуге арнаған едім.

	О, құдіретті, нұр жүзді сәулесімен күллі әлемді жарқыратқан ұлы Феб! Сенімен қатар тұрғысы келіп, басқалардан құлдық ұруды талап еткен қанішер билеуші азат философқа не жасай алады!

	Соңғы сәлемімді жолдай отырып мәңгілік Феб, ақынның, ойшылдың, азат ғалымның асқақтығын тұтқында, темір тордың ішінде отырып та сақтай алғандығымды айтқандығыма жеткізгендігіме шексіз қуаныштымын.

	Менің ойларымның, ажалсыз рухымның қолжазбаларымда сақталып, жазадан өліп кеткен бейкүнә Каллисфеннен әлдеқайда ұзақ өмір сүретіндігіне сенемін.

	Заманымыздың лайықты батыр ұлы Александрдың жорықтары мен ерліктерін суреттеген шежірем бүгін аяқталады. Менің бұл еңбегімді оттың да, темірдің де, қатал уақыттың да, тіпті Олимптегі Зевстің қаһарының да кұртуға қауқарлары жетпейді.

	Бүгін менің тағдырымның маңдайын бұратын күн де жетті, талықсыған денемнен мәңгілік ғұмыр кешетін рухым әлдеқайда мықты, әлдеқайда ғұмырлы, ол үлкенді-кішілі рақымсыз билеушілердің ешқайсысының зорлығы мен құқы жетпейтін жарқыраған аспан денелерінен де алысқа самғайды. Өзімнен даңқым ұзақ жасайды. Міне, үй-жайымнан, достарымнан, отанымнан күшпен ажырадым. Менен тартып алуға шамасы жеткеннің бәрі күшпен алынды, бірақ, бойымдағы табиғат берген дарыным әрқашан өзіммен бірге. Менің қауқарсыз тіршілігімнің тірегі де, бар қуанышым да сол. Бұған жиһангердің үкімі жүрмейді. Сұм семсердің жүзі немесе даланың тағы жыртқышы жұтар демім мен көрер күнімді тауыссын - ақ, бірақ даңқым ғасырларға жетіп, өзімнен ұзақ жасайды...

	Каллисфен сөзін әрі қарай жалғастыра алмады. Философтың сөзі қатты шамдандырған Александр қызық көріністі басқарушы парсыға қаһарлана көз тастап еді, анау жоғарыдан аула ішіндегі қара құлдарға жекіріп қалды. Құлдардың біреуі дәл кездеп артқы табанынан найзамен шанышқанда, жалы дүрдиіп, қазандай басын бұлғап күркіреген арыстан алға қарай атылды.

	Арыстан екінші рет секіріп, Каллисфенді бас салды да, ауыр денесімен қағып философты ұшырып түсірді. Данышпанның ақылды басын алапат жақтарының арасына салып қысып жіберген жыртқыш, оның денесін тырнақтарымен жұлмалап, ырылдап, кесек-кесек еттерді қомағайланып жұта бастады.

	Орнынан көтерілген Александрдың жүзі көңілсіз болатын. Қабақтарын қарс түйген ол, Гефестионға:

	— Қолжазбаны жоғалтпаңдар. Не жазғанын мұқият қарап шық!— деді.

	— Оқып та шықтым. Жорықтарың жайлы жазыпты.

	— Мені даттапты ма?

	— Жоқ, жиһангер, қайта мақтапты.

	Александр бір сәтке ойланып қалды.

	— Кешірім құдайлардың құқы. Каллисфеннің ажалы дұшпандарыма деген жеткілікті ескертуім, ал болашақ ұрпақ Каллисфеннің қолжазбаларын сақтауға бұйрық бергенімді білетін болсын. Басқа қастандық ұйымдастырушы есерлер сияқты емес, Каллисфен ерекше адам болатын. Ол ұмытылмауға тиіс. Қолжазбаны сақтап, оны көбейткізуге өзің қамқор бол.

	Үкімші - парсы келді де жүрелеп отыра қалды.

	— Ұлы мәртебелім! Эфэбтердің арыстанды қалай өлтіретінін қазір көресің!..

	Көңілі күпті Александр орнынан тапжылмай:

	— Өлтіре берсін! Ұлы ойшылдың түбіне жеткен арыстан да жазаға лайықты,— деді.

	Парсы зәңгілерге:

	— Саудасын бітіріңдер!—деп айқайлап бұйрық берді.

	Сопақша келген биік қалқанды тасалаған зәңгілер төрт жақтан тақала түсті. Құйрығымен жер сабалап, ырылдаған арыстан Каллисфеннің денесін әлі жұлмалап жатыр. Бір сәтте лақтырылған өткір найзалар жыртқыштың денесіне кіріш - кіріш қадалды. Секіріп барып құлап түскен арыстан тағы да секірмек болып ұмтылып еді, омыртқасы опырылып түскен екен орнынан тұра алмады.

	Ырылдап, алдыңғы сирақтарымен денесін сүйретіп кирелеңдеді де қалды.

	Тағы да тақала түскен зәңгілер екінші найзаларымен аңдар патшасының даусын бітірді.

	Мереке аяқталды. Жаймен ұзай берген Александрдың, соңында асыл тастары жарқырап Роксана кетіп барады. Көздерінде шаттықтың оты ұшқындап, жүзі жайнаң қағады. Патшалардың адалдықтарын көрсеткісі келген тобыр жолдың екі жағында етпеттерінен түсіп жатыр.

	— Иә,— деді Гефестион, дүниенің тірегін ұстаған Зевстің өзі де шартылдатып найзағай ойнатып, күркіретіп жай оғын атқан соң қаһарынан қайтып, аспанның ашылып, жердің қайтадан күн нұрына бөленуіне мүмкіншілік береді.

	Мыңдаған жылдар етті. Әлі күнге дейін Азияның кең далаларында жүндес жабы, әлде түйе мініп аяңдаған көшпенді некен-саяқ, болса да ұшырасып қалады. Ол алыстағы төбелердің үстінде дір-дір қаққан темірқазықты бетке ұстап кетіп бара жатады.

	Оның ыңылдап айтқан жырларының жұмбақ әуенінде ақталмаған үздіксіз ертегі, үзілген түс, қан араласқан жас, Азияның елең - алаңындағы ғажайып бақталастықтар, сұрапыл шайқастар бар.

	Қазір ғасырлар бойы таптаурын болған жолдарда ыңырсыған түйелі керуен ғана көзге шалынбайды. Бұл күндері жаңа жолаушылар, олардың арасында бозбала мен өрімдей қыз. Олардың көкірегінде білім мен бостандыққа деген ешкім де тосқауыл бола алмайтын лапылдаған ыстық алау бар. Таудың жықпырымен жоғары өрлеген олардың өздері аңсаған биікке көтеріліп, жүректеріндегі от жаңа шапқа ұласып Азияның алыс түкпірлерін де сәулелендіретініне сенімдері мол, армандаған асқар шыңдарды да бағындыратындықтарына еш күмәнданбайды.

	Жансыз сары құмдардың ортасынан бой көтерген гүл жайнаған қалалардың алыстағы сағымдарын қуып сақ-сақ күлген жел жолаушылардың үстінен ысқырып өте шықты. Бірақ жел шындыққа айналған сағымды айдап әкете алмайды.

	Бүгінгі Азияда жаңа қалалар салынуда. Олар темір діңгектері басына азаттық алып, қайта түлеген халықтардың жаңа мәдениеті мен бақытты өмірінің куәсіндей көкке өрлей түсуде.



	Оглавление

	БІРІНШІ ТАРАУ

	ЕКІНШІ ТАРАУ

	ҮШІНШІ ТАРАУ

	ТӨРТІНШІ ТАРАУ

	БЕСІНШІ ТАРАУ

	АЛТЫНШЫ ТАРАУ

	ЖЕТІНШІ ТАРАУ

	СЕГІЗІНШІ ТАРАУ

	ЭПИЛОГ





