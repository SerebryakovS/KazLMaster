	Нұртас Исабаев

	Өмірге құштарлық



	РОМАН



	Романда басына түскен зор қиындықты айнала сындағы адамдармен бірге мойымай жеңіп шыққан ақынның тағдыры, бүкіл өмірі, махаббаты жайлы баян далады. Мөлдір махаббат, адал достық, адамгершілік, өмірге деген құштарлық, шынайы оқиғалар оқырманды бейжай қалдырмайды деп сенеміз.





	...Ақын жүрек аңсаған арманын құшты!.. Бұл жай сөйлемді Нұрлан, неге екені белгісіз, түсінде көрді. Осы сөздермен бастап ол өз өмірі туралы естелік роман жазған екен. Ояна сала есінде қалған, мағынасы өзіне де түсініксіздеу сөйлемді іштей қайталай берді. Таң қылаң беріп, үй ішіне бозарып жарық түсе бастағанда көрген бұл түсін жақсылыққа жорыды да, бүкіл өмірін көз алдына келтіріп, ойланып, ұйықтай алмай, төсегінде дөңбекшіп ұзақ жатты. “Аян берілетін түстер таң атқанда көрінеді деуші еді, сірә, өз өмірім туралы жазатын уақыт келген шығар,”– деп ойлады. Ғұмырының қаншалықты мағыналы, мәнді болғанын кім білсін, бірақ жарқ етіп жанып, жалп етіп сөнетін өткен күндерің, бастан кешкендерің жоғалмай жұрттың жадында, қағаз бетінде қалып жатса, еңбегіңнің еш болмағаны емес пе? Ойлап қарасаң, адамның жадында екі жарым, үш жастан бастап көргендері ғана, онда да жүрегіне қатты әсер еткен, қорыққан, қуанған кездері ғана анық сақталып қалады екен. Алтынды құмнан сүзгендей, солар ғана еленіп, екшеліп, санада жарқырап, қайта-қайта есіңе түседі, қалғандары айтуға тұрмайтын көмескі күйкі тіршілік елестері ғана.

	Нұрланның есінде ең алғаш қалған сәт, осы күнге дейін есінен кетпейтін қорқынышты көрініс – екі жарым жасында оның тереңдігі бес метр, сусыз терең құдыққа түсіп кеткені еді. Аулада өзінен екі жас үлкен ағасымен бірге “машина айдап” ойнап жүрген болатын. Шопырлар секілді руль ұстаған, машина айдаған болып, “вың-вың” деп дыбыстап, ауладағы қолдарына түскен затты алып келіп, артқа шегіншектеп құдықтың ернеуіне жақындап келеді де, жүк түсіргендей төменге тастап жібереді. Ағасы солай еткеннен кейін, өз кезегімен Нұрлан да шегіншектеп келіп, қолындағы затты тастай бергенде, аяғы тайып кетіп, құдықтың ішіне құлап түсті. Қалай аман қалғанына өзі де, өзгелер де әлі күнге дейін таң қалады. Қазып-қазып, су шығара алмай қойған терең құдықтың түбінде әртүрлі тастар, теміртерсектер үйіліп жататын. Сол күні анасы өзінен кейінгі інісін босанып, ауруханадан үйіне келіп, көршілері құтты болсын айтып, бәрі бірге шәй ішіп отыр екен.

	– Нұрлан құдыққа түсіп кетті! – деп ағасы үйге жылап, жүгіріп келгенде, үй ішіндегілер шошып шу ете қалыпты. “Құдайым-ай, о бала өліп қалған шығар”,–деп анасы қорыққаннан буындарынан әл кетіп, орнынан тұра алмай қалыпты. Төр жақта отырған әкесі орнынан атып тұрып, дастарханнан бір-ақ қарғып, далаға шығып жүгірген күйі құдыққа келіп қараса, бұл қараңғы түбінде жоғары қарап жылап тұр екен. Әкесін көре салып:

	– Папа, мені Шәкен құдыққа итеріп түсіріп жіберді,– деп жылауын үдетіпті.

	– Жоқ, мен емес, өзі түсіп кеткен, –деп ағасы азарда-безер болыпты. Жиналып қалған көршілердің ішінен жастау біреуін белінен арқан байлап, бәрі қаумалап құдықтың ішіне түсіріпті. Нұрлан өзінің қасына бір жігіттің салбырап түскенін, сосын арқанды шешіп, шелекке байлап, оған бұны отырғызғанын, жоғарыда тұрғандарға “көтеріңдер” деп белгі бергенін еміс-еміс есінде сақтап қалыпты. Жоғарыда, құдықты қаумалап тұрғандар шелекпен көтеріп, тартып, құдықтан шығарып алып, үсті-басын, аяқ-қолдарын тексеріп, сау екенін көріп, құдайға тәубе келтіріп, аман қалғанына қуаныпты. Құдай сақтап, Нұрлан құдықтың шетіндегі үйілген құмның үстіне екі аяғымен түскен екен. Денесін құдықтың қиыршық тасты қабырғасы жырып, қанатып тастаған екен, әке-шешесі біраз уақытқа дейін көк дәрі жағып қойып жүрді.

	Бұл Нұрланның өміріндегі басына төнген бірінші қатер еді.

	Оның балалық шағы өзгелердікінен ерекше бола қойған жоқ. Ауыл балалары секілді шыбықты ат қылып мініп, асыр салып жүгіріп, көшенің топырағына, құмға аунап өсті. Балабақшаға барды. Тек әкесі жұмыс бабымен бір ауылдан екінші ауылға жиі көшіп жүретін. Соған байланысты Нұрлан бес рет мектеп ауыстырды. Ол алғаш рет мектепке алты жасында барған еді. Өзі есін білгеннен бастап ертегілер тыңдауға, өлең-жыр жаттауға құмар болыпты. Өз бетінше оқи алмайтын кезінде шешесіне қоярда-қоймай ертегілер, хисса-дастандар, батырлар жырын оқытып, түн ортасына дейін ұйықтамай тыңдаушы еді. Ал анасы болса май шамның жарығымен көзі талғанша, тамағы қарлыққанша оқып беруден жалықпайтын. Нұрлан оның қасында екі қолымен жағын таянып, етпетінен жатып алып, екі көзі жұмылып ұйқыға кеткенше тыңдай беретін. Әбден беріліп кететіні сонша, кітаптың бетіне қараса, дастандағы оқиғалар көз алдына сурет болып елестейтін. Өзінен екі жас үлкен ағасының кітап оқи алатынына қызығып, өзі де тезірек әріп танып, мектепке барғысы келетін. Жасы алтыға жаңа толған, әлі балалар бақшасында жүрген шағында, үйінің қасындағы кеңсенің ішінде орналасқан кітапханаға кіріп, кітапханашыдан кітап сұрағаны әлі есінде. Кітапханашы әйел оның кішкентай екенін көріп, жымиып:

	– Атың кім? Жасың қаншада?–деп сұрады. Әлі алтыда екенін естігеннен кейін:

	– Мектепке барып, оқып үйрен, содан кейін келерсің. Жарай ма?– деп басынан сипап шығарып салған еді. Үйіне келген соң, «биыл мектепке барамын”– деп жылап, әке-шешесінің құлақ етін жеумен болды. Ол кезде балаларды оқуға жеті жасынан бастап қабылдайтын. Жылап қоймаған соң, әке-шешесі бұны, жасы толмаса да, сол жылы мектепке берді. Әкесі колхоздың бастығы болған соң, мектеп директоры Нұрланды, амалсыз, жасы жетпесе де оқуға қабылдады. Бірақ жарты жылдан кейін аудандық оқу бөлімінен тексеру комиссиясы келіп, бұны “жасы жетпейді” деп оқудан шығарып жіберді. Алайда жарты жылда әріп танып, өз бетінше оқуды, жазуды үйреніп үлгерген Нұрлан оған өкінген жоқ. Негізгі мақсаты орындалып, түсінсін-түсінбесін, әйтеуір, кітаптан бас алмайтын болды. “Көзіңнен айрыласың” деп әке-шешесінің ұрысқанына қарамай, бұрыннан қызығып жүретін немесе жаңадан қолына түскен кітаптарды жатып алып оқудан жалықпайтын. Алтыншы класты бітіргенше талай ертегілерді, “Балдырған”, “Жұлдыз” секілді журналдарды, кызыкты әңгіме, повесть, романдарды тауысып үлгерген еді.

	Сондықтан болар, әсершіл, қиялшыл, әңгімешіл болып өсті. Басқа балалардай көп ойнамайтын, оңашаны сүйетін, көп ойланатын. Қолы боста шешесіне көмектесіп, үйдің тірлігін істейтін, отын жарып, су тасып, мамасы жоқта пешке от жағып, шәй қойып, тіпті тамақ та жасай беретін. Содан ба, әйтеуір бойы өспей, қабырғалары ырсиып, мойны инеліктей, өзі ап-арық болып жүретін. Үйіне жиі келетін қонақтардың қасынан шықпай, шәй құйып беріп отырып, әңгімелерін ұйып тыңдайтын. Сөйлеген сөздерінен ерте есейгенін, тапқырлығын, ақылдылығын байқап, үлкендер таң қалып, бастарын шайқайтын. Әкесі де, шешесі де көп оқыған, әдебиеттен, ғылымнан мол хабардар, жан-жақты, білімді адамдар болғандықтан, Нұрланның кітап оқуға құмарлығына ренжімейтін, қайта қуанатын. “Түбінде осы бала жазушы, ақын болмаса қайтсін” деп ойлайтын. Олай ойлауларына Нұрланның кейде табан астынан мақалдап, тауып сөйлеп, бір-екі шумақ өлең, тақпақ шығаратыны да себеп болса керек. Әкесі партия, совет қызметкері, сот болып жұмыстар атқарғанмен, әдебиетке жақын, шешендік сөздерге шебер еді. Жас кезінде аздап өлең де жазыпты. Абайдың көптеген өлеңдерін жатқа білуші еді. Шешесі мектепте биология пәнінің мұғалімі болып, кезінде қызмет істесе де, әдеби кітапжурнал десе ішкен асын жерге қоятын. Бұлардың үйінде бүкіл әлем әдебиетінің қазақша аудармалары, қазақ жазушыларының том-том кітаптары үйіліп тұратын. Ауылдың адамдарының көбі осы үйден кітап сұрап алып оқитын. “Мың бір түн”, “Робинзон Крузо”, “Том Сойер мен Гекльберри Финнің басынан кешкендері”, “Қазына аралы”, ”Он бес жасар капитан”, “Ботагөз”, “Жәмилә”, “Құс жолы” т. б. көптеген кітаптарды Нұрлан алтыншы класқа дейін-ақ оқып тауысқан еді. Алтыншы класты бітірген жылы, жазда оның аудан орталығында қызмет атқаратын әкесі Ибрагим аудандық партия комитетінің ұсынысымен “Ынтымақ” совхозының “Қайрат” деген фермасына бастық болып ауысып, жанұясымен көшіп келді. Ауыл шағын болғанмен таулы, қыратты жерге орналасқан, жемісті бағы бар, баубақшалы, көгалды, сулы, нулы, табиғаты сұлу, көркем екен. Бір шетінде қамысты, шағын көлі бар. Сол көлден бастау алып, бүкіл ауылды бойлай, екі көшенің ортасымен мөлдір сулы үлкен арық ағып жатады. Оның бір жағында жоңышқа алқабы орналасқан, екінші жағы түгелдей баубақша. Ауыл ортасында шағын тұт ағаштары өскен бақ бар. Ұзыннан-ұзақ созылған бұл ауылдың бір жағы қиыршық тасты қырат, екінші жағы топырақты жазық болатын. Жазда оның айналасы жап-жасыл болып, шөптерге, қызғалдақтарға, алуан түрлі гүлдерге тұнып, көміліп, түкті кілемдей құлпырып, жайнап жататын. Әсіресе көктемде қырат жақтан алтынкүрек желі есіп, қалың қарды су тиген қанттай еріткенде, сай-саладан, жыралардан жөңкіліп, сарқырап, сылдырап жылғалар ағып, ауылды у-шуға бөлеген кезде, адамның жүрегін керемет бір қуаныш, шабыт кернейтін. Тынымсыз соққан самал жел мұрныңа көктем иісін әкеліп, кеудеңді шайдай ашып, тынысыңды кеңітіп, жаңа сезімге, рахатқа кенелтетін. Ауылда сегізжылдық мектеп, шағын клуб, жалғыз дүкен бар. Ауыл ортасында басқарма кеңсесі мен кітапхана бір үйге орналасқан. Кеңсенің жанында тақтай қорамен қоршалған, бастық тұратын үй бар. Міне, осы үйде Нұрланның балалық шағындағы ең қызық, сезімге толы, ұмытылмас күндері өтті. Ауылдың тамаша табиғаты, жақын жердегі таулы аймақтың ғажап сұлу көріністері жан-жүрегін тербеп, тебірентіп, керемет шаттыққа бөлейтін. Шіркін, биік жартасты, шатқалды, қойны бұлақтарға, өзендерге, жабайы шиеге, бүлдіргенге, жасыл шалғынға, гүлдерге, қызғалдақтарға толып, тұнып тұратын Қаратаудың табиғаты неткен әсем десеңізші! Оның жазық қойнауында жыл сайын, жазда дүрілдеп қойшылар тойы өтетін. Ол тойдан Нұрлан секілді балалар қалмайтын. Бәйге, қыз қуу, айтыс, күрес секілді ойындар, концерттер екі-үш күнге созылады. Қонақтардың, көрермендердің сыйғандары жағалай қаз-қатар тігілген киіз үйлерде, сыймағандары қалың көк шалғынның үстінде түнеп шығады. Айналадағы биік жоталарға шығып, қарасаң, төмендегі той өтіп жатқан алаң алақанда тұрғандай әдемі болып көрінеді. Басқа жаққа көз салсаң, кілемдей құлпырған көк майсалы, гүлді жазықты, оны шиырлап, мың бұралып, ағып жатқан, күміс белбеудей бұлақтарды, жылғаларды көресің. Жан-жағың тола бұталар, олардың арасында қаптаған қып-қызыл шиелер. Қаласаң, уыстап теріп ал да, жей бер. Туған өлкесінің осындай сұлу табиғаты, оқыған кітаптары әсер еткен болар: Нұрлан оңаша қалған кездерінде шабыттанып,қолына еріксіз қалам алып, өлең, әңгіме жазуға талпынатын. Әрине, тәжірибесі үйретушісі болмағандықтан, алғашқы талаптарының нәтижесі онша жақсы болмаған сияқты. Сонда да, бұның әдебиетке, жазуға, ауызша тақпақ шығаруға әуестігін байқаған ата-анасы: “Бұл бала кімге ұқсап ақын-жазушы болайын деп жүр. Ата тегімізде ондай нәрсе жоқ еді ғой”,– деп ойлап қоятын. Дегенмен, әлі бала болған соң, уақытша қызығушылық шығар деп те аса көп мән бермейтін. Кейде әкесі жұмыстан қолы босаған кезде, үстелге сүйеніп, қағазға шұқшиып, бірдеңе жазып отырған баласының жанына келіп отырып, ойын бөліп, әңгімеге тартатын. Нұрлан оны көре салып, дәптерін жауып, жазғанын жасыруға тырысатын. Әкесі оған жазушылық жайлы кеңес беріп, тіпті, кейбір тақырыптар ұсынып, “Осыған шағын әңгіме жазшы” деп тапсырма беріп, сынап та көретін. Нұрлан намысқа тырысып, маңдайы, мұрнының үсті тершіп, ойланып, көркем тілмен, бейнелеп, жазушылар секілді ойдан шығарып, белгіленген тақырыпқа шағын әңгіме, суреттеме жазатын. Оны оқып шығып, әкесі өзінің пікірін айтатын. Ол өзі соттың оқуын, партия мектебін бітірген, үнемі басшылық қызметтер атқарған кісі болса да, әдебиетті жақсы білетін еді. Әлем әдебиетінен хабардар болумен қатар, Абайдың көптеген өлеңдерін жатқа айтатын, нақыл, шешендік сөздерді жиі қолданатын, әңгімені майын тамызып айтатын, ойшыл, сөзге шебер болатын. Сондықтан да Нұрланмен үлкен адаммен сөйлескендей сөйлесіп, ақыл айтып, пікір таластырып, айтысуға шақыратын. Нұрлан ондайда мезі болып, өзінің ойын мойындата алмағанына ызаланып, айтысудан қашатын. Кейде бұның тақпақтап, тауып сөйлегенін қызық көріп, әкесі де ұйқастырып, бірер шумақ өлеңді ойдан шығарып, әдейі тиісіп, ойнап, жынын келтіретін. Сол арқылы баласының ой өрісін дамытып, қабілетін өсіргісі келетін. Нұрлан әкесіне, інілеріне, кейбір достарына арнап әзіл өлеңдер шығарғанды ұнататын. Өзімен тетелес інісі бұның тақпақтарын жаттап алып, бір күні бүкіл сыныптың алдында, әдебиет пәнінен беретін мұғаліміне, “менің ағам – ақын” деп, бәрін шұбыртып айтып беріпті. Содан “бастықтың баласы өлең шығарады екен” деген сөз мектепке, бүкіл ауылға тарап кетсе керек. Мектеп директоры, әрі әдебиеттен сабақ беретін апай ертеңіне класта отырғанда Нұрланға: “Сен өлең жазады екенсің ғой, оны неге айтпай жүрсің? Інің бізге бәрін айтып берді. Өлеңдерің жақсы екен, талабыңа нұр жаусын! Тағы да жазғандарың болса, маған әкеліп көрсет! Ұялма, жарай ма?!”– деді. Нұрлан: “Жарайды”,– деп басын изеді. Осыдан кейін балалар мен қыздар да бұған басқаша қарай бастады. Әсіресе, өзінен бір класс төмен оқитын Гүлнұр деген ұзын бойлы, аққұбаша, белі талшыбықтай иілген, сұлу мүсінді, қолаң шашты, құралай көздері күлімдеген, үлбіреген ақша жүзді, өте ажарлы, қарасаң көзің тоймайтын, ауылдағы ең әдемі қыз айрықша көңіл аударып, көзіне іле бастады. Ауылға алғаш келген кезінен бастап, бір көргеннен-ақ ұнатып, сырттай ғашық болып жүрген Нұрланға бұрын байқамаған, менсінбеген сыңай білдіруші еді. Енді көрген кезінде, сөйлеспесе де, басын изеп амандасып, жымиып, жылы қарайды. Соның өзіне Нұрлан мәз болып, қуанышы қойнына сыймай, өзін бақытты сезінеді. Мектепте сабақ арасындағы әрбір үзілісті асыға күтеді. Гүлнұрды көрмесе, тұра алмайтын сияқты, сағынып, шыдамы таусылып өле жаздайды. Ол сабаққа келмей қалған күн – бұл үшін ең көңілсіз, бақытсыз күн. Гүлнұрдың үйі ауылдың аяқ жағында болатын. Мектепке, дүкенге барғанда не қайтқанда көшемен Нұрланның үйінің қасынан өтеді. Нұрлан күн сайын, әсіресе, жазғы каникул кезінде оның жолын аңдып, терезеден немесе ауланың есігінің саңылауынан сығалап қарап, ең болмаса бір көріп, сүйкімді даусы мен қоңыраудай сыңғырлаған күлкісін естіп қалуға тырысады. Ауылда қыз алыспайтын түгелдей бір рудың адамдары тұратындықтан, бөтен жерден келген, руы басқа Нұрланның әрбір басқан қадамын балалар мен қыздар үнемі аңдып жүретін. Бір қызбен өзімсіне сөйлесіп, қалжыңдасып, қасына жолап кетсе, қыздар өсектеп, балалар мазақтап шыға келетін. Содан сескеніп, Нұрлан Гүлнұрды жақсы көретінін өзгелерге сездірмеуге тырысатын.

	Оның үстіне, Гүлнұрдың қасында Мәрия деген кұрбысы ылғи бірге еріп жүреді. Солармен бір класста оқитын, әрі көрші тұратын Амантай деген бала соңдарынан қалмай, мектептен әрдайым бірге қайтатын. Ол өзі бір сұңғақ бойлы, аққұбаша келген, қылжақпас бала еді, Нұрланның сырын біліп қойған ба–әйтеуір, көрген жерде мазақтауға құмар.

	Бір күні, сабақ үстінде, Нұрланды директор солардың класына шақырып алды. Класстағы бүкіл оқушылардың көзінше, тақтаның алдына тұрғызып қойды да, бір кітапты ашып, мұқабасының ішкі беттеріне айдақтата жазылған сөздерді көрсетіп:

	– Мынаны жазған сен бе?– деп сұрады.

	– Жоқ, мен емес жазған, менің “қолым” ондай емес,– деді Нұрлан ол жазуларды бірінші рет көріп тұрғандықтан, шошып кетіп.

	– Мә, оқы, соңында сенің аты-жөнің жазылған!– деп, апайы ашулы, қатқыл үн қатып, кітапты Нұрланның қолына ұстатты. Хат түрінде жазылған шатпақты көз жүгіртіп оқып шыққанда, Нұрланның өңі бұзылып, жауар бұлттай түнеріп, көздерінен ыстық жас еріксіз бұрқ ете қалды. Хат Мәрияның атына жазылыпты. “Мәрия, мен сені сүйем, үйленем. Бүгін кешке саған құда түсуге, үйіңе біздің адамдар барады” деген сияқты парықсыз, жалған, құйтырқы сөздер екен. Бұл кімнің мазағы екенін Нұрланның іші бірден сезе қойды. Амантай Гүлнұрды бұдан қызғана ма, әлде Мәрияның бұнда ойы бар деп ойлай ма, әйтеуір, сол бір көріксіз, бойы бір тұтам қызды Нұрланға жапсыра сөйлеп, орынсыз қалжыңдап, жынын келтіретін. Мынау да соның ісі екенін сезсе де, көзі анық жетпеген соң, ештеңе айта алмай, намыстанып, қорланып, екі көзінен жас сорғалап ағып, үнсіз жылай берді. Бүкіл класстың көзінше жігіт басымен осылай осалдық танытқанына ұялса да, мынадай әділетсіздікке, дұшпандыққа жаны күйіп, өзін-өзі тоқтата алмады. Нұрланды аяп кетті ме, әйтеуір, Гүлнұр қолын көтеріп апайдан рұхсат сұрап, орнынан тұрды да:

	– Апай, бұл Амантайдың “қолы”. Соның жазғаны көрініп тұр. Ол ылғи Мәрияны “Нұрланның ғашығы, қалыңдығы” деп мазақтайды,– деді. Гүлнұрдың сөзін, жылаудан көздері қызарып кеткен Мәрия да қоштады.

	– Тұр орныңнан, Сарбасов, айт шыныңды, қыздардың айтқандары рас па?– деп, Қалима апай арт жақтағы партада отырған Амантайға ашулы көзбен шұқшия қарады. Анау орнынан тұрды да, басы салбырай, төмен қарап, жауап қатпады.

	– Сенен сұрап тұрмын, рас па? –деді апай ашулы, қарасұр жүзі одан сайын күреңітіп. Директордың қатал мінезін жақсы білетін Амантай, өтірік айтуға қорыққан болар, міңгірлей сөйлеп:

	– Кешіріңіз, апай, енді ондай іс жасамаймын,– деп жауап берді.

	– Ертең мектепке әке-шешеңді ертіп кел! Сенімен сол кезде сөйлесемін,– деді директор.

	Содан кейін Нұрланнан кітапты алды да:

	– Сен сабағыңа бара бер, жылама,– деді жұмсақ үнмен. Нұрлан Гүлнұрдың адамгершілігіне, әділдігіне, батылдығына, қиянаттан құтқарып қалғанына шын жүрегімен риза болды. Шындықтың ашылғанына қуанып, өксігі де басылды. Бірақ Амантайға деген реніші, ашу-ызасы класына келген соң да тарқаған жоқ. Соңғы сабақ аяқталып, оқушылар үйлеріне қайтып жатқан кезде, Нұрлан да кітабы мен дәптерін сөмкесіне жылдам сала салып, жиналып, сыртқа асығыс, жүгіре шықты. Көктем мезгілі болатын. Күн жадырап тұрса да, ауа салқындау, жер дымқыл, көк шөптер енді ғана қылтиып шығып келе жатқан. Нұрлан мектептің ауласынан шыға бергенде, анадай жерде, көшемен кетіп бара жатқан бір топ төменгі сыныптың оқушыларын көрді. Араларында Гүлнұр мен Мәрия да бар. Олардың соңынан ілесіп, түк болмағандай, ыржалақтай күліп, Амантай да кетіп барады. Нұрланның жүгіріп келгенін көріп, бәрі де бұрылып қарап, тоқтай қалды. Үнтүнсіз, қабағын түйіп, қасына жақындай берген Нұрланға, бойы мен денесіне сенген Амантай, “маған не істейсің?” дегендей менсінбей, езуін тартып, күле қарады. Соған ызаланған Нұрлан, сөзге келместен, ойланып жатпастан бірден шалт қимылдап, көзді ашып-жұмғанша, өзінің төбесінен қарап тұрған Амантайдың аузынан оң қолының жұдырығымен еріксіз қойып қалды.

	Мұндайды күтпеген Амантай қапелімде қатты тиген соққыдан жерге жалп етіп шалқасынан құлап түсті де, ойбайлап, қолымен аузын басып, өкіріп жылап жіберді. Саусақтарының арасынан қып-қызыл қан ағып, орнынан тұра алмай, еңкейіп отырып қалған оған қарап сәл тұрды да, Нұрлан аңтарылып қалған балалар мен қыздарға назар аудармастан, бұрылып, үйіне қарай апаратын жолға түсіп кете барды. Амантай оның соңынан ұмтылған жоқ, сол жылап, балағаттаған күйі қалып қойды.

	Ертеңіне директор Нұрланды кабинетіне шақырып алып, біраз ұрысты. Бірақ Нұрлан істеген ісіне өкінген жоқ. Амантайдың алға шығып, көрініп тұратын ұры тісі бар еді. Тиген соққының әсерінен сол тісі үстіңгі ернінің ұшын сәл-пәл кесіп кетіпті. Совхоз орталығындағы дәрігерлер оны тігіп беріпті. Нұрланның бастық әкесін сыйлағандықтан ба, әлде Амантайдың өзі кінәлі болғандықтан ба, әйтеуір оның атаанасы байбалам сала алмады. Таяқ жегеннен кейін, Амантай да Нұрланды мазақтауын қойып, аяғын тартып, тыныш жүретін болды. Ал Нұрлан Гүлнұрды бұрынғыдан да қатты жақсы көріп, батылданып, әке-шешесі алып берген су жаңа велосипедіне мініп алып, зуылдап, көзіне түсуге тырысып, оның үйінің айналасынан шықпайтын болды. Қыз да бұның шын сырын ұққандай болып, ұнататынын жасыра алмай, кездескен сайын көздері күлімдеп, жүзі алабұртып қызарып, төмен қарайды.

	Көктемнің соңына қарай жетінші мен сегізінші кластың оқушыларының бір тобын директор мен оның мұғалім күйеуі бастап, Түркістан, Кентау қалаларына экскурсияға алып барды. Жол бойы, автобустың ішінде, Нұрлан алдыңғы жақтағы орындықта өзіне қарама-қарсы отырған Гүлнұрдан көзін ала алмады. Қыздың үлбіреген аппақ жүзіне, аялы, мөлдіреген қарақаттай көздеріне, қарлығаштың қанатындай қиылған қастарына, бұрым ғып өрген мойылдай қара шашына, оймақтай аузына, шиедей кызыл еріндеріне, маржандай аппақ тістеріне, кеудесінде сәл томпайып тұрған, әлі пісе қоймаған қос алмасына, аққудың мойнындай сұлу мойнына кұмартып арбалғандай, алыстан көзі тоймай, қызығып, еріксіз қарай береді, қарай береді. Гүлнұр да соны байқап, бұған жиі жалт қарап, көздері ұшырасқан кезде, ұяла күлімсіреп, жүзін басқа жаққа бұрып әкетеді. Нұрлан да ажарсыз емес еді. Бойы сәл кішілеу, денесі арықтау, көздері қысықтау демесең, момақан, мейірімді, нұрлы жүзді, сүйкімді, әдемі бала болатын. Жігерлі мінезіне сай қайратты, қалың қара шашы кең маңдайын, сәл қалқиған құлақтарын, қылқиған желкесін жартылай жауып тұрған кезде, мүлде сұлу болып көрінетін. Әсіресе, ойлы, мұңлылау,отты жанарлары мейірленіп жымиған кезінде жылы шуақ, сәуле шашып, жүректерді нұрландырып, баурап алатын. Сондықтан ба, оған қыздар көп қарайтын, жақсы көретін. Үлкендер де жылы сөйлеп, сыйлап тұратын. Гүлнұр әр қараған сайын, Нұрланның жүрегі тулап кетіп, ери түседі. Араларында түсіністік, үнсіз ұғысу, жүректерінде жіпсіз байланыс орнағандай, екеуінің де жүздері қуаныштан бал-бұл жайнайды. Сүйген қызын күні бойы көріп отыру – Нұрлан үшін нағыз рахат секілді. Ол өзін бақыт құшағында отырғандай сезінді. Оның көзімен қарағанда, Гүлнұр әлемдегі ең сұлу, сүйкімді қыз болып көрінеді. Расын да да ауылдағы ең көрікті қыз сол болатын. Оны балалардың көбі ұнататын, кейбіреулері тиісіп, құшақтауға тырысып, қолынан тартып ойнап, қасынан шықпайтын. Сондай кезде Нұрлан Гүлнұрды олардан іштей қызғанып, солардың орнында өзі болғысы келіп кететін. Бірақ батылдығы жетпейді, ұялады. “Ғашықтың тілі– тілсіз тіл, көзбен көр де, ішпен біл” деп Абай айтқандай, қыздың жанына жақындай алмай, алыстан қарап, көзбен ұғысқанына, көргеніне мәз болып жүре береді. Оңашада үнемі оны ойлап, көз алдына елестетіп, тәтті қиялға беріліп, ыңылдап, ғашықтық әндерді айтудан жалықпайды. Үнді киносындағыдай мүсінші болып, ғашығының сұлу бейнесін тастан қашап жасап, мәңгілік ескерткіш орнатқысы да келеді. Міне, бүгін сүйген қызын көріп, ұзақ уақыт қасында отырып, сұлулығын тамашалағанына қуанып, өзін бақытты сезініп, рахат күйді басынан кешірді. Жол бойының табиғаты да тамаша екен. Жусан мен бетегелер, қызғалдақтар, сарғалдақтар, әртүрлі көк-жасыл шөптер, алуан түрлі гүлдер қаптап өскен ойлы-қырлы кең дала қиялыңды шарықтатып, көңіліңді тасытып, ғажайып әсерге бөлейді. Саяхатқа шыққандарына шаттанған оқушылар автобус ішін әнге, көңілді күлкіге кенелтіп, шуға толтырып келеді. Гүлдердің жұпар иісі аңқыған дала желі терезелерден аңқылдай соғып, бетіңді аймалап, кеудеңді кернеп, тынысыңды аша түседі. Жүректерде тасыған қуаныш кемерінен асып төгілердей. Автобус бір сағаттан кейін Түркістан қаласына жетіп, орталық көшелерін аралап келіп, алыстан көрініп, үйлердің төбесінен қарап, мен мұндалап тұрған еңселі Қожа Ахмет Яссауи мовзолейіне тұмсығын тірей тоқтады. Сырты көкшіл түсті бояулармен әшекейленген, оюлармен өрнектелген, көк күмбездері жарқыраған, асқан шеберлікпен салынған, көненің көзіндей қасиетті, тарихи музей, көне ескерткіш-кесене кімнің де болса назарын бірден магниттей тартып, ғаламат, тылсым әсерге бөлейді екен. Әсіресе, музейдің ішіне кіргенде, орталық үлкен залдың әсем безендірілген қабырғаларын, аспан тектес дөңгеленген, өрнектелген шаңырағын көргенде оқушылардың естері шығып, ауыздары ашылып қалды.ҚожаАқметЯссауидіңмраморданжасалған бейітін, атақты хандардың, ханшалардың, билердің, батырлардың қабірлерінің бастарына қойылған көк сандық тастарды, ас ішетін бөлмені, үлкен тайқазанның орнын, намаз оқитын бөлмені, моншаны көріп, музейдің қызметкері айтқан шежірені тыңдап, біраз нәрсеге қанығып, естен кетпес мол әсер алды. Мұсылман дінін уағыздап дастандар жазған, діндарлығымен әулие саналған, ақын Хожа Ахмет Яссауидің бейітінің басына тәу етіп, атақты қолбасшы Ақсақ Темір орта ғасырдың бас кезінде салдырған бұл ескерткішмазар сұлулық пен шеберліктің құдіретін паш етіп, талай ғасырлар бойы сыр бермей, міз бақпай, адамдардың сиынып мінәжат ететін, арнайы келіп қызықтайтын қасиетті орнына айналып, асқақ қалпында сақталып тұр екен. Ақсақ Темір мовзолейді қалаған кірпіштерді түйенің сүтіне илетіп, Сауран қаласынан тасытқан дейді. Қабырғаларының сыртын әшекейлеген бояудың қалай, неден жасалғанын әлі ешкім анықтап біле алмапты. Ақсақ Темір мовзолей салынып бітісімен бас шебердің көзін жоймақ болған екен, оның бұл ойын біліп қойған шебер бір түнде қашып кетіпті. Содан мовзолейдің бір күмбезі толық салынып бітпей қалыпты. Міне, осындай аңызға ұқсас талай қызық мәліметтерге қанығып, музейден мол әсер алып, көне Түркістан қаласын аралап шыққаннан кейін, кешке қарай оқушылар мен мұғалімдері жақын жердегі Темірлан қаласына келді. Бұл ауылда кезінде атақты балуан Қажымұқан Мұңайтпасов тұрған екен. Мектеп директоры Қалима апайдың жолдасы, мұғалім, Нұрланның класс жетекшісі Құрмаш ағайдың әке-шешесінің үйі осы ауылда болып шықты. Бұлар сол үйге тоқтады. Осында қонып, ертең Кентау қаласына қарай жолға шықпақшы. Тамақтанып, шәй ішіп, аз уақыт ойнап-күлгеннен кейін, оқушылар ұйқтауға дайындалды. Үлкен залда ұзын, екі қатар етіп төсек салынды. Жоғарғы қатарда қыздар, ал екінші, төменгі қатарда, оларға бастарын түйістіре, балалар жатты. Орайы келіп, Нұрлан Гүлнұрмен қарама-қарсы төсекті иемденген еді. Бір-біріне түйіскен қос жастықта бастары тие жаздап жатыр. Жарық сөніп, оқушылар тегіс ұйқтап кеткен кезде, Нұрлан ұйқтай алмай, көздері бақырайып, біраз уақыт ойланып жатты. Дәл қасында, бас жағында, қол созым жерде сүйген қызы жатса, қалай ұйқтасын. Бір кезде ақырын жылжып, басын Гүлнұрдың басына бұрынғыдан да жақындата түсті. Енді қыздың демалғаны да естіледі. Гүлнұр аппақ сұлу білегін басынан асыра жастыққа салып, шалқасынан жатыр. Нұрлан қолын сәл созып еді, жастықтың үстінде шұбатылып жатқан бұрымға тиді. Сол кезде жүрегі аттай тулап, алқымына тығылды. Қолы тиген жерінде жабысып, қатып қалғандай, біраз уақыт қозғалмады. Жүрегінің дүрсілі сәл басылғаннан кейін, Нұрлан жібектей жұмсақ бұрымды алақанымен сипап, ұстап, мұрнына әкеліп иіскеп, жұпар иісін құмарлана жұтқан еді– рахаттан миының іші шымырлап, басы айналғандай болды. Сол кезде Гүлнұр ұйқылыояу күйде қозғалып, жастықтың үстінде жатқан қолын жылжытып, бұрымын өзіне қарай тартып алды. Нұрлан, жүрегі қайтадан дүрсілдей соғып кетсе де, батылы жетіп, қолын жәй созып, қайтадан бұрынғы қалпында жатқан, ып-ыстық, жұмсақ білекті ұстады. Гүлнұр шынымен ұйқтап жатты ма, әлде қызық көрді ме – қолын тартып алған жоқ. Соған қуанып, масаттанған Нұрлан қыздың жұмыр, балғын, әдемі білегін жылы алақанымен аялай сипап, тәтті сезімге елтіп, біраз уақыт екі көзін жұмып, ояу жатты да, қалай ұйқтап кеткенін өзі де білмей қалды.

	Таңертең, бөлмеге жарық түскенде, оянып, қараса, Гүлнұр білегін тартып алыпты. Басы да түндегіден алыс жатыр. Ерте оянып, сырт көзден құпия сырларын жасырып үлгерген екен. Ұйқыдан тұрып, жолға дайындалған балалар мен қыздардың қаперлерінде ештеңе жоқ сияқты. Гүлнұрдың өзі де төсектен тұрғаннан кейін, ештеңе білмегендей, жайбарақат, күндегідей көңілді қалпында жүрді. Қарамайын десе де, еріксіз бұрылып, қызыға қарай берген Нұрланға көзі түсіп кеткенде ғана, сәл ұяла, екі бетінің ұшы қызарып кетіп, төмен карайды. Көздері мұнарланып, жүзінен шаршағандық, ұйқысы дұрыс қанбағандығы сезіледі. Сірә, ол да түнде жөнді ұйықтай алмай, ұзақ уақыт ояу жатқан сияқты. Ғашықтық Нұрланның ғана емес, оның да жүрегін жаулап алғандай.

	Таңертеңгі шайларын осы үйден ішіп алған соң, саяхатшылар автобуспен Кентау қаласына қарай жүріп кетті. Сәскеде жетіп, кеншілердің жаңа, сұлу, шағын, көп қабатты үйлерден тұратын, тап-таза, әсем қаласын күні бойы аралап, тамашалап, кафесінде түстеніп, орталық алаңында суретке түсіп, кешке қарай көңілдене ән айтып, ауылдарына қайтты. Осындай, Нұрлан мен Гүлнұрды жақындастыра түскен, жүректеріндегі сезімдерін бір-біріне анық сездірген тағы да бірнеше сәттер болды. Ол кезде ауылға үнді фильмдері жиі келетін. Оларды ауылдың адамдары, тайлы-таяғына дейін қалмай, тегіс жиналып көретін. Бір күнде екі рет көрсетілсе де, шағын клуб аузы-мұрнынан шыға толып кететін. Бір күні “Бобби” деген фильм болды. Нұрлан қалың көрермендердің ортасында Гүлнұрмен бір скамейкада қатар отырып алған. Шам сөніп, фильм басталғанда, жұрттың бәрінің назары экранға ауды. Үнді фильмі десе есі шығатын халық дүниенің бәрін ұмытып, киноның ішіне кіріп кетердей болып, елтіп, бірде жылап, бірде күліп отырды. Жігіт пен қыздың арасындағы шексіз махаббат, қаталдық пен мейірімділік, ғашықтық туралы әндер жүректерін ерітіп, мұздатып, көңілдерін толқытады. Нұрлан мен Гүлнұр да солармен бірге толқып отыр. Нұрлан өзімен иық түйістіріп отырған Гүлнұрға бұрылып жиіжиі қарай береді. Экрандағы қыз бен жігіттің тағдырларына жаны ашып, сезімге берілген Гүлнұрдың жүзі алабұртып, көздері жасаурап кеткен. Нұрлан оған қараған сайын жүрегі еріп, елжіреп ғажайып тәтті сезімге беріле түседі. Бұл дүниеде жұмыртқадай аппақ, сүйкімді жүзді, нәзік бейнелі Гүлнұрдан артық сұлу қыз жоқ секілді. Нұрлан оны жан-жүрегімен жақсы көретінін, сүйетінін, фильмдегі ғашықтардай сол үшін жанын құрбан етуге дайын екенін білдіргісі келгендей, оң қолымен Гүлнұрдың иығынан, арқасынан ұстап, құшақтады. Қыз қарсылық білдірген жоқ. Қараңғыда Нұрланның жұмсақ, ыстық алақаны көйлегінің сыртынан арқасын, иығын, шашын аймалай, аялай сипағанда, қыбыр ете алмай, экраннан екі көзін алмай, қадала қарап отыра берді. Тек ұялгандай жүзінің қызарып, денесінің оттай ысып кеткені, ауыр демалғаны Нұрланға сезіліп, экранның жарығымен көрініп тұрды. Жүрегі дүрсілдеп алқымына келсе де, Нұрлан өзінің батылдығына таң қалды. Сірә, үнді фильміне тән ғажайып махаббат әсер етіп, өзін ержеткен жігіт санап кеткен болуы керек. Сезімге беріліп, бойы балқып, бақыт құшағына еніп, айналадағы жұрттың бәрін ұмытып, қыздың арқасын алақанымен аялап сипай берді. Қанша білдірмедім десе де, бұлардың сырын әлдекімдер сезіп, байқап қалса керек, ертеңіне-ақ ауылдағы көше бойындағы қаңырап қалған ескі үйдің қабырғаларында “Нұрлан+Гүлнұр” деген жазулар пайда болды. Нұрлан оларды өшіріп әуреге түсті.

	Сол жылы жазда, каникул кезінде Нұрлан футбол ойнап жүріп, абайсызда тастақ жерге қатты құлап, сол жақ аяғының басын тобығы тұсынан оңдырмай шығарып алды. Ауылда сынықшы әйел бар екен. Сол әйел келіп, бұның әкесі мен көрші ер адамға екі жақтан тартқызып, өзі тобығынан сипап итеріп, айналып кеткен аяқтың басын орнына келтіріп, салып берді. Нұрлан мықтап таңылған, ісіп кеткен аяғын жоғары көтеріп, астына үш-төрт жастық салып, бір ай бойы шалқасынан, қозғалмай төсекте жатты. Осы уақыттың ішінде Гүлнұрды көре алмай, шыдамы таусылып, қатты сағынды. Тезірек аяғым жазылып кетсе екен, жазғы демалыс аяқталып, оқу басталса екен деп тіледі. Сонда сүйген қызын күнде көріп жүрер еді. Зарығып, кейде зарланып, кейде өзін-өзі күлдіріп:



	Мен футболшы батырмын.

	Допқа оқша атылдым.

	Аяғымнан айрылып,

	Қозғала алмай жатырмын.

	Ойбай-ай, аяғым,

	Сүйеніш еткен таяғым,

	Қапыда сенен айрылдым деп,

	Өзімді қатты аядым.

	Байқамай отқа күйгенім,

	Мойныма қамыт кигенім.

	Сағындым сені көре алмай,

	Қайдасың менің сүйгенім?–



	деп өлең шығарып жатып, ол арманына да жетті. Бір айдан соң аяғы жазылып, орнынан тұрды.

	Күзде, оқу басталысымен жоғарғы екі сыныптың оқушыларын жүгері жинауға алып кетті.

	Ферманың жүгері алқабы Сырдарияның бойына жақын жердегі тоғай арасында екен. Қос басында жаңадан салынған екі үй тұр. Мектеп оқушылары сол үйлердің біріне орналасты. Ұзынша үлкен екі бөлменің тақтай едендерінің үстіне текемет төселген. Оқушылар үйлерінен алып келген көрпе-төсектерін соның үстіне салып, ұйқтайды. Бөлмелердің бірінде ұлдар, екіншісінде қыздар тұрады. Бұларды бастап келген, үнемі бас-көз болып, басқарып жүруге тиісті, орта жастағы, мектептің оқу бөлімінің меңгерушісі Әбен ағай екінші үйде. Ол үйде азық-түлік, асхана орналасқан. Оқушылардың арасынан ас дайындайтын, шәй қоятын екі аспазшы қыз тағайындалды. Оларға отын-су тасып, көмектесуге ұлдардан күн сайын кезекші белгіленеді. Алғашқы күні, жұмысқа шығар алдында, ферма бастығы, Нұрланның әкесі Ибрагим оқушыларды жинап алып, сөз сөйлеп, жұмысың мән-жайымен таныстырып, істеріне сәттілік, табыс тіледі. “Көңілдерің әрдайым көтеріңкі болсын, бос уақыттарыңды көңілді өткізіңдер”,– деп сөзінің соңын әзілмен аяқтады.

	Нұрлан бастықтың баласы болғандықтан жұмыстан қалмай, ынталы болуға, өзгелерге жақсы үлгі көрсетуге тиіс екенін түсінеді. Бірақ жүгері жинау оңай емес екен. Собықты сабағынан қайырып үзіп алып, қабығынан аршып, қапқа салып, толтырып, сосын арқаға асып көтеріп алыста тұрған машинаның қорабына апарып тиеу керек. Қапты көтеру– ұлдардың жұмысы. Зілдей ауыр қапты күні бойы тасу– бір азап екен. Бойы аласа, өзі арық Нұрлан, қанша шымыр болса да, өзімен бірдей қапты сілкіп қалып көтергенде, әзер шыдап, белі қайқаңдап, тірсегі майысып, тәлтіректеп кетеді. Бірақ, көбінесе, Гүлнұрдың, қыздардың қасында жүргендіктен, олардың көзінше сыр бермеуге тырысады. Класындағы ең ұзын еңгезердей екі қыз– Әнипа мен Рыскүл үнемі Нұрланды мазақтап, ойнап, күлкі етуге құмар еді. Бірде, солар үлкен қанар қапты әдейі аузы-мұрнынан шығара толтырып, Нұрланға: “Сен көтер, жігітсің ғой!”– деді. Нұрлан солардың қасында, көмекші болып жүргендіктен бас тарта алмады. Жақын маңда Гүлнұр да жүгері жинап жүрген болатын. Ол да бұларға қарап тұр. Бар күшін жинап, сығымдай ұстап, сілки көтерген Нұрлан оны арқасына салғанмен, ұстап тұра алмай, тәлтіректеп барып, жерге құлатып алды. Сол-ақ екен, Әнипа мен Рыскүл қарқылдай, шиқылдай іштерін ұстап, сілелері қата мәз болып, мазақтай күліп, рахаттанып қалды. Жуық арада қоятын түрлері жоқ. Нұрлан ызаланып, екі көзіне жас келіп:

	– Неменеге мәз боласыңдар, оңбағандар! Сендер әдейі істедіңдер! Енді, мә, өздерің көтеріңдер!– деді де, қапты тастай салып, бұрылып, тоғай жаққа қарай кетіп қалды. Ұялғаннан Гүлнұр жаққа көзін де салған жоқ. Тек оның: “Қыздар, қойсаңдаршы, сендерге не болған?!”– дегенін ғана естіді. Өз бетімен жұмысты тастап кеткені үшін мұғалімнен сөз еститінін білсе де, Нұрлан кесапат, улы тілді, екі қыздың қорлығына шыдай алмады. Қыздар болмай, балалар болса, төбелесе кетер еді. Жігіт басымен жаман мінезді қыздармен айтысып абырой таппасын жақсы түсінеді. Жабайы жиделердің жұпар иісі аңқыған тоғайды аралап, біраз жер жүрген Нұрлан дарияның үстінен шықты. Жағада тұрып, еңкейіп, сап-салқын, сарғыштау сумен бетін жуды. Арнасына толмай тартылып, қалың жынысты тоғайды қақ жарып, жөңкіле үнсіз ағып жатқан дарияға қарап, ойланып ұзақ отырды. Күн қызарып, алтын шапағын шашып, көкжиекке бата бастаған кезде, орнынан тұрып, келген ізімен кері қайтты. Оқушылар жұмысты аяқтап, үсті-бастарын қағып, машинаға отырып жатыр екен. Нұрланды көре сала, ашулы ағайы:

	– Қайда болдың? Неге жұмысты тастап кеттің?– деп ұрса жөнелді. Нұрлан үндемей, тұнжырап төмен қарады.

	– Неге үндемейсің? Сенен сұрап тұрмын ғой,– деді мұғалім оқушылардың көзінше зілдене үн қатып.

	Сол кезде Гүлнұр Әнипа мен Рыскүлдің Нұрланды мазақ еткенін, намысына тигенін ағайға бір-екі сөзбен жасырмай айтып берді. Қыздар кінәларын мойындамай, ақталып жатыр. Ағай жағдайдың қалай болғанын түсінсе керек, одан әрі Нұрланды тергемеді.

	– Сонда да, олай етуге болмайды. Тоғайда итқұсқа жем болып, адасып кетсең, қайтесің? Әкешешеңе не деймін?– деді даусын жұмсартып.

	Бұның халін түсініп, жақтай айтқан сөздері үшін Нұрлан Гүлнұрға тағы да риза болды. Осындай жақсы қыздың түсінгеніне, мейіріміне қуанып, Нұрлан өзін бақытты сезінді, ішкі азабынан аз да болса арылғандай болды.

	Қосқа келген соң, оқушылар жақын құдықтың басына барып салқын сумен жуынып-шайынып келіп, кешкі тамақтарын ішуге отырды. Ұзын залды жағалай, текеметтің үстіне қатарласа жайғасып, шуласып-күлісіп, аспазшы қыздардың пісірген көжесін қомағайлана ішті. Нұрлан көңілсіз, үндемей, балалардың тасасында, қыздардың көздеріне түскісі келмей, елеусіз отырып тамақтанды. Астан кейін, есік алдында бұрқ-сарқ етіп, екі иінінен демалып, селкілдеп, ұзақ қайнап тұратын титанның ыстық суын түгел тауысып, терлеп-тепшіп, шәй ішіп болған соң, оқушылар күндегі әдетпен, дастархан жиналысымен, ойын ойнап, әзілдесіп, күліп, ән салып, би билей бастады. Тек қана Нұрланның көңілі көтеріле қоймады. Көңілі қатты қалып, көзінен жас шықса, ренішін ұмыта алмай, көпке дейін мұңайып ойға беріліп кететіні бар еді. Ондайда көңілі оңашаны, жалғыз қалғанды қалайды. Бірақ кірпігі ілінбей, көрші бөлмеден естіліп жатқан у-шуға, дамылсыз күлкіге еріксіз құлақ түріп, әрнәрсені ойлап, ұзақ уақыт, аунақшып, ояу жатты. Күндіз болған келеңсіз оқиға есінен кетпей, жүрегін қайтақайта сыздатады. Көз алдына Гүлнұрдың бұған жаны ашып, қабағын шыта, мұңая қараған сұлу жүзі елестейді. Сүйген қызының көзінше жігіт басымен ызақорлана жылағанына өкініп, ұялады. Сол үшін кеш бойы одан қашқақтай берген еді.

	Көрші бөлмедегі балалар мен қыздардың көңілді, уайымсыз, қуанышты күлкілерін, дауыстарын естіген сайын, Нұрлан өзін бақытсыз санап, жалғызсырап, мұңдана түседі. Бұдан басқалардың бәрі көңілді. Әбен ағай ғана әлдеқашан көрші үйдегі бөлмесіне барып жатып, ұйқыға кіріскен. Нұрланның көңілді ортада жоқ екенін тек Төлеш қана байқаса керек: бір кезде ол бұл жатқан бөлмеге келіп кірді. Қараңғы бөлмені көзімен сүзе қарап, шолып шықты. Нұрлан оны көрсе де, үндемей жата берді. Ақыры Төлеш бұрышта жатқан бұны байқап қалып, қасына келіп:

	– Нұрлан, бұл сенбісің? Неге ерте ұйықтап жатырсың? Ана жаққа барып, қызық көрмейсің бе?– деді.

	– Онда не қызық бар? Басым зеңіп, ауырып, ұйқым келген соң, жатырмын,– деп Нұрлан теріс қарай аунап түсті. Төлеш екеуі дос еді, бірақ Нұрлан одан кейде Гүлнұрды аздап қызғанатын. Бұл Гүлнұрмен еркін сөйлесе де алмайды, ал Төлеш онымен әзілдесіп, ойнап-күліп, құшақтап, алысып, бетінен сүймек болады. Ондай сәтте Гүлнұр ашуланбай, қарсыласып ішек-сілесі қата күледі. Әрине олардың ойынына өзгелер онша мән бермейді. Тек Нұрлан ғана қызғанып, іші өртенгендей, көңілі әлем-жәлем болады. Өзінің Төлештей ұзын бойлы, батыл болмағанына өкінеді. Төлеш қызылшырайлы, сұлу жүзді, көздері үлкен, мейірімді, жақсы бала еді. Өзі әкесі жоқ, жартылай жетім болатын. Сондықтан оны Нұрлан да жақсы көретін. Бірақ жүрекке әмір жүре ме, Гүлнұрды одан іштей еріксіз қызғанады. Төлеш одан әрі қазбалап тергеп тұрмай, Нұрланның мазасын алмай:

	– Жарайды, ұйықтасаң, ұйықта ендеше!– деп бұрылып, бөлмеден шығып кетті.

	Нұрланды Төлештен басқа ешкім де іздеген, жоқтаған жоқ. Нұрлан өзін бұл ортада бөтен адамдай сезініп, жалғызсырап кетті. Бірте-бірте жүрегін үйіне деген сағыныш баурап алды. Көптен бері көрмеген мамасын, іні-қарындастарын ойлады. Әсіресе анасының мейірімді, қараторы жүзі, үлкен, шуақты көздері көз алдынан, жылы сөздері құлағынан кетпей қойды. Жазғы демалыс күндерінде талтүске дейін ұйықтап, мамасының: “Күнім, тұра ғой, түс болды, шәйіңді іш!”– деп оятқан даусын естіп жатса да, тұруға ерініп, еркелеп, ұзақ уақыт жата беретін. Тек, буы бұрқырап, екі иінінен демалып, бұрқылдап қайнаған самаурынның, қақпағы сақырлаған шәйнектің үндері құлағына жетіп, шоққа жаңа піскен табананның хош иісі танауын қытықтап, ұйқысын ашып, сергітіп жібергенде ғана төсектен тұрып, далаға шығып, жуынып, жазға арналып салынған верандадағы аласа, дөңгелек столдың жанына келіп отыратын. Күбіден жаңа алынған сары майдың, ыстық нанның дәмі, қою, күп-күрең етіп демдеп, сүт, қаймақ қатып, кесеге буын бұрқыратып құйған үнді шәйінің жұпар иісі сол кездегідей қазір де Нұрланның мұрнына келіп жатқандай сезіледі. Шешесінің жанында рахаттана шәй ішіп отырғаны көз алдына анық елестейді. Осы жарты айдың ішінде үйін қатты сағынған екен. Дәл қазір орнынан тұрып, киініп алыстағы ауылына жаяу-ақ тартып кеткісі келді. Бірақ оған дәрменсіз екенін түсініп, қапаланып, көңілі босап, алқымына ыстық жас кептелді. Үйіне барып, мамасымен, бауырларымен қалай қуана кездесетінін ойлап, армандап, қиялға беріліп жатып, біраздан кейін шаршап ұйықтап кетті.

	Ертеңіне қосқа ауылдан әкесі келді. Оның келгеніне Нұрлан қатты қуанды. Үйін әбден сағынғанын айтып, екі-үш күнге мұғалімнен сұрап алып кетуін өтінді. Әкесі әрең көніп: “Жарайды, ертең қосқа ауылдан машина келеді.

	Соған мініп, үйге барарсың”,– деді. Нұрланды әкесінің мұғалімнен сұрап алғанын, ертең ауылға қайтатынын оқушылардың бәрі естіген. Біразы бұрқылдап сөйлеп, қызғаныш білдірді. Кеш ке қарай Төлеш те үйіне барып қайтуға рұқсат сұрап, қыңқылдап, Әбен ағайдың мазасын ала берді. Ағай алғашқыда оның өтінішін құлағына да ілмеген еді, Төлеш жалынып қоймаған соң, ашуланып, оған қатты ұрсып, бетін қайтарып тастады. Нұрлан досына қалай көмектесерін білмеді. Төлеш те кешегі бұл секілді оңаша бөлмеге барып, теріс қарап жатып қалды. Оның, екі иығы бүлкілдеп, жылап жатқанын көріп, қасына келсе де, Нұрлан жұбататын сөз таба алмай, қиналып үнсіз тұрып қалды. “Төлеш өзінің әкесінің жоқтығын, жетімдігін еске алып, қапаланып жылап жатқан шығар”, деп ойлап, оның алдында өзін кінәлідей сезінді. Тіпті “ауылға қайтпай-ақ қойсам ба екен” деп те ойлады, бірақ үйін қатты сағынғандықтан олай ете алмады, таңертең келген машинамен ауылына қайтып кетті. Түс кезінде үйінің қасына келіп тоқтаған машинадан түсіп, ауланың есігін сықырлата ашып, ішке кірсе, мамасы есіктің алдында самаурынға отын салып, шәй қойып, күйбеңдеп жүр екен. Нұрланды көрді де, бірден қуаныштан жүзі күлімдеп, көздері жайнап: “Балапаным, құлыным, келдің бе?!”– деп, қарсы ұмтылып келіп, құшақтап алып, айналыптолғанып, бетінен сүйді. Нұрлан да оның мойнынан емірене құшақтап алған. Мамасының құшағында еркелеп, мауқы басылған соң, ол аяқ киімін шешіп, үйге кірді. Ауызғы бөлмеде, төр жақта ойнап отырған екі қарындасы мен кішкентай інісі бұны көре салып, орындарынан атып тұрып, қуана шулап, қасына жүгіріп келді. Нұрлан оларды кезек-кезек құшақтап, беттерінен шөпілдете сүйді. Туған үйінің жанға жайлы саясына еніп, анасын, бауырларын көріп, сағынышы басылып, көңілі жайланып, рахат сезімге бөленді. Туған үйдің орны бөлек екен. Баяғыда бастауыш кластарда оқып жүрген кезінде туған ауылы– Жаңақорғаннан он шақырым жердегі Ленин колхозының жеміс бағында орналасқан пионер лагеріне екі рет барып, екеуінде де ұзақ уақытқа шыдамай, үйін сағынып, қашып келіп еді. Таудың етегіндегі айналасы мөлдір бұлақтарға толы, алма, өрік, шие өскен жап-жасыл саялы бақтың іші, лагердің өмірі қаншама қызық болса да, өзінің туған үйіне жетпейді екен. Қайда барсаң да, қайда жүрсең де, туған үйіңді сағынады екенсің. Бүгін соны тағы да түсінді. Сәлден кейін мамасы сексеуілмен сақылдап қайнап, буы бұрқыраған, сырты айнадай жалтыраған самаурынды көтеріп алып кіріп, дастархан жайды. Нұрлан інісі мен екі қарындасын еркелетіп отырып, мамасымен бірге шәй ішті. Қаймақты қою сүт қатқан күрең шәй құйылған ыстық кесені қолына алып, ерніне апарғанда, сонау қоста жатып қиялдаған таныс, жұпар, хош иіс мұрнын жарып жіберердей болып, ыстық бу бетін шарпып, тұла бойын жіпсітіп, балқытып бара жатты. Қант қосылған балдай тәтті сусын бір-екі рет жұтқанда-ақ маңдайының терін бұрқ еткізді. Салқын судан, шаң-тозаңнан торлама қауындай жарылып кеткен бетін, мойнын саулап аққан тер ашытып, сүтті шәйді сораптап ішкен сайын рахаттана, бой-бой болып терлеп отырып, мамасына қос басында өткізген күндерінде болған оқиғаларды әңгімелеп айтып берді. Далада ойнап жүрген үш інісі де келіп, Нұрлан олармен қуана қауышып, мәз болып қалды.

	Осылай үш-төрт күн үйінде болып, алаңсыз аунап-қунап, сағынышы басылған соң, қайтадан Гүлнұрды ойлап, көргісі келіп, Нұрланның қосқа қайтқысы келе бастады. Әкесі оны қос басына машинамен апарып тастады. Бәрі де бұрынғыдай, ештеңе өзгермепті. Тек Төлеш қана ауылға қайтып кетіпті. Бұл соған қатты қуанды. Өзі де қазір көңілді, көпшіл болып алды. Балалардың арасында еркін, әңгімешіл, әзілқой. Гүлнұрмен де ұялып-қысылмай еркін сөйлесе бастады. Әнипа мен Рыскүл де бұған тиісулерін қойған, жылы сөйлеседі. Мінезіндегі мұндай өзгерісіне өзі де таң қалды. Әлде балалық ұяңдықтан арылып, есейе бастағаны ма? Бір күні, жұмыс уақыты бітіп, оқушылар егіс басынан қосқа қайтып келе жатқан еді. Нұрлан машинаның қорабында, Гүлнұрдың жанында отырған. Кенет көйлегінің жағасынан мойнына бір уыс жүгері құйылып кеткенін сезді. Бұрылып қараса, Гүлнұр түк білмегендей басқа жаққа қарап отыр екен. Бұл жан-жағына алақтап, кінәліні іздеп жатқанда, Гүлнұр шыдай алмай, бұған қарап, күліп жіберді. Сол кезде Нұрлан бірден түсіне қойып, бір уыс жүгерінің дәндерін үгітіп алып, қыздың мойнына салуға ұмтылды. Гүлнұр сықылықтай күліп, бұның қолынан ұстап, қорғанып жатыр. Бірақ Нұрлан қоярда қоймай, қарсыласқанына қарамай, оны бір қолымен құшақтап алып, уысындағы жүгерінің дәндерін мойынына ақыры салып жіберді. Гүлнұр есі шыға күлген бойы тез қарманып, кейін серпілген Нұрланға жүгері шашып жіберді. Нұрлан да одан қалыспады. Екеуі осылай ойнап-күлісіп, мәз-мейрам болды. Сол күннен бастап Нұрлан Гүлнұрмен еркін сөйлесіп, әрдайым көңілді жүріп, өзін бақытты сезініп, қалған күндердің қалай тез өткенін байқамай да қалды. Жүгері жинау жұмысы аяқталып, ауылға қайтатын күн де келді.Түс кезінде оқушылар көрпе-төсектерін қапқа салып, буып-түйіп, екі жүк машинасының қорабтарына тиеп, оның үстіне өздері отырып, “ауыл қайдасың” деп тартып кетті. Жолда, бәрі шулап, көңілді ән салып келе жатқанда, Нұрланның жанында отырған Гүлнұр ойнақы мінезіне басып, оның басындағы шәпкісін, күнқағарынан ұстап, тартып, көзінің үстіне түсіріп жіберді. Қыздың қолынан шап беріп ұстаған Нұрлан, жібермей, алысып ойнай бастады. Екеуі де бір-біріне әл бермей, бастары түйісе, сақ-сақ күледі. Оқушылардың біразы бұларға таңырқап қарап қалған. Ұялып екі беті алаулап, қызарып кеткен Гүлнұр: “Жібер, жібер, қолымды, ұстама мені!”– деп Нұрланды қос қолымен итеріп, бұлқынады. Нұрлан оны ойнап, құшақтауға тырысады. Бір кезде машинаның жүрісінен бе, әйтеуір екеуі де қаптардың үстіне қатар жантайып құлап түсті. Нұрланның қолы еріксіз қыздың топ-томпақ, жылы кеудесіне – әлі пісіп жетілмеген қос алмасына тиіп кетті. Сол сәтте оның қолынан ток ұрғандай болып, ыпыстық толқын бүкіл денесіне жайылды. Жүрегі аттай тулап өрекпіп, толқып кеткен Нұрлан қыздың күлімдеген сүйкімді жүзінен, топтомпақ, шиедей қызыл еріндерінен сүйіп алғысы келді. Оңаша болса, өзін-өзі ұстап тұра алмай, бәлкім, сөйтер ме еді. Қыздың ыстық демі бетін шарпып, сәл дудырап кеткен шашының сүттей табиғи жұпар иісі есін алып, масаң қылғандай. Әттең, бұл, әншейін, ойын ғана ғой, сондықтан ұзаққа бармай, тез аяқталды. “Әй, сендерге не болды! Жетер енді! – деп жақтырмай үн қатқан қыздардың үндерін естіп, Нұрлан мен Гүлнұр естерін жинап, алысуды тоқтатты. Бойларын түзеп, орындарына отырды. Гүлнұр мойнына түсіп кеткен қызыл шәйі орамалын басына тағып алды. Екеуі де алабұртып қызарып, ысып кеткен жүздерін қарсы алдарынан екпіндей соққан самал желге тосып, салқындатып отыр. Көздері қуаныштан күлімдей береді. Бетеге, жусандары, шөптері сарғайып, қурай бастаған мидай жазық кең дала кешегі жауған жаңбырдың дымқылымен бусанып, қызуы әлсіз Күн нұрына жылынып, кептірініп жатқандай. Алыстан қарауытып түйенің жотасындай өркештенген тау сілемдері бұлдырап көрінеді. Күзгі даланың ауасы қандай таза, рахат! Жұтқан сайын тынысың ашылып, кеудең кеңи түседі. Машина жусан-бетегелерді, бұталарды зымыратып артқа тастап, жер танабын қуырып, ыңырана зулап келеді. Қиын күндер артта қалып, өзіңді иығыңнан жүк түскендей, еркін, жеңіл сезініп, сүйген қызыңмен, достарыңмен бірге алға, жарқын, қуанышты күндерге қарай құстай ұшып келе жату – қандай тамаша десеңізші! “Осындай бақытты күндер жалғаса берсе екен” деп тіледі Нұрлан іштей. Бірақ өмірде қуанышпен қатар мұң, сәттілікпен қатар сәтсіздік, сүйінішпен қатар өкініш те болатынын кейін білді. Жақсылық пен жамандық та бірбірімен алысып жатады екен. Ауылға келген соң, оқу басталған кезде, бұлар ұлдар мен қыздардың аңдуына, өсек-аяңына ілігіп, көзге түсе бастаған соң, ата-аналарының, ұстаздарының біліп қоюынан қорқып, ұялып, кездескенде амандасып, сөйлесуден ары аса алмай жүрді. Бірінбірі жақсы көретіндерін тек көздерімен ғана жеткізіп, үнсіз ұғысады. Сегізінші класта сабақ та қиындап, Нұрлан кітаптан бас алмайтын болды. Сабақтан қолы босағанда әдеби кітаптар оқиды. Осыған дейін қолына кітап түссе, қызығып оқып, тауыспай қоймайтын еді, енді жақсы кітаптарды іздеп тауып, таңдап оқитын әдетке ауысты. Қазақ жазушыларының кітаптарымен қоса, орыстың, шетелдің жазушыларының қазақшаға аударылған романдарын да құныға оқитын болды. Джек Лондонның “Мартин Иден” деген романын бірнеше рет қайталап оқып, өзі де сол кітаптың кейіпкеріне ұқсап жазушы болуды армандады, табанды, жігерлі, еңбекқор болып, томтом романдар, әңгімелер жазып, атын шығарғысы келді. Ауылда өзі сияқты байсалды, көп ойнамай, балаларға онша қосылмай, жеке жүретін ойлы, сырбаз, қараторы, орта бойлы, көздері үлкен, дөңгелек жүзді, алтыншы класта оқитын Әлтай деген бала бар еді. Сол баланы қасына ертіп алып Нұрлан кейде қырға шығып кететін. Екеуі қызғалдақ, гүл теріп жүріп, оңаша отырып ұзақ әңгімелесетін. Нұрлан Әлтайға оқыған кітаптары туралы, жазушылық өнер жайлы көп айтады. Әлтай оның қасында үндемей жүріп, жалықпай ұйып тыңдайды. Сол Әлтай кейін үлкейгенде журналист, жазушы болып кетті. КазМУ-дың журналистика факультетін бітірді. Бала кезіндегі әдебиетке құмарлығы бекерден-бекер болмаған екен.

	Нұрланның ақын-жазушылықты таңдауына тағы бір себеп – өзінен алты жас үлкен әпкесінің өлең жазатындығы, ақындығы еді. Әпкесін ол қанша жақсы көрсе де, екеуі кішкентай кездерінен бірге өспегендіктен, ұялып, ашықжарқын сөйлесе алмай, жақын сырласуға бата алмай, үлкен адамдай құрметтеп, “сіз” деп, сыйлап, сыпайы сөйлесетін. Оны он жасында алғаш көргені есінен кетпейді. Ол кезде әкесі көрші Шиелі ауданындағы Тартоғай совхозының 2-ші фермасында бастық болып жұмыс істейтін. Бұл ауыл Сырдарияның жағасына жақын жерде, қалың жынысты тоғайдың ортасында еді. Өзеннің арғы бетіндегі қызыл жыңғылдың, иісі бұрқыраған жабайы жиделердің, шеңгелдердің, сексеуілдердің арасына орналасқан, қасында тораңғыл өскен бауы бар, “Қарасу” деген көлі бар, жүз шақты үйден тұратын, қой өсірумен айналысатын жұпыны ауылға келгендеріне бір-ақ жыл болған. Соңғы кезде Гүлжайна деген әпкелері бар екенін әке-шешесінен жиі еститін. Бір күні, ойда жоқта, сол әпкелерінен үйге хат келді. Хат әкесіне арналып жазылыпты. Әкесі үйінде жоқ еді, жұмыс бабымен совхоз орталығына кеткен. Пошташы әйелден хатты ала салып, жедел ашып оқыған шешесі Нәзігүл қараторы жүзі қуқыл тартып, мөлдіреген үлкен мейірімді қара көздерінен жас парлап ағып, жылап жіберді. Қасында шәй ішіп отырған балалары, – ішінде Нұрлан да бар,– көздері бақырайып, үрпиісіп, шошып кетті. Ақшыл жүзі құп-қу болып, қорқып кеткен пошташы әйел:

	– Не болды? Тыныштық па? Неге жыладың? – деп Нәзігүлден үрейлене, бастырмалатып сұрады.

	– Жоқ, қорқынышты ештеңе болған жоқ. Қуанышты жағдай. Хатты оқып, көңілім босап жылап отырмын,– деді Нәзігүл, күлімсіреп, көзінің жасын сүртіп. – Ибрагимнің бұрынғы әйелінен, алты айлығында соның ішінде кеткен қызы бар еді. Үш жасқа толғанша көріп жүрдік. Есімі– Гүлжайна болатын. Шешесі басқа күйеуге тиіп, қыз нағашы атасы мен әжесінің қолында қалған кезде, Ибрагим оны өзімізге алмақшы болып сұраған еді,– ол кісілер бермей қойды. Нағашы атасы: “Шырағым, қызың қайда барар дейсің, өскен соң өзіңді табады ғой. Әзір қартайған шағымызда немеремізді біз алданыш, ермек қылайық. Әбден бауыр басып қалдық, бізді қинама!”– деді. Кейін, біз сол Тереңөзек ауданынан Ибрагимнің еліне – басқа ауданға көшіп кеттік те, содан бері хабарсыз едік, енді, міне, қаншама жыл өткеннен кейін, он алты жасында қызы әкесін іздеп мына хатты жазыпты.

	Нәзігүлдің әңгімесін естіп, хатты оқыған соң, пошташы әйел оған қосыла жылады. Балалар: “Алақай! Апамыз табылды!” – деп қолдарын шапаттап, қуаныштары қойындарына сыймай шапқылап, секіріп жүр. Жылап, шерін тарқатып алған соң, Нәзігүл тез арада совхоз орталығына, Ибрагимге хабаршы жіберді. Ибрагим бас зоотехник досының үйінде қонақта отыр екен. Есіктен кіріп келген хабаршы жігіт, дастархан басындағылармен толық амандасып үлгерместен:

	– Ібеке, сізді қызыңыз іздеп келейін деп жатыр екен. Үйіңізге хат жазыпты. Жеңгей сізге “тез қайтсын, шақырып кел” деп мені жіберді”,– деді. “Қызыңыз келейін деп жатыр” деген сөзді естігенде, жүрегі тулап кеткен Ибрагим, толықша денесінен әл кеткендей, отырған орнынан қозғала алмай, бір сәт үнсіз сілейіп қалды. Кең маңдайлы қоңырқай жүзі алабұртып қызарып, қысықтау келген қой көздері жасаурап, қабақтары ойлы кейіппен біресе түйіліп, біресе жазылып, таңырқаған пішінмен, бірдеңе айтқысы келгендей, жігітке қарап сәл отырды. Алғашқыда не болғанын түсінбей, аңырып қалған достары хабаршы жігіттен мән-жайды сұрап анықтап білгеннен кейін, Ибрагимді жанжағынан қаумалап келіп, қолын алып, жамыраса құттықтады. Оқыстан естіген аса қуанышты, күтпеген хабардан есеңгіреп қалған Ибрагим есін жиып, жүзі жадырап, көздері күлімдеп, достарына рахмет айтып, барлық жағдайды түсіндірді. Қызын қанша жылдан бері көрмегенін, енді қызының “табылғанына” қуанып отырғанын да жасырмады. Оның әңгімесін таңырқай, ұйып тыңдаған достары орындарынан тұрып: “Ібекеңнің қызы үшін!”– деп тост көтерді. Отырысты қимаса да, көңілі алабұртып, Ибрагим үйіне жеткенше асықты. Мастығы да тез тарқап кеткендей. Достарымен қоштасып, машинасына мініп, шопырын асықтырып, пароммен дариядан өткенше шыдамы таусылып, жылдам жүріп үйіне келісімен, бірден Нәзігүлден хатты алып, оқи бастады.

	“Сәлем хат.

	Саламатсыз ба?!..

	Әке! Бұл сөз маған сондай ыстық. Бала кезімде есімді жаңа біле бастаған шағымда, әкесі бар балаларға қызыға қарап, “менің әкем неге жоқ” деп ойлаушы едім. Нағашы атам мен әжем барда жетімдік көрген жоқпын. Ол кісілер мені алақандарына салып, аялап, еркелетіп, әлпештепақ өсірді. Бірақ ол кісілер қайтыс болған соң, шешем мен өгей әкемнің қолына барған кезде, жартылай жетімдігімді анық сездім. Інілерім мен сіңлілерім “папалап” әкесінің мойнына асылып жатқанда, мен қызыға қарап тұрушы едім. Өгей әкем жаман болған жоқ, момын, жақсы адам еді, бірақ есімді біліп қалғанда келгендіктен, оған еркелеп, еркінси алмадым, өзімді бөтенсіп тұратынмын. Шешем кейде ұрысқан кезде: “Қу жетім! Сен кімге керексің, әкең де сені керек етпей тастап кеткен!”– дейтін. Сол сөздер жүрегіме оқтай қадалып, өзімнен-өзім жетімсіреп, күйзеліп, жылап алатынмын. Шешеме ренжігенде, басқа біреулерден сөз естіп, көңілім қалғанда, оңашада жалғыз отырып: “Әкем менің қайда екен! Ол қасымда болса, мені ешкім ренжіте алмас еді ғой”, – деп ойлайтынмын. Әке деген маған асқар тау болып көрінетін. Жүзін көз алдыма елестете алмай қиналатынмын. “Әке деген қандай болады екен? Шіркін, бір рет түрін көрсем екен!”– деп армандайтынмын. “Қайда тұратынын біліп, сыртынан болса да, бір рет көріп қайтсам екен” деп ойлайтынмын. Өгей әкем (ол кісіні аға дейтінмін) қайтыс болғаннан кейін, Қызылордаға педучилищеге түскен кезімнен бастап, сізді шындап іздеуге кірісіп, әркімнен сұрастырып жүріп, адресіңізді тауып алдым. Бірнеше рет хат жазып, жолдауға жүрексініп қайтадан жыртып тастадым. Ақыры тәуекелге бел буып, осы хатты жазып отырмын. Сізден маған ештеңе де қажет емес. Тек қана кездесіп, түріңізді көрсем болды. Әке дегеннің қандай болатынын, кім екеніңізді білгім келеді. Сізден өтінерім: егер уақытыңыз болса, айып етпесеңіз, келесі жексенбі күні Тартоғай станциясына келіңіз. Мен түскі жолаушылар пойызымен барып, сол жерде сізді көремін де, қайтып кетемін. Сізден одан өзге ештеңе де тілемеймін. Сау болыңыз! Сәлеммен Гүлжайна.”–деп жазыпты қызы. Тастап кеттің, іздемедің деп кінәлаған, жазғырған бірде-бір сөз жоқ. Хаттың әрбір сөзі, сөйлемі жүректен шыққан ыстық сезімімен, шынайылығымен, жалынымен Ибрагимнің әкелік жүрегіне шоқ түсіріп, ерітіп, елжіретіп, жанын тебірентіп, көңілін босатып бара жатты. Бірақ ол Нәзігүлдің, балаларының көзінше сыр білдіргісі келмей, өзін-өзі ұстап, көңілінің толқығанын сездірмеді. Тек түн ортасында шыдай алмай, дөңбекшіп ұйықтай алмай, төсектен тұрып, жарықты жағып, хатты қолына алып, қайтадан оқыды. Ара-арасында кемсеңдеп, уһілеп: “Жаным, жаным”,–деп күбірлеп қояды. Нәзігүл де ұйықтамай, көзін жұмып, ойланып жатыр еді. Кірпіктерінің арасынан сығалай қарап, білдірмей, күйеуінің қазіргі мүсәпір халін көріп жатып, оны аяп кетті. Ибрагим сырт көзге қанша қатал көрінгенмен, жүрегі нәзік, сезімтал, балажан екен. Қызына деген әкелік мейірімін, сағынышын бұған сездірмей жасырып, ішінде сақтапты.

	Таңертең, ұйқыдан тұрған кезде, Нәзігүл мен Ибрагим “Не істейміз” деп ақылдасты.

	– Сен, тастап кеткенің үшін, қызыңның алдында кінәлісің. Сондықтан үйде жатып алмай, пойыздан күтіп жүрмей, не де болса, Қызылордаға барып, оны өзің үйге алып кел! “Қыздар педучилищесінде 2-ші курста оқимын” депті ғой, сол жерден іздеп, тауып аларсың, – деді.

	“Қызымды қалай қабылдар екен” деп, әйелінен іштей қауіптеніп, жалтақтап отырған Ибрагим, оның бұл сөздеріне қуанып кетіп:

	– Әй, осы сенің ақылың бар, өзі! Қайтерімді білмей отыр едім, айтқаның жақсы болды ғой, солай еткенім – өзім барып алып қайтқаным дұрыс болар, – деп келісе кетті.

	“Апаларың келеді” дегенді естіген балалары одан бетер қуанды. Олар ол кезде алтау еді, ең кенжесі – емшектегі қыз, қалғандары түгел – ұл бала. Ең үлкені – Шәкен. Ол алтыншы класта оқиды. Одан кейінгі – Нұрлан, биыл төртінші класқа барып жүр. Ауылдағы мектеп төрт жылдық болғандықтан, Шәкен совхоз орталығындағы орта мектепте, интернатта жатып оқиды. Демалыс кезінде ауылға келгенде, інілері бір қуанып қалады. Әсіресе, Нұрлан тете болғандықтан, оның соңынан қалмайды. Шәкен ауылдағы ересек балаларға қосылып, үйіндегі әкесінің кіші калибрлі винтовкасын рұқсатсыз, ұрлап алып кетіп, тоғайдан қоян, қырғауыл аулауға шығады. Ататын аң табылмаса, бас киімін аспанға лақтырып атып, шұрқ тесік қылып қайтады. Кейде балаларды жинап алып, тоғайдың ішінде түрлі соғыс ойындарын ұйымдастырады. Әрбір баланың қолында ағаштан, уықтан жасалған ойыншық қарулар болады. Екі топқа бөлініп алып, бір-бірімен атысып, қылыштасып, барлауға шығып, шпион ұстап кешке дейін асыр салып ойнайды. Қарындары ашқан кезде, үйлерінен ұрлап алып келген азық-түліктерін ортаға салып, тоғай арасында ошақ қазып, от жағып, қазан асып, тамақ пісіріп жейді. Жаз бойы балалар жұпар иісі аңқыған тоғайдан жабайы жиде теріп жеп, дариядан, көлден балық аулап, суға шомылып рахатқа батушы еді. Көктемде тасыған дария жазда тартылған кезде, айналасында балықтары, жайындары тайдай тулаған көптеген саяз көлшіктер пайда болатын. Сол кезде үлкендер де, балалар да өздері қолдан жасап алған шанышқымен шаншып, тізеден келетін суды көйлектерімен, тормен, аумен сүзіп, қап-қап балық ұстап, қуанышқа кенеліп, үйлеріне алып қайтатын. Ет жеуден жалыққан балалар шешелеріне майға картоппен бірге қуыртып жеп, рахаттана тоятын. Ауылдың жанында кішігірім көл бар еді. Жаз бойы сонда барып суға түседі, қармақпен балық аулайды. Көлдің қасында бал арасын өсіретін орыс шалы тұрады. Ол кейде балаларды балға тойғызады. Күн жылы кезде балалар көшеде қаптап жүретін ешектерді ұстап, мініп алып, Қызыл құмның шетіндегі Маяқұм, Жетімқұм деген құмды шоқытөбелерге барып жабайы жуа, жауқазын тағы басқа өсімдіктердің түбірін қазып алып жейді. Жазда бір-бірімен жарысып, ешкінің терісін көкпар қылып ойнайды. Ауыл шағын, сыртқы дүниеден оқшау болғанмен, ондағы өмір өзінше қызық еді. Ай сайын үлкендер ауыл-ауыл болып көкпар шабады, кейде салым салып ойнайды. Ондай кезде балалар көкпардан кейін, қызынған аттарды суытып, үстіне мініп алып, қыдырады. Әкесі Нұрлан мен Шәкенге Сырдарияның жағасына шөп оруға барып тұруларына мінетін жуас торы ат беріп қойған. Шәкен алдында өзі отырып, артқа Нұрланды мінгестіріп алып, атты қамшылап, дарияның қасына жеткен ше, жұмыстан кейін, үйіне келгенше желдей жүйткітіп шабатын. Екеуі аттың арқасына жабысып, құстай ұшып келе жатқандай, естері шыға қуанып қатты әсерленетін, кеуделерін мақтаныш кернейтін. Ауылға аптасына бір рет кино келетін, оны алғашқы кезде жұрт қой қырқатын, ортасы ашық, айналасы кепелі қорада қидың иісін жұтып отырып көретін. Ибрагим өзі бастық болып келген соң, жазда ауыл шаруашылық жұмысына көмектесуге келген студенттік отрядтарды пайдаланып, кеңсе, клуб, кітапхана салдырды. Бұрын жеркепеде тұратындарға тұрғын үйлер салып берді. Сонымен бір жарым жылдың ішінде жұпыны ауылдың ажары кіріп қалған еді. Қызылқұм мен қалың тоғайдың арасында, меңіреу тыныштық құшағында тұрған ауылдың өмірі алыстағы думанды, үлкен поселкеден көшіп келген Нұрландарға алғашқыда жабайы, көңілсіз, қызықсыз болып көрінген. Кейіннен табиғатпен қоян-қолтық араласып, ауыл тіршілігіне бойлары үйренген кезде бұлар үшін романтикалық қызық өмір басталған еді. Нұрланның мамасы бұрынғы әдетінше, қолы боста, іші пысқан кезде, уақыт өткізу үшін кітап-журналдарды көп оқып жүрді.. Онымен жарысып Нұрлан да кітаптан бас алмайды. “Жұлдыз” журналы келген кезде таласып оқып, бірінен-бірі жасырып қояды. Нұрлан көбінесе журналды жымқырып кетіп, үйдің артындағы үлкен талдың төбесіне шығып алып, қалың жапырақтардың арасында тығылып отырып оқитын. Кейде журналды текеметтің астына тығып қоятын. Бұл жоқта мамасы журналды таба алмай, әуреге түсіп, шыр-пыр болып, зар қағатын. Сол кезде талай романдарды, повестерді екеуі таласып жүріп тауысқан еді. Осылай, табиғи таза ортада, романтикалық сезімге беріліп жүрген кезде, ойда жоқта, өмірі көрмеген әпкелерінің табылғаны, қаладан келейін деп жатқаны балалар үшін ғана емес, әке-шешесіне де, бүкіл ауыл адамдары үшін де тосын оқиға, үлкен жаңалық болды. Ертеңіне таңертең Ибрагим жолға дайындалып, қасына балалары – Шәкен мен Нұрланды ертіп алып, “Уазик” жеңіл машинасымен, Қызылорда қаласына қарай жүріп кетті. Жолда бірнеше рет жолдастарының үйлеріне тоқтап, қонақ болып, қызына бара жатқанын тойлап, қалаға кеш батқанда жетті. Осы қалада тұратын, мұғалім болып қызмет атқаратын жиен қарындасы Әлия мен күйеу баласы Әлиханның үйіне келіп қонды. Таңертең тұрып, жуынып, шәй ішіп болған кезде Ибрагим:

	– Қой, менің педучилищеге барғаным дұрыс бола қоймас. Қызымыз екеуміз қосыла жылап, жұртты шошытып алармыз. Оданда, қарағым Әлия, мына екі баланы қасыңа ертіп, өзің барып қайт. Гүлжайнаны осында алып кел! Мен сендерді үйде күтейін, – деді.

	Әлия Шәкен мен Нұрланды ертіп алып, педучилищеге келсе, сабақ басталып кеткен екен. Оқу бөлімінен Гүлжайнаның қай аудиторияда екенін сұрап білгеннен кейін, оны шақырып келуге бір студент қызды жіберіп, өздері сыртта, есік алдында күтіп тұрды. Сәлден кейін есіктен сыртқа бір кішкене бойлы, сүйкімді, қараторы қыз жүгіріп шықты да, құралайдың көзіндей мөлдіреген, ұшқын шашқан көздерімен айналаны тез шолып өтіп, бұларға бұрылып жалт қарады да:

	– Сіздерге кім керек еді?– деп сұрады.

	Әлия бірден-ақ қыздың бет әлпетінен әкесіне, інілеріне ұқсастықты байқап, таныды да:

	– Гүлжайна, қарағым, мен сенің Әлия деген апаңмын,– деді.

	Гүлжайна оған түсінбей, таңдана бір қарады да:

	– Менің сіздей апам жоқ!– деп кілт бұрылып есікке қарай беттеді. Соңынан іле-шала Әлия дауыстап:

	– Гүлжайна, айналайын, тоқта! Сені үйде папаң келіп күтіп отыр,– деді. Сол кезде Гүлжайна кілт тоқтады да: “Папа!”– деп дауыстап, екі алақанымен бетін басып, жылап жіберді. Әлия оның қасына келіп, құшақтап, арқасынан қағып:

	– Жылама, Гүлжайна, қарағым, жылама! Қайта қуан! Міне, мына інілерің де келіп тұр,– деді.

	Көздері боталап жасаурап, иектері кемсеңдеп, әрең шыдап тұрған Шәкен мен Нұрлан өздеріне таңдана, мейірлене бұрылып қараған әпкелерін “Апа!” деп еңіреп келіп құшақтай алды. “Айналайындарым, көгершіндерім, кішкентай ғана бауырларым менің!” – деп Гүлжайна қосыла жылап, екі інісін құшақтап кезек-кезек беттерінен сүйді. Әлия оларды жұбатып, көңілдерін сабасына түсіргеннен кейін, тынышталып, жасты көздерін сүртіп, бір-біріне күлімдей қарасты. Жүздері бұлттан шыққан күндей жадырап, жайнап кетті. Гүлжайна інілерінің аттарының кім екенін, нешінші класта оқитындарын сұрап, әңгімеге тарта бастады. Шәкен мен Нұрлан ауыл балаларына тән ұяңдықпен қысыла жауап қатып жатыр. Гүлжайна енді әкесін көруге асығып, мұғалімдерінен сұранып келу үшін, ішке кіріп кетті. Біраздан кейін қасына ұзын бойлы, арық, өзі сияқты қараторы, шашын қысқа етіп қиған, әдемі құрбысын ертіп шықты. Оның есімі – Галя екен. Бәрі машинаға мініп, жол бойы әңгімелесіп, үйге де жетті. Ибрагим жалғыз өзі үй ішін кезіп, тордағы жолбарыстай ерсілі-қарсылы жүр екен. Есіктен кіре бергенде бұларды көріп, бөлменің ортасында кілт тоқтады. Қызым қайсысы екен дегендей мұңлы көздерімен қадала қарап селтиіп тұрып қалды. Гүлжайна алға ұмтылып: “Папа”– деп жылап жүгіріп барып, мойнына асылып, құшақтай алғанда: “Жаным, жаным!– деп дауысы дірілдеп, жылап жіберді. Оларға Шәкен мен Нұрлан қосылып, үй іші азан-қазан болды. Әкесі мен қызының құшақтары көпке дейін жазылмай, әрең дегенде ажырады. Гүлжайнаның қанша жылдан бері көкірегінде жиналып қалған өкпереніші, арман-сағынышы көздерінен сорғалап аққан ыстық жаспен сыртқа шығып таусылғандай болған кезде ғана естерін жиып, тынышталып, сабырлы әңгімеге көшіп, төрде жайылған көрпешеге қатарласа отырып, сөйлесе бастады. Гүлжайна әкесіне Галяны таныстырды. Ибрагим одан кейін қызынан үй-ішінің, шешесінің хал-жағдайын сұрады. Нағашы атасы мен әжесінің, өгей әкесінің қайтыс болғанына көңіл айтты. Гүлжайна олар туралы жылы сөздермен тебірене, алғыс сезімімен, мейірлене әңгімелеп болғаннан кейін, әкесінің өтініші бойынша, оны қалай тапқанын баяндады. Өзі әлі кішкентай кезінде-ақ әкесінің басқа екенін, бар екенін іштей сезіпті. Бір күні, бес-алты жастағы кезі болуы керек, шешесінің шәй үстінде көрші әйелдерге бұл туралы айтып отырғанын құлағы шалып қалып, бірден елеңдеп, есіктің артында тығылып, тыңдап тұрыпты.

	– Бұл қызыңның әкесі кім? Қайда тұрады?–деп сұрапты әйелдердің бірі.

	– Иә, бұның әкесі басқа. Бұған екіқабат кезімде әкесі менімен ажырасып, басқа әйел алып, кейін еліне көшіп кеткен. Қазір Шиелі ауданында бір совхозда ма, колхозда ма бастық болып жұмыс істейді деп естимін. Есімі – Ибрагим, фамилиясы – Иманбеков”,– деп жауап беріпті шешесі.

	Олардың әңгімесін шала-пұла естісе де, бұл бірден бәрін түсініп қойыпты. Содан кейін әкесінің аты-жөнін, қай жақта екенін есінде сақтап, қандай адам екенін білгісі, көргісі келіп, армандап, қиялдап жүреді. Орыс мектебінің сегізінші класын бітіре салысымен, еті тірі, өткір мінезді, өжет қыз қалаға келіп өз күшімен М.Мәметова атындағы мұғалімдер дайындайтын қыздар училищесіне оқуға түседі. Осында жүріп, орысша өлеңдер жазып, газетке жариялатып, кездесулерде оқып, ақын қыз атанып, көзге түсе бастайды. Ақын-жазушылар бас қосқан сондай бір жиында Дәуренбеков деген ақынмен қатар отырады. Екеуінің фамилиялары ұқсас болғандықтан, ол кісі бұған:

	– Қарындасым екенсің ғой,– деп іштарта, әзілдеп, шүйіркелесе сөйлеседі. Оның Шиеліде аудандық газетте қызмет атқаратынын естіген соң, Гүлжайна:

	– Аға, сіз Иманбеков Ибрагим деген кісіні білесіз бе? Сіздің ауданның бір совхозында ма, колхозында ма, әйтеуір бастық болып жұмыс істейді екен,– деп сұрайды.

	– Иә, бір Ибрагим деген кісі туралы естуім бар. Бірақ оның фамилиясы Иманбеков емес, Иманбаев сияқты еді,– деп жауап береді ақын ағасы.

	– Ендеше, сол кісінің қайда тұратынын, мекен-жайының адресін маған тауып бере аласыз ба? Маған өте керек еді, көптен бері іздеп жүр едім,– дейді Гүлжайна қуанып кетіп.

	– Жарайды, ауылға барған соң сұрастырып, анықтап біліп, саған хабарлармын,–деп Дәуренбеков уәде береді.

	Арада бір айдай уақыт өткенде, ол Гүлжайнаға әкесінің Тартоғай совхозының 2-ші фермасында бастық екенін хат арқылы жазып жібереді. Сол адрес бойынша Гүлжайна әкесіне хат жазуға бекінеді. Ұзақ ойланып-толғанып, алғашқыда хатты поэма етіп жазады, бірақ кейіннен жәй, қара сөзбен кәдімгі хат түрінде жазып жолдауды дұрыс көреді. Ибрагимнің алғаны– сол хат еді.

	– Мен тек сізді бір рет көрсем, түріңіздің қандай екенін білсем деп ойлап едім,–деді Гүлжайна әңгімесін аяқтап.

	– Жаным, балапаным, сен мені емес,– мен сені іздеуім керек еді. Ақымақ әкеңді кешіре алсаң, кешір!– деп Ибрагим, ойлы, қой көздері жасаурап, қызының маңдайынан емірене иіскеп, бетінен сүйді.

	Сол күні, түстен кейін Ибрагим балаларын ертіп, Гүлжайна мен Галямен бірге барып, училищенің директорымен танысып, қызы мен оның құрбысын ауылға алып кетуге рұхсат сұрады. Директор аққұбаша келген, сұлу жүзді, ақылды, мейірбанды әйел екен, студентінің әкесін тапқанына ол да қуанып, Гүлжайна мен Галяны бір аптаға оқудан босатты. Ибрагим қызы мен оның құрбысын орталық сауда дүкеніне алып барып, жаңа киімдер сатып алып беріп, шыттай киіндіріп, ресторанға отырғызып, тамақтандырып, машинамен қаланы аралатып, біраз қыдыртқаннан кейін, кешке қарай ауылына алып кетті. Жол бойы, мал сойып күтіп отырған кешегі достарының үйлеріне соғып, түнімен думандатып, қызымен табысқанын тойлап, әндетіп, ауылына ертеңіне түсте әрең жетті. Дайындалып, олардың келуін күткен бір топ адам үйінің алдында тұрып қарсы алды. Жол бойы әкесі: “Мамаң жақсы адам, қорықпа, жатсынбай қабылдайды”,– деп алдын-ала дайындаса да, Гүлжайна: “бұрын көрмеген өгей шеше қалай қарсы алар екен” деп уайымдап, жүрексініп келе жатыр еді. Машина кеңсенің қасындағы шатырлы ақ үйдің алдына келіп тоқтағанда, топталып тұрған адамдарды көріп толқып, жүрегі тулап, дүрсілдеп кетті. Есікті ашып, машинадан түскенде, өзге жұрттан бөлініп, өзіне қарай жүрген ұзын бойлы, қараторы әдемі әйелдің аялы, мейірімді, мөлдіреген, күлімдеген көздерін, қуаныштан жайнаған жүзін көріп қорқынышы бірден сейілді. Қасында тұрған әкесінің: “Әне, мамаң келе жатыр, барып амандас”,– дегенін естіді де, ойланып жатпастан, бірден ұмтылып: “Мама!”– деп барып, Нәзігүлдің мойнына асылып, құшақтай алды. Нәзігүл де оны мейірлене құшақтап, көңілі босап, дауысы дірілдей шығып:

	– Амансың ба, айналайын! Хош келдің үйіңе!– деп жұмсақ алақанымен арқасынан еркелете қағып, бетінен сүйді. Ауыл адамдары да жақындап келіп, қаумалап қоршап, амандасып жатыр.

	...Сол күні басталған той үш күннен кейін, ауылдың жаңа салынған клубында өткен үлкен тойға ұласты. Оған алыстан, жан-жақтан келген қонақтар, Ибрагим мен Нәзігүлдің туыстары, құрбы-достары, ауыл адамдары қатысты. Жұрттың бәрі әке мен қызының табысқанына қуанғандарын білдіріп, ыстық тілектер жаудырып, арақ-шарапқа, тамаққа тойып, таң атқанша ән салып, би билеп, думандатып, бойларын жазып, шаттанып, бір жасап қалды. Жастар вальс пен жаңа шыққан твист биін билеп, шыр көбелек айналып, үлкендер мен балаларды күлкіге кеңелтіп, көңілдерін көтеріп тастады. Шағын ауыл үшін бұл естен кетпес үлкен оқиға, нағыз мереке болды. Сол күндер Нұрланның көз алдында кеше болғандай жайнап анық елестеп, санасында әлі сайрап тұр. Сондықтан да әпкесіне ерекше мейіріммен, құрметпен қарап, жаны ашып, сыйлап, жақсы көреді, үлгі тұтады. Сол секілді көп білуді, өлең жазуды, ақын-жазушы болуды, ерте есеюді армандайды. Жүрегіне ұялаған асыл арманы, балауса мөлдір сезімдері бірте-бірте ұлғайып, көзін ашқан бұлақтай, келесі жазда бұрқ етіп аспанға атылып, тасқындап төгіліп, өлең болып сылдырап аға жөнелгенде өзі де таң қалды.

	Нұрлан сегізінші класты бітірген жылы, жаздың бас кезінде әкесі қызметінен өз өтінішімен босап, аудан орталығы–Жаңақорғандағы үйіне көшіп келді. Бұл үйді ол төрт-бес жыл бұрын өкіметтен жер мен несие алып, өзі салдырған еді. Үй бес бөлмелі, еңселі, верандасы да үлкен. Ауласы кең, көлемді бау-бақшасы бар. Бұлар жоқта, уақытша екі жылдай тұрған адамдар үйді, бау-бақшаны күтпей, дұрыс қарамай тоздырып жіберіпті. Бала шағасымен бірге қиналып, табанынан тозып жүріп, өздері де көмектесіп салдырған үйінің, еккен жеміс ағаштарының жайкүйін, балаларының оқуын, келешегін ойлаған Ибрагим бойы үйренген, дағдыланған басшылық қызметін тастап, аудан орталығына қайтып келіп, бірден басқа жұмыс таба алмай, қауын-қарбыз қабылдайтын аудандық базаға меңгеруші болып орналасты. Совхоздардан, жеке адамдардан жазда, күздің бас кезінде тонналап қауын-қарбыз қабылдап, сатып алып, жәшіктеп, жүк вагондарына артып-тиеп, өкіметке өткізіп, Ресейге жібереді. Бұл оңай жұмыс емес екен. Жаз бойы өзі, әйелі ересек бала-шағасы күндіз-түні тыным таппай, үй көрмей, шала ұйықтап, шабылып, шаршап жүреді. Қауын-қарбыз қабылдайтын науқан басталғанша, әкесінің тапсырмасымен Нұрлан мен тетелес інісі Арман ауылдағы балалардың іскерлеріне бума-бума тақтайшаларды шегелетіп жәшіктер жасатады. Кешке оларды санап, қабылдап алып, ақшасын төлейді. Өздері де таңертеңнен кешке дейін жәшік шегелеп, ақша табады. Қауынқарбыз қабылдайтын кезде, базаны күндіз-түні қарауылмен бірге күзетіп, вагондардан тақтай түсіріп, әке-шешесіне көмектеседі. Буындары жаңа қата бастаған балаларға осының бәрі оңай шаруа емес еді. Дегенмен баланың аты бала емес пе? Бұл жұмыс оларға қиын болғанымен қызығы да аз емес еді. Өздерін бастық сезініп, жұртты жалындырып қойып, ересек адамдардай маңызды іс атқарғандарына іштей мақтанатын. Өзге балалар, тіпті үлкендер де бұлардан қауын-қарбыз сұрап, кіріптар болатын. Сол жазда үлкен тақтай қора мен қоршалған базаның ішінде, тау-тау болып қатарластырып жиналған жәшіктердің арасында, күн түспейтін көлеңкелі қуыс бөлме жасап алып, күні бойы өзге дүниені ұмытып, тарсылдаған балғалардың үнімен жұмыс ырғағына беріліп, ыңылдап ән салып, жәшік шегелеп отырған Нұрлан талай ойларға шомып, шабыттанып, өлең шумақтарын құрастыратын. Оларды үйіне барған кезде қалың қоңыр дәптеріне жазып қоятын. Бірте-бірте қаламы төселіп, шабыты жиі оянып, үйінде, ұйықтар алдында, көпке дейін көз ілмей ояу жатып, немесе столға сүйеніп отырып, ойланып, күн сайын жаңа өлеңдер жазатын болды. Бала кезінен қыз мінезді, ұяң, ұялшақ болғандықтан өлең жазып жүргенін үй ішіне, әке-шешесіне білдірмей, дәптерін бас жағына төсегінің астына салып, жасырып қоятын. Өлең жазуына, шабытына әсер еткен туған жерінің сұлу табиғаты, алыста қалған сүйген қызына, Мәскеуде оқып жүрген әпкесі мен ағасына деген сағынышы болса керек. Жүрегін шабыт кернеп, күні бойы әндетіп, толғанып өлең шумақтарын еркін төгілдіріп, дәптер бетіне түсіре беретін. Жазғандарын жариялап жақсы атану ойында да жоқ еді, тіпті, жұртқа көрсетуге де жүрегі дауаламайтын. Бір күні алыстағы Мәскеуден ауылға әпкесі келіп, үй іштерімен түгел есік алдындағы сәкіде кешке таман шәй ішіп, әңгімелесіп отыр еді. Әкесі ақын қызының өлеңдерін тыңдап болып: “Нұрлан інің де өлең жазады. Өлеңдері жақсы”,– деген кезде, бұл төбесінен біреу суық су құйып жібергендей селт етіп, жүрегі су етіп, бойы шымырлап, мұздап, сілейіп, не айтарын білмей, екі беті ұялғаннан дуылдап қызарып, төмен қарап отырып қалды.

	–Нұрланжан айналайын, әкелші өлеңдеріңді, әпкең оқысын,– деді Ибрагим. Баласы орнынан қозғала қоймаған соң, мамасы барып, бұның тығып қойған жерінен дәптерді алып келді. Бұл жоқта әкесі дәптерін тауып алып, ұрлап оқып жүр екен. Әпкесі Гүлжайна алғашқыда сенімсіздікпен көз жүгіртіп, өлеңдерді үнсіз қарап отырды да, бірте-бірте жұқа, сұлу өңі өзгеріп, жанарлары мен қабағынан таңданыс білініп, сүйсіне дауыстап оқи бастады. Оқып отырып, дауысы дірілдеп жылап жіберді. Өлеңдердегі нәзік балауса, сағынышқа толы сезімдер, шынайы сырлар көңілін босатты ма, әйтеуір қуанышын жасыра алмай, тебіреніп:

	– Жаным-ау, сен өзің ақын екенсің ғой. Неткен, мөлдір, пәк сезім. Мынау нағыз поэзия ғой! Мұңға, мейірімге толған жүрегіңнен айналдым сенің! Папа, мына балаңыз келешекте ақын болады. Бұл деген біздің басымызға, жанұямызға қонған бақыт қой! Тыңдап көріңіздерші:



	Сенсіз өтіп кетті-ау бір көктемім,

	Кешіктің деп көктемді бірақ сөкпедім.

	Білмейсің ғой сол бір мөлдір көктемнің

	Ініңді мынау бауырмал ғып кеткенін.

	Қырларға шығып қаптаған әсем көктемнің

	Гүлдерінің бірі болып көктедім.

	Білмейсің ғой сол бір сұлу көктемнің

	Ініңді мынау сезімтал ғып кеткенін.



	Неткен нәзіктік, сыршылдық! Немесе мынаны қараңдаршы:



	Бір ысынтып, бір суықтап тоңдыра,

	Жүрегім бұл – қос ішекті домбыра.

	Жырлау үшін бабын тауып, достарым,

	Келтіріп күйге, құлақтарын оң бұра.

	...Сен де, бәлкім, даналыққа құмарсың,

	Сұлулыққа сен де ғашық шығарсың?!

	Жырлата алсаң, дүниенің бар сырын

	Менің құйттай жүрегімнен ұғарсың.



	Бұл нағыз өлең ғой. Жаным, келші бетіңнен сүйейін! Елжіреген, күмбірлеген, сырға толы жүрегіңнен айналайын!–деп әпкесі бетінен сүйгенде, екі көзі жасаурап, жыпылықтап, Нұрлан, ұялғаннан басын көтере алмаса да, іштей қуанып кетті. Өлеңдерінің әпкесіне, әкешешесіне ұнағанына масаттанып, жақсы сөзге, мақтауға көңілі тойып, риза болды. Сол күннен бастап, өзінің ақын болатынына, әдебиет жолына түсетініне сеніп, шындап ойлана бастады. Әпкесінің сөздері қанаттандырып, батылдығы оянып, аудандық газетке бір топ өлеңдерін хат арқылы жолдаған еді, біраз күндерден кейін Бақтыбай Айнабеков деген хат бөлімінің бастығынан жылы жауап хат алды. Аты ауданға белгілі ақын, журналист бұның алғашқы өлеңдеріне жақсы баға беріп, ақыл-кеңестерін айтып, редакцияға келіп тұруын өтініпті. Көп ұзамай бірнеше өлеңдерін газетке жариялады. Әдебиет бөлімін басқаратын Әкім Мейірбеков деген ақын ағасы бұның бір топ өлеңдерін “Сәт сапар” деген айдармен жариялап, “Көктем тынысы” деген шолу мақаласында мақтап, болашағынан үлкен үміт күтетінін білдірді. Міне, осының бәрі Нұрланның рухын көтеріп, мектепте беделін арттырып, шабыттандырып, жаңа өлеңдер жазуына, қиялмен қияға құлаш ұруына, самғауына жол ашып, игі ықпалын тигізді.

	Бірде, жаздың жанға жайлы түнінде, есік алдындағы ағаш сәкінің үстінде, жайнаған жұлдызды аспанға қарап, Гүлнұрды ойлап жатқан еді. Тұнық аспанда шашылған маржанінжу тастардай жарқыраған, баданадай сансыз көп жұлдыздарға, шаңытқан аспанның зерлі белбеуіндей созылып жатқан Құс жолына, шөмішке ұқсас Жетіқарақшыға, гауһар тастай жайнаған Темірқазық жұлдызына қызыға қарап, зымыраған жер серігін тамашалап, көңілі биікке шарықтап, самғаған қиял жетегіне еріп, шабыттанып кетті. Кеудесін сезім кернеп, жүрегін әлдебір сағынышқа, мұңға толы, белгісіз бір әуен тербеді. Сол әуен ырғағы бірте-бірте анықталып, ойша қалыпқа түсіп, ғажап жаңа әнге айналды. Аспандағы мөлдіреген шоқ жұлдыздар көкірегіне нұр құйды ма, әйтеуір жүрегі сезімнен балқып, оты лаулап бара жатқандай болып, ұйқылы-ояу, рахат бір күйге бөленіп, Нұрлан әуенін әлдилеп, әнді ұмытып қалмайын деп көпке дейін ыңылдап, қайталай берді. Қасында ұйықтап жатқан інісі Жандос оянып кетсе керек, әрі-бері аунап, біраздан кейін ашуланып:

	– Не болды саған соншама, Бір әнді қайтақайта айтып, адамға ұйқы бермедің ғой,– деді. Сол кезде ғана, шаршаған, әрі көңілі сабасына түскен Нұрлан “әнді енді ұмытпайтын шығармын” деп көздерін жұмып, ұйықтап кетті. Қатып ұйықтап, таңертең тұрса, түндегі әнін ұмытып қалыпты. Қанша есіне түсірем десе де, болмады. Ақыры іштей қолын бір сілтеп, басқа нәрселерді ойлап кетті. Сол күні түнде інісі екеуі кинодан қайтып келе жатқанда, Нұрлан оның аспанға қарап бір әнді айтқанын естіп қалды. Құлағына етене таныс әуен, бұрын естіген сияқты.

	– Бұл әнді қайдан үйрендің?– деп сұрады ол Жандостан.

	– Кеше түнде құлағымды шулатып, миымды жеп қайта-қайта айтып қоймай қойған сенің әнің емес пе?!.– деді інісі күліп. Нұрлан сон да ғана түсініп, әнін есіне түсіріп, жоғалғаны табылғанына қуанып кетті. Ән – өзінің түнде шығарған әні екен. Әсерлі, жақсы, жағымды естіледі. Жақсы болмаса інісі бірден жаттап алар ма еді?! Енді оның сөздерін толық жазу керек. Әзірге тек қайырмасының сөздері ғана бар. Әннің сөздерін де жақсылап жазса, Гүлнұрды сағынғанда, оңашада айтып жүруіне бола ды. Бірақ әнге сөз жазу қиын екен. Тәжірибесі болмағандықтан, қисынын келтіре алмады. Сосын көп әуре болғысы келмей, кейінге қалдыра салды. Енді бір жолы өлеңді де, әнді де қойып, махаббат туралы әңгіме жазды. Бұл әңгіме бір қыз бен жігіттің студент кездерінде қалада танысып, ғашық болып бірге жүргені, кейін, жігіт оқудан шығып қалып, ауылға келгенде, сүйгенін көре алмай, мұңданып, сағынғаны, қызына хат жазғаны туралы еді. Нұрлан студенттік өмірді көрмесе де, ағасынан естіген оқиғаны жазган болатын. Әңгімені сол ағасы – Шәкенге оқытқан еді, оған қатты ұнады. “Бәрін дұрыс жазыпсың, менің ойларымды дәл тауыпсың, әңгімең әсерлі екен, жазушы болатын түрің бар”,– деп сүйсіне мақтап, үйіне келген бір туысына оқып беріп, інісінің көңілін көтеріп тастады. Соған малданған Нұрлан енді роман жазуға отырды. Қолы бос кезде, үйінің түпкі бөлмесіне кіріп, есігін бекітіп алып, жаңа бір ойынан шығарған әнін ыңылдап отырып, қиялға беріліп, өзге дүниені ұмытып, бала кезінде көрген, естіген оқиғаларды арқау етіп, шабыттың дәмін татып, рахат сезімге елтіп, күн сайын бірнеше бет қағазды толтырып, жаза береді. Романын аяқтап тастар ма еді,– ортасына келгенде күтпеген ыңғайсыз жағдай кедергі болып, тоқтатып тастады. Бұның жазғандарын әкесі тауып алып, оқып қойыпты. Ішінде өзі туралы айтылған тұстарға ашуланып, ренжіп қалыпты.

	– Осындай да роман бола ма екен, болған нәрсенің бәрін нақты жаза беруге болмайды ғой,– деп ұрысты. Нұрлан әкесі туралы басқа атпен жазса да, шындықты жасыра алмаған еді, сондықтан үндемей, ұялып жерге қарады. Әпкесі бұған араша түсіп:

	– Папа, онда тұрған не бар? Жазса, өзінің қабілетін сынап көрейін деген шығар. Жариялайын деп жатқан жоқ қой. Жазып үйренсін. Жазушыға көп тәжірибе, жаттығу қажет. Мопассан алғашқы әңгімесін отыз жасында жариялаған. Оған дейінгі жазғандарын жариялауға әдебиеттегі ұстазы Гюстав Флобер рұқсат бермеген,–деді. Осыдан кейін Нұрланның романы өзіне ұнамай, көңілі су сепкендей басылып, қаламы жүрмей қалды. Енді романды қойып, өлең жазуға біржола ауысты: “Прозаға тәжірибем, дайындығым, тіл байлығым жетпейді екен, кейін жазармын” деп ойлады. Дегенмен кейде, аңсары ауғанда, шабыты келгенде, өзі үшін шағын лирикалық әңгімелер, прозалық өлеңдер жазып жүрді. Оларды ешкімге көрсетпей, жасырып қоятын. Кейін алғашқы өлеңдерімен бірге әр жерде, жәшіктердің ішінде қалып, бұл көшіп-қонып жүргенде бәрі де жоғалып кетті.

	Күзде Нұрлан Жаңақорғандағы онжылдық орта мектепке барды. Оқушылардың көптігінен 9-шы кластықтар бес класқа бөлінді. Нұрлан шеттен, совхоздардан келген балалармен 9-шы “Д” класында оқитын болды. Бұрын өзі оқып кеткен кластастармен бірге оқығысы келсе де, дирекция рұқсат бермеді. Басқа класта оқығанмен, Нұрлан өзінің жетінші класқа дейін бірге оқыған сыныптас құрбы-достарымен бір үйірде жүретін болды. Өз класындағы балалар мен қыздардың мінез-құлықтарын жақтырмай, жатырқап, менсінбегендей саяқ жүріп, бөліктенеді, көп араласпайды. Тек өзімен бір партада, үнемі алдыңғы қатарда отыратын, “құлағы ауырлау”, Түркістанда, арнайы интернатта оқып кел ген, орысшаға жүйріктеу, бұзықтау, пысықтау Қалтай деген баламен үнемі бірге жүріп, дос болды. Қалтай, құлағы онша естімесе де, зерек, алғыр еді. Білмегенін, естімей қалғанын Нұрланнан сұрап алады. Кейде, сабаққа дайындалмай келген кезінде оны құтқару Нұрланның мойнында. Қалтай тақтаға шықса, бұл тапсырманың жауабын үлкен әріппен қағазға жазып, партаның астынан, тасасынан көрсетеді. Егер партада тұрып сұраққа жауап берсе де, Нұрлан мұғалімге білдірмей, шпаргалка жазып, қолмен қалқалап, оқытып, оған көмектесуге тырысады. Егер жауапты дұрыс жазбай қойса, Қалтай партаның астынан жұдырығын түйіп, бұны қорқытады. Шығарманы да сабақтың алдында, үзілісте Нұрланның дәптерінен жылдам көшіріп алады. Ол әрі тез, әрі тасқа басқандай әдемі жазатын. Сондықтан, жазуы нашар болғандықтан, Нұрлан төрт алып қалса, сол шығарма үшін Қалтай бес алатын. Қалтайдың әкесі марқұм аудандық газетте қызмет істеген, сатиралық өлеңдер жазатын ақын болған екен. Үйінде сақталған оның кейбір өлеңдерін Қалтай Нұрланға көрсетіп, оқып берген. Әкесі ақын болғандықтан ба, ол Нұрланның өлеңдерін ықыласпен тыңдап, қызығушылық танытып, құрметпен қарайтын. Досым деп, ақын деп басқаларға мақтана таныстыратын, үнемі қолдап, қорғап жүретін. Екеуі бір-бірінің сыртқы киімдерін ауыстырып кие беретін. Үнемі бірге жүретін, сырлас, жақын дос болды. Қалтай орталықта тұратын, орысша сөйлейтін, бір топ тентек балалармен араласатын. Олар жиналып шарап ішетін, темекі тартатын. Шетте тұратын, ауылдан келген “совхозник” балаларды қорқытып, тонап, ұрып-соғатын, төбелескенді жақсы көретін. Қалтаймен дос болса да, Нұрлан олармен жақын араласып кете алмады. Себебі арақ ішпейді, темекі тартпайды, біреуді жазықсыз ұрып-соғуға дәті бармайды. Тек өзіне тиіскенді аямайды. Өзінің класында сондай бір-екі жағымсыз балалардың сыбағасын беріп, сазайын тартқызған. Дәулет деген класындағы ең күшті, қарулы, күреске қатысатын, балуан денелі, турникте шыр айналатын, штангамен айналысатын бала күшіне сеніп бұған жиі тиісіп, өлең жазатынын қызғанып, “сен бізді менсінбейсің” деп жазғырып, қыздардың көзінше келемеждей беретін. Бір күні үзіліс кезінде, өзімен-өзі партада кітап оқып отырған бұны келеке етіп, мазақтай берген соң, Нұрлан шыдай алмай, орнынан атып тұрып, бұрылып, келесі қатарда кейіндеу отырған Дәулеттің жанына жетіп барды. Бұның ашулы түрін көрген Дәулет ыржия күліп, менсінбей орнынан тұра берген еді, бетінен, тұмсығынан тиген соққыдан жалп етіп орнына құлап түсті. Нұрлан оны жұдырығымен ұрмай, ашық алақанымен соққан еді. Дәулеттің бүкіл беті қып-қызыл болып дуылдап, алайған көздерінен жас шығып кетті. Нұрланның бокс секциясына қатысып жүргенінің әсері ме, әйтеуір соққысы әрі жылдам, әрі қатты тиді. Әрең есін жиған Дәулет партадан тұрам дегенше, Нұрлан орнына келіп, түк болмағандай кітабын оқып отыра берді. Бүкіл кластың өзіне аңтарыла қарап қалғанын желкесімен сезді. Дәулет бұның қасына келген кезде, есік ашылып, мұғалім де класқа кірген еді. Дәулет: “Сабақтан шыққан соң сазайыңды тартқызамын”,– деп ентіге, ысылдай сөйледі де, орнына барып отырды.

	Келесі үзілісте сабаққа Қалтай келді де, Дәулет Нұрланға тиісе алмады. Ертеңіне кешке таман Нұрлан Қалтаймен және оның достарымен бірге кинотеатрдың алдында тұрған еді.

	Көшені бойлап өтіп, саябаққа қарай кетіп бара жатқан Дәулетті көрді. Оның бұған тісін қайрап жүргенін Қалтай достарына айтып еді, олар, бірден делебелері қозып, ұрмақ болды. Бәрі жүгіріп барып Дәулетті саябақтың ішінде қуып жетіп, қоршап алды. Қолдарында қара былғары қолғап, итті қоршаған қасқырлардай түтіп жеуге дайындалып тұр. Қалтай Дәулеттің жағасынан ұстап, жұлқи тартып:

	– Сен неге Нұрланға тиісесің?– деді. Қорыққаннан жүзі сұрланып, қуқыл тартып кеткен Дәулет:

	– Мен жәй қалжындап ойнасам, өзі ғой мені ұрған. Ол – менің досым. Оны мен сыйлаймын, жақсы көремін. Ұрайын деп жүрген жоқпын,– деді.

	– Ендеше одан кешірім сұра!– деді Қалтай бұйыра сөйлеп.

	– Кешір, Нұрлан! Мен енді саған тиіспеймін! Бұрынғыша дос болып қалайық,–деді Дәулет даусы дірілдеп.

	– Жарайды, жігіттер! Ұрмай-ақ қойыңдар, жібере салайық!– деді Нұрлан.

	– Енді тиіссең, өз обалың өзіңе, аямаймыз,– деді Қалтай, Дәулетті босатып. Жұдырықтары қышып, төбелесе алмай қалғандарына өкініп қалса да, балалар Дәулетті ұрмай жібере салды. Дәулет бұларға рахмет айтып, құйрығын қысқан қорқақ иттей артына жалтақтай қарап,үйіне қарай беттеді. Содан кейін ол Нұрланнан аяғын тартып, тыныш жүретін болды.

	Жалпы Нұрланәлсізді ренжітуге, төбелесуге қарсы болатын. Қалтаймен жақын дос болса да, оның тобымен жақын араласудан қашатын. Бір жолы солармен бірге киноға бара жатқан еді. Жолда келе жатқанда білді: балалар кинодан шыққаннан кейін басқа бір топпен төбелесуге тиіс екен. Соған дайындық жасап алайық деп кәсіптік-техникалық училищенің жатақханасына соқты. Училищеде оқитын өздері қатарлы ауылдың бір баласын ауланың сыртына шақырып алды да: “Мұраттың інісіне неге тиісесің?”– деп, ортаға алып, жұдырықтап, төмпештеп, тепкілеп, бәрі жабылып сабай жөнелді. Ұялы қасқырлардың талауына түскендей болған байғұс бала шырылдап, жандалбасалап, бетін басып, еңкейіп қорғанып, теңселіп жүр. Лезде жаңбырдай жауған соққылардан аузы-мұрны судай қанап, құлай жаздап, есеңгіреп қалғандай болды. Баланы аяп кеткен Нұрлан ортаға түсіп, балаларды ұстап, итеріп жүріп, оны арашалап құтқарып қалды. Әйтпесе ана тентектер бір жерін майып қылмай, мертіктірмей, сұлатып түсірмей қоймайтын еді. Шетінен былғары қолғап, оның ішінен біреулері темір кастет киген “боксерлар” адам деп аяйтын түрлері жоқ, спорт залындағы былғары жастықты ұрып жүргендей есіріп, арқалары қозып, көздеріне қан толып, қызынып алған. Нұрлан таяқ жеген баланы жетелеп алып барып, жатақхананың ауласына кіргізіп жіберді. Қайтып келсе, балалар бұны жақтырмай қалыпты, үнсіз қабақтарын түйіп, сұрланып, теріс айналды. Қалтайдың досы болғандықтан, сырын білмегендіктен, өлең жазатын ерекшелігін, сыпайылығын сыйлағандықтан болар, әйтеуір ешқайсысы тіс жарып сөйлемеді. Нұрлан да арадағы салқындықты сезсе де, сезбеген болып, сыр бермей, үндемеген күйі, Қалтаймен ғана сөйлесіп, олармен кинотеатрға дейін бірге барды да, сол жерде бөлініп, бөлек кетті. Ертеңіне мектепке келгенде, екеуі оңаша қалған кезде Қалтай: “Ол неге араға түседі? Онысы несі?”– деп балалар кеше саған ренжіп қалыпты. Сенің олай жасағаның дұрыс болмады. Жөніңмен тұра бермедің бе? Сен үшін мен сөз естідім”,– деді. Нұрлан үндеген жоқ. Не айтса да Қалтайдың түсінбейтінін сезді. Төбелесу, біреуді ұру – олар үшін ермек. Адамды аяу дегенді білмейтін секілді. Өздеріне бағынбаған баланы дұшпан көріп, ауылды билеп-төстегілері келеді. Сол күннен бастап Нұрлан ол топтан аулақ жүретін болды. Қалтаймен де тек мектепте ғана сөйлеседі. Көбінесе өзімен-өзі оңаша, жалғыз жүреді, кітап оқиды, өлең жазады. Мектепте өзі сияқты момын, тәрбиелі, тәртіпті, өлең шығаратын, әдебиетке құмар екі-үш бала бар екен. Солармен таны сып, үйіне шақырып, әдеби үйірме құрмақ та болды. Бірақ олардың түсініктері аз, өлеңге шындап берілмеген болып шықты. Сондықтан басқосулары қызықсыз, ұйымшылдықсыз өтті де, жалғаспай қалды.

	Нұрланның жалғызсырайтын кездері жиі болатын. Оқу басталысымен әке-шешесі “сабағын алаңдамай жақсы оқысын, институтқа түсуге дайындалсын” деп, көп жұмсамай үй-ішінің тірлігінен аз да болса босатқан еді. Нұрлан есін білгелі шешесіне жаны ашып, көмектесіп, үй шаруасына ерте араласқан. Ағасы үнемі басқа жақта, интернатта, туыстарының қолында тұрып, оқып жүргендіктен, қалған бала-шағаның үлкені өзі болғандықтан, Нұрлан өзінің соңынан ерген ініқарындастарына қарап, отын жарып, құдықтан су тасып, еден жуып, анасы бір жаққа кеткенде немесе ауруханада апталап жатып босанып, айлап емделіп жатқанда, үйге бас-көз болып, от жағып, тамақ пісіріп, қолынан келген барлық тірлікті жасайтын. Содан ба, ет алмай, қабырғалары ырсиып, қылдырықтай болып, құлақтары қалқиып, ап-арық болып, сыйдиып жүретін. Өзінен кейінгі інісі Арман жалқау, қаңғыбастау еді. Күні бойы далада қаңғырып ойнап, үйге түнге қарай бірақ келетін. Тірлікке жұмсасаң, әйтеуір бір сылтау тауып, құтылып кететін. “Нұрланның бойы секілді бойым өспей қалады” деп су тасымайтын, “қыздардың істейтін жұмысы” деп үй-ішінің тірлігінен қашатын. “Барып-кел, шауып кел ге” ғана әрең көнетін. Үйге қонақ келсе, “бала бақтырып, жұмсай береді” деп, шешесінің көзіне түспеуге тырысып, далаға зытып кететін. Өзі ақкөңіл, қалжыңқой болғандықтан үлкендердің тоқпағына да түсе бермейтін. Ондай қулығы жоқ, “үйкүшік” Нұрлан ғана әке-шешесінің көңіліне қарап, ренжіткісі келмей, әрі балажан болғандықтан іні-қарындастарын бағып, үйдің тірлігін жасай беретін. Енді өзі кішкентайынан жақсы көріп, асырап, бағып-қағып, еңбегі сіңген қарындасы Алтыншаш өсіп, тірлікке жарап, анасына көмектесе алатын жасқа жеткенде бұның қолы көп тірліктен босады. Анасы да риза көңілмен:

	– Нұрланжан, енді іні-қарындастарың өсті. Жұмыстың бәрін солар істейді. Сен үй шаруасына көп араласпай-ақ қой. Алаңсыз сабағыңа дайындал, кітабыңды оқып, өлеңіңді жазып жүре бер”,– деді. Нұрлан енді отын жару, бау-бақшаға қарау секілді жұмыстар болмаса, үй-ішінің тірлігімен айналыспай, өз бөлмесін жауып алып, кітап оқып, өлең жазып уақыт өткізеді. Шешесінің армандағанындай, қолқанаты болып, Алтыншаш қарындасы бұның орнын басты. Нұрлан көбінесе анасының жанында болып, тәрбиесін көп көргендіктен бе, мінезі жұмсақ, ұяң, жаны нәзік болып өсті. Оны жұрт қыз мінезді дейтін. Ол көшеде де ойланып, өзімен-өзі, жалғыз жүруді ұнататын. Ауданға көшіп келгелі бері Гүлнұрды ұмыта алмай, сағынып, кейде, жексенбі күндері орталық автобус станциясына барып, “Қайрат” бөлімшесіне қатынайтын автобусты аңдитын болды.Солавтобустантүскен,мінгенжолаушылардың арасынан Гүлнұрды көріп қаламын ба деп үміттенеді. Бірақ Гүлнұрмен кездесудің сәті бір жылдан кейін ғана түсті. Көшеде автобус станциясына қарай келе жатқан Нұрлан оған қарсы жолықты. Алғашқыда танымай қала жаздады. Гүлнұр қатты өзгеріпті. Жүзі күнге күйіп тотығып, жүдеп кетіпті. Бойы да бұрынғыдан кішірейіп кеткендей. Нұрланның құлағының тұсынан ғана келеді. Бұрын Нұрланнан ұзын еді, енді бұл оның төбесінен қарап тұрғандай. Нұрлан бойының бір жыл ішінде бірден қатты өскенін енді ғана аңғарды. Бір кездерде бойының кішкентайлығына намыстанып, қорланып, қатты уайымдаушы еді, анасы айтқандай, булығып, атылып өскен екен. Енді арманы орындалып, Гүлнұрдан да ұзын болып кеткеніне іштей қуанып, масаттанып қалды. Сүйгенінің өкшелері жарылып, қолдары қабыршақтанып, қарайып, аппақ жүзінің күреңітіп, торлама қауындай болып кеткенін көріп, аяп, жүрегі езіліп,сыздап кетті. Гүлнұрдың бұлай неге азып-тозып кеткенінің себебін соңынан білді: олар үй-ішімен жабылып осы жазда жаңа үй салып жатыр екен. Ондай жағдай бұрын Нұрланның өз басынан да өткен еді, ол үй тұрғызудың оңай емес екенін жақсы біледі. Сонда да аққудай әдемі, гүлдей майысқан, үлбіреген сұлу қызды ауыр жұмысқа қимай, сұлулықты, нәзікті түсінбейтін адамдардың қаталдығына ренжіді. Гүлнұр бұл үшін түнгі аспандағы толықсыған, толған Ай секілді еді, енді жерге түсіп қалған тәрізді болды. Оның мінез-құлқы да бұрынғыдай емес, өзгерген сияқты. Қасындағы жеңілтек, Нұрланға бұрыннан ұнамайтын әдепсіздеу, ақымақтау Мәрзия деген қызға еліктей ме, әйтеуір ұшқалақтау, күлегештеу болып кетіпті. Өзі көп сөйлемесе де, құрбысының ретсіз қалжыңдаған сөздеріне, рабайсыз қылықтарына мәз болып, қоштағандай сықылықтап күле береді екен. Тәрбиелі жанұяда өскен Нұрланға олардың сөздері ұнамай, құлағына түрпідей тисе де, секем алса да, “ауылдың қыздары ғой, қайтсін енді”деп ойлап, онша мән бермеуге тырысты. Сонда да, өзінің бойы ғана емес, ойының да тез өскенін, сүйген қызынан деңгейінің биіктеп кеткенін сезінді. Гүлнұр бұның аудандық газетке шыққан өлеңдерін оқығанын айтты. Оған Нұрлан іштей қуанып, мерейі өсіп қалды. Жастықтың әсері болар, ол кейінгі кезде, мақтау сөздерді жиі естіген сайын масаттанып, кеудесін көтеріп, көкіректене де бастаған еді. Жақын достары болмаса, өзге өз қатарластарын менсінбей, биіктен қарайтын болған. Өзімшілдіктің, менмендіктің бірте-бірте жалғыздыққа ұрындыратынын ол білмейтін еді. Оның аспандаған көңіліне Гүлнұрдың қазіргі тым қарапайым келбеті қораш көрініп кетті. Біраз бірге жүріп, көшеде қыдырғаннан кейін, құрбысымен екеуін автобусқа мінгізіп, “хат жазарсың” деп Гүлнұрға адресін жазып беріп, жайбарақат қоштасты. Үш-төрт күннен кейін хат та келді. Екі қыз бірге жазыпты, бірақ хаттың сөздерінен Мәрзияның сөйлеу мәнері, сөз саптасы анық байқалып тұр. Сол кәдімгі парықсыз, орынсыз, дөрекі қалжың, жеңілтек қыздың сөздері. Сезімталдық, нәзіктік, сыршылдық, сұлу мінез, қызға тән ибалылық, әдептілік атымен жоқ. Бұны мазақ еткілері келгендей не болса соны жазыпты. Нұрлан хатты оқып, шошып кетті.

	Үйдегілер оқып қоймасын деп, жалма-жан жыртып-жыртып, далаға қоқыстың арасына тастай салды. Маңдайынан соққы алғандай мәңгіріп, таң қалып, күлерін де, жыларын да білмей, ұялғаннан екі беті дуылдап ысып, үнсіз бір сәт мелшиіп отырып қалды. Гүлнұрдан мұндайды күтпеген еді. Жүректің отын лаулатар, жақсы, жылы, сезімді, сырлы, сағынышқа толы хат күткен еді. Сөйтсе жұрттың бәрін өзіндей көріп жүр екен ғой. “Кімдерге тап болдым, шынымен мен аңсаған, армандаған, асқақ бейнелі ару қыздың осындай сенімсіз, жәй көптің бірі болып шыққаны ма?”– деп ойлады. Хатты Мәрзия жазған күнде де, Гүлнұрдың оған қарсы болмағаны, қоштағаны анық қой. Демек оның да ақылы құрбысының ақылынан артық емес екен. Олармен хат жазысып абырой таппаспын деді де, Нұрлан хатқа жауап қайтармады. Лаулаған ыстық көңілі су сепкендей басылды. Енді қайтып олармен кездескісі де келмеді. Ол қыздардың ой-санасының өзінен әлдеқайда төмен екенін ұқты. Бұдан былай Гүлнұрды ойламауға, ұмытуға бекінді. Уақыт, жаңа орта адамды, әсіресе жас баланы тез өзгертеді. Жас адам қашанда алға ұмтылады, өткенге оралғысы келмейді, арманмен, болашақпен өмір сүреді. Нұрлан да бұрынғы достарын ұмытып, жаңа мектептен жаңа достар тауып, басқа өмірге араласып кеткен еді. Осы мектепте өзінен бір класс төмен оқитын бір сұлу қызға көзі түсіп жүрген. Неге екені белгісіз, сол қызды үнемі көргісі келіп тұрады. Ақындық табиғатынан ба, әсемдікті, сұлу қыздарды ұнатады. Сондықтан ба, сол бір қыз күннен-күнге есін алып, өзіне магнитше тарта береді. Бұл әлі оның есімін де білмейді. Ғажайып сұлу гүлге арбалған көбелектей соның айналасынан шықпай, сырттай қызығып, құмартып, санасыз, еріксіз түрде елтіп жүреді. Қыздың қызылшырайлы аққұба жүзі, үлкен отты, ойлы, мөлдір қара көздері, кең маңдайлы ақылды келбеті, қиылған қастары, үлбіреген қызыл гүлдей еріндері, орташа бойына, қыпша беліне жарасып, жүрген сайын арқасында шайқатылып тұратын ұзын бұрымы, түп-түзу аяқтары – бәрі, бәрі бұған ерекше ұнайды, жанарларын арбап, көңілін баурап, өзіне тарта түседі. Бұл әлі ғашықтық емес, жәй қызығушылық шығар, бірақ адамның тылсым жаны, нәзік жүрегі көктемнің келетінін алдын ала сезгендей махаббатты да күні бұрын сезеді ғой, оған қоса алғашқы махаббаттың да оянатын кезеңі болады, сондықтан Нұрлан қиялымен мүсіндеген, армандаған ару қызын жаңа тапқандай қуанып, жүрегі лүпілдеп, есілдерті сол қыз болып, есеңгіреп жүретін болды. Үзіліс кезінде оның класының алдынан олайбұлай өтіп, бөлмені көзімен шолып, іздеп қайтақайта қарай беретінін кейде өзі де байқамай қалатын. Әйтеуір ақылға бағынбайтын бір тылсым күш қоярда-қоймай солай қарай итеріп, алып баратын сияқты. Қызды торуылдап, жолын аңдып, бір көруге асығатын, ұмтылатын әдетін өзінен басқа ешкім де байқамайды, білмейді деп ойлайтын. Қыз, неге екені белгісіз, бұны көрсе қызарып кетеді де, жылдам теріс айналып, тезірек кетіп қалуға, әсіресе кластастарының көзінше бұған жоламауға, көзіне түспеуге тырысады. Оның себебін түсінуге Нұрланның ақылы әлі жете қоймаған. Ол әлі балалық санадан арыла қоймаған, сезімін ақылына жеңдірмеген, миы мен жүрегі бірге әрекет жасайтын, өмірді жүрегімен тура қабылдайтын, аңқау, аңғал бозбала болғандықтан, ұйқылы-ояу ғашықтыққа құлай беріле берді. Сол қызбен бірге оқитын кейбір балалардың өзіне неге тиіскісі келіп тұратынын да түсіне алмады. Кейін білді: олар бұдан ол қызды қызғанады екен. Адам шын жақсы көрген адамының көп кемшіліктерін, мінезінің кілтипандарын аңғармайды ғой. Нұрлан қыздың сырын білмесе де, сыртқы түріне құмартып, қаннен-қаперсіз, күдіксіз, отқа, жарыққа ұмтылған көбелектей, күйемін деп ойламай ессіз ұмтыла түседі. Бірде мектептің дәлізінде қыз бұған қарсы кездесіп қалды да: “Бас киіміңді шеш!”– деп қатаң ескертіп, жанынан жүгіріп өтіп кетті. Нұрлан таң қалып, аузы ашылып, оның соңынан қарап, селтиіп тұрып қалды. Өзінен жас болса да қыздың бұлай салқын жүзбен, бұйыра сөйлегеніне қалай таңырқамасын. Бәрін кейін түсінді. Қыз мектептің бастауыш комсомол ұйымының жетекшісі екен. “Тоғызыншы класта оқыса да, бүкіл бір үлкен ұйымды басқарып жүргенініне қарағанда, жақсы оқитын, үлгілі, пысық, бойында оты бар қыз болар”,– деп ойлады Нұрлан. Мектепте комсомол ұйымының конференциясы болғанда, ол қыз жиынды басқарып, аудандық комсомол комитетінің хатшысымен қатар отырды. Залдың ортасында, оқушылардың арасында отырған Нұрлан қыздан көзін ала алмады. Қыз мінбеге шығып, есепті баяндамасын оқып тұрған кезде, көңілі толқыды ма, жүзі нарттай болып қызарып, алаулап, жанарлары ұшқындап, жанып, бұрынғыдан да сұлуланып кеткендей болды. Сол сәтте ол жақында ғана болған “Қыз Жібек” фильміндегі Жібектен аумай қалғандай көрінді. Қыз бұның көз алмай қадала қарап отырғанын байқады ма, әйтеуір бұл жаққа көп қарамай, анда-санда назары ауа қалса, тез басқа жаққа жүзін бұрып әкетеді. Бұл оның әрбір қимыл-қозғалысын бақылап, көзіне түсуді тілеп, ұзақ уақыт көріп отырғанына қуанып, рахат сезімге беріліп, өзге дүниені ұмытып кетті. Осылай қиял мен сезімге беріліп қанша уақыт отырса да, жалықпас еді, бірақ екі сағат жылдам өте шығып, жиналыс аяқталып қалды.

	Оныншы класты бітіргенше Нұрлан қыздың қасына жолай алмай, тек осылай көзін сүзіп, қызыға қарап, сырттай ғашық болып жүрді. Көшеде кездескенде де амандаса алмай, үнсіз қасынан өтіп кеткеннен кейін артына бұрылып қарайды да, сол кезде қыздың да артына бұрылып қарағанын көріп қалады. Назарлары ұшырасқан сәтте қыз өзінің “ұсталып” қалғанына ыңғайсызданып, жүзі қызарып, күліп жібереді де, аяғын жылдам басып алыстай береді. Онымен тоқтап сөйлесуге, соңынан қуып баруға Нұрланның батылы жетпейді. Қыздың мінезі тік, қатал ма деп қорқады. Танысудың реті оқуды бітірген жылы, күзде ғана келді. Нұрлан әкесінің ақылымен Қызылордаға пединститутқа оқуға түсуге барып, әпкесімен бірге қонақүйде жатқан кезінде, басы айналып, жүрегі әлсіреп, сыздап ауырып, шаншып, қысыла берген соң, институтқа құжаттарын да тапсырмастан ауылына қайтқан еді. Аудандық поликлиникаға барып көрініп еді, ондағы дәрігер тексеріп, жүрегін тыңдап көріп:

	– Жүрегіңде шуыл бар. Ревматизм жүрекке шапқан,– деп диагноз қойып, емделуге жіберді.

	Оқуға биыл тапсырмағанына Нұрлан өкінген жоқ. Әкесінің айтқанына амалсыз көніп барса да, Пединститутты көңілі қаламаған соң, ауруын сылтау етіп, қайтуға асыққан. Өзінің арманы – Мәскеудегі Әдебиет институтына немесе КазГу-дың журналистика факультетіне түсу еді. Мәскеуге баруға орысшасы нашар, журфакқа таныс, стаж керек деген соң, әкесі жібермеген. Жарайды, оқуға биыл бармаса, келесі жылы барар, ал әзірше емделіп, денсаулығын жөндеп, дайындалып, әрі ұнататын қызының қасында жүрсе болғаны. Әке-шешесі де қайтып келгеніне ренжіген жоқ. Қайта аяп, емделгенін, тезірек ауруынан айығып кеткенін қалады. Нұрлан бұрынғыша қызын көру үшін жиі көшеге шығып, жалғыз өзі жүретін болды. Күн сайын поликлиникаға, аудандық кітапханаға барып, қалған уақытта көше кезіп, қызды іздейді. Екеуі қарама-қарсы кездесіп қалса, тіл қата алмай қасынан үнсіз өтіп кетеді. Қыз да көзінің астымен ғана қарап, жылдам өтуге тырысады. Нұрланның жүрегі тулап, аяқтарынан әл кете бастағандай, буындары босап, амандасуға да тілі келмей қалады. Егер қыздың жанында құрбысы болса, қасынан өтіп кеткен соң, Нұрлан бұрылып қарап, олардың сықылықтай күліп бара жатқандарын естіп, көріп қалады. Әсіресе Нұрланның жиі баратын жері –орталық кітап дүкені. Сол маңнан қызды да жиі кездестіреді, әрі күтуге де ыңғайлы, әрі жаңа кітаптарды қарайды, ұнаса сатып алады. Бір күні кешке ағасы екеуі киноға кіріп, фильм біткен соң, көрермендермен бірге сыртқа шығуға бет алған кезде, есік алдында ол қызбен қарсы жолығып қалды. Қыз үстіне көк балон куртка киіп, басына сары орамал тартыпты. Киімі тал бойына жарасып, аққұба, сұлу жүзінің ажарын ашып, бұрынғыдан да сүйкімді ете түскендей. Қыз бұны көре салып, ұяла жымиып күлді де, сасқанынан кері шегініп, қасындағы ұзын бойлы, әдемі құрбысының тасасына жасырынды. Нұрлан сәл кібіртіктеп, бөгеліп, кейін қалды да, қыздар есіктен сыртқа шығып кеткен соң барып, жұртпен бірге қысылып-қымтырылып сыртқа шықты. Қыз далада, есік алдында құрбысымен қоштасып тұр екен. Екеуі екі айырылысқаннан кейін, ол өзінің үйіне қарай апаратын жолмен жосылып бара жатқан адамдарға қосылды. Кетіп бара жатып, жан-жағына жалтақтай қарап таныс, серік іздегендей болды. Соны байқаған Нұрлан ағасына:

	– Шәке, сен үйге кете бер! Мен кейін барамын! Ана бір қызда жұмысым бар еді,– деді де, қыздың соңынан жүгіре басып жөнелді. Жүрегі асау аттай тулап, кеудесіне сыймай келеді. Асфальт жолмен жылдам жүріп, саябақтан шыға берген кезде, қызды қуып жетіп, қатарласа бергенде, дауысы қарлығып әрең шығып:

	– Саламатсыз ба, қарындас?!– деді. Қыз бұған таңдана жалт қарады да:

	– Саламатсыз ба?!– деп жауап қатты.

	–Сізді шығарып салуға бола ма?–деді Нұрлан дауысы дірілдей, құмыға сөйлеп.

	– Өзіңіз біліңіз,– деді қыз жәй, жұмсақ үнмен тіл қатып.

	Оның нәзік үнін естігеннен кейін, Нұрланның тулаған жүрегі орнына түсейін деді де, батылданып, сәл үнсіздіктен кейін:

	– Менің сізде бір жұмысым бар еді,– деді. Қыздың үйіне жақындаған сайын не айтарын білмей, тілі байланып, дегбірі қаша бастаған соң, басқа сылтау таппаған еді.

	– Айтыңыз!– деді қыз.

	– Оқуды бітіргелі комсомолдық жарнам төленген жоқ еді. Билетіме мөр басып бере алмайсыз ба? Мүшелік жарна үш ай бойы төленбесе, комсомолдан шығарады дейді ғой. Әлі жұмысқа тұрған жоқпын. Қайда төлейтінімді білмеймін.

	– Жарайды, билетіңізді әкеліңіз. Аудандық комитеттен мөрді алып, басып берейін.

	– Рахмет! Сіздің есіміңіз Гүлнәр ма?– деп сұрады Нұрлан болжаммен.

	– Гүлнәр емес, Гүлжан ғой,– деді қыз, “соны әлі білмейсің бе” дегендей, бұған бұрылып, таңдана қарап.

	Нұрлан қателескеніне ыңғайсызданып, ұяла күліп:

	– Солай ма? Кешіріңіз! Менің есімімді білесіз бе?– деді.

	– Иә, білемін, Нұрлан ғой,– деді қыз жәй ғана.

	– Иә, біледі екенсіз,– деп Нұрлан жымия күлді. Қыздардың жігіттерге қарағанда қулау, пысықтау болатынына тағы да көзі жеткендей болды. Өзінің қиялданып, аспанда қалықтап жүріп, ұнатқан қызының есімін осы кезге дейін дұрыстап біле алмағанына күлкісі келген еді.

	– Үйге келіп қалдық. Рахмет! Сау болыңыз!– деді қыз тоқтап, сәл бөгеліп.

	– Сау болыңыз!– деді Нұрлан да басын изеп.

	Қызаяқтарынтез-тезбасып,маңдайшасында шамы жарқырап жанып тұрған азық-түлік дүкенінің жанындағы үйіне жетті де, қақпасының есігін ашып, аулаға кіріп кетті. Көшенің ортасында тас мүсіндей қозғалмай тұрып, қызды көзімен ұзатып салған Нұрлан, кері бұрылудың орнына, ілгері қарай жүріп, оның үйінің жанынан, терезелерге тесіле қарап өтті. Жарығы өшпеген терезелердің жабық перделерінің арғы жағынан қыздың сұлбасы көрінер ме екен деп ойлаған еді. Біраз уақыт торуылдаса да, үміті ақталмады. Ол қызды ертең тағы да көретінін көңіліне медеу етіп, бүгін аяқ-астынан жолы болып, онымен танысқанына, аспандағы Айға қолы жеткендей қуанып, үйіне қайтуға бет алды. Кенет жолда қаракөлеңке көшемен өзіне қарсы келе жатқан Еркебұланды көрді. Өзіне алыс жиен болып келетін бозбала жігітті біраздан бері білетін, екеуі сәлемдері, әзілдері жарасқан жақсы таныс еді. Еркебұлан Гүлжанмен бір класта оқиды. Өзі ірі денелі, шыныққан, қарулы жігіт. Ажарсыз да емес, бірақ күшіне мастанған дөрекілігі, менмендігі де бар сияқты. Қыздарға үнемі тиісіп, қалжындап жүргенді ұнатады. Нұрлан да, ол да қараңғыда бірін-бірі көрсе де, танымаған болып, төмен қарап, көшенің екі бетімен жүріп, үнсіз өтіп кетті. “Оның үйі басқа жақта емес пе, түн ішінде қайда бара жатыр”,–деп ойлады Нұрлан.

	Ертеңіне саябақтың жанында Гүлжанмен тағы да кездесті. Қыздың қасында орташа бойлы, арық денелі, ақсары, жұқа жүзді, кішкентай қой көздері үнемі күлімдеп тұратын, ойнақы, ерке мінезді Роза деген кластас құрбысы бар екен. Нұрлан олармен батыл амандасып, сөйлесіп, қоңырсалқын күзгі кеште біраз уақыт бірге жүріп, қыдырғаннан кейін үйлеріне дейін шығарып салмақ болды. Жолда келе жатқанда, Роза Нұрланға қарап:

	– Сіз неге үнемі жалғыз жүресіз?– деп сұрады.

	Нұрлан бірден не деп жауап берерін білмей, ойланып қалды.

	– Серік іздеп жүрген ғой, серік болмайсың ба?– деді Гүлжан құрбысына қулана, жымиып күле қарап.

	Роза оның әзілін түсінсе керек, иығынан қолымен бір нұқып қалды да:

	– Өзің ше? Қайда қарап жүрсің? Қой бағып жүрсің бе?– деді.

	Нұрлан оларға қосыла күлді. Қыздарға шынын айтып ақтарылуға ұялды. “Жалғызсырап жүрмін. Жанымды түсінетін адам жоқ.Үнемі ойланып жүремін. Ақындар өмірге икемсіз болады. Әлемнің мұңын жүрегінен өткізіп, өзінің жандүниесіне үңіліп, қиял әлемінде қалықтап, өзге дүниені ұмытып, өлеңге өлердей ғашық болып жүреді,”– деп қалай айтсын. Қыздар түсінбей, бұны қияли, есалаң деп ойлап қалмай ма? Роза сұрағына жауап ала алмаған соң, тергеуші сияқтанып, бұған қарап:

	– Биыл неге оқуға бармадыңыз?– деді. 89

	Нұрлан күмілжіп:

	– Баруға болады ғой,– деп екі ұшты жауап берді.

	Роза бұның жауабына қанағаттанбай таңдана қарап, тағы да бірдеңе айтайын деп оқталып, аузын аша беріп еді, Гүлжан:

	– Сенің не жұмысың бар? Бара ма, бармай ма – өзі біледі ғой,– деп тиып тастады.

	Нұрлан “оқуға барып ауырып келдім” деп қыздарға қалай шынын айтсын. Ол өзінің ылғи жалғыз жүретін әдетінің өзгелерге түсініксіз көрінетінін алғаш ұқты. Бұл осынау томағатұйық мінезімен қыздарға жұмбақ жан болып көрінсе керек. Неге екені белгісіз, ол бала кезінен мақтануды, ішкі сырын өзгелерге ашық айта беруді ұнатпайтын. Шын сырын, сезімін сыртқа білдірмей жүрек түкпірінде құпия сақтайтын. Егер әлдекім онысын сезіп, біліп қойса қатты мазасызданып, қысылатын. Бұл ұялшақтық, ұяңдық – әкесінде де, шешесінде де, өзінен үлкен әпкесі мен ағасында да жоқ қасиет. Олар – бойындағы барын жұртқа көрсетуге, ойын ашық айтуға дағдыланған ашық-жарқын мінезді адамдар. Отырыстарда, жұрт алдында іркілмей сөйлеп, өзгелерге сөз бермей үйіріп алып, ән айтып, өлең оқып, өздерін көрсетіп қалуға құмар. Әсіресе әкесі шешендігімен жұртты тәнті етіп, таңға дейін өзін тыңдатып, тіпті мезі етіп те жібереді. Ал бұл болса өлеңін оқып беруге де ұялып, қашып, жұрттан жасырып жүреді. Өзгелерге ашық айта алмайтын сырларын, сезімдерін өлеңге айналдырып, оңашада дәптерге жазып, жәшіктің түбіне жасырып тығып қояды. Кейде оны өзі де ұмытып кетеді. Бірақ бұл ұмытқанмен әкесі, ағасы ұмытпайды. Темір керуетінің астында бір түкпірде жатқан сол жәшікті ақтарып тауып алып оқиды, келген қонақтарға оқып береді. Бұл төмен қарап, ұялып отырып тыңдайды. Ағасы бұның әр жерге жасырып, ұмытып кеткен, жарамсыз өлеңдерін ерінбей қойын дәптерге көшіріп алып, сақтап жүреді. Әкесінің нұсқауымен қонақтарға мәнерлеп оқып беретін де – сол. Әкесі де, ағасы да бұны шын көңілден мақтан тұтатындары анық. Дегенмен олардың жұрттың бәріне мақтап, насихаттай беретіндері бұған ұнамайды. Тым мақтаншақтық болып көрінеді. Жұрттың бәрі өлеңді түсіне бермейді ғой. Әрдайым арық сөйлеп, семіз шыққанға не жетсін! “Өзіңде бармен көзге ұрма, артылам деп өзгеден”,– деп Абай да айтқан сияқты ғой. Нұрланның осы бір қарапайым мінезі анасынан, нағашыларынан дарыса керек. Нағашы бабалары мешіт ұстаған молда, иманды кісілер болған екен. Қалған нағашылары да –момын, қарапайым, кішіпейіл, мейірімді, мақтануды білмейтін жақсы адамдар. “Жігіттің жақсылығы – нағашыдан” деген нақыл сөз тегін айтылмаса керек. Нұрланның осы бір қасиетін, ұялшақтығын Гүлжан байқап қалған тәрізді. Өзі де ибалы, сабырлы, ақылды, өте тәрбиелі қызға ұқсайды. Құрбысының ашықжарқын, ұялшақтау мінезін ұнатпай, ерсі көрген сияқты.

	Гүлжанның үйіне жақындап қалған кезде, Нұрлан оған қарап, күлімсіреп:

	– Үйіңнің дәл қасында дүкен бар екен ғой? Қандай тамаша!– деді. Гүлжаннан бұрын Роза таңырқай сөйлеп:

	– Соны енді білдіңіз бе? Өтірік айтпаңыз, талай келген шығарсыз бұл жерге?– деп сұрады.

	– Жоқ, шыным. Кеше бірінші рет көрдім,– деді Нұрлан.

	– Рас па? Мен сендерді бұрыннан бері кездесіп жүреді деп ойлап едім,– деді Роза, таңданғанын жасыра алмай.

	Нұрлан да, Гүлжан да оның сөзіне еріксіз мырс етіп күліп жіберді.

	– Ендеше бұдан былай бұл дүкенге жиі келіп тұрыңыз. Мұнда тәтті-тәтті кәмпиттер бар,– деді Роза, Нұрланға қулана, жымиып қарап.

	– Жарайды, келіп тұрамын,– деді Нұрлан да күліп. –Айтпақшы, Гүлжан, үйіңде телефон бар ма?– деді ол қоштасар сәтте.

	– 6-15,– деді Гүлжан.

	– Рахмет! Оңай екен,– деп, Нұрлан есінде сақтауға тырысып, сәл ойланып қалған кезде: “Сау болыңыз!”– деп екі қыз да үйге қарай бұрылды.

	– Сау болыңдар! Көріскенше!– деп Нұрлан да қоштасып, кері қайтты.

	Арада бірнеше күн өтті. Гүлжан көшеге де шықпайды, киноға да келе қоймады. Нұрлан оны көре алмай, кездесуді аңсап, сағынып іздеп көше кезіп жүрді. Бір-екі рет телефон соғып еді, қыздың әкесі трубканы көтерген соң, үндемей қоя салды. Бірнеше рет үйінің қасынан өтіп, дүкенге де кірді, бірақ Гүлжанды көре алмады. Нұрлан оның өте қызық фильмдерге ғана келетінін біліп алған. Бүгін сондай үнді фильмі болатынын естіп, кинотеатрға ертерек келген еді. Кинотеатрдың ішіне кірсе, жарқыраған жарық фоэнің түкпір жағында Гүлжан өзінен жастау бір қызбен бірге тұр екен. Нұрлан қуанып кетіп, олардың жанына келді де:

	– Саламатсыңдар ма?!– деп амандасты.

	–Саламатсыз ба?!– деді қыздар да, еріндерінің ұшымен ғана сөйлеп.

	–Жағдайың қалай?– деді Нұрлан Гүлжанға қарап.

	– Жақсы. Өзіңіздің ше?

	– Рахмет! Жақсы!

	Гүлжан айналада толып жүрген адамдардан ұялатын тәрізді, Нұрланға тура қарамай, назарын басқа жаққа бұрып, салқын жүзбен үнсіз тұр. Қасындағы құрбысы үркек сияқты, жолап кетсең, шошып кетердей үрпиіп, жан-жағына қарай береді. Өте ұялшақ, ұяң қыз секілді.

	– Роза қайда? Келмей ме?– деп сұрады Нұрлан үнсіз тұра беруден ыңғайсызданып.

	–Білмеймін. Онымен хабарласқан жоқпын,– деді Гүлжан.

	– Билет алдыңдар ма?

	– Иә.

	– Онда мен қазір барып, өзіме билет алып келейін,– деді Нұрлан.

	Сыртқа шығып кассаның алдына келсе, адам көп екен. Бұл кезекке тұрып, кассаға жетемін дегенше, билет таусылып қалды. Енді біреулерден артық билет табылып қалар ма екен деп, жан-жағына жалтақтап қарап тұрғанда, кенет арт жағынан екі қыз сықылықтай күліп келіп, қолынан шап беріп ұстай алды. Бұл шошып кетіп, жалт қараса, бұрын өзімен бір класта оқыған орта бойлы, қараторы, нұрлы үлкен көздері үнемі күлімсіреп, жайнап тұратын, ойнақы мінезді, ажарлы қыз Салтанат пен ұзын бойлы, аққұбаша келген, әзілқой, сымбатты Гүлсім деген таныс, дос қыз екен.

	– Әп, пәлем, ұстадық па! Енді бізден құтыла алмассың. Жаңа ғана кімнің қасында тұр едің? Сырың ашылған шығар?..– деп күліп, Нұрланды жібермей, мазақ қыла бастады.

	– Мен сендерді көрген жоқпын ғой, қай жерде тұрып едіңдер?





– Сен көрмесең, біз көрдік. Сырың белгілі болды. Бұл жерде неге алаңдап тұрсың? Бармайсың ба ананың қасына?

	– Көп сөзді қойып, айтыңдаршы, артық бір билеттерің бар ма?

	– Өзіңе ме, анаған ба? Анаған болса бермейміз.

	– Өзіме.

	– Ендеше, біз бір қызды күтіп тұр едік, егер ол келмесе, билет сенікі болады. Бізбен бірге кіресің.

	– Жарайды. Мен қазір келемін,– деді де, Нұрлан олардан сытылып шығып, кинотеатрдың дәлізіне кіріп, бұрынғы орнында күтіп тұрған

	Гүлжан мен оның құрбысының қасына келді.

	– Билет алдыңыз ба?– деді Гүлжан.

	– Кассада билет таусылып кетіпті. Қолдан алатын болдым. Біреулерде артық билет бар екен. Күткен адамдары келмесе, билетті маған беретін болды,– деп жауап қатты Нұрлан.

	Осылай сөйлесіп тұрғанда, Нұрлан айналадағы жүздері таныс бірнеше қызжігіттердің бұларға таңырқай, ұрлана, жалтақ-жалтақ қарап қойып, өзара күбірлесіп сөйлескендерін байқады. Бірақ оларды қаперіне де ілмей, өзіне қатты ұнайтын көк курткасын киген, басына сары орамал тартқан сұлу, сүйген қызына бір қырынан әлсін-әлсін еріксіз емірене, сүйсіне қарап, айтатын сөз таппай тұр еді, бұлардың қасына Еркебұлан келіп, амандасты.

	– Бұл менің ағам болады,– деді ол Гүлжанға Нұрланды иегімен нұсқап.

	Гүлжан оған таңырқай қарады да, үндемеді. Еркебұлан Нұрланмен сөйлесіп, қипақтап, сәл тұрды да, өз жөніне кетті.

	Қоңырау үшінші рет шырылдағанда, Нұрлан қыздардан:

	– Сендердің билеттеріңде орын көрсетілген бе?– деп сұрады.

	– Жоқ, орынсыз,–деп жауап берді Гүлжан.

	– Онда күте тұрыңдар, мен билетке барып келейін,– деді де, Нұрлан сыртқа шығып, Салтанат пен Гүлсімнің жанына келді. Олардың күткен адамы келмепті.

	– Енді ол келмейтін шығар,– деп, Салтанат билетті Нұрланның қолына ұстата салды.

	Нұрлан оған рахмет айтып, ақшасын төледі де, кинотеатрға қайта кірді. Гүлжан мен құрбысы бұны күтіп тұр екен. Бұл оларға өзінің орыны бар билетін беріп, орыны жоқ билеттердің біреуін алды.

	– Рахмет!– деді Гүлжан күлімсіреп.

	– Кино біткенде, кетіп қалмаңдар. Мен сендерді шығарып салайын, жарай ма?– деді Нұрлан.

	– Жарайды,–деді Гүлжан жәй ғана.

	Үшеуі ішкі есіктің алдында контролер әйелге билеттерінің шетін жыртқызып жатқанда, шам сөніп, сеанс басталып кетті. Екі қыз қараңғыда сүрініп қабынып жүріп әрең тауып, бір орынға екеуі отырып алды. Нұрлан залдың арт жағында, екі қатардың аралығында түрегеліп тұрған адамдарға барып қосылды. Қараңғыға көзі әбден үйренген соң, ол айналасына барлай қарап, таныстарын іздеді. Оң жақтағы қатардың орта тұсында Салтанат пен Гүлсім отыр екен. Олар да бұны көріп, қолдарын бұлғап, шақырды.Нұрлан олардың қасына барып, орталарына қысылыса отырып алды. Сәлден кейін көзін тіге үңіліп, екінші қанатта, өзінен екі-үш қатар алда отырған Гүлжан мен Айгүлді көрді. Гүлжан экранға телміре қарап, жан-жағына назар аудармай, қимылсыз қатып қалған екен. Осы қалпын фильм аяқталғанша өзгерткен жоқ. Тек құрбысы Айгүл ғана оң жақта, артта отырған бұларға екі-үш рет бұрылып қарап, Гүлжанға еңкейіп әлдене деп сыбырлады. Бірақ Гүлжан селт еткен де жоқ. Тіпті жұрт экрандағы оқиғаларға күліп, қозғалақтап жатқанда да, қыбыр етпеді.

	Фильм аяқталған кезде, Гүлсім:

	– Менімен бірге қайтасың, мен жалғыз өзім қорқам. Қашып кетерсің, қолыңнан ұстап алайыншы,–деп Нұрланды жібермей, қолтықтап алып жабыса кетті. Екеуінің үйі бір бағытта болатын.

	– Кешір, бұл жолы үйіңе жеткізіп сала алмаймын!– деп Нұрлан одан әрең құтылды.

	Гүлжан мен Айгүл алдыңғы жақтағы есіктен бұлардан бұрынырақ шығып кеткен. Топырлаған адамдардың легімен бірге арттағы басқа есіктен сыртқа шыққан Нұрлан кинотеатрды айналып келіп, қыздарды іздеді. “Уәде бойынша олар мені күтер”,– деп ойлаған. Бірақ бұл ойлағандай болмай, Гүлжан мен Айгүл жан-жақтарына қарамай, жылдам жүріп, алыстап барады екен. Нұрлан аяқ-астынан не болып қалғанын түсіне алмай сәл абдырап тұрды да, олардың соңынан тұра ұмтылды. Екпіндей, аяқтарын жүгіре басып, қуып жетті. Бұл келе жатқанда Айгүл мойнын бұрып, жалтақтап бірнеше рет қарады, ал Гүлжан болса бұл олармен қатарласа бергенде де, назар аудармады. Әдейі, байқамаған болып, теріс қарап, құрбысына бірдеңе деп тіл қатты.

	– Гүлжан, мен сендерді шығарып саламын деген едім ғой, неге күтпедіңдер,– деді Нұрлан, дауысы сәл дірілдеп.

	– Е-е, оны сұрап неғыласың?!– деді Гүлжан, қатқыл, ренішті үнмен, көңілі қалған адамдай түңіле сөйлеп.

	Өзін жазықтымын деп ойламаған Нұрлан не айтарын білмей, іштей ренжіп, еңсесі сұлқ түсіп, тұнжырап, тілі байланғандай үнсіз қалды. Жүрегі сыздап кетіп, алқымына түйін кептелгендей болды.

	Үйіне жақын қалған кезде, Гүлжан Айгүлмен тез қоштасып, Нұрланға бұрылып та қарамай, жылдам жүріп, ауласына кіріп кетті.

	– Сені үйіңе жеткізіп салайын,– деп Нұрлан Айгүлге ере беріп еді, қыз:

	– Сіз қайта беріңіз. Ана кісілер біздің үйдің қасында тұрады. Рахмет! Сау болыңыз!– деп, өздерінен кейін келе жатқан адамдарға барып қосылды.

	– Сау бол!– деуге ғана үлгерді Нұрлан.

	Ол жарығы күңгірт көшенің ортасында есінен адасқандай состия шамалы уақыт тұрды да, басы салбырап, үйіне қайтты. Осы көшеден екі рет көңілі аспандап, шалқып оралған еді, енді салы суға кетіп, аяғын ілбіп басып, мұңайып келеді. Бұрынғыдай аспандағы жұлдыздарға, Құс жолына, Айға қарап толғанып, қызықтап, жүрек тілімен сырласпайды да, керісінше, төмен қарап, әлсін-әлсін күрсініп қойып, қалың ойға шомады. Күздің салқын түні тұла бойын тоңазытып, көңілін одан сайын жабырқата түседі. Гүлжанның қатал үнмен айтқан жалғыз ауыз суық сөздері есінен кетпей, жүрегін қайта-қайта сыздатып, көкірегін мысық тырнағандай ашытады. Нахақтан күйгеніне көңілі босап, көздеріне ыстық жас үйіріледі. “Қандай жазығым бар еді? Әлде ол мені Салтанат пен Гүлсімнен қызғанды ма?! Жеңілтек, желөкпе біреу екен дегені ме?”– деп қинала ойлады. Бұрын-соңды қыздың бұлай қызғанғанын көрмегендіктен, күйзелмей қайтсін! “Арамызда тек татулық, түсіністік, тәтті махаббат болады” деп ойлап жүргенде, Гүлжанның бұл мінезі, күтпеген кикілжің Нұрланға үлкен соққы болып тиді. Өзі әлі Гүлжанды ешкімнен қызғанған, күдіктенген емес, ол қызғанар деп те ойламаған. Сөйтсе махаббаттың, ғашықтықтың осындай азабы, ащы дәмі де болады екен. Бірінші кластан алтыншы класқа дейін бірге оқыған құрбыларын өзіне жақын дос, сырлас санайтын. Мектепте жүргенде солармен, яғни бес-алты жігіт, бес-алты қыз болып, ылғи бірге жүретін, отырыс, кештерде бірге бас қосатын. Араларында ғашықтық туралы әңгіме де қозғалмайтын, тек шынайы достық, сыйластық қана бар еді. Салтанат пен Гүлсім де сондай достары болғандықтан, Нұрлан бүгін олармен кинотеатрда бірге, қатар отырғанына онша мән бермеген. Енді ойлап қараса, Гүлжан соны мүлде түсінбей қалса керек. Оған түсіндіруге бұның жүрегі дауаламас еді, әрі құрбысының көзінше қалай айтсын?!

	Үйіне келген соң, Нұрлан түнімен төсегінде дөңбекшіп, таң атқанша Гүлжанды ойлап, өкпелеп, онсыз да ауру жүрегі сыздап, ұйықтай алмады.

	Ертеңіне, күндіз Гүлжанға телефон соқты.

	Нөмірін өткен жолы қыздың өзі айтқанда, ойша әлденеше рет қайталап, есінде сақтап қалған. Трубкадан өзіне таныс нәзік, жұмсақ үн естілді:

	– Алло!

	– Саламатсыз ба?! Бұл кім екен? Гүлжан ба?

	– Иә. Саламатсыз ба?!

	– Бұл мен ғой... Нұрланмын.

	– Қалай жағдайыңыз?

	– Жақсы. Өзіңнің жағдайың қалай?

	– Жақсы. Рахмет!

	– Гүлжан, сен кеше маған ренжіп қалдың ба?

	– Жоқ..– деп Гүлжан болар-болмас қана үн қатты.

	Жүрегі тулап, дүрсілдеп кеткендіктен, демі бітіп қалғандай булығып Нұрлан да бұдан әрі ештеңе айта алмай, үнсіз тұрып қалды. Трубкадан екеуінің демалғандары ғана естіледі. Шамалы күтіп тұрғаннан кейін, кенет Гүлжан трубканы орнына қоя салды. “Қасына біреу келіп қалған шығар” деп ойлады Нұрлан. Екеуінің жүректері үнсіз ұғысқандай бір сәтті басынан кешіргенін сезді. Қыз да мұны түнімен ойлап шыққан болар. Сүймесе бұлай қызғанбас еді ғой. “Алғашқы махаббат алғашқы қызғаныштан кейін оянады” дегенді бір кітаптан оқығаны Нұрланның есіне түсті. Ол қыздың өзін шын ұнататынына көзі жетіп, кешегі ренішінің бәрін ұмытып, көңілденіп қалды. Өзінің де оны шын сүйетінін, ұмыта алмайтынын ұқты. Жүрегін баурап, біржола бағындырып алған сезім – алғашқы махаббат екенін түсінді. Гүлжансыз өмір сүре алмайтынын, одан айрылса тіршілігінің сәні кетіп, қайғыдан құса болып, сыңарынан айрылған аққудай жалғыз қалатынын, бақытсыз болатынын ішкі түйсігімен сезгендей болды. Ол толқып, тебіреніп, шабыттанып отырып, сүйген қызына арнап бес шумақ өлең жазды. Өлеңнің бірінші және соңғы соңғы шумақтары мынадай еді:



	Айдын көлдің аққуындай Гүлжаным,

	Саған ғашық екенімді біл, жаным.

	Жүрегімнен өшпес мәңгі бұл жалын,

	Сені сүйген тағдырыма ырзамын...

	Мен алғаш рет махаббатты жырладым,

	Кім біледі алда қандай күн барын.

	Өте берсін, мейлі, қанша жылдарым,

	Таусылмайды саған айтар сырларым.



	Нұрлан өлең жазумен айналысып, Гүлжанды кездестірем бе деп, күнде кешкісін көше кезіп, киноға барып жүргенде, бірнеше күн өтіп кетті. Гүлжанды көре алмай сағынып, шыдамы таусылған соң, оған тағы да телефон шалуды ұйғарды. Трубкадан тағы да сол өзіне таныс үн естілді. Бұл жолы сәл қатқылдау сияқты.

	– Алло, тыңдап тұрмын. Бұл кім телефон соғып тұрған?

	– Алло! Саламатсыз ба?! Гүлжансың ба?

	– Иә, менмін. Сіз кім боласыз?

	– Мен, Нұрланмын ғой. Қалай жағдайың?

	– Жаман емес. Сізге айтарым – бұдан былай маған телефон соғушы болмаңыз! Өйтсеңіз, жақсылық күтпеңіз! Көресіз не болатынын! Сау болыңыз!– деп қыз ашулы жауап қайтарды да, телефонның трубкасын орнына қоя салды. Дың-дың деген дыбыс миына зың-зың қадалып, аңырып, мәңгіріп ештеңе түсінбей қалған Нұрлан трубканы ұстап, сілейіп біраз тұрды. Өз құлағына сенерін де, сенбесін де білмеді. Сенбейін десе – соның дауысы, сенейін десе – жақында ғана телефонмен Гүлжан жылы сөйлескен жоқ па? Тағы да не болып қалды екен? Әлде сол жолы да трубканы үнсіз қоя салғаны сөйлескісі келмегендіктен бе? Басынан мұздай су құйып жібергендей, тұла бойы түршігіп, мұздап, жүрегі сыздап кеткен Нұрлан қайтадан телефон соғуға бата алмады. Сәл нәрсені көңіліне алатын, барлық нәрсені жүрегімен қабылдайтын жаны тым нәзік, әрі намысқой адам болғандықтан, амалсыздан енді қанша қиналса да, азап шексе де, Гүлжаннан аулақ жүруге, хабарласпауға бекінді. Бірақ қанша көңілі қалып, ренжісе де, оны ұмытуы мүмкін емес екен. Әлденеге ренжіп, мұңайса болды, соны ойлайды. Ойлаған сайын жүрегі сыздап ауырады. Кейде сағынып, түнімен жылап шығады. Өмірден түңіле, безіне жаздап, дүниеде өзін ешкімге керек болмай жалғыз қалғандай сезініп, бақытсыз адам санап, қайғырып, тұнжырап, көңілсіз ойларға батып, қасірет шекті. Ата-анасы оның үнемі уайымға беріліп, мұңайып, көңілсіз, жалғыз жүретінін ауруының әсерінен деп ойлап, мазасызданып, дәрігерлерге емдетіп, әбігерге түсті.

	Тіпті қияли болып, есі ауысып кетпесе екен деп қорқатын болды. Шешесі бұның кейде оңашада өзімен-өзі күбірлеп сөйлесіп отыратынын, дауыстап өлең оқып жүретінін көріп, “арқасы бар шығар, молда нағашы бабаларының аруағы қонайын деп әурелеп жүрген шығар” деп уайымдай бастады. Баласын күлкіден айырып, осыншама сарыуайымға, қайғыға салып қойған не екенін ол білген де жоқ. Өзін меңдеген нәрсе – ғашықтық дерті, сағыныш екенін Нұрланның өзі ғана түсінеді. Бірақ ішкі құпия сырын жан адамға сездірмейтін, жайып салуға арланатын, ұялатын ұяң мінезді жігіт болғандықтан, ғашықтығын ешкімге сездірмей, өз отына өзі күйіп жүре берді. Сол күндердің бірінде “жығылғанға жұдырық” дегендей бұлардың жанұясына тағы да бір көңілсіздік келіп орнады.

	Мәскеуде, үлкен оқу орнында оқып жүрген ағасы, сессиясын тапсыра алмай қалып, әрі химия пәнін ұнатпай, оқудан шығып, үйіне қайтып келді. Әке-шешесі де, Нұрлан да бұған қатты налып, қайғырды. Ауылда институттан шығып, қайтып келу қыздың күйеуден қайтып келуіндей әжептеуір намыс болып саналады. Бірақ бұлар күйінгенмен, ағасы аса қатты күйзеле қоймаған секілді. Келесі жылы өзінің таңдаған оқуына – Университетке түсуді жоспарлап, оған дейін ауылда жүре тұру үшін ПМК-ға құрылысшы болып жұмысқа орналасты. Әкесі де ерке баласының қиындық көріп, еңбектің ащы дәмін татып ысылғанын, оқудың қадірін білетіндей болып есейгенін қалады. Ауылда іші пысып, уақытының көбін аудандық кітапханада өткізіп жүрген Нұрланға ағасының келуі бір жағынан жақсы да болды. Екеуі әдебиет туралы сөйлеседі, сырласады, киноға да бірге барады. Демалыс күндері үй ішімен түгел жиналып шахмат ойнап, жарыс ұйымдастырады. Әсіресе әкесі шахмат ойнауға құмар. Бұл ойын – осы үйдегілердің негізгі ермегі. Тіпті балалардың ең кенжесі – бес жасар Дариға да үлкендердің ойынына қарап отырып, тез үйреніп алған. Әжептеуір жақсы ойнайды. Бәрі де ойынға беріліп, қызылкеңірдек болып айтысып, күлкі-думанмен, қызықпен уақыттың қалай өткенін білмей де қалады. Бұл үйге қонақтар жиі келеді. Әке-шешесі кеңпейіл, қонақжай адамдар болғандықтан, алыс-жақындағы ағайындар түстеніп, қона жатып, риза болып кететін. Әкесі келген қонақты жібермей, тіпті мезі ғып жіберетін. “Екі аяғымен келген қонақ үйден төрт аяқтап шығуы керек” деген қағидасы бар болатын. Екі-үш күн жатып, жұмысынан қалған, шаршаған достары кейде алдаусыратып, көзін ала бере, қашып кететін. Күйеуінің мінезіне әбден үйренген, көндіккен Нәзігүл қабағын да шытпай, тамағын істеп, түнімен ұйықтамай қонақтарға шәй құйып беріп, қиналғанын білдірмей күліп жүре беретін. Нұрлан шешесін аяп, қисайып көз шырымын алсын деп, қонақтарға шәй құюды, дүкенге баруды, балаларға қарауды өз мойнына алуға тырысатын. Ал ағасы бала кезден бергі әдеті бойынша, түнімен аккордеонын тартып, қонақтарға ән айтып беріп, көңілдерін көтеретін. Ұйқысы келіп, аккордеонға сүйеніп қалғып отырса да, әкесінің: “Папаманы” айт!”– деген бұйрығын естіп, басын көтеріп алып, аспабын құйқылжытып тарта жөнелетін. Оның сол қиналысын көрген Нұрлан аккордеонға жоламайтын. Әкесі: “Сен неге аккордеон, домбыра тартып үйренбейсің?”– десе, бұл: “Шәкен сияқты түнімен ұйқтамай ән айтып отыратын жайым жоқ. Үйренген адамның халі сондай болса, үйренбей-ақ қойдым”,– деп күлетін.

	Жалпы Шәкен әкесі секілді ән айту ды жақсы көретін, сөзшең, көпшіл, отырысты қыздырып отыратын, математиканы таңдаса да, өнерге, әдебиетке бір табан жақын, көңілді, әзілқой, жүрген жерін күлкі-думан ететін, сері, әрі сұлу жігіт. Аса пысық болмағанмен, өз есебі, қулығы да жоқ емес. Достарына қадірлі, ылғи алғы сапта жүруді ұнатады. Әсіресе қыздарға сүйкімді. Қыздарға қырғидай тимесе де, қиядағыны қалт жібермейтін қыранға тән қырағылығы, икемділігі де жоқ емес. Өзіне ұнаған қызды оп-оңай айналдырып, өзіне қарата салу оған қиын емес тәрізді. Сондай бір “қасиетіне” Нұрланның өзі де куә болып, аздап көмектескені де бар.

	Қызылорда қаласындағы мұғалімдер даярлайтын қыздар училищесіне түсіп, оқып жүрген Данагүл деген немере әпкесі демалыс күні бұлардың үйіне курстас екі құрбысын ерте келген. Данагүлдің өзі қараторы болғанмен, екі көзі ботаның көзіндей мөлдіреген, сымбатты, ажарлы қыз еді. Құрбылары да үріп ауызға салғандай сүйкімді, әдемі, әдепті қыздар екен. Бірі ақсары, көздері аспан түстес көгілдір, ұяң мінезді, сыпайы, ибалы болса, екіншісі аққұба өңді, киіктей сүйкімді, қыпша белі талшыбықтай майысқан сұлу мүсінді, мойылдай қара бұрымы бөксесіне түскен, көздері қарақаттай мөлдіреген, еріндері раушан гүлдей үлбіреген нағыз сұлу арудың өзі екен. Тал бойының нәзіктігімен, сүйкімді қылығымен, жылы сөздерімен, жұмсақ үнімен, жанарының мейірімді нұрымен, келіскен түрімен үйдегілердің бәрін бірден баурап алып, лезде ұнап қалды. Келгендердің құрметіне, дастархан басында бір-екі жүз грамм тартып алған отағасының өзі де сол қызға көңілі құлап, келін етіп алғысы келгендей қасына отырғызып, арқасынан қағып, әңгімелесіп, баласын мақтап, “бұл менің Сәкенім ғой” деп, Шәкеніне аккордеон тартқызып, ән салғызып, өзі де “Екі жиренге” басып, ән шырқап, көңілденіп біраз шалқыды. Өзі философ, сөздің майын тамызатын кісі, ішіп алған соң қойсын ба– мақалдатып, өлеңдетіп, әндетіп қызды өздеріне икемдеп, еліктіріп, байқатпай басын айналдырып бақты. Қай әке баласын мақтан тұтпасын? Ұлының үлкені болған соң, өзіне тірек санап, болашақ келінінің де оған сай, сұлу болғанын қалайтын сияқты. Әлде өзінің де жас кезіндегі жігітшіліктері есіне түсіп, сүйкімділігімен ішібауырына кіріп бара жатқан қызға жүрегі еріп кетті ме екен? Не де болса, әйтеуір көздері жайнап, көңілі толқып, әңгімені әріден бастап, тұспалдап, әкелік мейірімін де байқатып, қызды өздеріне тартып, байқатпай білегіне жіп тағып қойғандай емеурін білдіріп, ниетін сездірді. Шәкен де соны түсініп, өзіне де ұнап қалған қызға екі көзін қадап, ерекше ықылас білдіріп отырды. Ауылдың момын қыздары болған соң ба, қыздар ұялғандарынан қызара-бөртіп отырса да, үлкен кісінің алдында әдеп сақтап, көңілін қалдырмай, әңгімесін жалықпай ұйып тыңдай берді. Қыздың есімі, өзіне сай, Сәуле екен. Алыстағы Орал облысынан келіп училищеге оқуға түсіпті. Ауылында ата-анасы, бауырлары бар екенін де айтты. Өзі сезімтал жан сияқты, ақылы да жоқ емес тәрізді. Дегенмен еркектің көзі алдымен қыздың сыртқы көркіне түседі ғой, ақылынан гөрі сұлулығына көбірек қарап мән береді. Ажарына ақылы сай әйелдің аз болатынын біле бермейді. Шәкен де Сәуленің сүйкімді сұлулығына арбалып, бір көргеннен есі кете ұнатып қалған. Мәскеуде жүріп, қыздармен танысып, бірге жүріп, тәжірибе жинақтап алған жігіт емес пе – әдетіне басып, қызбен оңашада тіл қатысып, адресін сұрап, хат жазысып тұруға келісімін алған. Қайтар кезінде шығарып салып, пойызға мінгізіп жіберген. Қатал мінезді әкесінің де, мейірбанды шешесінің де ықпалынан шықпай үйренген бала, соларға ұнаған қызды қалай ұнатпасын, қалай ғашық болмасын. Үйлеріне жарық сәуледей жарқ етіп еніп, көңілсіз күндерін, мұң басқан жүрегін арайландырып, жайнатып кеткен Сәулені сағынып, байыз таппай, тез арада хат жазуға кірісті. Бірақ көңіл байғұс сайрап тұрғанмен, ойындағысын айтуға, сезімін жеткізуге тіл шіркін жетпейді екен. Ақ қағазды әрі-бері құмырсқаның ізіндей шимайлағанмен, ештеңе шықпады да, амалсыз, хат жазып беруін өтініп, інісіне жалынды. Біреуді алдағанды ұната бермейтін, турашыл болуға тырысатын Нұрлан алғашқыда басын ала қашса да, жалынып соңынан қалмаған ағасын аяп кетіп, айтқанына амалсыз көнді. Өзі де сүйген қызы Гүлжанды көре алмай сағынып жүргендіктен, көз алдына соның сұлу бейнесін елестетіп отырып, іштей соған арнап, көңіліндегі барлық сырын, жүрегіндегі барлық сезімін, ғашықтығын, сағынышын өлеңмен, қара сөзбен көз жасындай мөлдірете қағазға түсіріп, атын ғана өзгертіп ағасына үш-төрт беттік хат жазып берді. Сүйген қызына әлі айтпаған сырлары шынайы қалпында осылайша өзге жанға жолданып кетті. Осымен ағасынан құтылдым деп ойлаған, сөйтсе қуырдақтың көкесі алда екен. Ғашықтыққа, жалындаған пәк сезімге толы, жүрек қылын шертетін көлемді хатты алып, оқып шыққан қыз заматта “есінен айрылып”, шалқасынан түсіпті. “Шәкенім менің, Сәкенім менің, ақын екенсің ғой, жүрегің неткен нәзік, жаның қандай таза, сезімтал. Сендей жігітті кездестіргенім үшін мен бақыттымын. Хатыңды оқып, сезім құйынында шырмалып, есім кетіп, еріксіз жылап алдым. Өзіңдей ақылды, сері, сырты да, іші де сұлу жігітке қандай қыз ғашық болмасын. Тіпті не айтарымды білмеймін. Сезімімді қалай жеткізерімді білмей отырмын.



	“Кімсің, Сәулем, жансың ба, әлде аяулы,

	Сенсіз қалай ғұмыр кешкем бұрын мен?!

	Жарқыратып көңілімді қаяулы,

	Жүрегімді әлдиледің нұрыңмен.

	Кім болсаң да сүйем сені, сүйем мен,

	Жүрегімде алаулаған сезіммен.

	Жырым да – сен, пірім де – сен сүйенген,

	Мәңгі бірге жүрсем деймін өзіңмен...”



	Осындай өлеңнің өзіме арналғаны үшін тағдырыма қалай риза болмаспын. Саған шын жүректен рахмет айта отырып, келесі хатыңды асыға күтемін. Өзіңді көргенше, сөзіңді естігенше тағатым таусылып барады. Бәлкім, жақын күндерде Данагүлмен бірге барып та қайтармыз. Көріскенше сау бол, сүйіктім, Сәкенім! Сәлеммен – Сәулең!”– деп, өліп-өшіп, бар сырын бірден ақтарып, жауап хат жазыпты. Енді ұрлығы ашылып, қыздың алдында ұятқа қалмас үшін, көңілін суытпас үшін Шәкен Нұрланға тағы да қиылып, қолқа салды. “Шешінген судан тайынбас” деп, Нұрлан бұрынғыдан бетер шабыттанып, көркем тілмен, нәзік сыршыл сезіммен екінші хатты жазуға мәжбүр болды. Ол хатты ала салысымен, ғашықтықтың отына өртеніп, есі шыққан сезімтал қыз шыдай алмай, жексенбі күні Данагүлге еріп, жетіп келді. Қыздың өзі емешесі құрып іздеп, құшағына құлай кетсе, аянсын ба, Шәкен онымен оңаша бөлмеге кіріп алып, есікті бекітіп алып, шықпай күні бойы бір төсекте құшақтасып, аймаласып жатып, рахатқа бөленді. Олардың бұл қылығын үй ішіндегілер әбес көрген жоқ. Тек кішкентайлар ғана есіктің сыртынан тың-тыңдап, перденің саңылауынан сығалап қызық көріп жүрді. Сол кезде қаладан үйге әпкелері Гүлжайна да келген еді. Ол да тетелес інісінің қуанышына ортақтасып, болашақ келінінің бұрымын тарқатып, әдемілеп тарап беріп, жақсы қалыпқа келтіріп, лента тағып, қамқорлық білдіріп, әрі іштей сынап, сөйлесіп, сыр тартып жүрген. Ол бірден Сәуленің салақ екенін шашының сіркелеп кеткенінен байқап қойыпты. Сол қаупін Шәкенге оңашада айтып еді, інісі аса мән бермей:

	– Сіз ылғи тырнақ астынан кір іздейсіз, қызғанасыз”,– деп бет бақтырмады.

	Сол жолы, ертеңіне Сәуле мен Данагүл оқуларына қайтып кеткеннен кейін, күтпеген, түсініксіз жайлар болып, біраз нәрсенің сыры ашылды. Үйден кісі қызығарлықтай бірнеше әшекейлі заттар, кішкентай сувенирлер ұштыкүйлі жоғалғаны анықталды. Бұл үйде ұрлық деген атымен болмайтын. Ұлдары мен қыздарын бала кездерінде-ақ әкесі мен шешесі қатаң тиып тастаған. Ондай жаман әдет енді қайталанбастай етіп жойылған. Данагүлдің адалдығы өздеріне аян. Үйде бөтен кісі болған жоқ. Барлық күдік Сәулеге түсті, бірақ бұлар ақырына дейін илана алмады. Жап-жақсы, тәрбиелі, мейірімді қыздан ондай жаман қылық шығады деуге сену де қиын екен. Әсіресе Шәкен сүйген қызын қорғаштап, шаң жуытқысы келмеді. Бірақ Сәуленің суық қолды екені кейінірек анықталды. Ол өзімен бір бөлмеде жататын құрбыларының ақшаларын ұрлап алыпты. Ұрлығын мойындамаса да, одан басқа күдікті табылмай, айыпталып, оқудан шығарылыпты. Соны Данагүлден естіген бұлар Сәуленің ұрлықшы екеніне көздері жетіп, амалсыз сенді. Көңілдері қалған соң, бәлесінен аулақ деп, одан бас тартуға мәжбүр болды. Сол оқиғаның алдында Шәкеннің “ұрлығы” да ашылған болатын. Ол Сәулеге жазған хаттарын Гүлжайнаға оқытыпты. Ақынжанды, жүрегі нәзік, сезімтал әпкесі сезімге, сырға толы хаттардан қатты әсерленіп, толқып, тебіреніп, көзіне жас алыпты. Дастархан басында бәрі қосылып, шәй ішіп отырғанда, әкесіне соны айтып:

	– Папа, біздің Шәкенде де ақындық дарын бар екен. Мына хаттарын оқып көріңізші, қандай жақсы, әсерлі, шабытпен жазылған! Осындай шынайы, мөлдір сезімдер қазіргі жастарға өте қажет. Інімнің жүрегінің нәзіктігіне жаным толқып, жылап алдым. Мен бұл хаттарды облыстық газетке жариялатамын. Жастар оқысын, үлгі алсын!– деді.

	– Әй, шырағым-ай, аңқаусың ғой. Осыларды Шәкен жазды деп шынымен сеніп отырсың ба? Оған Нұрлан жазып берген ғой,– деп Ибрагим рахаттана күлді.

	– Рас па? Қой, олай емес шығар? Өзім жаздым деді ғой,– деп Гүлжайна таңдана күлімсіреп, Нұрлан мен Шәкенге сұрақты көзбен кезек-кезек үңілді. Бұлар да күліп, жүздері қызара ұялып, бастары салбырап, жерге қарады.

	– Бәрі де өзім ойлағандай жазылған,– деді Шәкен “ұялған тек тұрмас” дегендей, ақталып.

	Жыл мезгілдерінің ішінде Нұрланға көбірек ұнайтыны – Күз еді. Өзі де күзде туғандықтан ба–табиғаттың осы бір алтын жапырақ жамылған, қоңырқай, желді, жаңбырлы, кей де көңіл құлазытатын салқын, күңгірт, кейде жанды жылытатын шуақты кезеңі оны ерекше көңіл күйге, шабытқа бөлейді. Қорғасындай ауыр бұлттары еңсені басып, сылбыраған жаңбыры мұңды ойларға жетелегенде, оның жүрегін жалғыздық пен сағыныш торлап, сыздатып, өлең арқылы әлдекіммен сырласуға жетелейді. Көгілдір аспан ашық кезде, Күннің әлсіз, жылы шуағы тоңазыған бойын жылытып, күншуақтап, көше кезіп, кейде сары, күрең жапырақтары шашылып жатқан алуан түсті бақтың ішін аралап, қайтқан құстардың үніне құлақ түріп, ойға батып, сезімге беріліп, күздің соңғы күндерін қимай, іштей қоштасып, толқып, тебіреніп жүргенді жаны сүйеді. Сондайда Пушкиннің күз туралы өлеңдерін күбірлеп айтып, қайталап жүргенді ұнатады. Өзі де күзді айрықша жақсы көретіндіктен ұлы ақынның сол бір тамаша шабытты өлеңдері өз жүрегінен шыққандай көңілін толқытып, ерекше әсерге бөлейді. Ауылда, Сыр бойында жаз ыстық, масалы, шыбын-шіркейлі, ал қыс аязды, қақаған суық, боранды болғандықтан көктем мен күз айларының қадірі арта түседі. Бірі –табиғаттың қайта түлеп, ұйқыдан оянуы болса, екіншісі – толысып, пісіп, жетіліп, нағыз бабына келіп, ойға батыратын, шабыттандыратын, жемісін беретін шырайлы шағы. Бұл кезеңде Нұрлан бойы сергіп, ойы айқындалып, сезімі тасып, қаламы жүріп, шабыттанып, жиі өлең жазады. Оның жүрегінің мұңға жақын болуы – осы күздің соңғы айында дүниеге келіп, табиғаттың сағынышқа толы, сарыуайымға жетелейтін, сырлы, сары бояуға малынған осы мезгілімен үндес болуына да байланысты шығар. Әйтеуір өзі бос күлкіден гөрі, күзгі ормандай ойға батқанды, мұңға берілгенді ұнатады. Жап-жас басымен жалғызсырап, мұңға батып, қиялға елтіп, үнсіз, оңаша жүргенін кім ұнатсын, айналадағылар оған таңдана қарайды. Бірақ ондайды елеп, аңғарып жатқан ол жоқ, ойынға берілген баладай өз ойымен өзі әуре болып жүре береді. Қолы бос кезінде аудандық кітапханаға жиі барады. Ондағы кітапханашы қыздар бұны жақсы біліп алған. Ежелгі таныстарындай жылы қарсы алып, сұраған кітаптарын тауып беруге тырысады. Әр түрлі кітаптарға әуестігін байқап, төменде, үнемі жабық тұратын кітап қоймасының есігін де ашып, ішіне кіргізетін болды. Қанша ақтарып, кітап қараймын десе де, қарсы болмайды. Жеке өзіне рұхсат беріп қойған. Нұрлан сол, жарығы күңгірттеу қоймадағы шаң басқан сөрелерде сап түзеп, сіресіп тұрған кітаптардың, журналдардың ішінен, ауыл адамдарына керексіз, өзіне ғана қызық талай-талай таптырмайтын жақсы дүниелерді, әртүрлі жанрдағы шығармаларды тауып оқып, көз майын тауысып, кешке дейін оқу залында отырып, көкжиекте Күн қызарып батқан шақта, бір-екеуін қолтығына қысып үйіне қайтатын. Күні бойы кітапқа үңіліп, қиял әлемінде қалықтап, ой теңізінде жүзіп, басқа дүниені шарлап, кенет сыртқа шыққанда, бұрынғы әсерінен арыла алмай, көздері бұлдырап, көшеде есеңгіреп келе жатып, батқан күннің алтын арайына ұзақ қадала, қызыға қарап, ғажайып сезімді басынан кешіретін. Дүние кенет нұрланып, кең қанат жайып, кішкентай ауыл үлкейіп, шексіз әлеммен араласып, бірігіп кеткендей көрінетін. Нұрлан аспанда қалықтап, күллі әлемді құшағына сыйғызып келе жатқандай, кеудесін кере тыныстап, өзін бақытты сезінетін. Шіркін, ұлы адамдар, данышпандар, дарындар жасаған ой әлемдері, ақын-жазушылар суреттеген табиғат, өмір көріністері қандай ғажап, керемет, сұлу десеңізші! Оқыған сайын адамның ой-өрісі кеңіп, жан-дүниесі байып, көңіл көкжиегі қанат жайып, қиялы алысқа, биікке самғап, өзін еркін сезініп, жүрегін қуаныш кернеп, жаны жадырап, тынысы ашылып, рухани кемелдене түседі. Осы білімге деген құштарлық – өмірге құштарлық секілді адам бойына біткен туа-бітті асыл қасиет секілді. Тән азығына тойған секілді жан азығына тойған кезіңде бойыңды ерекше қуаныш, рахат сезім билейді. Өмірде соны да түсінбейтін, жан-дүниесі кедей, тоғышар адамдар көп-ау! Нұрланның арманы асқар таудай биік еді, сондықтан ол күнделікті күйбең тірлікке, аяқ-қолды байлаптұсаған тұрмыс тауқыметіне аса мән бергісі келмейтін. “Большому кораблю – большое плавание” дегендей, ол арманның кемесімен алысқа жүзуді ойлайтын. Ауыл деңгейінде қалып қоймай, астанадағы әдеби ортада өмір сүретініне сенетін, соған іштей дайындалатын. Бұта-бұталарды паналап, секектеп, пыр-пырлап ұшып жем іздеген шымшық, торғай, қарға, сауысқандар секілді қарнын тойғызғанына мәз болмай, сонау шырқау көк аспанда, көз ұшында әсем қалықтап ұшқан қыран секілді алысты шолып, қияға самғап, еркін жүргісі келетін. Бақытына орай, әкесі мен шешесі оны жұмыс істе, ақша тап деп қинамады. Олардың да қиялдары жүйрік, армандары биік еді. Үміт күткен балапандарының қос қанаты қатайып, биікке, алысқа ұшуын қалайтын.

	Нұрлан уақытының бәрін оқуға арнап, алдағы емтихандарға дайындалумен қатар, әдеби кітаптардың талайын тауысты. Абайдан бастап, қазақтың қазіргі белгілі ақын-жазушыларының өзіне ұнаған шығармаларын таңдап оқумен қатар, орыстың Пушкин, Лермонтов, Есенин сияқты ақындарының кітаптарын күнімен-түнімен бас алмай оқып шықты. Әсіресе Сергей Есениннің кітаптарын қолынан тастамай түгелдей қайтақайта оқып, жаттап, сонымен біржола “ауырды”. Өзі де, сөзі де сұлу, суреткер, сыршыл, табиғатпен, заманымен біте қайнасқан сырбаз, сері ақынның өлеңдеріндегі нәзік лиризм, шынайы сезім, шыншылдық, терең мұң, адамгершілік, бақытсыз махаббат, трагедиялық хал-ақуал қызықтырып, баурап, бұның қазіргі көңіл-күйіне, қайғықасіретіне, махаббат күйігіне сәйкес, үндес келіп, жан-жүрегін жаулап алды.

	Ол Есениннің таңдамалысын үнемі қолынан тастамай, оңашада дауыстап оқып, үйдегілерді шошытып, түнде басына жастанып жатып ұйықтайтын болды. Кітапхананың қоймасын ақтарып жүріп, сүйікті ақынның өмірі туралы жазылған естелік кітапты тауып алып, оқып шықты. Ақынның өлеңдеріндегі өзіне түсініксіз сөздерді сөздіктерден іздеп, әпкесі мен ағасынан мағынасын сұрап, біліп алып жүрді. Осы ізденістің арқасында ол Есениннің, Пушкиннің, Лермонтовтың, Белинскийдің шығармаларын жақсы түсініп, орыс тіліне әжептеуір жетіліп қалды. Қоңыр күз жылап қоштасып, қылышын сүйретіп қыс келгенде, Нұрлан үйінен көп шықпай түпкі бөлмеге қамалып, кітап оқумен, өлең жазумен уақыт өткізді. Кітапханаға, кітап дүкеніне жаңа кітаптар алуға барғаны болмаса, көшеге де көп шықпайды, киноға да бармайды. Гүлжаннан беті қайтып, күдер үзгеннен кейін, онымен кездесуге де талпынбайды. Қыз да оқуға беріліп, мұны ұмытқан секілді: көшеде қарасы көрінбейді. Бір күні Нұрлан ақша қар басқан орталық көшеде келе жатып, оның жақын құрбысымен кездесіп қалған. Гүлжанмен алғаш танысқан кезде, оның қасында болып, кино дан бірге шыққан сыныптас құрбысы – осы Нәзира. Өзі өте ұялшақ, әдепті қыз. Бұны көрген кезде, жымиып, жылы амандасты да, жанынан өте шықты. Оны тоқтатып сөйлесуге, Гүлжанды сұрауға, бұрын араласпағандықтан, Нұрлан да ұялды. Бірақ бұны көргеніне қыздың қуанғанын, Гүлжанға айтып баратынын анық сезді.

	Көптен бері күткен көктем де келіп, Күн күлімдеп, жылы шуақ шашып, жер жіпсіп, қар еріп, көк шөп қылтиып өсіп-шығып, табиғат бусанып, терлеп, түлеуге бет алған шақта, мәз-мейрам болып сайраған құстармен бірге Нұрланның да көңілі көтеріліп, жүрегі лүпілдеп, әндетіп, жаны жадырай бастады. Көп ұзамай ағаштар бүршік атып, бау бақша гүлдеп, дала көк-жасыл шөпке оранып, гүлденіп, түсті кілемдей құлпырып, қырда қызғалдақтар қаптай өсіп, құстар қайтып келіп, қарлығаштар ұя салып, дүние жасарып, жасанып, жайнап кеткенде, ол қуанып, оқуға аттанатын кездің де жақын қалғанына шүкіршілік етіп, мұңнан арылып, жиі күлімсіреп, көңілді жүретін болды. Інінен шыққан суырдай, көшеге де бұрынғыдай емес, жиі шығатын болды.

	Сондай жаймашуақ күндердің бірінде жанға жайлы самалға бетін, кеудесін тосып, көшеде еркін серуендеп, жалғыз өзі келе жатқан кезде, орталықтағы “Қарлығаш” кафесінің жанында Гүлжанның сыныптас құрбысы Роза қарсы алдынан жолыға кетті. Екеуі араларында түк болмағандай ақжарқын көңілмен шұрқырасып табысып, қуана амандасты. Бір-бірінің жағдайын сұрасып, жылы сөйлесіп болғаннан кейін, Роза Нұрланға баяғы қалпынша дос көңілмен жылы қарап:

	– Гүлжанды көрдіңіз бе?– деп сұрады.

	– Жоқ...– деді Нұрлан таңдана.

	– Жаңа ана жақта жүрген. Үйіне кетіп қалмаса,– деді Роза қаннен-қаперсіз кескінмен.

	Нұрлан оған Гүлжанмен ренжісіп қалғанын айтуға оқталды да, “өзі де білетін шығар” деп, іркіліп, үндемей қалды. Бірақ жүрегі әлденені сезгендей, қуаныштан дүрсілдеп қоя берді. Роза сәл үнсіз тұрды да:

	– Сау болыңыз!– деді. Жүзі баяғыша күлімдеп, көздері жайнап тұр.

	– Сау бол!– деді Нұрлан да жымия күліп.

	Роза бұрылып, кең асфальт жолды кесіп өтіп, орталық алаңға қарай кетіп бара жатқанда, бұл оның артынан қарап, дүдамал ойдың құшағында тұрып қалды.

	Ертеңіне түстен кейін тағы да көшеге шықты. Күн шуақты, жылы еді. Орталық көшемен жүріп кинотеатрға жақындай бергенде, Еркебұлан қарсы жолықты. Екеуі сол жердегі дүңгіршіктің алдына келіп, сусын ішіп, әңгімелесіп тұр еді, кенет тротуарды бойлап, Гүлжан мен Розаның келе жатқандарын көрді. Екеуі бұларды байқамағансып, аяқтарын тербеле басып, бұрымдары жауырындарында шайқатылып, аққулардай кербездене қалқып, қастарынан өтіп кетті. Гүлжан бұрынғыдан да ағарып, бойы таралып, сұлуланып кетіпті. Үстіне киген етегі кең жұқа көк пальтосы қыпша белін айқындап, мүсініне құйып қойғандай жарасып, бойын да сұңғақтата түскендей. Роза екеуі жымия күліп, алыстап барады. Жүзінде ашудың көлеңкесі де жоқ, Күндей күлімдегенінен, қуанышты, көңілді екені байқалды.

	Олардың соңдарынан таңырқай, кекесінмен қарап қалған Еркебұлан:

	– Немене, саған еркелеп бара жатыр ма? – деді.

	– Мүмкін бізді көргендеріне қуанышты шығар. Не ойлап бара жатқандарын барып білейік,– деді Нұрлан күліп.

	– Өзің бара бер. Роза мені көрсе қытығы келген тайдай тулап, қырсығып қалады. Екеуміздің жұлдызымыз қарсы,– деп Еркебұлан мырс етіп күлді.

	– Ендеше мен кеттім. Сау бол!– деді де, Нұрлан қыздар кеткен жаққа қарай жүрді. Кинотеатрдың бұрышынан айналып, орталық алаңнан өтіп, келесі көшеге шығып, поштаға жақындай бергенде, сол үйден Гүлжан мен Роза шығып, ары қарай бұрылды. Бұны көрсе де көрмегенсіп, өзара сөйлесіп кетіп барады. Нұрлан жүрісін жылдамдатып, соңдарынан ілесіп, жетуге таяқ тастам жер қалғанда:

	– Роза!– деп дауыстады.

	Соны күткендей екі қыз да бірден күліп, кілт бұрылып, бұған қарсы жүріп келіп, қолдарын ұсынып, амандасты. Қол алысып, амандықсаулық сұрасқаннан кейін, Гүлжан:

	– Неге көрінбей, хабарласпай кеттіңіз? Біз сізді дайындық курсына түсті деп естіп едік,– деді.

	–Мен баяғыда бір рет телефон соққанмын...– деді Нұрлан сөзіне ерекше мән беріп, қызға сұрақты көзбен қарап.

	– Иә, біз кейін білдік. Трубканы алып, сөйлескен менің сіңлім екен. Екеуміздің даусымыз өте ұқсас. Жұрттың бәрі телефоннан бізді шатастырады. Ол соны пайдаланып, маған балалар телефон соқса, қызғанып, ұрсып тастайды. Мінезі жаман, ер бала сияқты дөрекі сөйлейді. Одан өзіміз де қорқамыз. Әне, өзі де кетіп барады,– деді асыға сөйлеп.

	Нұрлан бұрылып, жолдың арғы шетіндегі тротуарды бойлай, бұларға жақтырмай, қабағын түйе қарап, құрбысымен бірге өтіп бара жатқан бойы кішкентайлау, қараторы, Гүлжанға аздап ұқсайтын қызды көрді. Оны Нұрлан бұрыннан білетін. Бір рет көшеде балалармен ұрсысып, ер балаша балағаттап бара жатқанын көріп, таң қалған еді. Сондықтан Гүлжанның сөзіне бірден сеніп, жүзі күлімдеп, қуанып кетті. Көңіліндегі реніштің түнерген бұлты заматта тарап, аспаны шайдай ашылғандай, жаны күндей жадырады. Гүлжанға жымия күліп, мейірлене қарап, жүрегі еріп, жақсы көріп кетті. Қоштасарда, орынсыз ренжігеніне кешірім сұрағандай, татуласқандай болып, ынтық көңілін, сезімін жасыра алмай, ұзақ уақыт сағынған сүйген қызының аппақ, сұлу, нәзік білегінен ұстап еді, Гүлжан ұяла күліп, кейін шегініп, еркелей назданып, қолын жәй тартып алды. Жігіттің алақаны жібектей жайлы, жұмсақ, жып-жылы, әдемі білекті босатқысы келмей сусып, жылжып, қыздың ыстық алақанын, сүйріктей ұзын саусақтарын аймалап, сипап барып, әрең жіберді. Қыздың білегінің жылуы, алақанының ыстығы Нұрланның тұла бойына тарап, қорғасындай балқытып жібергендей болды.

	Гүлжанды үйіне дейін шығарып салар еді, бірақ оның күндіз ол жаққа жігітпен баруға ұялатынын түсінді де, ренжімей осы жерде қалып қойды.

	Қайта жарасқаннан кейін, олар ренжіспей, жиі кездесіп, киноға да бірге барып, қуанышты күндерді бастан кешірді. Нұрлан Гүлжанды сәл көрмесе сағынып, кездескен сайын көңілі тасып, өзін шексіз бақытты сезініп жүрді. Бойын билеген жалғыздықтан, сарыуайымнан арылып, көңілденіп, көбірек күлетін болды. Достары да көбейіп, бұрынғы сыныптастарымен жиі араласып, бірге қыдырып, отырыстарға, кештерге жиі баратын болды. Ұзақ уақыт емделіп, денсаулығын да ептеп түзегендей. Жүрегі бұрынғыдай өрекпіп, қысылып қала беретінін қояйын деді. Аздап спортпен айналысып, жүгіріп, доп тебуге де жарап қалды. Ол бала кезінен нәзік жанды, ызақор, өкпелегіш еді. Сәл ауыр сөзді, әке-шешесінің ұрысқанын да көтере алмай, көңілі босап, көзіне жас алатын. “Үш жасқа да толмаған сәби кезінде, аулада ойнап жүріп құдыққа түсіп кетіп еді, сонда шошып, жүрек шайлы болды ма, әйтеуір осы баланың денсаулығы оңбады”,– деп шешесі күрсініп, жиі айтатын. Өзінің осындай әлжуаздығына, көңілінің бостығына намыстанып, Нұрлан өзінөзі шынықтырып, болаттай берік болуға тырысатын. Чернышевскийдің “Не істеу керек” деген романындағы Рахметовтай, Н.Островскийдің “Құрыш қалай шынықты” деген романындағы Корчагиндей қиындыққа мойымайтын төзімді, ойлаған мақсатына жетпей қоймайтын табанды, күрескер адам болуды тілейтін. Ақын-жазушы болу үшін темірдей төзім, асқан шыдамдылық қажет екенін жақсы білетін. Өмірдің барлық келеңсіз жақтарымен, кемшіліктерімен, жамандықтарымен, қайшылықтарымен күресіп, парақорлық, сыбайластық, жемқорлық, маскүнемдік тағы басқа кедергілерімен алысып, арамшөптей жұлып, тазалап, мүлде жаңа, әділетті қоғам құрсақ деп армандайтын. Абайдың өлеңдерін, қарасөздерін, “Абай жолы” эпопеясын, шығыс ақындарының поэзиясын оқып, жаттап, рухани тәлім алып, жандүниесі нұрланып, адамгершілікке, тазалыққа, адалдыққа тәрбиеленіп, айналасындағы, өмірдегі арамзалық, арсыздық, жалғандық, келеңсіздік атаулыға сын көзімен қарап, жиреніп, соларға қарсы шығып, өлеңдер жазып, күйініп, ашынып, қиналып жүретін. Жаман әдеттерді жойып, оларға қарсы мінез қалыптастырып, тек қана ізгілік, адамгершілік, жақсылық, адалдық, әділдік, шыншылдық секілді жақсы қасиеттерге негізделген тамаша қоғам құруға атсалысу үшін өзін тәрбиелеп, шынықтырып, керемет жақсы адам болуға талпынды. Мектепте алған тағылымы, тәрбиесі және кітапханада өз бетінше оқып алған білімі марксистік көзқарасын қалыптастырып, коммунизмге, жарқын болашаққа сенуіне ықпал жасаған еді. Әкесі партия мектебінде оқыған нағыз коммунист болғандықтан, балаларын да сол рухта тәрбиелеп, марксистік-лениндік ілімді, материалистік дүниетанымды құлақтарына құя беретін. “Менің істегенімді істемеңдер, айтқанымды істеңдер”,– дейтін. Коммунистік биік идеология мен күнделікті өмірдегі бо лып жатқан әрекеттердің сәйкес келмеуі, кереғарлығы оның өзін де аз толғандырмайтын секілді. Сондықтан ол кейде түнімен ұйықтамай “Азаттық”, “Америка дауысы”, Қытай радиосы секілді Совет үкіметіне қарсы үгіт жүргізетін, сынайтын, тыңдауға тыйым салынған радиохабарларды жасырын тыңдаудан жалықпайтын. Өзінің құлай сеніп келген партиясының сөзі мен ісіндегі алшақтықты, жалғандықты аңғарып, іштей күйзелетін. Қалтырап, қалтаңдап әрең жүрген, қағазға жазып берген баяндаманы да дұрыс оқи алмайтын алжыған қарт басшылар ды кекетіп, күліп, сынап-мінеп отыратын. Дегенмен, ол нағыз марксист еді. Социализмнің жеңетініне, коммунизмнің орнайтынына кәміл сенетін. Балаларын да сол жолға тәрбиелейтін. Кейде онымен философия, өмір, әдебиет, саясат туралы айтысқанда, Нұрлан шыдай алмай, жыны келіп, ызаланып, далаға бассауғалап қашып кететін. Әкесі бұны әдейі қайрағысы келгендей, шамына тиіп, идеалистік көзқарасынан, соқыр сенімдерінен, құдайға сенгіштігінен айықтырғысы келіп, соңынан қалмай ақыл үйретіп, ойын өсірмек болып, жыларман халге жеткізетін. Баласының көп білуге құмарлығын, индивидуалистік көзқарасқа бейімділігін, өмірдің кемшіліктеріне сын көзімен қарайтындығын, тым талғампаздығын қызық көріп, айтысуды, пікір алысуды ұнататын. Әрбір қызу айтыстан кейін, өзінің шектен шығып кеткенін, баласын бекер ашуландырғанын мойындағандай:

	– Айналайын данышпан,

	Өмірдің қайшылықтарымен алысқан,

	– деп еркелететін. Басқа балаларына қатал болса да, Нұрланға мейіріммен, түсіністікпен қарауға тырысып, өлең жазуына, оқуға түсуге дайындалуына барлық жағдайды жасағысы келетін. Бірақ оның күндіз-түні үйден, кітапханадан шықпай, өмірмен, адамдармен араласпай, томаға-тұйық, саяқ жүретінін ұнатпайтын. “Қоғамда өмір сүргеннен кейін одан тыс қалуға, еркін жүруге болмайды” деген сүйікті көсемнің сөзін жиі қайталайтын. Ал Нұрлан болса адамдардың арасында өзін ылғи жалғыз сезінеді. Бастары қосыла қалса арақ ішіп, темекінің түтініне уланып, құр мылжыңдағаннан басқаны білмейтін, жарқын болашағы, биік арманы, мақсат-идеясы жоқ адамдарға қосылғысы келмейді. Ондай адамдар жақсылық пен жамандықты айыра білмейтін, қалай болса, солай өмір сүретін қуыс кеуде пенделер сияқты. Қарындарының тойғанына мәз, өлең, әдебиет дегеннің не екенін түсінбейді. Абайды да тек атүсті, шала біледі. Ал Нұрлан үшін Абай –пайғамбар, рухани ұстаз секілді болып кетті. Барлық жақсы қасиеттер мен жаман мінезқұлықтарды сол ұлы ақынның шығармаларынан оқып-біліп, өмірге көзі ашылғандай зор ғибрат алатын. Өзі де жанын мазалаған кейбір ойларын дәптерге жазып қойып жүретін. Сондай әлі пісіпжетілмеген балаң ойларының бірі мынадай еді:

	“Өмірдегі жамандықтың титтей көрінісін, адамгершілікке жатпайтын әрбір қылықты жек көре білу және онымен күресе білу керек. Жамандықтан, арсыздықтан, оңбағандықтан көрген қорлығым жетеді, енді тек солармен күресіп жеңу үшін өмір сүремін. Менің балам, ұрпағым бақытты өмірсүруі үшін, менсекілді азап, қасірет шекпеуі үшін қасық қаным қалғанша, соңғы демім біткенше алысуға тиіспін. Осы жолдан таймауға, осы мақсатқа, арманға жету жолында қандай азап, тіпті, өліп кету қаупі тұрса да төзуге, тоқырап-тоқтап қалмауға, қайтпауға ант етемін! Менің бүкіл әрекетім, тыныс-тіршілігім, ақыл-ойым, еңбегім тек осы жолға бағытталуы, жұмылдыруы тиіс.”

	Нұрланның осындай тәртіпті, шыншыл, адал болып өсуіне ата-анасының ықпалы да аз болған жоқ. Әкесі өзі арақ ішсе де, темекі тартса да, балаларының ондай әдеттерге жоламауын талап ететін. Өтірік айтқандарын, жалқау, бұзық, жеңілтек болғандарын қаламайтын. Үнемі ақыл айтып, даналардың нақыл сөздерін, өсиеттерін келтіріп, жақсылыққа адалдыққа баулитын. Ал анасы иманды әжесінен тәрбие алғандықтан, бала оқытып, тәрбиелейтін ұстаздың қызы, әрі өзі де бір кезде ұстаз болғандықтан, өзінің тәрбиелілігімен, кеңпейілділігімен, мейірбандылығымен бұларға үлгі болған еді.

	Нұрлан мектепте оқып жүрген кезінде-ақ Мәскеудегі әпкесі оқитын Әдебиет институтына түсуді армандайтын. Бірақ ауылда, қазақ мектебінде оқығандықтан, оған орысшасы жетпейтінін біліп, биыл амалсыздан Алматыдағы ҚазМУ-дің журналистика факультетіне баруға дайындалып жүрді. Жыл бойы күткен жаз да келіп, Нұрлан оқуға түсуге қажетті құжат-қағаздарын реттеп алған соң, жолға шығуға жиналды. Ертерек барып, емтихандарға дайындалмақ. Аттанар алдында Гүлжанмен жазғы кинотеатрға киноға барғанда кездесіп, оқуға кетейін деп жатқанын айтты. Гүлжан да мектепті бітірісімен Алматыға барады екен. Ол ҚазМУ-дің механика-математика факультетіне тапсырмақшы. “Онда Алматыда, Университетте кездесетін болдық қой,”– деп Нұрлан қуанып қалды.

	Алматыға, алысқа тұңғыш рет сапар шеккен ол, жол бойы пойыздың терезесінен көзін алмай, бейтаныс жерлердің табиғатын, елді мекендерді тамашалаумен болды. Жасыл орманды, таулы, гүлді кілемдей құлпырған, көк майса шөпке, шалғынға малынған ойлы, қырлы, жазық дала лы Оңтүстік өлке расында ғажап сұлу екен. Ақ қайыңдар, биік емен, қарағайлар қаптай өскен орманды қызықтап, ғажайып әсер құшағында келе жатқанда Нұрлан Алатаудың баурайындағы жасыл желекке оранған әсем Алматыға қалай тез жеткенін байқамай да қалды.

	Пойыз екінші Алматы вокзалына келіп тоқтағанда, бұны осындағы Медициналық институтта оқитын танысы, ағасының сыныптас досы, әрі бұларға құда болып келетін Талғат деген жігіт күтіп алды. Оған Нұрлан жолға жүрер алдында телеграмма салған болатын. Талғат бұны өзінің жатақханасына ертіп әкеліп, шәй беріп, қондырып, ертеңіне, таңертең Сәрсен деген рулас, сыйлас ағасының үйіне апарып тастады. Ағасы қуанып, жеңгесі өтірік күліп, жылы жүзбен қарсы алды. Өздері қалада тұрса да, қонақжай, кішіпейіл жақсы адамдар еді. Ағасы – көлік министірлігінде бас инженер, жеңгесі – дәрігер. Нұрланның әкесі мен шешесі қалталарын ақшаға толтырып, Алматыға жұмыспен, я болмаса жәй қыдыруға келген сайын, осы үйде аунап-қунап жататын. Бұлар да елге барғанда Ибрагимнің үйінде асықпай жатып, қонақ болып демалып қайтатын. Сондықтан Нұрлан алғашқыда аса қатты қысылып-қымтырылмай, үш бөлмелі жайлы үйдің қонақтарға арналған залында, диванда ұйықтап, күндіз сабаққа дайындалып жүрді. Ағасының балалар бақшасына баратын ұлы мен қызын демалыс күндері аулаға шығарып, ойнатып та келеді. Жағдайы жаман емес еді, бірақ ағасы ұзақ уақытқа аудандарды аралап қайту үшін іссапарға кетті де, Нұрлан жеңгесінің қасқабағына қарап, іштей қуыстанып, ыңғайсыздана беретін болды. Бір күні “таныстарым кездесе ме” деп “Екінші Алматы” вокзалына барған еді. “Қазақстан” пойызының келуін күтіп тұрғанда, перронда ауылдас досы, құрдасы Маратты көрді. Ол да бұны көре салысымен қуана ұмтылып, екеуі құшақтаса кетті.

	– Әй, сен қашан келдің? Қайда тоқтадың?– деді Марат Нұрланды иығынан өзімсіне қағып.

	– Жарты айдан асты. Ағамның үйінде тұрып жатырмын. Өзің ше?

	– Менің келгеніме екі-үш күн болды. Бір орыс кемпірдің пәтерін тауып алдым. Қаласаң бірге жүр. Екі орын бос тұр. Қымбат емес. Сабаққа бірге дайындаламыз. Серік боламыз.– деді Марат.

	“Жеңгем жақтырмай жүр ме” деп ойлап, қысылып жүрген Нұрлан оның ұсынысына бірден келісе кетті. Шабаданын, заттарын алып қайту үшін, қасына Маратты ертіп, ағасының үйіне келді. Жеңгесі “пәтерге шығам” дегеніне онша қарсы бола қойған жоқ. “Жағдайың болмай бара жатса, қайтып келерсің”,– деді де, қала берді.

	Нұрлан Алматыға әлі үйрене қойған жоқ еді. Көшелерді де жақсы білмейді, дұрыс ажырата алмайды. Тек вокзал мен ағасының үйінің арасын ғана біледі. Қазір де Мараттың жетегіне еріп, көше бойындағы биік үйлерге, су атқылаған фонтандарға, гүл алаңдарына қызыға қарап келеді. Марат қаланы әжептеуір біледі екен. Бұрын бір-екі рет келіп кеткендіктен өзін еркін сезінеді. Үстіне қара водолазка, бұтына көк джинси киген. Шашы жалбырап иығына түседі. Өзі ұзын бойлы, өңді, ақшыл жүзді, қой көзді, денесі мығым жігіт. Оның қасында Нұрлан әлжуаз, қарапайым, жас көрінеді. Киімдері де таза, жыпжинақы болғанмен, модаға сәйкес келмейді. Сондықтан ауылдан келгені көзге ұры тұрғандай, жұрттың арасында өзін қолайсыз сезініп, қысыла береді. Алдымен автобусқа, одан троллейбусқа ауысып мініп, біраз жүргеннен кейін, екеуі “Ташкентский” көшесіндегі кішкентай, шатырлы үйге де жетті. Мараттың жалдап тұрып жатқан пәтері осында екен. Үй иесі –жалғыз тұратын семіз орыс кемпірі екен. Есігі сыртқа шығатын жапсарлас бір бөлмесін пәтер жалдаушыларға беріп қойыпты. Нұрланды бірден қуана қабылдады. Бөлмеде төрт темір керует, ортасында қоңыр стол, үш орындық тұр. Көшеге қараған жалғыз терезеге түсі оңа бастаған қызғылт перде тұтылған. Бөлменің кіре берісінде шағын дәліз бар. Оның қараңғы түкпірінде ескі-құсқы заттар, тозған аяқкиімдер салынған жәшіктер қойылған екі қатар ағаш сөрелер қарауытып көрінеді. Су құятын қолжуғыш сыртта, есік алдында, тар ауланың ішінде екен. Бөлменің іші қара көлеңке, қабырғалары шып-шып терлеп тұр.

	– Мына керует сенікі болады,– деді Марат, бөлмені көздерімен шола, қорашсына қарап тұрған Нұрланға сол жақ қабырғаға тақап қойылған керуетті көрсетіп. Анау төрде жазғы сессияға келген атыраулық жігіт жатады.

	– Ол қайда?

	– Университетке кеткен шығар. Заң факультетінің екінші курсында, сырттай оқиды.

	Нұрлан шабаданын керуеттің астына сүңгітіп жіберді де, жинаулы төсектің үстіне қисая кетті.

	– Қазір шәй ішеміз,– деп Марат электр шәйнекті қолына алып, ауладан су құйып әкелу үшін бөлмеден шығып кетті.

	Нұрлан шалқасынан созылып жатып, екі көзін жұмды. Басы айналып, жер тербеліп тұрғандай сезілді. Баяу толқыған су бетінде қайықпен жүзіп бара жатқандай. Алматыға әлі үйренбегендіктен кейде осылай шаршаған кезде басы айналатыны бар. Сірә, қан қысымы көтерілетін болар. Жүрегі де дүрсілдеп, аздап қысылады. Өзін-өзі тыныштандырып, денесін босаңсытып, ұйқылы-ояу күйде біраз уақыт жатты. Шәй қайнап, дайын болған кезде ғана орнынан тұрды. Екі шекесі солқылдап ауырып, жүрегі айнып, бойы дел-сал болып қалыпты. Бұған қаланың климаты, көшесінің газды, түтінді ауасы жақпай жүрген сияқты. Денсаулығының мәз еместігі, жүрегінің әлсіздігі жиі сыр береді. Ыстық шәй ішіп терлегеннен кейін, бойының құрысқаны, басының ауырғаны жазылайын деді. Өзіне-өзі келіп, Маратпен әңгімелесіп, өткен-кеткенді айтып отырғанда, осында тұратын үшінші жігіт те келді. Олпы-солпы, жұпыны киінген, көзілдірік таққан, орта бойлы, арық, қара жігіт екен. Сырын ішіне бүккен, ойланып сөйлейтін, момын сияқты көрінетін, бірақ жылтыраған қысық, қой көздерінен қулықтың нышаны байқалатын, темекіні будақтатып көп шегетін, сырбаз сабаз болып шықты. Темекінің иісін жақтырмайтын Нұрлан бұл жерге келгеніне тағы да іштей өкініп қалды. Дегенмен, болар іс болды, амал жоқ көнуге тура келеді. Үшеуі кешке қарай жақын жердегі асханадан бірге тамақ ішіп келді де, шамалы әңгіме-дүкен құрғаннан кейін, төсектеріне жатып, ұйқыға кірісті.

	Ертеңіне Нұрлан пәтерге орналасқанын, мекен-жайын айтып үйіне хат жазып жіберген болатын. Арада бір апта өткенде ол өзінің сыныптас жақын досы – Болаттан телеграмма алды. Пойызбен келетін күнін, уақытын білдіріп, күтіп алуын өтініпті. Ертеңіне Нұрлан қасына Маратты ертіп “Қазақстан” пойызына шықты. Вокзалдың алдында Болаттың келуін күтіп жүргенде, тағы бір сыныптас досын кездестірді. Ол ауылдан келетін әкесін тосып тұр екен. Қасында жасы қырықтар шамасындағы аққұба, орта бой лы, суық кескінді, сәнді киінген жігіт бар. Түртүсінен, пысық, қалалық екені бірден байқалады. Көп сөйлемейтін, іскер адам сияқты. Нұрланның досы ұзын бойлы, бұйра шашты, сарғыш өңді, ақкөңіл, самбырлап сөйлейтін мылжыңдау жігіт. Есімі – Құралбек. Қасындағыны “Хасен, мен жатқан пәтердің қожайыны” деп таныстырды. Содан кейін Нұрланды сәл шетке, оңашаға алып кетті де: “Егер оқуға түсуіңе көмек керек болса, айт. Ана кісінің таныстары жетіп-артылады. Ақшаң болса, кез-келген оқу орнына түсіре алады. Қазір біз –төрт жігіт соның пәтерінде жатырмыз. “Екі мың сомнан берсеңдер оқуға түсіремін” деп уәде берді. Әйелі – журналист, екі баласы, машинасы, қос пәтерлі үлкен, жеке үйі бар. Пәтерінің біреуін жалға береді, біреуінде өздері тұрады. Талай баланы оқуға түсіріпті. Негізі, өзі біздің жақтың жігіті”,– деді. Нұрлан ақшасының жоқтығын айтып, басын шайқады. Досының сөзіне қарап, оның әкесінің не үшін келе жатқанын аңғарғандай болды. Пойыз көп күттірмей, уақытында келіп тоқтады да, жұртпен бірге Болат та түсті. Онымен құшақтасып, амандасып, хал-жағдайларын сұрасқаннан кейін, Құралбекпен қоштасып, мекен-жайын жазып алып, Марат үшеуі таксидің аялдамасына қарай бет алды. Сол жерден такси жалдап, Болатты өздері жатқан пәтерге алып келіп, орналастырды. Болат Нұрланның адресін оның үйіне барып, әке-шешесінен алыпты. Алматыға биыл екінші рет келуі. Өткен жылы мал дәрігерлік институтына емтихан тапсырып, түсе алмай қайтқан. Биыл да сол институтқа тапсырып, екінші рет бағын сынап көрмекші. Ол өзі – қой аузынан шөп алмайтын момын, қыздай нәзік, сезімтал, сүйкімді жігіт. Нұрлан екеуі бір сыныпта оқыған, сырлас, жақын дос. Мұнда келген соң да, жұптары жазылмай, жақсы тіл табысып, бірге жүрді. Марат та, атыраулық жігіт Жайық та бұларға қосылып, әңгімелері жарасып, бірге шәй ішіп, асханаға, киноға барып, тату-тәтті тұрып жатты. “Бірақ адам аласы ішінде” деген рас екен. Бір айға жуық бірге тұрып, бір шәйнектен шәй ішіп, бар сырларын ақтарысып, енді қоштасар кезде күтпеген келеңсіз жағдайдың боларын кім білген?! Сол күні кешке, Болат ауылға қайтуға жиналып жатқан. Алғашқы емтиханнан сүрініп, сағы сынып, тауы шағылып, ұнжырғасы түсіп, қайғырып, таңертең билет алуға вокзалға кеткен болатын. Ол кететін болған соң, Нұрлан да ағасының үйіне барып тұрмақшы болған. Соның алдында ғана үйіне барғанда, ағасы: “Неге пәтер жалдап жүрсің, осы үйде тұра бермейсің бе? Сөзді қой, үйге кел!”– деген болатын. Жеңгесі де, өтірік болса да, оны қоштаған сыңай білдірген. Нұрланның да жағдайы мәз емес еді. Ақшасы таусыла бастаған, құр шәй мен нанды қанағат тұтып, аз тамақтанып ашығып жүрген. Әке-шешесінен ақша сұрауға ұялып, хабарласпаған. Енді ағасының үйіне бармауға амалы қалмады. Таңертең университетке барып, сол жақтан ағасының үйіне телефон соғып, сөйлесіп, енді заттарын алып кетейін деп, түсте қайтып келсе, пәтердің сыртқы есігінің құлпы бұзылып, есігі ашық тұр. “Не болды екен” деп секемденіп ішке кірсе, бөлменің қақ төрінде, төсегінде, столға екі шынтағымен сүйеніп, басы салбырап, түнеріп, темекісін бұрқырата тартып, Жайық жалғыз отыр екен. Үйдің іші астанкестең, шабадандар ашық-шашық жатыр.

	– Не болды?– деді Нұрлан бірден түсі бұзылып, жан-жағына бір, Жайыққа бір қарап.

	Жайық ойлы, мұңлы кейіппен темекісін асықпай тартып, түтінін бір бұрқ еткізіп шығарды да, күлін күлсалғышқа саусағымен шертіп түсіріп:

	– Отыршы!– деді.

	– Айта бер! Тыңдап тұрмын,– деді Нұрлан, оның тергеушідей маңғаздана қалған жасанды қылығын жақтырмай.

	– Мен де таңертең сендермен бірге шығып кеткеннен кейін, университет жаққа барып, жаңа сенің алдыңда ғана келгенмін. Келсем, есік ашық, үй осылай шашылып жатыр. Не болғанын түсінбей, дал болып отырмын. Шабаданыңды тексерші, заттарың түгел ме екен. Менің біраз нәрселерім жоқ,– деді Жайық.

	Нұрлан шабаданын ақтарыстырып көріп еді, алтын сағаты, қымбат көйлегі, жейдешесі жоқ екен.

	– Ең қымбат заттарды ғана алыпты,– деді ол, ойлана сөйлеп.

	– Кім болуы мүмкін деп ойлайсың? Бізді жақсы білетін біреулер-ау шамасы. Әлгі, өткен жолы бізге келіп кеткен, көшенің арғы бетінде тұратын абитуриент қыздар емес пе екен? Солардан басқа кім болуы мүмкін! Ойланып көрші!– деді Жайық темекісін езуіне қыстыра тартып. Нұрлан үндеген жоқ. Бұрынғы соттың баласы емес пе, Жайықтың сөз саптасынан, түр әлпетінен әлденені іші сезіп, күдіктеніп отыр. Бұрын да ол шіркін Шерлок Холмс секілді, ақылды, зерек, ойшыл, тапқыр болып көрінуге тырысып, қылмыс, ұрлық туралы көп айтып, кейде түн ортасына дейін ұйықтамай, қараңғыда темекісін бұрқырата тартып, ойланып жататын. Соның бәрі есіне түсіп, Жайықтың қазіргі сабырлы болуға тырысып отырғанына қарап, бірден сезіктеніп, бұл да қулыққа көшті. Түк білмеген болып, төсегіне жантайып теріс қарап жатып қалды. Сәлден кейін пойызға билет алып, Болат келді. Оқудан құлап, екі иығы салбырап, еңсесі түсіп кеткен байғұсқа, мына соққы да оңай болмады. Шабаданын қарап еді, 150 сом ақшасы, бағалы заттары жоқ болып шықты. Әсіресе, сүйген қызы сыйлаған жүрек бейнелі, шынжырлы, алтын алқасының жоқ екенін көргенде, түсі бұзылып, көздерінен мөлтілдеп жас тамып кетті. Аңқылдақ, ақкөңіл байғұс жақында ғана соны бұларға мақтанып көрсеткен еді. Көзінің қарашығындай сақтап, қызыл барқытпен тысталған қорабына салып, шабаданының ең түпкіріне тығып қояды екен. Жоғалтып алармын деп, мойнына көп тағуға да қимайтын сияқты. Енді сүйгенінің көзіндей көріп жүрген сол асылынан айрылғанын білгенде, қалай қайғырмасын. Досының қиналғанын көріп Нұрлан, оны жүрегі езіле аяп кетті, бірақ калай жұбатарын білмеді. Болат калған заттарын жинап, жүктерін вокзалдағы сақтау камерасына апарып салып келмекші болды. Содан кейін институттағы кұжаттарын алуға бармақшы. Нұрлан Жайыққа қарап:

	– Болаттың заттарын көтерісіп, автобусқа мінуіне көмектес, менің басым ауырып тұр, сен келгенше үйге қарап жата тұрайын,– деді. Жайық қаламаса да, амалсыз келісті. Олар ауладан шығысымен, Нұрлан орнынан атып тұрып, Жайықтың шабаданын, төсегін ақтарып, тексерді. Жастықты сілкіп қалғанда, қаптамасының ішінен бұның сағаты, Болаттың алтын алқасы, Мараттың алтын жүзігі сау етіп төсектің үстіне түсті. Оларды қалтасына салып алды да, Нұрлан дәлізге шығып, түкпірдегі сөрелерде тұрған жәшіктерді ақтарып қарап еді, ескі аяқ-киімдердің, тозған заттардың астынан бұлардың көйлеккөншектері, бұйымдары шыға келді. Күдігі расталып, Жайықтың ұрлағанына көзі жеткен соң, ол жәшіктерді жинастырып бұрынғы қалпына келтірді де, тез жиналып, сыртқа шығып, есікті жауып, басқа көшенің аялдамасына қарай жүгіре жөнелді. Сол жерден автобусқа отырып, Құралбек досына қарай тартты. Келсе, досы пәтерінде екен. Барлық жайды оған баяндап, көмектесуін өтінді. Құралбек өзінің қожайынына айтып, үшеуі соның “Жигули” маркалы машинасымен лезде, Ташкентский көшесіне жетті. Үйге кіріп келсе, Жайық үрпиіп, жасып, төсегінің үстінде отыр екен. Бұларды көріп, үрейден екі көзі алақандай болды. Хасен бірден ішкі қалтасынан қызыл түсті милиция лейтенантының куәлігін көрсетіп (әрине жалған куәлік) әй-шәйға қаратпай, Жайықты қорқытып, жеке куәлігін тексеріп, тергей жөнелді. Есін жиғызбастан кінәсін мойындатып, Болаттың ақшасын, барлық ұрланған заттар ды таптырып алды. Содан кейін Құралбек екеуі ұрлықшыны жетелеп алып кетті. Сірә, біраз тергеп, сілкілеп, барлық құпия сырын анықтап, бір пайдаға жаратқысы келген болар. Көп ұзамай институттан Марат, вокзалдан Болат та келді. Заттарының табылғанына олар қатты қуанды. Қанша қайғылы болса да, Болаттың мұңлы көздері күлімдеп, қуқыл тартқан жүзіне қан жүгіргендей болды. Оның түсіп кеткен қабағының ашылып, көңілінің сәл де болса көтерілгеніне Нұрлан одан бетер қуанды.

	Сол күні кешке олар Жайықты жападанжалғыз қалдырып, шабадандарын көтеріп, бұл үйден біржола кетті.

	Бұл кейінірек болған оқиға, ал оған дейін Нұрланның басынан біраз жайттар өткен еді. Алғашқыда құжаттарын Университетке қабылдамай қойды. Сол жылы, қырсыққанда, журналистика факультетіне мектепте шет тілін оқымаған абитуриенттерді алмайтын болыпты. Нұрлан әр жерде, әр мектепте оқығандықтан шет тілін білмейтін. Французша бір жыл оқып, әріп танығаны, бірнеше сөздерді үйренгені болмаса, шет тілінен хабарсыз. Сондықтан аттестатында шет тілін оқыды деген белгі, баға жоқ. Енді не істейтінін, қайда тапсырарын білмей жүрген кезінде, емтихан басталатын күн жақын қалғанда: “Шет тілін мектепте оқымасам да, содан емтихан тапсырам деп арыз жазғандардың құжаттары қабылдансын!– деген ректордың бұйрығы шықты. Нұрлан да өзі сияқтылармен бірге арыз жазып, құжаттарын журналистика факультетіне тапсырды.

	– Құжаттарыңды өткізе бер, бәрі формальді нәрсе ғой. Болмай жатса көрерміз,–деп ағасы да кеңес берген. Сондықтан бұл тәуекелге бел буып, бағын сынап көрмек болды.

	Ағасының үйіне көшкеннен кейін, Нұрлан күн сайын емтихандарға дайындалып, қаланы аралауға қолы тимейтін болды. Сондықтан Гүлжанды көпке дейін көре алмай, жолыға алмай жүрді. Достарымен көшеге шыға қалса, “Гүлжан кездесіп қалар маекен” деген үмітпен жан-жағына алақтап қарай береді. Бір күні онымен бір сыныпта оқыған таныс екі жігітті кездестіріп қалып, сұрап еді, олар Гүлжан мен Розаның келгенін, бірақ қайда тұратындарын білмейтіндіктерін айтты. Жүрегі алып-ұшып қуанған Нұрлан КазМУдың маңайын, жатақханаларының маңын аңдып, сабылып көп іздеді. Бір апта өткеннен кейін, қайда тұратынын біреулерден сұрастырып, анықтап біліп, сол жатақхананың алдында күтіп тұр еді, үйдің көше жақ бұрышынан шығып келе жатқан Гүлжан мен жүзі таныс бір ақсары, орта бойлы, арық қызды көріп бірден қуанып кетті. Олар да бұны танып, күлімсіреп қасына келді. Нұрлан олармен:

	– Саламатсыздар ма?– деп қуана амандасты.

	– Саламатсыз ба?!– деп қыздар да күлімдей сәлемдесті.

	Гүлжан Нұрланға еркелей қолын ұсынды. Нұрлан оның сүйрік саусақтарын, жібектей жұмсақ, жылы алақанын аялай қысты.

	– Қашан келдің, Гүлжан?

	– Біраз уақыт болды ғой.

	–Келгеніңді Әлжан деген жігіттен ес тіп едім. Ол бірақ адресіңді білмейді екен. Жатақханаларды аңдып, іздеуге тура келді.

	– Сізді көрдім деп маған Айсұлу айтып еді.

	Сіз де КазПИ-ге тапсыратын болдыңыз ба?

	–Жоқ. Құжаттарымды КазМУ-ге қабылдамаса, сонда тапсырам ба деп ойлағанмын. Құдайға шүкір, қабылдады.

	–Танысып қойыңыз. Менің құрбым – Айман. Екеуміз бір бөлмедеміз, бір факультетке – мехматқа құжат тапсырдық.

	–Танысқаныма қуаныштымын, бірақ мен сізді бір жерде көрген сияқтымын.

	– Мен сізді танимын. Сәрсенбай ағаның үйінде көргенмін. Ол кісі – менің жездем.

	–“Бірліктегі” ме? Иә, ол – менің жиен ағам. Енді есіме түстіңіз. Бәсе, жүзіңіз таныс.

	– Емтиханға дайындалып жатырсыз ба? – деп сұрады Гүлжан Нұрланнан.

	– Иә. Өздерің ше?

	–Таңертеңнен кешке дейін кітаптан бас алмаймыз, есеп шығарамыз. Емтихан тапсыратын күндер жақындаған сайын, үрейіміз ұша түседі,– деді Гүлжан.

	Нұрлан мен Гүлжанның ара қатынасының жақын екенін сезген Айман, оларды оңаша қалдырғысы келіп:

	– Сіздер сөйлесе беріңіздер. Мен бөлмеге барайын. Сау болыңыз!–деп Нұрланмен қоштасып, жатақханаға кіріп кетті. Екеуі оңаша қалған соң, Нұрлан Гүлжанға мейірлене қарап, сәл үнсіз тұрды да:

	– Бөлмелеріңнің нөмірі қандай? Нешінші қабатта?– деп сұрады.

	– Қырық бесінші. Төртінші қабатта. Баспалдақтың оң жағындағы бірінші есік. Терезесі арғы бетте,– деді Гүлжан егжейтегжейлі түсіндіріп, – бірақ жатақханаға бөтен адамды кіргізбейді.

	– Бір амалын табармыз,– деді Нұрлан.

	– Біреулер арқылы шақыруыңызға болады ғой.

	– Жарайды. Қалай Алматы ұнады ма?

	– Алғаш келген кезде қатты ұнаған еді, қазір көзіміз үйреніп кетті, онша қызықпаймыз. Қайта ауылды сағына бастадық.

	– Роза қайда?

	– Ол Нархозға тапсырып жатыр.

	Айтатын сөздері таусылғандай екеуі де сәл үнсіз қалды. Кенет Нұрлан Гүлжанға мұңдана қарап:

	– Мен сені қатты сағындым. Сен мені сағындың ба?– деп сұрады.

	Гүлжан үндемей, ұяла төмен қарады. Айналада жан жоқ, есіктің алдында екеуі оңаша тұр. Жақын жердегі талдардың жапырақтары ғана самал желмен тербеліп, сыбдырлайды. Күн жадырап тұр, көлеңкенің өзі ыстық. Нұрлан қыздың жазғы жеңіл тар көйлектен айқын білініп тұрған сұлу мүсініне, ақшыл, дөңгелек әдемі жүзіне, ойлы, нұрлы жанарларын көмкерген ұзын, қайқы кірпіктеріне, қиылған қара қастарына, кең маңдайына қызыға құмарта қарап тұрды да, шыдамай кетіп: “Сен қандай әдемісің!– деді. Гүлжан төмен қараған күйі үн қатпай, ұяла күлімсіреді. Нұрлан оның қолынан ұстап, құшақтамақшы болып өзіне жәй ғана тартып еді, қыз кейін шегініп, қолын әлсіз тартып, босатып алды. Ұялғаннан жүзі алаулап қызарып кетті. Бәсең үнмен:

	– Сау болыңыз!– деп айтуға ғана үлгеріп, жан-жағына тез үрейлене көз тастап, жатақханаға зып беріп, кіріп кетті. Нұрлан оның соңынан мұңая қарап, үнсіз тұрып қалды. Сол кезде жоғарғы жақтан әлдекімнің күлген дыбысы естілгендей болды. Салбырап кеткен басын жоғары көтеріп қараса, тұсындағы екінші қабаттың жабық терезесінен бір қыз бұған үңіліп, екі езуі екі құлағына жетіп, мәз болып тұр екен. Өзін мазаққа душар болғандай сезініп, Нұрлан тезірек кетуге асықты. Автобус аялдамасына келе жатып, жаңа ғана Гүлжанмен екеуінің арасында болған әңгімені және оның: “Сізді көрдім деп маған Айсұлу айтып еді”,– дегенін есіне түсіріп, ойға шомды. Айсұлу бұлардың бірін-бірі ұнататынын қайдан біледі? Гүлжанмен ауылда араласпайтын, сөйлеспейтін сияқты еді ғой. Білмесе, Нұрланды көрдім деп Гүлжанға айтпас еді ғой. Қыздардың білмейтіні жердің астында екен-ау! Бұл Айсұлумен кездейсоқ кездескенде Гүлжан туралы әңгіме қозғаған жоқ еді. Сөйтсе қу қыз бұның ішкі сырына қанық екен ғой. Нұрлан осыдан бес күн бұрын болған оқиғаны көз алдына келтірді. Түс кезі болатын. Күн әдеттегідей ыстық болғанмен, аздап самал жел есіп тұрған. Нұрлан Орталық поштаның алдындағы сквердің ішінде арқалы ұзын ағаш орындықта шалқайып, ақша алуға кеткен досын күтіп, демалып отырған. Тамылжып тұрған жаздың жанға жайлы күнінде жап-жасыл жапырақтарға малынған талдарға қарап, жайқалған раушан гүлдерін тамашалап, құстардың әнін тыңдап, көлеңкені саялап, рахат сезімге беріліп, бірте-бірте маужырай бастаған еді. Асфальт жолдармен ерсіліқарсылы өтіп жатқан адамдардың да жүздерінен бейқамдық, мамыражай көңіл-күйдің белгісі байқалады. Иттерін ертіп, сейілдеп, серуендеген келіншектер, балмұздақ жеп, қыдырып жүрген, орындықтарда кітап оқып отырған абитуриент қыздар назарыңды еріксіз аударып, көңіліңді елеңдетеді. Бір кезде Нұрланның көзіне бір таныс бейне жылы ұшырай кетті. Он-он бес қадамдай жерде тротуарды бойлап, бақтың ішімен ұзын бойлы, сұлу мүсіні тартқан сымдай тіп-тік, арық, қысқа қара шашты, жұқа өңді, аққұба, әдемі бойжеткен ботаның көзіндей үлкен, мөлдір жанарларын айналаға төңкере тастап, биік өкшелі қызыл туфлимен асфальтты тық-тық басып, кербездене жүріп, өтіп бара жатты. Қараған көздерді қарықтырардай аппақ, қайыңдай жылтыр, түптүзу, ұзын, сұлу аяқтарын әдейі көрсеткісі келгендей етегі қысқа қара юбка, жіңішке, балғын, нәзік қолдарын, иықтарын, аққу мойнын байқатқысы келгендей, жеңсіз, омырауы ашық, жағасыз жұқа ақ кофта киіпті.

	– Айсұлу!– деді Нұрлан дауыстап, еріксіз орнынан атып тұрып, жанынан байқамаған болып өтіп бара жатқан қызға ұмтылып. Қыз оның даусын естіп кілт тоқтап, бұрылды.

	– Ауылда сәлемдеспейтін едік қой,– деді ол күліп, қолын ұсынып.

	Шынында, екеуі ауылда жүргенде, көшеде қарсы жолыға қалса, бірін-бірі көрмеген, танымаған болып өте шығатын. Бір мектепте, сыныптары бөлек болғанмен, қатар оқыса да, сырттай жақсы таныса да, тәкаппарлықтан ба, әлде ұялғандықтан ба, әйтеуір көрген жерде амандаспайтын, сөйлеспейтін. Мектепте жүргенде Нұрлан өзінің жәй таныс достарының бірі – Бақыт деген жігіт пен осы қыздың арасында махаббат болғанын жақсы білетін. Кейін екеуі айырылысып кетті деп естіген. Содан ба екен, әлде қыз өте көрікті, “орысшалау” болғандықтан ба, Нұрлан оған жақындауға, тіл қатуға бата алмайтын. Енді, міне, алыс қалада ауылдасын жолықтырғанына, досын көргендей қуанып, бәрін ұмытып кетті.

	– Қашан келдің?– деді ол бірден “сенге” көшіп.

	– Бір айдай болды. Өзің ше?

	– Менің келгеніме жиырма шақты күн болды.

	– Қайда тұрып жатырсың?

	– Пәтерде. Төрт жігіт бірге тұрамыз. Сен ше?

	– Әкемнің үйінде.

	“Сірә, әкесі мен шешесі ажырасып кеткен болар” деп топшылады да, Нұрлан қазбалап сұрамады.

	– Қайда бет алып едің?– деді ол.

	– Әншейін, қыдырып жүр едім. Сен ше?

	– Мен поштаға кіріп кеткен досымды күтіп отырғанмын. Әне, өзі де келе жатыр.

	Айсұлу бұрылып қарап, Маратты көрді де, таңырқап, жымиып күлді. Марат та күлімсіреп келіп: “Сәлем!”– деп онымен қол алысып, амандасты. Екеуінің бұрыннан жақсы таныс екендіктері күлімдеген көздерінен, қуанышты жүздерінен көрініп тұр.

	–Вот эта встреча! Сен қайдан жүрсің мұнда, Марат?!– деді Айсұлу.

	– Келіп қалдық. Өзің ше?

	–Мен оқуға келдім. Сен де оқуға түсуге келдің бе?

	–Иә.

	– Қайда тапсырып жатырсың?

	– Политехке. Сен ше?

	– Мен КазПИ-ге тапсырамын. Нұрлан сен қайда түспексің?

	– Мен ҚазМу-дің журфагіне тапсырмақшы едім. Шет тілін оқымағансың деп құжаттарымды қабылдамай жатыр. Қайтерімді білмей жүрмін.

	– Онда бізге кел! Екеуміз КазПИ-ге бірге тапсырайық.

	– ҚазМУ-ге болмай жатса, көрермін,– деді Нұрлан.

	Үшеуі әңгімелесіп бақтың ішінде қыдырып шамалы жүргеннен кейін, Марат:

	– Айсұлу уақытың болса, драмтеатр жаққа барып, серуендеп қайтайық,– деді.

	– Жарайды, жүріңдер,– деп қыз келісе кетті.

	Үшеуі көшені бойлай, тротуармен төмен қарай жүріп, бұрынғы М.Әуезов атындағы драмалық театрдың алдындағы үлкен фонтанның қасына келіп, тоқтады. Ұзыннан-ұзақ, екі қатар болып тізілген темір трубалардан аспанға шапшып атылған су жолақтары әйнек қабырғалардай болып, ұш жағы букет секілді шашақтала иіліп, моншақтай шашырай төгіліп, күн нұрына шағылысып, кемпірқосақ жасап құбылып, көзді арбайды. Қасына жақындасаң, жанға жайлы салқын леп соғып, бетіңе майда, суық тамшылар шашырап, денеңді түршіктіріп, шымырлатады. Күмістей жылтыраған тамшыларға иілген аппақ әдемі қолдарын созып, алақандарын тосып, сыңқылдай күлген сұлу қызға Нұрлан мен Марат жымиып, сүйсіне қарап тұрды.

	Айсұлудың әкесінің үйі осы жерден алыс емес екен. Жігіттер оны шығарып салды. Қоштасарда қыз “хабарласып тұрыңдар” деп телефон нөмірін қағазға жазып берді.

	Пәтерлеріне қайтып келе жатқанда Нұрлан Мараттан:

	– Айсұлуды қайдан білесің?– деп сұрады. Марат оған Айсұлуға бұрын ғашық болғанын, кездесіп жүргенін, талай рет сүйіскенін, кейіннен тастап кеткенін айтты. Бірақ Нұрлан оның әңгімесіне онша сене қойған жоқ. ''Мақтану үшін әдейі, ойынан қосып айтқан шығар’’ деп іштей ойлады да қойды.

	Екі күннен кейін, телефон-автоматтың жанында тұрғанда, бұған Марат:

	– Айсұлуға телефон соғып, сөйлесші, Марат сені ойлап, ұйқы-күлкіден айрылып, кездескісі, көргісі келіп жүр деп айтшы!– деді. Нұрлан құлқы болмаса да, досының көңілін қимай, Айсұлуға телефон соғып, бәрін түгел жеткізді.

	– Саған айтқызып тұрған Марат қой,– деді қыз.

	– Жоқ, ол емес, өзім,– деді Нұрлан.

	–Біліп тұрмын – сол! Мен білсем, ол қазір сенің қасыңда тұр. Трубканы соған берші!– деді Айсұлу сенбей.

	Нұрлан үнсіз трубканы Маратқа ұсынып еді, ол алмай, кері итеріп, сұқ саусағын еріндеріне тіреп, басын шайқады. Нұрлан амалсыз қызбен өзі сөйлесіп, қоштасты да, трубканы орнына ілді. Алматыға келгелі Нұрлан досының бүкіл есілдерті қыздарда екенін түсінген. Марат күн сайын кешке қарай паркке кетеді де, түн ортасы ауа қайтады. Бір рет көзінің алдын ісіріп қайтты. Бейтаныс жігіттер “жерлеспіз” деп, кафеде арақ алдырып, бірге ішіп, сыртқа шыққан соң, тонамақ болып, ортаға алған екен, таяқ жеп, алысып жүріп, көйлегінің жеңін жыртқызып, әупіріммен әрең қашып құтылыпты. Ол өзі қарулы, күшті, епті жігіт. Оның орнында Нұрлан болса, қашып құтылмақ түгіл, аналардың бір-екі жұдырығынан қалмай қалпақтай ұшып, жерде, тұра алмай жатар еді. Өзінің шамасын білетіндіктен, әрі арақшарап, темекіге әуестігі жоқ болғандықтан, жеңіл жүрісті ұнатпайтындықтан Нұрлан Маратқа ермей, қанша үгіттесе де, одан қалып қоятын. Болат екеуі бір-біріне серік болып, түн ортасына дейін емтихандарға дайындалатын. Ал Мараттың оқумен ісі болмайтын. Күн сайын танысқан қыздары туралы мақтана айтып келетін. Сондықтан оның Айсұлуға ғашық екеніне де Нұрлан иланған жоқ. Расында да, ол Айсұлуды тез ұмытып кетті. Нұрлан да Гүлжанын ойлап, сағына іздеп жүріп, Айсұлуды есінен шығарған. Енді ғана қайта есіне түсірді. Гүлжан мен Айсұлуды ойша салыстырып көрді. Гүлжан ол қыздай өте аппақ болмағанмен, әдемілік жағынан артық болмаса, кем емес. Осы күнге дейін Нұрлан Гүлжаннан сұлу, сүйкімді қызды кездестірген емес. Басқа қыздар қанша әдемі болса да, жүзіктің көзіндей жайнап, құбылып көздің жауын алып тұрса да, әйтеуір бір кемшілігі байқалып қалады. Ал Гүлжан бұған барлық жағынан қалтқысыз ұнайды. Сірә, “сұлу–сұлу емес, сүйген – сұлу” деген сөз бекер айтылмаса керек. Баяғыда бір хан: “Осы Мәжнүн неге сонша ғашық болып, есінен адасып жүр, армандаған Ләйлісі елден асқан сұлу ма екен, көрейікші,”– деп қасына уәзірін ертіп, Ләйліні көруге барыпты. Қараса, аса көрікті емес, қарапайым әйел екен. Хан: “Мұның несіне қызығып, сонша ғашық болып жүр?– деп таңғалыпты. Сонда уәзірі: “Оған Мәжнүннің көзімен қарау керек, хан ием”,– деген екен. Осы бір белгілі аңызда айтылғандай, Гүлжан да өзгелерге бұған ұнағандай ұнай бермейтін шығар, бірақ оған талай жігіттердің ғашық екенін Нұрлан сырттай естіп, біліп жүретін. Оның нағыз аруға тән тәкаппарлығы да, ұяңдығы да өзінің сұлу бойына жарасып тұратын. Сондықтан Нұрлан Гүлжанның бойынан мін таппақ түгілі, аспандағы Айға қолы жеткендей қуанып, іштей мақтанып, табынып жүретін. Гүлжан құшақтатпай, қашқақтап, бетінен де сүйгізбей, ұялып, “салқындық” танытса да, Нұрлан оған ғашық болудан, ұнатудан талған емес. Көргеніне, сөйлескеніне, кейде қолынан ұстағанына мәз болады. Гүлжанның тез үйірілгіш арзан қыздардай жылдам жалықтырмайтыны, күннен күнге бағасы артып, асқақтай беретіні, қадірін жоғалтпайтыны сол тәрбиелілігінен, аруға тән ақылдылығы мен ибалы, ұстамды мінезінен шығар. Ғашықтық дастандармен, ұлы ақындардың махаббат туралы өлеңдерімен сусындап өскен Нұрланның арманы – сондай асыл ару, мәңгілік шынайы мөлдір махаббат еді. Сондықтан сүйгеніне деген сезіміне қаяу түсіргісі келмейді.

	Гүлжанның құшақтатпағанына ренжіп, мұңайса да, Нұрлан ертеңіне бәрін ұмытып, оны іздеп жатақханаға тағы да барды. Бұл жолы ол жатақхананың арғы бетіне өтіп, терезелерге көз салып, қарап тұрды да, шамамен тұспалдап, Гүлжан тұрады-ау деген төртінші қабаттағы бөлменің терезесіне тас лақтырды. Кішкентай малта тас терезенің әйнегіне сырт етіп дәл тигенде, лезде ар жағынан қыздың өзі де көрінді. Ол Нұрланды көріп, жымиып күлді де, “қазір” дегендей ишара жасап, басын шұлғып, жоқ болып кетті. Көп ұзамай жатақхананың артқы есігін ашып, сыртқа шығып, қуана күлімсіреп, Нұрланның қасына келді де, өзімсіне, еркелей жақындап, қолын ұсынды. Жігіт оның қолын алып, өзіне тартып, иығынан құшақтады. Қыз сәл қымсынса да, кешегідей қарсыласпады. Екеуі иық түйістіріп, қатарласа жүріп келіп, талдардың көлеңкесіне тоқтады. Нұрлан қызды шошытып алмайын деп, оны сүюге ұмтылмады. Қолынан ұстап, қарсы алдында жақын тұрып, сөйлесе бастады. Гүлжан қолын тартып алмаса да, беті сәл қызарып, ұяла жымиып күліп, біресе төмен, біресе жатақхананың терезелеріне үрке қарап, Нұрланды тыңдап, аракідік жауап қатып, біраз тұрды. Бір кезде кешірім сұрағандай жаутаңдап, ыңғайсызданып:

	– Қыздар терезеден бізге қарап тұрған шығар, мен кетейін. Кейін сөйлесерміз. Жарай ма?– деді.





– Жарайды, ертең тағы да келемін. Сау бол!– деп Нұрлан оны өзіне тартып, құшақтады. Қыз ұялып, төмен қарағанда, оның шашы жігіттің бетіне тиді. Жібектей жұмсақ қою қара шаштың уыздай жұпар иісін Нұрлан рахаттана жұтты. Ол Гүлжанның қолын әрең босатып, қимай қоштасты.

	Ертеңіне Нұрлан қазақша шығарма жазудан емтихан тапсырды. Махамбет Өтемісұлының өлеңдері туралы тақырыпты таңдап алған еді, білетін тақырыбы болғандықтан, жаман жазбаған сияқты.

	Келесі күні Гүлжан математикадан жазбаша емтихан тапсыратын болған соң, Нұрлан оған жанкүйер болу үшін университетке таңертең тағы да келді. Қыз аудиторияға кірер кезде, бұл оған сәттілік тіледі де, есік алдында өзге жұртпен бірге күтіп тұрды. Емтихан аяқталған кезде, Гүлжан есіктен көңілсіз, көздері жасаурап шықты. Қарсы жүрген Нұрланның ұсынған қолынан ұстап, жұбаныш іздегендей бір иығымен құшағына тығылды. Нұрлан оның иығынан қапсыра құшақтап, жұбатқан күйі шетке алып шықты.

	– Құладым... Бір-ақ есеп шығардым. Екі алатын шығармын,– деп қыз жылап жіберді.

	– Жылама, соған да жылай ма екен. Мүмкін бәрі де жақсы болатын шығар. Айман көмектеспеді ме?–деп Нұрлан алақанымен арқасынан қағып, сипап, оны жұбатуға тырысты.

	– Оның варианты басқа болды. Өзі де қиналып, маған қарауға мұршасы болмады.

	– Уайымдама. Мүмкін папаң көмектесер.

	– Емтихан аяқталысымен кел деген, қазір соған баруым керек. Айманды күтейік.

	Көп ұзамай сыртқа Айман да шықты. Ол көңілдірек екен.

	– Үш есебім анық дұрыс болуы керек,– деді ол. Мектепті алтын медальмен бітірген екен. Бірінші емтиханнан бес алса, оқуға түседі. Қабылдау комиссиясында қолдаушысы да бар секілді. Қалай болғанда да, өзіне-өзі сенімді көрінді. Гүлжанға көмектесе алмағанына, уақыт жетпегеніне өкініш білдірді.

	– Есептер өте қиын екен,– деді ол. Гүлжан өзіне-өзі келіп, жылауын тоқтатса да, қатты мұңайып, тұнжырап кетті. Ол да мектепті жақсы бітірген. Жолы болмағанына сондықтан да күйінетін тәрізді.

	Үшеуі автобусқа мініп, қонақүйде күтіп отырған Гүлжанның әкесіне барды. Екі қыз қонақүйге кіріп кетті де, Нұрлан сыртта қалып, есік алдындағы ағаш орындықта күтіп отырды.

	Сәлден кейін еңгезердей ірі денелі, толық келген, түйедей маң-маң басқан, ауданда білдей бір мекемеде бастық болып қызмет істейтін, маңғаз, бетті, сұсты кісі екі балапанын соңынан ерткен үйректей балпаңдап, жылдам жүріп сыртқа шықты. Орнынан атып тұрып сәлем берген Нұрланға көздері бажырайып, оқшырая бір қарап, еріндерін болар-болмас жыбырлатты да, таксидің аялдамасына қарай бет алды.

	– Сіз қайта беріңіз, біз университетке барамыз,– деді Айман Нұрланға сыбырлап.

	– Сау болыңдар!– деп Нұрлан қалып қойды да, автобусқа мініп, үйге қайтты.

	Ертеңіне Нұрлан өзінің шығармадан үш алғанын қабылдау комиссиясына барып білді. Әкесі де көмектесе алмай, Гүлжан екі алып, қара тізімге ілініпті. Ол оқудан құлағанына қатты қайғырып, әжептеуір жүдеп қалды. Нұрлан оған жаны ашыса да, қалай жұбатарын білмеді. Өзінің де жағдайы мәз емес, оқуға түсетініне сенімсіз. Конкурс өте үлкен. Бұның еңбек стажы да, көмектесетін танысы да жоқ. Мектепті кілең беспен бітірген, олимпиядаларда жеңімпаз болып жүрген Айманның өзі де емтиханнан үш алыпты. Енді қалған емтихандарды да тапсыратын болыпты. Екі күннен кейін қабылдау комиссиясынан құжаттарын алып, Гүлжан ауылға қайтуға жиналды. Әкесі оны күтпей ерте қайтып кеткен екен. Нұрлан түсте жатақханаға келіп, Гүлжанның шабаданын көтерісіп, вокзалға жетуіне көмектесіп, пойызға шығарып салды. Бұлармен бірге вокзалға Гүлжанның көрші ауданда тұратын нағашы сіңлісі де келді. Ол да оқуға түсе алмай, ауылына қайтып барады екен. Пойыз келгенше үшеуі вокзалдың алдында сөйлесіп тұрды. Нұрлан ештеңе болмағандай, әзілдеп, қолынан келгенше Гүлжанды көңілдендіруге тырысты. Бірақ өзінің де іші алай-түлей, мазасыз еді. Гүлжан Алматының барлық қызығын өзімен бірге алып кетіп бара жатқандай, жаны жабырқай берді. Сүйген қызы пойыз келген соң, вагонға мініп, орналасып алғаннан кейін, терезеден қарап тұрғанда, қолын бұлғап қоштасып кетіп бара жатқанда, Нұрлан өзін жалғыз қалғандай сезініп, жүрегі сыздап, көңілі құлазып кетті. Шулы, әсем Алматы да оған көңілсіз, жат болып кеткендей көрінді. Кейінгі күндері де сондай сұрғылт, қызықсыз өтіп жатты. Гүлжанмен бірге жүрген көшелер, университеттің, жатақхананың айналасы көзіне ыстық көрініп, жүрегінде сағынышын оятып, магниттей тартады да тұрады. Сол маңнан көңілі елегзіп Гүлжанды іздейді.

	Нұрлан әдебиет пен қазақ тілінен ауызша емтиханды 4-ке тапсырды, бірақ үшінші емтихан – неміс тілінен 2 алып, мұрттай ұшты. Тіпті көлік министрлігінде қызмет істейтін ағасы да көмектесе алмады. Сол жылы болашақ журналистер қалайда бір шет тілін жақсы білуі керек деген саясатпен оқу министрлігі арнайы бұйрық берген екен. Қабылдау комиссиясындағылар соны тілге тиек етіп, құжаттарын қайтарып берді. Неміс тілін өмірінде оқымаған, бір ауыз сөз білмейтін Нұрлан ол емтиханнан қалай өтсін! Сондықтан кімге өкпелерін білмей, тағдырдың жазғанына амалсыз көніп, ауылына қайтты. Оқудан құлағанына намыстанса да, қатты өкіне қойған жоқ. Өйткені оның жүрегінің түбінде “Мәскеудегі Әдебиет институтына түссем екен” деген арман бұғып жатқан еді. Енді оқысам, тек сол институтта оқимын деген шешімге келді. Бір жыл емес, бірнеше жыл өтсе де, сол арманына жетпей қоймауға бекінді. Алдына мақсат қойып, шын ұмтылған адам, арманына қалайда жететініне сенетін. Жеме-жемге келгенде, жоғарғы оқу орнын бітірмей-ақ ақын-жазушы болған адамдар аз емес қой өмірде. Өзі жақсы көретін Есенин, Мақатаев секілді ақындар университет, институт бітірмесе де жаман жазбаған. “Ендеше журналистика факультетінде оқып, журналист болмайақ қояйын, өлеңімді жаза берейін” деп өзін-өзі жұбатты.

	Асқақ арманындай болған Алатаудың ақ қар жамылған асқар шыңдарына қызыға қарап, Медеу шатқалын аралап, қарағай-шыршалардың иісін жұтып, көкмұнар жамылған әсем Алматыны биіктен шолып, алманың иісі бұрқыраған бақтарын, емен-теректер көмкерген түп-түзу көшелерін кезіп, гүлзарларын, саябақтарын, фонтандарын тамашалап бірнеше күн жүргеннен кейін, астанамен қимай қоштасып, ауылға қайту үшін пойызға шыққан. Мына қызықты қараңыз– бұл мінген пойызға Айсұлу да шығыпты. Ол пединституттан құлаған соң, политехникумға тапсырып, түсіп кетіпті. Оқуды бітірсе, бухгалтерлік мамандық алады екен. Қыз балаға одан артық не керек. Армияға алып кетпейді.

	Екеуі екі вагонға мінсе де, күндіз там бурда кездесіп, ауылға жеткенше бір-біріне серік болып, әңгімелесіп барды. Айсұлу көңілді екен. Нұрланның мұңлы екенін байқап, көңілін көтеруге тырысып, әртүрлі қызық әңгімелер айтып, күлдіруге, көңілдендіруге тырысты.

	– Нұрлан, сен оқуға түсе алмадым деп уайымдама, ақыры түсесің. Мен сенің талантты, үлкен ақын болатыныңа сенемін,–деп жігерлендірді. Қоштасарда ауылдағы үйінің телефон нөмірін жазып берді. Нұрлан оның ақжарқын достық көңіліне риза болып, үйіне дейін шығарып салды.

	Өзі үйіне тұңғыш рет жүрегі дауаламай, аяғын әрең басып, ұяла, қысыла кірді. Бірақ әкесі де, шешесі де нағыз ақкөңіл, адамгершілігі, мейірімі мол жандар екен-ау! Бұның қайтып келгеніне қайғырудың, ренжудің орнына, аманесен көргендеріне қуанып, сағыныштарын жасыра алмай, құшақтап сүйіп:

	“Биыл түспесең, келесі жылы түсерсің”,– деп арқасынан қағып жұбатты. Нұрлан оқудан құлағанын оларға алдын-ала телефонмен айтқан болатын. Бауырлары да бұны көргендеріне, әкелген азын-аулақ базарлықтарына мәз болып, шулап жүр.

	Нұрланның оқудан құлап келгеніне Гүлжан да қуанған секілді. Келесі күні жазғы кинотеатрдың алдында кездескенде, қуана күлімдей қарап:

	– Шет тілінен құладыңыз ба?– деп көңілдене сұрады.

	– Иә,– деді Нұрлан да жымиып күліп. Ол кассаның алдында билет алу үшін кезекте тұрған болатын.

	– Бізге де екі билет алыңызшы,–деп Гүлжан қасындағы Розаның және өзінің ақшасын Нұрланның қолына өзімсіне, еркінсіп қыстыра салды.

	– Өзім-ақ аламын ғой,– деп Нұрлан айтып үлгергенше, олар бұрылып, анадай жерде тұрған сыныптас достарына барып қосылып, кетіп қалды. Нұрланның кезегі келгенше, бос орындар таусылып қалды да, ол орыны жоқ үш билет сатып алды. Гүлжанды іздеп тауып, соны айтып, екі билетті ыңғайсыздана ұсынып еді, қыз “ештеңе етпейді” деп, билеттерді қасындағы достарына беріп, орыны бар билеттерге ауыстырып алды.

	Кино басталғанда Нұрлан кинотеатрға жұрттың соңын ала кіріп, орын жетпегендермен бірге, шетте түрегеліп тұрған еді. Гүлжан мен Роза алыста, алдыңғы жақта отырған. Нұрлан кенет жақын тұстан өзінің атын атап шақырған қыздың дауысын естіді. Жалт қараса, өзінің тұсындағы қатардың ортасында, көрермендердің арасында Айсұлу отыр екен. Ол бұған “кел, отыр”, деп ымдап, қолын бұлғап қасына шақырды. Нұрлан адамдардың алдынан өтіп келіп, Айсұлудың қолын алып, амандасып, рахмет айтып, қасына сығылыса отырды. Айсұлу мен жанындағы әйел ығысып, араларынан орын берсе де, ұзын ағаш орындыққа жартылай ғана сиып, арқалыққа бір қолын асып, созып жіберіп, қызға қарап бір қырындай отыруға тура келді. Сырт көзге Нұрлан Айсұлуды бауырына тартып бір қолымен қапсыра құшақтап отырғандай көрінді. Айсұлу оның қолтығына кіріп, иығына басын сүйегендей. Айсұлуды өзіне дос санап, ойында ештеңе болмаған соң, Нұрлан кино біткенше осы қалпында, қаннен-қаперсіз, жайбарақат отыра берді. Екі сериялы фильмді екі аяғымен тік тұрып көру оңай деймісің, жайласып отырып көргенге жете ме?!

	Фильм аяқталып, жарық жағылғанда, әдетінше, алдыңғы жаққа көз салып, Гүлжанды іздеді. Соны байқаған Айсұлу:

	– Гүлжан, әне, ана жақта кетіп барады. Барсаңшы тез! Шығарып салсаңшы!– деп есік жақты иегімен нұсқады.

	– Сен оны қайдан білесің?– деп сұрады Нұрлан оның құлағына сыбырлап, күле сөйлеп.

	– Білемін. Ол сені ұнатады. Ылғи сен жайлы: “Нұрланды көрдің бе?– деп сұрап, сөз қозғай бастасам: “Қойшы”,– деп ұялып, төмен қарайтын. Бар тезірек, кетіп қалады,– деді Айсұлу да жәй үн қатып.

	–Жарайды. Сау бол! Телефон соғып хабарласамын,– деді де Нұрлан адамдарды киіп-жарып, арасынан өтіп, Гүлжанға жетуге ұмтылды. Сыртқа шыққан кезде Гүлжан мен Розаның қасқыр көрген киіктердей безіп бара жатқандарын көрді де, желдей есіп, жүгіре қуып жетіп, тоқтатпақшы болып, сүйіктісінің қолынан ұстай беріп еді, ол бұған ашулы жүзбен, оқты көзбен жалт қарап, жұлқынып қолын тартып алды да, қайрылмастан кете барды. Қаймығып, бір сәт кідіріп қалған Нұрлан оның соңынан үнсіз ілесе берген еді, айдың жарығымен арт жақта бәрін байқап келе жатқан жігіттер–Гүлжанның достары:

	– Сен қайта бер, біз өзіміз шығарып саламыз,– деді келекелеп. Нұрлан солардан ұялып, амалсыз тоқтап қалды. Гүлжан мен Роза бұған бұрылып бір қарады да, алыстап ұзай берді...

	Нұрлан өзін Гүлжанның Айсұлудан қызғанғанын түсінді. Гүлжанның мінезін біле тұра, Айсұлудың қасына отырғанына өкінді. Айсұлу – ашық-жарқын мінезді, жігіттермен өзін емін-еркін ұстайтын қыз. Әңгімелері, әзілдері жарасқан соң, Нұрлан онымен дос болғысы келген. Бірінші сыныптан бастап бірге оқыған, сырлас бір-екі сондай адал дос қыздары бар еді. Сондықтан қыз бен жігіттің арасында сыр жасырмайтын, бір-бірінің жанын түсінетін шынайы достық бола беретінін жақсы білетін. Айсұлу ауылға уақытша келген, екі-үш күннен кейін Алматыға, оқуына кетеді. Оның үстіне Алматыдан екеуі пойызбен қайтып келе жатқанда, алғашқы махаббаты туралы айтып, оны ұмыта алмайтынын білдірген. Нұрлан оның әдемілігіне сүйсінсе де, ғашық бола қоймаған. Бәлкім, Гүлжан алыстан бұның Айсұлуды құшақтағандай жабысып отырғанын көріп басқаша ойлаған болар. Бірге отырғанда тұрған не бар? Гүлжанның өзі де сыныптас достарымен бірге жүрген жоқ па? Оны қызғану бұның ойында да болған жоқ. Сондықтан Гүлжанды да өзіндей көріп, түсінер деп ойлаған шығар. Басқа ойы болса, Нұрлан Айсұлуды қалдырып, оның соңынан жүгірмес еді ғой. Достарының көзінше орынсыз күлкіге қалдырғаны үшін бұл Гүлжанға өкпелеп қалды. Біресе өзінің жеңілтектігіне, біресе қыздың қызғаншақтығына күйініп, ойы он саққа кетіп, дал болып, жүрегі сыздап ауырып, үйіне жеткенше жаны жай таппай, қиналып, уайымға беріліп, мұңға батты. Түнімен төсегінде дөңбекшіп, таң атқанша дұрыс ұйықтай алмады. Ертеңіне түсте Гүлжанды іздеп көшеге шыққан. Жолда, базардың тұсында Айсұлу кездесті. Ол Гүлжанды көргенін, сөйлескенін айтты. Нұрлан Гүлжанның көшеде жүргенін естіп қуанып кетті. Айсұлуға кешегі кикілжің туралы ештеңе айтпастан, тез қоштасты да, орталыққа қарай жылдам бет алды. Ойлағанындай, Гүлжан сол жақта жүр екен. Қасында Роза бар. Бұл олармен саябақтың жанында қарсы кездесті. Гүлжанның жүзі мұңлы, шаршаңқы екен. Түнімен қайғырып, жылаған секілді. Нұрлан оны аяп, іші елжіреп-еріп кетті. Бірақ сыр білдірмей, араларында түк болмағандай жайбарақат сөйлеп, бәрін де жуып-шаймақшы болып, көңілді жүруге тырысты. Ақталғысы келгендей Айсұлуды көргенін де жасырмады. Айсұлу туралы айтқан кезінде Гүлжанның қабағы сәл түйіліп кеткенін байқады. Сірә, тағы да тәкаппарлығы ұстап, намыстанып қалса керек. Нұрлан өзін кінәлі санағысы келмей, іштей жәбірленіп қалды. Гүлжанның жабырқаулы жүзіне, мұңлы көздеріне қарап, жаны ашыса да, сәл нәрсеге бола, сонша қайғырып, қараспанды орнатқанына еріксіз ренжіді. Әйтсе де одан айырылып қалмағанына шүкіршілік етіп, жылы сөйлесіп, әдеттегідей орта жолға дейін еріп барып, үйіне қарай шығарып салды. Бұдан кейін Гүлжанды бірнеше күн бойы көре алмады. Екі күннен кейін Айсұлу Алматыға қайтып кетті. Нұрлан оны өзінің өтініші бойынша жүктерін көтерісіп, вокзалға жеткізіп, пойызға мінгізіп жіберді. Екеуі достық көңілмен жылы қоштасты.

	Арада тағы да бірнеше күн өтті. Нұрлан Гүлжанға ренжісе де, оны ұмыта алмады. Кездесіп қаламын ба деп күнара киноға барады. Телефонмен сөйлесуге, жүрегі шайлығып қалған ба, бата алмайды. Бір жолы кешке киноға кешігіңкіреп кіріп, қараңғыда соңғы қатардағы бос орынға келіп отыра салған еді. Көзі аздап үйренген соң, көрермендерді шолып, анықтап қараса, өзінен екі қатар төмен, қарсы алдында Гүлжан мен Роза отыр екен. Қуаныштан жүрегі лүпілдеп кетті.Фильмнің соңына дейін әрең шыдап, жарық жанған кезде атып тұрып, жұртпен бірге алға ұмтылды. Кетіп бара жатқан Гүлжанды қуып жетіп, жеңінен ұстап тартып: “Сәлем Гүлжан!– деп еркінси үн қатып еді, қыз бұрынғы әдетіне қайта басып, жалт қарады да, жұлқынып, амандаспастан тез кетіп қалды. Қасында Роза жымиып күліп барады. Не болғанын түсінбей, аузы ашылып, аңырып қалған Нұрлан, кібіртіктеген күйі күлерін де, жыларын да білмей, оларға таңдана қарады. Жылдам жүріп қашып бара жатқан қыздардың соңынан қууға жұрттан ұялды. “Тағы да не жаздым, бұл қылығы несі?” деп қайран қалды. Әлде көптен бері хабарласпады, ұмытты деп жүр ме екен? Әлде басқа бір себеп бар ма? Қыздың мінезін, сырын түсіну қиын екеніне тағы да көзі жетті. Жалпы әйел жаны құпия дегенге сенбеуші еді, рас болып шықты. Бұл Гүлжанды қанша жақсы көрсе де, әлі түсінбеген екен. Бәлкім, ол да бұны дұрыс түсіне алмай жүрген болар. Таңдаған мамандықтары да, мінез-құлықтары да әртүрлі болғандықтан осы уақытқа дейін дұрыс тіл табыса алмай, жақындаса алмай, алыстап кете беретін шығар. Бірақ амал не, махаббат ақылға, еркіңе көне ме?! Қанша қиналса да, қайғырса да, Нұрлан Гүлжаннан кете алмай, қайта айналып келе береді.

	Біраз күннен кейін, бұл көшеде келе жатып, ойда жоқта, Гүлжанның алыста кетіп бара жатқанын сыртынан көріп қалды. Үстіне көк курткасын киген, білегіне қызыл қол сумкасын ілген қыз асыға, тез жүріп барады екен. Нұрлан оның соңынан тұра жүгіріп, ысқырып, атын атап, айқайлады. Бірақ қыз естімегендей, бұған бұрылып та қарамады. Далақтап оның соңынан босқа жүгіре беруге арланған, қуып жетуге бата алмаған Нұрлан амалсыз тоқтады да, сәл қарап тұрып, көзімен ұзатып салды. “Мені көрсе де көрмеген, үнімді естісе де әдейі естімеген болған шығар. Демек менімен сөйлескісі келмейді екен. Жарайды, басымды иіп жалынбай-ақ қояйын” деп ойлады ол. Бір жағынан, қыздың тік мінезінен де аздап сескенеді. Қасына барсам, ашумен қатты сөз айтып көңілімді қалдыра ма деп қорқады. Гүлжанға бұның көңілді жүргені де ұнамайтын сияқты.” Бұрынғыдай өліп-өшіп сүймейді, қайғырмайды, өзгерді” деп жүрген шығар. Нұрланның қайғы-мұңға берілгісі келмей, сарыуайымға салынғысы келмей, өзін-өзі алдап, көңілді болуға, ештеңені ойламауға тырысып, сырты бүтін, іші түтін болып жүргенін қайдан білсін. Осыдан кейін де ол қанша рет көше кезіп, Гүлжанды көргісі келіп іздеді, бірақ қыз сол күйі көрінбей кетті. Телефон соқса, үнемі өзге біреулер алып: “ол жоқ” дейді. Сүйген қызынан айрылған соң, Нұрлан үшін ауылда қызық қалмады. Өмірден жалығып, жалғызсырап, іші пысып, сарыуайымға салынып, қайғырып, түнеріп, салы суға кетті. “Армияға баруға жарамассың, жаның тым нәзік, қатаң тәртіпке, командирлердің қаталдығына шыдай алмай жылап, өмірден безіп кетерсің”,–деп әкесі бұның жүрегінің ауыратынын, асқынған ревматизмін себеп қылып, таныс арқылы әскерден алып қалды. Нұрлан енді әке-шешесіне масыл болып, екі қолын жылы суға малып бос жүруге ұялып ауылдан жұмыс іздеді. Әкесінің аудандық газетте жауапты хатшы болып қызмет істейтін танысы бар екен. Соған айтып Нұрланды редакцияға корректор етіп жұмысқа орналастырды. Алғашқыда Нұрланға бұл жұмыс қызық болып көрінген. Қанша дегенмен әдебиетші, журналист кісілердің ортасы ғой, әңгімелерін тыңдап, өлеңдерін оқып береді. Бірақ көп ұзамай аудандық газеттің ауқымының тар екенін, аудан өміріне, ауылшаруашылық жұмыстарына арналған мақалаларды күн сайын қайта-қайта оқып, тексерудің іш пыстыратын нәрсе екеніне көзі жетіп, жалыға бастады. Оның арманы мұндай күйкі, сүреңсіз жұмыс емес еді. Журналист болуды емес, жазушы, ақын болуды қалайтын. Алғашқыда редактор талап ете берген соң, бірнеше рет мақала жазып, жариялап көрді, бірақ тез жалығып, ондай қызықсыз қара сөзге уақытын жіберіп, босқа бас қатырғысы, қиналғысы келмей кетті. “Ақынға қара сөзден өлең оңай” дегендей оған мақала, очерк жазудан гөрі өлең жазу әлдеқайда жеңіл, қызық еді. Бірақ басқа амал жоқ, жұмыссыз, масыл болып, бос жүруге болмайды, көңілі қаламаса да осы қызметті атқарып, ақша табуға тиіс. Айлық жалақысы да аз, жартымсыз –жүз-ақ сом. Мақала жазса, шамалы қаламақы қосылады. Әке-шешесі бұның алған айлығына қарап отырған жоқ, өздерінің табыстары да жетеді. Дегенмен өзінің адал еңбегімен, маңдай теріңмен тапқан ақшаға, үй-ішіңе аз да болса көмектескенге не жетсін! Ұзын бойлы, қатпа қара, суық түсті, жасы елуді еңсерген редактор әр летучка, жиналыс сайын Нұрланға: “Сен неге жиі мақала жазып тұрмайсың? Мұның жарамайды! Жауапты хатшыдан тапсырмалар алып, жазып тұр!– деп ескертеді. Нұрлан сонда да, газет оқырмандарының хаттарын қорытып, дайындағаны болмаса, жиі мақала жазуға мойны жар бермей, ерініп, өлеңін жазып, өзінің негізгі корректорлық жұмысын істеп жүре берді. Редакцияда бұнсыз да талантты, шаруашылықты жақсы білетін, тәжірибелі журналист ағалары көп еді. Олар жұмыста отырып-ақ күн сайын сала құлаш мақала, очерктерді бұрқыратып жазып тастайтын. Ара-арасында, қолдары босаған кезде, темекілерін де бұрқыратып, бір-бірімен шахмат ойнап, редакцияның ішін көк түтін қылады. Темекінің иісінен басы айналып, жүрегі айныса да, Нұрлан амалсыз шыдап жүрді. Кейде сыртқа шығып кетіп, таза ауамен демалып қайтады. Шылымды үсті-үстіне шегіп, паровоздай будақтатып отыратын ағалары содан ерекше шабыт алатын сияқты көрінеді. Нұрланның мақала жазуға құлқы болмайтыны, бәлкім, сол темекіге әуестігі жоқтығынан да шығар. Өзіңді өзің зорлап қызықсыз қара жұмысқа берілу үшін, миыңды түтінмен улап, ынталандырып қозғау керек тәрізді. Бұл – әрине өзінің ойы. Дегенмен, темекі тартып, арақ ішкен кезде адамның сөзшең, мылжың, “ақылды” болып кететінін талай көрген. Сондықтан ондай әдеттен бойын аулақ салуды дұрыс санайтын. Өзімен бір бөлмеде қатар отыратын Әкім деген ақын ағасы да денсаулығының нашарлығына байланысты темекі шекпейтін. Бірақ ол кісі жиі ауырып, жұмысқа сирек келетін. Ал қарама-қарсы столда отыратын, Нұрланнан төрт-бес жас үлкен, журфакта сырттай оқитын Рахман деген жігіт, темекіні емізіктей еміп, құлашқұлаш мақала, очерк жазудан жалықпайтын. Бір күні ол бірнеше кісілердің көзінше Нұрланға тиісіп, “мақала жаза алмайсың” деп әжуалады. Нұрлан намыстанып, жүзі күреңітіп, қарсы дау айтқысы келіп оқталса да, үлкендерден ұялып, әдеп сақтап бөгеліп қалып еді, соны байқаған Төлеш деген қалжыңқой, “от ауызды, орақ тілді” шешен, тапқыр журналист ағасы араша түсіп: “Есесіне бұл өлең жаза алады, ақын, ал өлең жазу сенің қолыңнан келе ме? Мақаланы кез-келген адам жазуы мүмкін. Ал өлең жазу үшін талант керек”,– деді толық денесімен селкілдей күліп. Рахман оған жауап бере алмай, қорланып, жүзі құбылып, бір қызарып, бір сұрланды. Төлешпен айтысу – бекершілік. Ол шындықты бетің бар, жүзің бар демей тура айтып салады. Айтқанда да, мазақ қылып, кекетіп, күлкіге қалдырып, оңдырмай, осал жеріңді, оғаш қылығыңды тауып айтады. Сондықтан онымен айтысып абырой таппайсың. Дегенмен, өзі ақкөңіл, адамгершілігі мол, кез-келген адаммен тез тіл табысып кете алатын, іскер, парасатты, әділ жақсы азамат. Аудан көлемінде оны білмейтін, Төке деп сыйламайтын адам жоқ шығар. Аудандық милиция да, аурухана да, сауда саласы да, санаторий де Төкең десе тік тұрады. Бәрінде достары, жан жолдастары бар. Сондықтан Төкеңнен көмек сұрап келушілер өте көп. Көшеде оны көрсе, кез-келген машина тоқтай қалады. Қысқасы, Төкең қарға адым жерге жаяу жүрмейді. Соның әсерінен бе, әлде бір жері ауыра ма– әйтеуір денесі толық, етжеңді. Бойы да ортадан биік, ірі. Отызға келсе де әлі үйленбеген. Оның себебін әркім әр саққа жүгіртіп, өздерінше топшылайды. Төкеңнің Нұрланға жақтасып, бүйрегі бұрып тұруының да бір себебі, сыры бар еді. Нұрланның Қызылорда қаласындағы қыздар педучилищесінде оқитын әпкесі Данагүл жүрегі ауырып бір жылға академиялық үзіліс алып, бұрынғы жұмыс орнына қайтып келіп, редакцияның секретарь-машинисткасы болып орналасқан болатын. Данагүлге бұрыннан ғашық болып жүрген Төкең ол келген соң, көңілденіп, жүзі жайнап, жадырап, махаббатқа мас болғандай, шабыттанып, шалқып кетті. Күн сайын әлденеше рет дәлізге шығып, есігі ашық тұратын бөлмесінің төрінде машинка басып отырған қызға қарап тұрып:



	Ай ару, сен айтшы,

	Айдын көл, сен айтшы

	Аяулы ақ қайың, сен айтшы,

	Құс болып ұшайын,

	Бір хабар берші, айым,

	Аймалап жүзіңнен, құшайын.” –



	деп құйқылжыта ән салады. Елге соңғы кез де тараған бұл әнді Төкең ғашығы қалада оқып жүргенде сағынып айтып жүрген сияқты. Сол іңкәр көңілін, ғашықтық сырын енді қалай жеткізерін білмей, бар тапқан амалы осы болса керек. Данагүлдің қасына барып, әзіл-қалжыңмен көңілін білдіріп, сөз айтса, ол қыз бұлқан-талқан болып ашуланып, “қамсеміз, алдымен түріңе қарап ал”, деп тіл тигізіп, жасының үлкендігін, толықтығын айтып, менсінбей, бетін қайтарып тастайды. Расында жасы әлі жиырмаға толмаған, қараторы болғанмен сүйкімді, сұңғақ бойлы, ботакөзді сұлу қыз өзінен он жас үлкен дардай, денесі жардай ересек адамды қалай ұната қойсын. Бірақ ондай кедергіге қарап жатқан Төкең жоқ, қолынан келгенше айналдырып, қыр соңынан қалмай, араға адамдар салып, әрекет жасап бақты. Қыздан қатты сөз естіген сайын, Нұрланға келіп: “Әй, бала, сенің апаңның мінезі қалай өзі? Сөз көтермейді ғой, тіпті. Бірдеңе айтсаң болды, тулап шыға келеді. Айтып қойсаңшы өзіне. Былай адам сияқтанып сөйлесейік те”,– деп кеңкілдеп, ызалана күледі. Нұрлан да апасын қызғанып, қабағын түйіп, оны жақтырмай қалады. Дегенмен, жақсының аты жақсы ғой. Төкең еркөңілділігімен, ақылдылығымен, кеңпейілділігімен, азаматттығымен өзін өзгелерге сыйлата білетін. Сондықтан оны іштей құрметтемеу, жақсы көрмеу мүмкін емес еді. “Жігітті жұрт мақтаған, қыз жақтаған” дегендей, Данагүл де бұл жігіттің қадірін бірте-бірте біле бастады, илігіп, тілі де жұмсара түсті. Жастайынан жетім қалып, әкесіз өскен, ағасынан айырылып, қанаты қайрылған, қамкөңіл қыз аурушаң анасы мен кішкентай, артынан ерген інісіне қарасып, қамқор болатын, өзінің де қадіріне жететін, сыйлайтын осындай байсалды, мейірімді, мінезі салдарлы, ақылды азаматтың жары болса, қор болмайтынын түсінген сияқты. Немере ағасының, жеңгесінің, шешесінің айтуымен, бірге жұмыс істейтін құрбысының үгіттеуімен ақыры тағдырына бой ұсынып, кейін, арада жарты жыл өткенде Төкеңе тұрмысқа шықты. Төкең оны алғашқыда құрбысымен бірге Шымкентке алып қашып кетіп, сол жақтағы туыстарымен бірге бірнеше күн тойлап, ауылға қайтып келген соң, некелесіп, үйінде үлкен той жасады. Қарт әке-шешесі жалғыз ұлдан ештеңе аяп қалмай, көп мал сойып, бес бөлмелі үлкен үйінің алдына ұзыннан-ұзақ қатар-қатар столдар қойып, төбесін березентпен шатырлап жауып, бүкіл ағайын-туыстарын, құдаларын шақырып, көптен күткен келіндерін түсіріп, қуаныштарын тойлап, мәре-сәре болды. Армандаған құсын қолына қондырғанына Төкең де мәз, риза болған еді. Расында да ол жарына жайлы, қайын-жұртына сыйлы, қамқор жақсы күйеу бала болды. Нұрлан оған жезде деп әзілдеп, редакцияда өзінен көмек сұрап, Данагүлге жолай алмай, алыстан өлең айтып жүретін кездерін есіне салатын. “Ән айтып жүріп ақыры апамды қолға түсірдіңіз ғой,”– деп күлетін. “Е-е сенің апаң мықты ғой. Сол кезде оқуын тастап, мені өзі іздеп келген жоқ па?”– деп Төкең де мысқылдайтын. Әркім әр саққа жүгіртіп жүрген Төкең күдіктің бәрін жоққа шығарып бес баланың әкесі болды. Данагүл екеуі үлгілі жарасымды жанұя болып, тату-тәтті өмір сүрді. Данагүл Төкеңнің өзін де, әке-шешесін де сыйлап, күтіп-бағып жақсы келін атанды. Әттең, айтулы азамат, тамаша журналист Төкеңнің ғұмыры келте болды. Жастайынан жабысқан бүйрек, жүрек аурулары жазылмай, дендеп, елуге жетпей мәңгілік көз жұмды. Артында қалған екі ұл, үш қызды асырап тәрбиелеп, жетілдіру, қарт енені бағу Данагүлдің бір өзінің иығына түсті. Данагүл Төкеңнің орнын жоқтатпай, шаңырағын шайқалтпай, сол ауыр міндетті абыроймен атқара білді.

	Міне, сол Төкең Нұрланды қысылған кезде қолдап, Рахманның табасынан қорғап, құтқарып алды. Нұрлан оған іші жылып, риза болып қалды. Төкеңмен бір бөлмеде отыратын, ауыл шаруашылығы бөлімін басқаратын Жақсылық деген ағасын да айрықша жақсы көріп сыйлайтын. Басқалар секілді бастыққа жағыныпжалпақтауды білмейтін, өз ісіне берілген, адал, қаламы қарымды, қарапайым, қайырымды, қақсоғы жоқ, атына заты сай жақсы адам екенін білгендіктен құрметтейтін. Осы редакцияда жұмыс істегелі бері Нұрлан есейіп, көп нәрсеге көзі ашылып, адамдарды, өмірді тани бастады. Газет шығарудың, журналистік мамандықтың қырсырына біраз қанықты. Адамдармен араласты. Редакцияға Манап Көкенов, Есіркен Қоңқабаев секілді белгілі айтыс ақындары, жас ақындар өлеңдерін әкеліп, әңгімелесіп, келіп-кетіп тұратын. Олардың әңгімелері әзіл-қалжыңға, қызықты оқиғаларға толы болатын. Тырнақалды, тұңғыш өлеңдерін алып, есіктен имене кіретін жас талапкерлердің дәптерлерін бірінші болып Нұрлан оқитын. Одан кейін барып басқа ағалары оқып пікір айтатын. Сондай күндердің бірінде кең маңдайы жарқыраған, ақсары, қаршыға төсті, бойшаң, арық денелі, отты көздері жайнаған, қара шалбар, омырауы ағытылған ақ көйлек киген бір бейтаныс жас жігіт қолына жұқа көк дәптерін шиыршықтай ұстап, екпіндей еркін кіріп келді. Әй-шәйға қарамай, жұрттың бәрімен қол алысып амандасып шығып, төрдегі бөлмелерге қарай озды. Сәлден кейін қайтып оралып, дәлізде олай-бұлай жүрді де, хат бөлімінде жалғыз өзі қалып, столға сүйеніп газетке шұқшиып отырған Нұрланға есіктен сәл қарап тұрып, шыдай алмай қасына жетіп келді. Нұрлан оның еркінсігенін, менмендігін ерсі көріп, әдейі байқамағансып, төмен қарап отырған. Амалсыз басын көтерді. Ақсары жігіт аңқылдаған ашық мінезімен бірден тіке сөйлеп:

	–Сен Нұрлансың ба?–деп сұрады.–Танысып қоялық. Мен Есенғали деген бауырың боламын. Келінтөбеден келдім. Өзіңді сырттай білемін. Өлеңдеріңді газеттен оқығанмын.

	Екеуі қайтадан қол алысқаннан кейін, Есенғали босаға жақтағы бос орындықты алып келіп, Нұрланға қарсы қарап отырды да:

	– Өлеңдерімді алып келіп едім. Өзіңе оқып берейін,–деді.

	Нұрлан қоштап басын изеді. Есенғали қолындағы көк дәптерін ашып, қысылмастан өлеңдерін бірінен соң бірін заулатып, сахнада тұрғандай қолын сермеп қойып, дауыстап оқи бастады. Бірте-бірте арқасы қозып, алға ұмсынып, орындықтан тұрып кете жаздап, дауысы да үдеп тым қатты шыға бастады. Нұрлан оны ықыласпен қызыға тыңдап отырса да, айналадағы жұрттан ұялып, қысыла бастады. Кенет, Келінтөбе совхозында адайлардың тұратыны есіне түсті. Есенғали қызды-қыздымен орнынан тұрып кетіп, өлеңдерін оқып, арасында сәл кідірген кезде, Нұрлан оны тоқтатып:

	– Есенғали, сен осы Адай емессің бе? –деп сұрады.

	– Иә. Оны қайдан білдің?

	–“Танысаң адайыңмын, танымасаң құдайыңмын” дейтін адайлардың мінезін, Қашаған, Ақтан жыраулардың екпінін сезгендей болып тұрмын.

	– Біз сол Маңғыстау жақтан көшіп келгенбіз.

	– Өлеңдерің жақсы екен. Қазақы тұрмыстың, таза табиғаттың иісі аңқып тұр. Тілің бай, бейнелі. Өзіңе тән қолтаңбаң, мінезқұлқың анық байқалып тұр. Айтпақшы, Төлеген Айбергеновтың “Маңғыстау мұнаралары” деген кітабын оқып па едің?

	–“Өмір, өмір ойлайсың толғанасың,

	Жастық шағың аңсайды қарбаласын,

	Мұңаяды жиырма бес – қызық дәурен,

	Көкке осылай шаншылып қалмағасың.”–

	деген бе?

	Есенғали кәдуілгі ақындарша дауы сын қыранның дауысындай саңқылдатып, Айбергеновтың өлеңдерін жатқа оқи жөнелді.

	– “Адайлар” деген өлеңін білесің бе?– деді Нұрлан.

	Есенғали ол өлеңді де жатқа соғып, қолмақол айтып шықты. Төсі қайқайып, маңдайы қасқиып, көздері жайнап, екілене оқиды. Арқасы бар сияқты. Жадының мықты екені де байқалып тұр. Бұл – өлеңге шындап берілген адамдардың қасиеті. Нұрланның өзі де сүйікті ақындарының көптеген өлеңдерін, шумақтарын жатқа білетін.

	Өткен жолы Алматыдан Төлеген Айбергеновтың әлгі соңғы жинағын сатып алып келген еді. Өлерін күні бұрын сезгендей, өмірге өлердей ғашық болған, дарынды ақынның сағынышқа толы, өміршең, арынды, жалынды жырлары жүрегін жаулап, өзіне баурап, санасын билеп алған болатын. Адамгершілік, мейірім, махаббат, туған жерге деген сағыныш, кіршіксіз мөлдір сезім, мұң мен шаттық арқау болған нәзік те, шабытты, асқақ, теңіздей тасыған жырлар кімді де болса толқытпауы, тебірентпеуі мүмкін емес. Сергей Есениннің өлеңдері сияқты, бұл тамаша жырлар да Нұрланға қатты ұнаған еді. Есенғалидың да жақсы көретіні, көп оқығаны көрініп тұр.

	Нұрлан оған Есенин туралы айтып, өлеңдерін оқып бере бастады. Есенғали ол ақынды білмейтін сияқты, ойлана, үнсіз, қызыға тыңдады. Оның орысша түсінетін, түсінбейтінімен шаруасы жоқ, Нұрлан өзінің сүйікті ақынының өлең шумақтарын қайта-қайта келтіріп, өмірі туралы әңгімелеп, қызынып біраз сөйледі. Бұлардың әңгімелері өздеріне қызық болғанмен, өзгелерге ұнамай қалса керек, бөлмеге кіріп жүрген кісілер, жақтырмай ала көздерімен ата бастады. Көрші столда отыратын бөлім бастығы келіп:

	– Жұмыс істеуім керек, сыртқа шығып сөйлесіңдер!– деген соң, Нұрлан Есенғалиға:

	– Жүр, далаға барайық,– деді. Екеуі редакциядан шығып, үйдің артына, көлеңкеге барып тұрды.

	– Ол көркеуделер нені түсінуші еді. Өлеңді ұнатпайтын топастар ғой,–деді Есенғали әлгі кісілерге ренжіп.

	Нұрлан оның асау мінезіне, батыл, тентек сөйлейтініне таң қалды. Есенғали редакцияға бұдан кейін де бірнеше рет келді. Қойшылар тойында Есіркеп Қоңқабаевпен айтысатын болып, ақындар айтысына дайындалып жүрген кезінде шығарған кейбір өлеңдерін Нұрланға оңашада оқып беретін. “Әзілің жарасса, атаңмен ойна” дегендей, шал ақын байғұсты күлкіге айналдырып, масқарасын шығаратын. Ол әзіл-қалжыңдарын айтыста айтса, әрине, ұят болар еді. Көптің алдында айтуға болмайтын, күлкі үшін шығарған жасырын, ұятсыздау шумақтар болатын. Нұрлан оңдайды жазбақ түгілі, тыңдауға да ұялатын. Сондықтан Есенғалидың асау, тентек мінезіне үйрене алмай, қалжыңынан қорқып, қасындағы кісілерден қысылып, онымен көп сөйлеспеуге тырысып жүрді. Соны сезген Есенғали да редакцияға келуін сиретті. Соңғы рет “Алматыға бара жатырмын” деп бұларға соғып, салқын қоштасып кетті. Кейін Нұрлан оның облыстық, республикалық газеттерге шыққан тамаша, ойлы, бейнелі өлеңдерін оқыған кезде қатты сүйсініп, арадағы жаңа жалғанған достықтың жібін үзіп алғанына, хабарласпай кеткендеріне өкінді. Екеуінің мінездері екі түрлі болғанмен, түсінісуге, пікірлесіп, араласып тұруларына болатын еді. Ауылда Есенғалидай өлең десе ішкен асын жерге қоятын, нағыз талантты, сырлас дос табу қиын екен. Нұрлан айналасынан өзі қатарлы, әңгімесі жарасатын серік таппай іші пысып, жалғызсырай бастады. Әсіресе, Гүлжанды сағынып, бір көрсем деп армандап, мұңға батты. Қыстың аяқ кезінде, өзі жұмыс істеп жүрген газеттің бірінші бетіне Гүлжанның аудан жастарына арналған үндеу хаты жарияланды. Ол өзінің күзде комсомолдық жолдамамен барып, ауылында жұмысшы жастар бригадасын құрғанын, соған жас жігіттер мен қыздарды шақыратынын жазыпты. Нұрлан сүйген қызының қайда жүргенін біліп, көңілін бір демдеді. Оны іздеп барғысы да келді, бірақ өзін кінәлі санап, беттей алмай қойды.

	Сол күндердің бірінде редакцияға КазМУдің журфагінде оқып жүрген, бұрын осы газетте корректор болып қызмет істеген бір ересек жігіт келді. Ол жанұясының жағдайына байланыс ты сырттай оқуға ауысыпты. Келе салысымен редакторға, оның орынбасарына кіріп, жағдайын айтып, редакцияға жұмысқа алуын өтініпті. Әрине редакторға газет жұмысын жақсы білетін, арнайы жоғары білімі бар маман қажет. Сол кездің үрдісі солай болатын. Сондықтан ба, редактор Нұрланды кабинетіне шақырып алып:

	– Нұрлан қарағым, менің саған қоятын ешқандай кінәм жоқ, өз міндетіңді ойдағыдай атқардың. Дегенмен жағдай былай болып тұр. Бізге аудандық партия комитеті университетте сырттай оқитын журналист жігітті сенің орныңа жұмысқа жіберіп отыр. Арнайы білімің жоқ, сондықтан сені бұл жұмыста қалдыра алмаймыз. “Өз еркіммен жұмыстан босатыңыз” деп арыз жаз!– деді.

	–Бұлай жасарыңыз бар, о баста мені неге жұмысқа алдыңыз?– деп Нұрлан қарсылық білдірді.

	– Мен сені уақытша алғанмын.

	– Қазір ондай заң жоқ.

	– Өзің бір заңқой екенсің. Көп сөзді қой, арызыңды жаз!

	– Жоқ, сіз мені бүйтіп, себепсіз жұмыстан шығара алмайсыз. Мен тиісті орындарға барамын.

	– Қайда барсаң, онда бар!– деді редактор қансыз қара жүзі сазарып, қанталаған суық көздерін шегірейте қарап, зілдене үн қатып. Оның кесіп алсаң қан шықпайтын, жыландай ызбарлы кескініне, оқтау жұтқандай кекірейген қалпына қарауға, әрі өзінен әлдеқайда үлкен адаммен салғыласып айтысуға дәті бармай, Нұрлан кабинеттен үнсіз шығып кетті. Өзі отыратын бөлмеге келсе, әлгі жігіт бұның кетуін күтпей-ақ, газетке шұқшиып, қатесін тексеріп, жұмысқа кірісіп кеткен екен. Ол басын көтеріп, бұның ашулы түрін көріп, қипақтап, ыңғайсызданып, жүзі шыдамай төмен қарады. Өзінен жасы әлдеқайда үлкен жігітке Нұрлан не десін, үн-түнсіз қағаздарын жинап, папкісіне салды да, өзгелермен қоштасып, редакциядан шығып, үйіне қарай бет алды. Мақала жазып көзге түспеген, редактордың талабын орындамаған өзінің де кінәсі бар екенін іштей мойындаса да, әлдебір әділетсіздіктің болғанын сезді. Бір көшеден өтіп, келесі көшедегі үйіне келген соң, әкесіне айтып еді, ол ашуланып, ертеңіне редакцияға телефон соқты. Редактордың өзі жоқ екен, оның орынбасарымен сөйлесіп, бұйрықтың шығып қойғанын, енді әрекет жасағанмен ештеңе шықпайтынын естіп білді. Онымен де қоймас еді, Нұрлан:

	– Папа, қойыңызшы соны, әуре болмаңызшы! Биыл жазда оқуға баратын шығармын. Бәрібір өмір бойы корректор болып жүрмеспін,– деп тоқтатып тастады.

	– Жарайды, ендеше оқуға дайындал, жұмыс істемей-ақ қой, өлеңіңді жаза бер, денсаулығыңды жөндеп ал,– деп әкесі өзі де тынышталып, баласын да жұбатты.

	Қыс өтіп, көктем басталған кезде, Нұрлан Бүкілодақтық халық шаруашылығы жетістіктерінің көрмесіне он күндік жолдама алған әкесімен бірге Мәскеуді көріп қайтуға аттанды. Талайдан бері армандап, түсінде көріп жүрген үлкен қалаға баратын болғанына жүрегі жарыла жаздап қуанған. Мәскеу оның көз алдына керемет, ғажайып, орасан үлкен, зәулім үйлерден тұратын, ертегі қала болып елестейтін. Жол бойы жүрегі лүпілдеп, пойызда дұрыс ұйқтай алмай, екі жарым тәулікті мазасыз өткізіп, терезеге үңілумен болды. Пойыз қалаға келіп кірген кезде, айналадағы көрініске онша көңілі тола қоймады. Ұзақ уақыт бойы әлдебір ұсқынсыз, түтінге ысталған, аласа, ескі үйлер тізбектеліп, бірінен соң бірі талдардың арасында қалып жатты. Тек Қазан вокзалына келіп тоқтаған пойыздан түскен кезде ғана, Нұрлан жақын маңдағы бірнеше зәулім, биік үйлерді көріп, қиялындағы қаланың кейпіне ұқсатып, көңілін демдеді.

	Бұларды осы қалада оқып жүрген, алдынала хабарланған әпкесі мен жездесі қарсы алды. Олар жақында ғана тойларын өткізіп үйленген еді. Қазір бір бөлмелі пәтер жалдап, сонда бірге тұрып жатқан. Құшақтасып, сүйісіп, амандықсаулық сұрасқаннан кейін, төртеуі жүктерін көтеріп аялдамаға келіп, такси жалдап солай қарай тартты. Күн екіндіден әлі аумаған, дала жарық. Жолда Нұрлан терезелерден жан-жағына қызыға қарап, қаланы тамашалаумен болды. Әсіресе оны көшелерде қаптаған машиналардың, сеңдей соғылысқан адамдардың көптігі таң қалдырды. Құмырсқаның илеуіндей быжынаған, ерсілі-қарсылы ағылған лектер мен азан-қазан шу көзіңді бұлдыратып, құлағыңды сарсылтып бітеп тастағандай болады. Үйлерінің биігі мен аласасы, ескісі мен жаңасы аралас, тығыз орналасқан қала анау айтқандай аса көрікті болмаса да, орасан үлкендігімен, көлемділігімен таңырқатып, тәнті етеді екен. Көшелерінде шағын саялы бақтар, скверлер, бульварлар, ескерткіштер жиі ұшырасады. Қаланың шет жағындағы ықшам аудандардағы жаңа салынған ақшаңқай биік, үлкен үйлер сіріңкенің қораптарындай бір-біріне ұқсас, біркелкі көрінеді екен. Біраз жер жүріп, сондай көп қабатты үйлердің бірінің алдына келіп тоқтаған таксиден түскен соң, Нұрландар бойларын жазып, жан-жақтарына байыптап қарап, шамалы бөгелді.

	– Қалай, Нұрлан, Мәскеу саған ұнады ма?– деп сұрады жездесі.

	– Жаман емес сияқты. Әлі бәрін толық көрген жоқпыз ғой. Бірақ адам, машина, шу көп екен. Миың айналып кететін сияқты.

	– Иә, солай. Орыстардың өздері бұл Мәскеуді “большая деревня” деп атайды. Бірақ бізге ұнайды. Біраз уақыт тұрсаң, шуға үйреніп кетесің. Кеткің келмей қалады.

	Жездесінің сөзіне сенсе де, Нұрлан осы нау адамдары асығыс, тіршілігі қарбалас алып қаланы жатырқап, бойы бірден үйрене алмай, өзін құмырсқадай кішкентай, елеусіз, қауқарсыз қолайсыз сезініп, қуыстана берді. Ауылдан көп шықпаған баласын қалаға үйренсін деп әдейі алып келгені әкесінің ақылдылығы болар. Көпті көріп көзі ашылсын деген шығар. Нұрлан енді қала өміріне үйренген, бейімделген, мәдениеттің не екенін білетін әпкесі мен жездесінің, әкесінің қасында өзін қалай ұстарын білмей қысыла бастады. Сондықтан алған әсерлерін айта бермей, жасырып, таңданғанын білдірмеуге, үндемеуге тырысты.

	Әпкесі мен жездесі он алты этажды үйдің тоғызыншы қабатында тұрады екен. Лифтімен көтеріліп, пәтерге келіп кіргенннен кейін, бәрі шешініп, жуынып, шәй ішуге отырды. Ваннасы, ас үйі бар, бір бөлмелі болғанымен, пәтер жайлы, жылы екен. Жиһаздары да жұпыны емес, жаңа, жинақы таза, тап-тұйнақтай. Отыратын диваны, жұмсақ орындықтары, столы бар. Гүлжайна әкесі мен інісінің келгеніне қуанып, шәйді залға жасаған. Ауылдан келген құрт, сары май, сөк секілді таңсық дәмдерге мәз болып, бәрін ортаға, дастарханға қойып, тез арада майсөк жасап та үлгеріпті. Бірақ есін білгелі қалада жүрген, орысша оқыған байғұс майсөктің қалай жасалатынын да білмейді екен. Кастрөлге сары майды ерітіп, күйдіріп, соған тарыны салып, қайнатып әкеліпті. Оны көрген Ибрагим күліп, басын шайқап:

	– Япыр-ау, мынауың не тағам, қызым?– деп сұрады.

	– Майсөк қой, папа.

	– Ойпырым-ай, осындай да майсөк бола ма екен?! Мынауың атала ғой.

	– Қайдан білейін. Сөкті жібіту үшін майды ерітіп құятын шығар деп ойлағам. Сөйтсем осындай болып кетті.

	– Әй, қарағым-ай, Қожанасырсың ғой. Білмесең бізден сұрап алмайсың ба? Алдымен тарыны тұздалған суға қайнатып жібітіп алып, сүзгенннен кейін, сәл құрғатып барып, сары майға илеп, араластырмай ма? Сосын керегінше қант, тұз қосады. Майсөк деген жентектеліп, жұмбазданып тұруы керек қой. Мынаны енді қалай жейміз, ішеміз бе?

	Ибрагим мен Нұрлан, Жарқынбек үшеуі қосыла күлді. Гүлжайна да ұялғаннан екі беті қызара, қысыла күлімсіреп, “атала” құйылған үлкен тостағанды көтеріп, ас үйге алып кетті. Оның жаңа отау, жанұя құрып, алғашқы қонақ күтуі осылай сәтсіздеу басталды. Дегенмен “көш жүре түзеледі ғой”. Шәйдан кейін ет асып, вермишель салып, бесбармақ жасап, әкесі мен інісін бір тойғызды. Ет пен сорпадан кейін тағы да шәйға, әңгімеге шөлдері қанған соң, бәрі ұйқтауға жатқан. Жалғыз диванға Гүлжайна әкесіне төсек салып беріп, інісі мен өздері кілем төселген еденге жайғасқан. Түн ортасында Нұрлан шыңғырған ащы дауыстардан шошып оянды. Басын көтеріп қараса, терезеден түскен болар болмас жарықтан ағараңдап көрініп, есік жақта үстіне ақ жамылғы жамылған әкесі тұр екен. Өзінен екі қадамдай жерде бірге қатар жатқан әпкесі мен жездесі үстеріне жамылған одеялды бастарына бүркеніп, аяқтарын тепкілеп, қосыла шыңғырып жатыр. Капелімде не болғанын түсінбей, селтиіп тұрып қалған Ибрагим:

	– Әй, Гүлжайна, не болды? Қорқып кеттіңдер ме?– деді. Аналар оны еститін емес. Ибрагим қабырғаны сипалап, қосқышты тауып алып, шырт еткізіп, жарықты жақты. Соның өзінде Гүлжайна мен Жарқынбек шошығандарын бірден қоя алмай, әрең естерін жиды. Бастарын көтеріп, көздерін бақырайта қарап, аяқ жақтарында ербиіп, аруақ секілді аппақ болып тұрған Ибрагимді көрді де, ұйқылары ашылып, еріксіз күліп жіберді.

	– Папа, неге ұйқтамай жүрсіз? Үстіңізге не жамылып алғансыз? Бізді өлердей қорқыттыңыз ғой,– деді Гүлжайна ренішті үнмен.

	– Қалқам-ау, қайдан білейін. Асқазаным күйген соң, сода іздеп тұрған едім. Неге сонша шошыдыңдар? Қалада жүреміз деп әбден қоян жүрек болып кеткенсіңдер ме?

	– Оянып кетіп көзімді ашсам, қаракөлеңкеде босаға жақтан ағараңдап ақ киім киген біреу келе жатыр. Аруақ па, жын-шайтан ба деп үрейім ұшып, жүрегім тас-төбеме шықты,– деді Гүлжайна.

	– Гүлжайна шыңғырған соң, мен де жандауысым шығып, ұйқылы-ояу айқалай беріппін,– деді Жарқынбек ақ сары жүзі өрт сөндіргендей қызарып.

	– Кейінгі кезде “Новый мир” журналына шыққан М.Булгаковтың “Мастер мен Маргарита” деген жаңа романын оқып жүр едік. Сондағы фантастикалық кейіпкерлер мен жын-шайтандар санамызға сіңіп, ойымыздан кетпей қалса керек. Соның әсерінен айыға алмай жүргенде, қараңғыда ақ жамылғы жамылған сізді көремін деген кімнің ойында бар. Ол романды оқысаңыз, өзіңіз де, менің орнымда болсаңыз, қорқар едіңіз. Қиял-ғажайып ертегі секілді нәрселерді бүгінгі өмір шындығымен қалай араластырып, болған нәрседей нанымды суреттеген. Папа, сіздер де ол романды оқып шығыңыздар. Авторы қайтыс болған. Бүгінгі қоғамымызды сынағаны, күлкі еткені үшін бұл шығарманы таратуға тиым салынған,– деді Гүлжайна әкесіне қорыққан себебін түсіндіріп.

	– Қызым-ай, сен де не болса соған сенесің. Институтта сендерге марксизм мен ленинизмді оқытпай ма? Соқыр сенімнен арылатын кезің жеткен жоқ па? Аруақ, жын-шайтан деген ойдан шығарылған нәрселер ғой,– деді әкесі қызын кекетіп.

	Нұрланның Мәскеуден алған алғашқы әсері осылай, әпкесінің арқасында, есінде мықтап сақталып қалды.

	Келесі күні әкесі екеуі Бүкілодақтық көрменің “Алтын масақ” деп аталатын қонақүйіне келіп, екі адамдық, кең, жайлы бөлмеге орналасты. Он күн бойы көрмені, қаланы аралап тамашалап, қызықтады. Ғаршқа ұшқан кемелерді, жаңа техникаларды, әдемі, алтын жалатқан ескерткішфонтанды, тағы басқа ғажап жетістіктерді көріп естен кетпес әсер алды. Әпкесі мен жездесі, осында оқып жүрген ағасы бұларды ертіп жүріп, Мәскеудің ең әдемі жерлерін, Кремльді, Қызыл алаңды, музейлерді, орталық универмагтарды аралатып көрсетті. Тіпті Ибрагимнің Отан соғысының ІІ-ші дәрежелі мүгедегі екенін, ардагерлігін пайдаланып, билет алдырып, бірнеше театрға, жаңа циркке де кірді.

	Нұрлан әпкесімен бірге барып, Пушкин алаңын, ескерткішін, атақты Тверь бульварының бойындағы өзі армандаған Әдебиет иститутын да көрді. Шойын шарбақпен қоршалған екі және үш қабатты қос сары үйді “Герценнің үйі” деп атайды екен. Аулада, саялы бақтың ортасында Герценнің ескерткіші тұр. Бұл үй туралы Нұрлан революционер жазушының “Былое и думы” деген кітабынан оқыған еді. Бұрынғы суретін де содан көрген. Ал Тверь бульварын көргенде С.Есениннің “Тверь бульварында” деген өлеңін есіне алды. Ол Әдебиет институтын түгел аралап шығып, әпкесімен бірге лекцияға да қатысты. ІХ–ХХ-шы ғасырдағы шет ел әдебиеті туралы дәріс оқыған жап-жас мұғалімнің фамилиясы Джимбинов, ұлты қалмақ екен. Оны лекциядан кейін Нұрланға әпкесі аузының суы құри мақтады. Жас та болса, көп біледі екен, бес-алты негізгі шет тілдерін де жақсы меңгерген, шетелдік ақын-жазушылардың шығармаларын түпнұсқадан оқып, үзінділерін студенттерге қолма-қол, жолма-жол аударып беріп, түсіндіріп отырады дейді. Онысына Нұрланның өзі де аз да болса куә болды. Осындай қабілетті, білімді ұстаздардан дәріс алып, қасиетті қара шаңырақта оқып жүрген бақытты студенттерге Нұрлан қызыға қарады. “Өзім де қашан солардай болып, осы жерде өз үйімде жүргендей еркін жүрер екенмін” деп армандап, әпкесіне: “Өлеңдерімді тезірек орысшаға жолма-жол аударып, конкурсқа тапсырыңызшы”,– деп өтініп қолқа салды. Әпкесінің “конкурстан өту қиын ғой, оқу да өте қиын. Оқуға түскеніңмен, үлгеріп кете алмайсың” дегеніне де қарамай, үгіттей берді, соңынан қалмады.Араға әкесін де, жездесін де салды. Ақыры әпкесі амалсыздан көнген сыңай білдірді. Нұрлан өзімен бірге ала келген өлеңдерін іріктеп, жақсыларын әпкесіне беріп, қайтар кезінде жездесіне қадағалауды қайта-қайта тапсырды. Жездесінің мінезі қыздай жұмсақ, сыпайы екен. Нұрлан екеуі тез тіл табысқан. Ол бұған Гүлжайнаның жалқауланбай өлеңдерді дер кезінде аударып, конкурсқа тапсыруына мұрындық болуға уәде берді. Әпкесі де бұны жақсы көреді, бірақ оқуға түсетініне онша сенбейтін сияқты. Сондықтан ерініп, өлеңдерімді аудармай қоя ма деп қауіптенген еді. Дегенмен Гүлжайна әпкесі жараған екен, бұның өлеңдерін түгел аударып, конкурсқа уақытында тапсырыпты. Енді Нұрлан мамырдың соңына дейін созылатын конкурстың нәтижесін күтіп жүрді. Оған дейін жақсылап емделіп денсаулығымды жөндеп алайын деп, бір туысына еріп, Ташкентке барып, ақылы поликлиникадағы профессорға көрініп, қаралып, жазған дәрілерін алып келіп, үйінде емделіп, укол салдырып, уақыт өткізді. Жүрегінің ауруы асқынып кеткен екен. Оның себебі – дәрігерлермен ақылдаспай жақында өз бетінше ем қабылдаған еді. Аяқ-қолдарының буындары сырқырап, қақсап маза бермеген соң, оған әкесі ауылдағы тұзды көлден бір фляг балшық әкеліп берген. Өзі де жыл сайын сол көлдің жанындағы санаторийде балшыққа, тұзды суға түсіп емделетін. Расында да ол көлдің балшығы мен суының емдік қасиеті зор, атағы бүкіл республикаға белгілі. Бірақ әсері өте күшті болғандықтан жүрегі ауыратын адамдарға қауіпті. Ауылдағы дәрігерлер Нұрланға ол санаторийде емделуге тиым салған болатын. Сонда да әкесінің айтқанына көніп (әкесі дәрігерлерге сене бермейтін), аяқтарын тұзды балшыққа салуды жөн көрді. Күн сайын балшық толы флягқа екі аяғын салып, қолдарын малып жарты сағаттай отырады. Одан кейін де әкесінің айтуымен аяққолдарын жумай күнге қыздырынып жатады. Тұзды, қара май секілді балшық денесін қыздырып, буын-буындарын балқытып, рахатқа бөлейді. Аяқ-қолдарының сырқырағаны, қақсағаны басылып, азаптан құтылып көзі ашылғандай болды, бірақ қуаты зор балшықты шектен тыс ұзақ уақыт қабылғандықтан, жүрегі әлсіреп, сәл ыстыққа шыдамай, тынысы тарылып, талықсып қала беретін жағдайға ұшырады. Профессордың берген дәрілері сол жүрек ауруын емдеуге арналған еді. Күшті дәрілердің әсерінен жүрегінің деміккені, дүрсілдегені қойса да, Нұрлан бұрынғыдан бетер әлсіреп, азып кетті; құлақтары қалқиып, мойны қылқиып, қу сүйегі қалды. Оған қоса сүйген қызынан айрылуы да жанына батып, сарыуайымға салып, сағынышқа, мұңға батыра берді. Осылай мұңмен, аурумен алысып жүргенде, құдай көз жасын көргендей, тілегін орындап, мамыр айының соңында Мәскеуден көптен күткен хат та келді. Нұрлан хатты қолдары дірілдей асыға ашып, ішінен “конкурстан өттіңіз, емтиханға келіңіз” деген шақыру қағазын алып оқып, үй-ішімен бірге төбесі көкке жеткендей қуанды. “Өлеңдерің үш турдан аманесен өтіпті, ең негізгісі – конкурс қой, енді қалайда оқуға түсесің”,– деп туыстары да, редакцияда бірге қызмет істеген кісілер де көңілін көтере түсіп, сенімін ұлғайтты. Ол тиісті құжаттарын дайындап, жолға әзірленіп, емтиханға бір ай қалғанда пойызбен Мәскеуге аттанып кетті. Алдын-ала әпкесі мен жездесіне хабар берген. Олар бұны пойыздан күтіп алып, пәтерлеріне ертіп апарып, үш-төрт күн қондырды. Құжаттарын қабылдау комиссияына өткізгеннен кейін Нұрлан жатақханадан орын алып, сонда орналасты. Бір бөлмеде деревнядан келген Володя деген орыс жігітпен және қиыр шығыстан келген Саня деген эвенк жігітпен бірге емтиханға дайындалды. Володя да, Саня да қарапайым, ақкөңіл жақсы жігіттер екен. Біріншісі өлең жазады, екіншісі – прозашы. Олар алғашқы емтихан –орыс тілі мен әдебиетінен шығарма жазуға көмектесеміз деп Нұрланға уәде берген. Бірақ, қырсыққанда, таңертең емтихан басталар кезде, бұларды екіге бөліп, орыс мектебін бітіргендерді басқа аудиторияға жіберді. Өңкей ұлттық мектепті бітіргендер бір аудиторияда қалды. Нұрлан емтиханға кешігіңкіреп жұрттың соңынан кірген еді: әпкесі кабылдау бөліміндегі таныс кызынан емтиханда қандай тақырыптар келуі мүмкін екенін алдын-ала сұрап білген соң, сол тақырыптарға шығарма жазып бермекші болып, бұны үйіне шақырған.Түнде тамақ ішіп болған соң, жездесімен екеуіне: ''Сендер ойымды бөліп, кедергі келтіресіңдер, ұйқтаңдар!”– деп бұларды ұйқтатып тастап, артынша “шамалы тынығып алайын, сосын жазармын'' деп, өзі де ұйқтап қалыпты. Нұрлан таңертең оянып, тұрса, шығарма да жоқ, апасы да диванда қанненқаперсіз ұйқтап жатыр. Емтиханның басталуына бір-ақ сағат уақыт қалыпты. Апыл-ғұпыл жуынып, киініп, қаланын бір шетінен метромен, троллейбуспен құстай ұшып келсе, емтихан басталып кетіпті. Рұхсат алып аудиторияға кірсе, көзден тасалау, ыңғайлы орындарды өзгелер алып қойыпты, амал жоқ, мұғалімнің қарсы алдындағы бос тұрған орынға отыруына тура келді. Бәрібір қалтасында көшіретін дайын шығармасы, шпаргалкасы жоқ еді. Тақтаға қараса, үш тақырып жазулы тұр екен. Екеуі өэіне таныс, әпкесі сұрап білген тақырыптар. Соны көргенде өкініштен өзегі өртене жаздады. Амал жоқ, өзіне оңайлау көрінген “Пушкин – лирик” деген тақырыпты таңдап алды да, тәуекел деп жазуға кірісті. Пушкиннің біраз өлеңдерін жатқа білетін. Ол туралы Белинскийдің жазған мақалаларын да бірнеше рет құныға оқыған. Соларды есіне түсіріп, мысал ретінде келтіріп, өз ойларын білдіріп, сүйікті ақыны жайлы шабыттана көсіліп, алты бет шығарма жазды. Пушкинді жақсы білетінімді аңғарса, мұғалім шығармамның қателеріне қарамай-ақ, дұрыс бағалар деп ойлаған. Аңқау басымен адасып-алжасып, көп жазған сайын көп қате кететінін ойламапты. «Бәрібір екі алармын, оданда білімімді көрсетіп қалайын, бәлкім, соны ескерер» деп дәмеленіп еді. Емтиханнан соң, бұның алты бет жазғанын естіген кезде, әпкесі күйініп, ашуланып, ақымақ деп ұрсып-сөгіп алды. Бірақ болар іс болды, өкінгенмен пайда, істейтін шара жоқ. Екі күннен кейін Нұрлан өзінің аты-жөнін “қара тізімнен” көрді. Өзі секілді ауылдан келген, ұлттық мектепті бітірген бірнеше қыз-жігіттер де екі алыпты. Олар да күйініп, қайғырып, арыз айтып жатты. Әсіресе, бір жап-жас, қарапайым қарақалпақ қыз қатты қайғырып, проректордың қабылдау бөлмесінен еңіреп, жылап шықты. Одан кейін проректорға Нұрланды әпкесі ертіп кіріп, сөйлесті. Нұрланның ауылда, қазақ мектебінде оқығанын, орысша нашар білетінін, диктант болмаса, орыс тілінде шығарма жаза алмайтынын айтып, жеңілдік жасауларын, көмектесуін өтінді. Проректор байсалды, көп сөйлемейтін, түсі суықтау кісі екен. Ол жағдайды түсінетінін, басқа тілде оқығандарға диктант жаздыру әділеттірек болатынын, бірақ оқу министрлігіндегілер жалпыға бірдей шығарма жаздыруды талап ететінін, өздері де тексеретінін айтып, егер бұның шығармасындағы қателер 12-ден көп болмаса, көмектесуге уәде берді. Нұрлан әпкесімен бірге қабылдау комиссиясына барып, шығармасын сұрап алып, қарады да, қып-қызыл екенін көріп, өзі де қып-қызыл болып, ұялып, құлағанын бірден мойындады. Проректорға тағы барудың қажеті жоқ екенін түсініп, құжаттарын қайтып алуға кірісті.

	Үйге келген соң әпкесі: “Енді ауылға қалай барасың? Оданда осында қалып, бір жыл жұмыс істе, келесі жылы институтқа қайтадан тапсырып, бағыңды сынап көр”,– деді. Нұрлан оның айтқанына көніп, Мәскеуде қалмақ болды. Әпкесі екеуі жұмыс іздеп, қаланы біраз күн шарлады, бірақ қолайлы жұмыс табыла қоймады. Әпкесінің үгіттеуімен, бір ескі наубайханаға жұмысшы болып орналаспақшы болды. Тұратын жатақханасы бар екен, сол үшін келіскен. Бұл кезде бұрынғы пәтерлерінің жалдаған мерзімі бітіп, жездесі табанынан тозып, сабылып жүріп қаланың орталығына жақын жерден бір пәтер тапқан еді. Төрт қабатты кірпіш үй – әбден ескірген, бір қуыста орналасқан, қиратылып, жойылуға дайын тұрған, тұрғындарының бәрі көшіп кеткен, жан адам тұрмайтын, қаңырап қалған баспана екен. Бұлардан басқа ешкім жоқ. Басқа пәтер табылғанша осы үйді уақытша паналай тұру үшін бұлар тоз-тозы шыққан екі бөлмелі пәтерді жалдап, көшіп келген. Күні бойы лас бөлмелерді тазалап, әпкесіне көмектесіп, кешке қарай әбден шаршаған Нұрлан ескі диванға қисайып жатқан еді, әпкесі келіп “жалқаусың” деп ұрса бастады. Оқуға түсе алмай қамкөңіл болып, сарыуайымға салынып, жүнжіп, ұнжырғасы түсіп жүрген, оның үстіне бүгін қатты қалжыраған Нұрлан әпкесінің сөздерін көтере алмай, көңіліне алып, ренжіп, еріксіз жылап жіберді. Үнсіз егіліп, екі көзінен ыстық жасы сорғалап ағыл-тегіл жылады. Әпкесі қапелімде түсіне алмай абыржып қалып:

	– Қой, оның не? Неге жылайсың? Менің ұрысқаныма жыладың ба? Әлде оқуға түсе алмай қалғаныңа қайғырып отырсың ба? Өмірде оқудан құлаған жалғыз сен бе? Қаланың өмірі деген осындай қиын. “Москва слезам не верит”. Әлде үйді сағындың ба? Ауылда сүйген қызың бар ма еді? Айтсаңшы, не болды соншама? Қыз секілді жылап...– деп жаны қалмай жұбата бастады. Ол жұбатқан сайын Нұрлан, солқылдап, өксігін баса алмай егіле түседі. Өзін-өзі тоқтата алар емес. Кеудесіне толып қалған өкініш, реніш дегеннің бәрі арнасына сыймай кетіп, ыстық жас арқылы сыртқа шығып, төгіліп жатқандай. Әпкесінің алдында жігіт басымен жас баладай еңкілдеп жылап отырғанына ұялса да, тізгінінен айырылып қалғандай, көз жасына ие бола алмай қойды. Жездесінің үйде болмағанына да шүкір.

	– Қой, ауылға қайтпасаң болмайды екен. Қайта ғой. Тек жыламашы!– деп әпкесі көз жасын сүртіп, арқасынан қағып, біраз жұбатып әрең тоқтатты.

	Нұрлан өксігін басып, теріс қарап көзін жұмып, үнсіз жатып қалды. Жылағаны бір жағынан жақсы болған сияқты. Көкірегі тазарып, кеңіп, жүйкесі босап, бойы жеңілдеп қалған сияқты. Ауылын, үйін, Гүлжанды сағынғанын да енді ұқты. “Мәскеуде қалсам Гүлжанды енді қайтып көре алмаспын”,– деп уайымдап жүргені де рас еді. Ауылға қайтатынын естіген соң, соған іштей қуанып, бекініп, жалған намысты уақытша болса да, ұмыта бастады. Жарайды, жұрт не десе, о десін, Мәскеуде, жұмысшылар жатақханасында қандалаға таланып, жүк түсіріп, немесе наубайханадан нан тасып жүргенше, ауылға барып, әке-шешесін, бауырларын, сүйген қызын көріп, мауқын басып, қастарында болғаны әлдеқайда жақсы емес пе? Осы оймен өзін-өзі алдаусыратқан ол оқудан, қаладан екінші рет тауы қайтып, көңілі қалып, тағдырына налыса да, амалсыз мойынсынып, ауылына қайтуға мәжбүр болды.

	Оқудан құлап, көңілі құлазып келсе де, Нұрлан ауылмен қуана қауышты. Мәскеудің еңсені езген бұлыңғыр аспанының астында азан-қазан, у-шудың, қаптаған машинаның, құмырсқадай қыбырлап, шұбырып жүрген түртүсі сан алуан есепсіз көп адамдардың, зәулім үйлердің арасында жүргенде адам өзін жалғыз сезінеді екен. Шіркін, ауылдың ашық, мөлдір аспаны-ай, таза ауасы мен құлаққа ұрған танадай жым-жырт тыныш өмірі-ай! Күндіз көзді қарықтыратын жап-жарық Күні мен жайнаған жұлдыздарға тұнған мақпал түні қандай ғажап! Шуға, ызыңға, көпшілікке, қаракөлеңкеге үйреніп қалған құлағың, көзің, жан дүниең, ой-санаң, түтінді, газды ауаға ысталған көкірегің, екі жарым тәулік бойы жолда пойыздың доңғалақтарының тарсылы жеп тастаған миың, жүйкең ауылдың жым-жырт тыныштығына, жарқыраған нұрына, мөлдір ауасына бірден үйрене алмай, қараңғы үңгірден шыққандай бір сәт есеңгіреп қалады екенсің. Алғашқыда күн нұрынан ұялған екі көзіңді аша алмай, кеудеңді кере жұтқан саф ауадан басың айналып, маужырап, рахат бір күй кешесің. Иә, ауылыңның, бауырыңның қадірін алыста жүргенде, сағынғанда біледі екенсің! “Қолда барда алтынның қадірі жоқ” дегендей, сүйгеніңнің қадірін де оны жоғалтқан кезіңде сезінесің. Өзін көрмесе де, Гүлжанның жақын маңда жүргенін сезінудің, кездесіп қалармыз деген үмітке бөленудің өзі де бұл үшін қандай ғанибет! Мәскеуден қайтып келген соң, Нұрлан таныстарынан сұрастырып жүріп, оның Қызылорда қаласындағы пединститутқа оқуға түскенін естіді. Бірақ іздеп баруға бұрынғыша жүрегі дауаламады.

	Бір күні түс кезінде көшеде өзінің сыныптас досы Нұржігітпен кездесіп қалып, екеуі біраз бірге қыдырып, кинотеатрдың алдына келіп, сөйлесіп тұрған еді, кенет алаңды кесіп өтіп, анадай жерде, орталық көшеге қарай кетіп бара жатқан Гүлжан мен оның нағашы сіңлісін көріп, бірден таныды. Гүлжан үстіне ақшыл түсті кофта, қысқа қара юбка, аяқтарына биік өкше туфли киіп, ерекше ажарланып, ағарып, сәнденіп, қалалық болып өзгеріп кетсе де, Нұрланның көзіне оттай басылды. Аяқтарын асфальт жолға тық-тық басып, аққулардай кербездене қозғалып, танымағандай болып өте шыққан екі қыздың соңынан көзін алмай, қадала қарап қалған Нұрлан олар бұрыштың тасасына еніп, көрінбей кеткен кезде, дегбірі қалмай тықыршып, орнында тұра алмай, досының жеңінен тартып:

	– Жүрші, Нұржігіт, ана қыздарға барайық! Гүлжанды көрмегеніме бір жылдан асты,– деді.

	– Бәсе, қалай шыдап тұр деп едім. Әлі ұмытпаған екенсің ғой. Жарайды, кеттік!– деп Нұржігіт оған ілесе берді.

	Бұлар көп жүріп әуре болған жоқ. Қыздар орта жолда, тротуардың бойында бір таныс құрбысымен кездесіп қалып, сөйлесіп тұр екен. Желке тұстарынан жақындап келіп тоқтаған Нұрлан сәл кідіріп: “Гүлжан!– деген кезде, қыз жалт қарап, бұрылды да, күліп жіберіп: “Саламатсыздар ма?– деп амандасты. Бәрі бір-бірімен амандасып болған соң, Нұрлан Гүлжанға қарап:

	– Қалай жағдайың?– деді.

	– Жақсы. Өзіңіздің жағдайыңыз қалай?

	– Жаман емес. Оқуға түсіпсің, құтты болсын!

	– Рахмет!

	– Мен сізбен амандаспайын деп едім... – деді Гүлжанның сіңлісі.

	– Неге? Менің қандай жазығым бар еді?– деп сұрады Нұрлан, қабағы сәл шытылып, оған аңтарыла қарап.

	Шара бірдеңе айтқысы келіп, оқталды да үндемей қалды. Жүзі сәл қызарып, күлімсіреген Гүлжан әңгімені басқа жаққа бұрып, Нұржігітпен сөйлесе бастады. Нұржігіт Гүлжан тұратын жатақханаға бір қызды іздеп, жиі барып тұрады екен. Сондағы таныстары туралы әңгіме қозғап, сұрастырып болғаннан кейін, бәрі бірге жүріп, сөйлесіп, жақын жердегі екі қабатты орталық универмагқа келді. Универмагтың ішіне бөгелген кезде, Нұрлан қасында басқа жаққа қарап тұрған Гүлжанға қызыға, сүйсіне қарады. Әбден сағынған сүйген қызын, көңілденіп, сұлуланып кеткен сүйіктісін, аяулы махаббатын, жанарларымен ішіп-жеп, жұтып қоярдай мейірлене қызықтап, тоя алар емес. Қыз да оның қадала қарағанын сезіп тұрған сияқты, көздері мөлдіреп, жайнап, екі беті алқызыл алмадай албырап, алаулап кетіпті. Батқан күннің алтын арайын тамашалағандай Нұрлан оның сұлу жүзінен екі көзін ала алатын емес. Қараған сайын жүрегі қуанышқа толып, жарыла жаздайды. Нұрланның Гүлжанға есі кете ғашық болып тұрғанын байқаған болуы керек, Нұржігіт оның құлағына сыбырлап: “Қайтадан бастайсың ба?”–деп сұрады. Нұрлан оған жауап қатқан жоқ, жымиып күлді де қойды. Ол қазір нағыз бақыт құшағында тұр еді. Қанша уақыт армандаған қызымен қайта кездескеніне сенерін де, сенбесін де білмей, өң мен түстің арсында тұрғандай.

	Универмагтан шыққаннан кейін, жолда, қайтып келе жатқанда, Нұржігіт Гүлжанға:

	– Уақытың болса санаторий жаққа барып, қыдырып қайтайық,– деді. Нұрлан да қасынан қызды жібергісі келмеген. Бірақ Гүлжан:

	– Ертең түсте қалаға жүремін. Жолға дайындалуым керек,– деп бас тартты. Гүлжан мен Шараны үйіне дейін шығарып салған жігіттер, қоштасып кері қайтты.

	Гүлжанның “Қазақстан” пойызына шығатынын білген Нұрлан ертеңіне түсте вокзалға келіп күтіп, онымен тағы да кездесті. Гүлжанның қасында бірге оқитын құрбысы бар екен. Бұл олармен пойыз келгенше перронда сөйлесіп тұрды. Гүлжанның құрбысы да өзі секілді әдемі, аққұбаша келген, ақкөңіл, жұмсақ мінезді қыз екен. Гүлжан екеуі әзілдесіп, күлісіп, Нұрланмен де еркін сөйлесіп, көңілді, ақжарқын екенін танытты. Есімі – Айгүл екен.

	Көп ұзамай жүйткіп, ентігін әзер басып, «Қазақстан» пойызы да келіп тоқтады. Нұрлан қыздардың жүктерін көтеріп, вагонға мінулеріне көмектесіп, өзі де бірге мініп, орналастырды да, пойыз орнынан қозғалған кезде секіріп түсіп, қолын бұлғады. Вагонның терезесінен қарап тұрған Гүлжан да бұған үнсіз күлімсірей қарап, қолын жәй көтеріп жәй ғана қимылдатып, қимай қоштасты.

	Арада біраз уақыт өткенде, Ұлы Октябрь мерекесі – 7-ші қараша күні көшеге шыққан Нұрлан шеру өтіп жатқан алаңда Гүлжан мен Розаны кездестірді. Күздің салқындығына қарамай екі қыз да сәндік қуғандай жеңіл-желпі киініпті. Әсіресе Гүлжанның жұқа капрон колготки мен жаздық туфли киіп жүргенін көргенде Нұрлан таң қалып, қалай жаурамайды деп жүрегі ауырып, аяп та кетті. “Сұлулық құрбандықты талап етеді” деген рас екен. Екі қыздың да суықтан жүздері бозарып, мұрындарының ұшы қызарып, тоңғандары байқалып тұр. Бірақ олар сырт көзге сыр білдірер емес. Нұрлан Розаны бір-екі ай бұрын аудандық телефонмен байланыс бөлімшесінде көрген болатын. Роза Қызылордаға заказ беріп, біреумен телефон арқылы сөйлесіп жатты. Сірә, жігітімен болса керек. Нұрланмен салқын амандасты да қойды. Тіпті менсінбеген сыңай байқатқандай болды. Сондықтан Нұрлан да оған елпілдей қоймады. Гүлжан жайлы сұрағысы келсе де, батылы бармады. Екеуі хал-жай сұрасқан да жоқ болатын. Ал бұл жолы Роза жылы амандасып, ежелгі достарша еркін сөйлесіп, баяғы әдетімен, тік мінезіне басып:

	– Биыл оқуға бармадыңыз ба?–деп сұрады.

	– Бардым, бірақ тағы да құлап қалдым, – деді Нұрлан.

	– Қайда тапсырып едіңіз?

	– Мәскеуге, Әдебиет институтына.

	–Оданда біздің пединститутқа тапсырмадыңыз ба? Түсіп кететін едіңіз.

	–Ол институтта менің таңдаған мамандығым жоқ қой.

	– Тіл-әдебиет факультеті ше?

	– Менің мұғалім болғым келмейді.

	–Ә-ә, айтпақшы, сіздің жазушы-ақын болғыңыз келеді екен ғой. Баяғыда мектепте жүргенде аудандық газеттен сіздің “Бозторғай” деген өлеңіңізді оқып, содан кейін бір-бірімізді Бозторғай деп атап күлетінбіз. Өзіңіз де сол Бозторғай секілді ауылды, туған жерді қимай, кете алмай жүрген шығарсыз?

	– Мүмкін. Басқа құстар туған жерін тастап жылы жаққа ұшып кеткенде, қыстың қақаған суығында бүрсеңдеп, тоңып жүрсе де, туған жерін қимай қалып қоятын кішкентай құстың махаббаттына сүйсінетінім рас. Бір күні менің әкем кешке қарай жұмыстан шығып үйге келе жатса, жолда, есігінің алдында тұрған өзі қатарлас Жұмаділ деген танысы кездесіп қалыпты. Ол қол алысып амандаса салып:

	–Ібеке, “Бозторғайды” жазған Нұрлан сіздің балаңыз ба?– деп сұрапты.

	– Иә.

	–Ендеше сол өлеңді аудандық газеттен оқып, мен Шымкентке көшпей қалдым. Сатайын деп отырған үйімді сатпай, әйелімнің айтқанына да көнбей, туған жерін қимайтын Бозторғай құрлы жоқпын ба деп, осында қалып қойдым,– депті әлгі кісі. Папам үйге келе салып:

	–Нұрланжан, сенің “Бозторғай” деген өлеңің газетке шығып па еді,– деп сұрады.

	–Иә, шыққан, сізге көрсетіп едім ғой.

	Ұмытып қалдыңыз ба?– дедім мен.

	–Ендеше, әкелші соны, тағы оқиын. Жаңа бір кісі сол туралы айтып еді. “Бозторғайды” оқып Шымкентке көшпей қалыпты,– деді әкем. Ол өлеңнің сондай бір қызық тарихы бар,– деді Нұрлан күліп.

	–Ендеше біз, Роза екеуміз сізді де өзара сырттай “Бозторғай” дейтінбіз,– деді Гүлжан ұяла күлімсіреп.

	–Жақсы ат қойыпсыңдар ғой, рахмет!– деп Нұрлан мырс етіп күліп жіберді.

	Мерекелік шеру аяқталып, жұрт тарап жатқан кезде, бұлардың қасына сұрғылт түсті “Жигули” жеңіл машинасы келіп тоқтады. Қыздар бағанадан бері соны күтіп тұр екен. Машинаның жүргізушісі Гүлжанның немере ағасы болып шықты. Ауылынан қыдырып келіпті. Гүлжан мен Роза жақында ғана күйеуге шыққан Қарлығаш деген құрбыларына барып, құттықтап қайтуға жиналған екен. Нұрлан Қарлығашпен бастауыш сыныптарда бірге оқыған, жақсы дос еді. Сондықтан: “Мен де барайын” деп қыздарға ілесіп машинаға отырды. Қарлығаш ауылдың бір шетінде тұрады екен. Өзі де, күйеуі де үйінде болып шықты. Бұларды қуанып, жылы қарсы алды. Шәй қойып, жүгіріп жүріп, дастархан жайды. Өзінен екі-үш жас үлкен күйеуі бұрын бір мектепте оқыған таныс жігіт екен. Ол да құрақ ұшып, арағын алып келіп, шәй үстінде рюмкілерге құйып, дастарханның айналасында, текеметтің үстіне төселген құрақ көрпешелерде қысылақымтырылып отырған қонақтарына ұсынып, бәйек болды. Бірақ қонақтардың ешқайсысы да арақ ішпейтін болып шықты. Шәй ішіп, дастарханнан дәм ауыз тигендері болмаса, ащы судан татып алмады. Кезек-кезек тост айтып, екі жасқа жақсы тілектерін білдіріп, рюмкені құр еріндеріне тигізеді де қояды. Отағасы қанша “алып жіберіңдер, аздап болса да” деп үгіттесе де бір де бірі ұрттамады. Нұрлан бұрыннан ішпейтін. Ал Гүлжан мен Роза бұдан ұялды ма, әлде студент болса да әлі ішуге үйренбеген бе, иба сақтап, сызылып отыр. Нұрлан сүйген қызының араққа, темекіге әуес емес болғанына іштей қуанып, сүйсініп қалды. Күйеуге шыққан соң Қарлығаш та бұрынғы ерке мінездерін қояйын деген бе, көп үндемей, сабырлы, көңілсіздеу көрінді. Ашаң, әдемі жүзінде, үлкен қара көздерінде өкініш, мұң табы бар секілді. Онысын білдірмей, жымиып күлген болады. Күйеуі ақкөңіл болып көрінуге тырысқанмен, іші тар, қызғаншақтау адам екенін кейбір сөздерінен сездіріп қойды. Қарлығаштың еркін ерке мінезін, ойланбай айта салған сөздерін ұнатпай, кекетіп, өтірік күліп, тиісіп, тұқыртып отырады екен. Соны байқаған қонақтар тезірек кетуге асықты. Үй иелерімен қоштасып, машинаға мініп қайтып келе жатқанда Гүлжан Нұрланнан:

	– Қайрат ауылында бұрын тұрдыңыз ғой, Абылай деген жігітті білесіз бе?– деп сұрады.

	– Әкесінің аты кім еді?

	– Жалғасбек болуы керек. Мұғалім.

	– Білемін. Бізге тарих пәнінен сабақ берген. Наурызбай деген баласы менімен бір сыныпта оқыған. Абылай соның ағасы шығар.

	– Сол Абылай менімен бір курста оқиды. Ертең ауылында соның үйлену тойы болады. Бізді де шақырған, бірақ бара алмайтын шығармыз. Роза, не істейміз барып қайтамыз ба?

	– Ауылдағылар сені келеді деп күтіп отыр,– деді ағасы Гүлжанға қарап, қазір кетуіміз керек.

	– Жарайды, ойнап айтамын,– деді Гүлжан қызара күлімсіреп, –Айтпақшы ауылда әлі танцы болып тұра ма?

	– Иә, баяғы өзің көргендей. Жиі барып тұрамыз.

	Олар әңгімелесіп отырғанда, машина Нұрланның үйінің тұсына келіп қалды.

	– Мен осы жерден түсіп қалайын,– деді Нұрлан Гүлжанға. Гүлжан ағасына айтып машинаны тоқтатты. Нұрлан түсіп, Гүлжанның қаладағы адресін сұрап алды да, қоштасып, қалып қойды.

	Нұрлан үйіне келген соң, Гүлжанды ұмыта алмай, бүгінгі бірге жүрген сәттерді көз алдына келтіріп, ойлай берді. Сағыныш сезімі жүрегін шымырлатып, сыздатып, сүйген қызын көрмесе тұра алмайтын халге жеткізгендей, жанына маза бермеді. Ақыры шыдамы таусылып, түн ортасында Гүлжанға хат жазуға отырды. Жүрегіндегі бар сырын, сезімін жеткізіп, ағынан жарылмаса болатын емес. Хатты әдеттегідей “Сәлем хат!” деп тақырып қойып бастады.

	“Саламатсың ба, Гүлжан!? Хал жағдайың жақсы ма? Ауылыңа барып қайттың ба? Қандай жаңалықтар бар?

	Менің жағдайым жаман емес. Бірақ бүгін сенімен айырылысқаннан кейін, көңіл-күйім ауа райындай күрт бұзылып, әрі-сәрі күйге түстім. Өзіңді көріп қуанып, қасыңда бірге жүргеніме масаттанып, рахат күй кешкен едім. Сен кетіп бара жатқанда, сондай қатты жалғызсырап, қимай, көңілім құлазып, мұңайып қалдым. Аз уақыттың ішінде сені сағынғаным соншалық – үйге сыймай, жанымды қоярға жер таппадым. Бұрын қалай шыдап, төзімді болып жүре бергенмін. Бәлкім, жүрегімді билеген сезімді елемей, мойындамай өзімшілдікке берілген болармын. Енді амалсыз мойындауға тура келді.

	Мен сені сүйемін! Бұл жәй қызығушылық, уақытша сезім емес, – шын махаббат! Өзіңмен танысқалы бері жүрегімді жаулап алған бұл сезімді қанша өшірейін десем де, ұмыта алмадым. Бір жыл бойы көре алмай жүрген кезімде сені қалай сағындым, қайғы-қасірет шектім десеңші! Қайтадан кездескен кездегі қуанышымды айтып жеткізе алмаспын! Енді сенен тағы да айрылып қаламын ба деп қорқатын, уайымдайтын болдым. Тағы да жоғалтып алсам, қатты өкінетін шығармын деп ойлаймын. Сондықтан саған үйленгім келеді. Өмір бойы қасымда жүргеніңді қалаймын. Өйткені мен тек сені ғана сүйемін! Сен ше? Сен мені сүйесің бе? Ал мен сені шын жүрегіммен сүйемін! Бұл сырымды, сезімімді саған көзбе-көз айта алмайтын болғандықтан, хат арқылы білдіріп отырмын. Өйткені, сені көрсем болды, жүрегім тулап, тілім байланып қалады. Бәлкім, шын сүйгендіктен болар. Тіпті, сенсіз өмір сүре алмайтын сияқтымын. Сені бүгін ғана көрсем де, сөйлессем де қатты сағынып кеттім. Айдай сұлу жүзіңді, мөлдір қара көздеріңді көз алдыма елестетіп, тағы да тезірек көрсем екен деп армандап отырмын. Келесі жексенбіде келетін шығар деп үміттеніп, өзімді-өзім жұбатып қоямын. Жақын арада ауылға келетін болсаң, алдын-ала хабарлауыңды өтінемін. Хатыңды, жауабыңды асыға күтемін. Розаға менен сәлем айт! Сәлеммен Нұрлан.”

	Нұрлан ертеңіне хатты поштаға салып жібергенненкейін,күнсайын,асыға, тағатсыздана жауап күтті. Бір аптадан кейін Гүлжаннан хат келді. Нұрлан хатты пошта жәшігінен ала салып, қуана тез ашып оқи бастады:

	''Саламатсың ба, Нұрлан?!

	Хал-жағдайың жақсы ма? Ауылда қандай жаңалықтар бар?

	Хат жазғаныңа рахмет! Менің жағдайым жаман емес. Бөлмедегі қыздар да аман-есен. Бәріміз күнде сабаққа барып қайтамыз. Кешке қарай жатақханада оқу залында ертеңгі сабаққа дайындаламыз. Қыдыруға да, киноға баруға да қол тие бермейді. Өткен жолы ауылға барып қайтқанмын. Енді қашан барарым белгісіз болып тұр. Сабақ қиындап кетті. Қалада күн суып кетті. Розаны өткен жолғыдан кейін көрген жоқпын. Ол басқа жатақханада тұрады. Хат жазып тұр. Әзірше хош-сау бол! Сәлеммен Гүлжан.’’

	Нұрлан хатты оқып шығып, риза болмады. Жылы хат болса да, көңілі толмады. Гүлжан жүрек сыры, сезімі туралы ештеңе жазбапты. Жұрттың бәрін өзіндей көретін Нұрлан Гүлжанның математика жолын қуған, әдебиеттен алыс адам екенін ойламапты да. Оған Гүлжан тым әдеп сақтағыш, сезімсіз, салқын қыз болып көрінді. Тіпті сүймейтін шығар деп те күдіктенді. Бірақ, амалы қанша, алғашқы махаббат ақылға, еркіңе бағына ма? Сүйгеніңнің азабына да, мазағына да төзіп, тағдырдың маңдайыңа жазғанына көнесің. Дегенмен Гүлжанның тым тәрбиелі, ақылды екенін де білетін. Үлгілі жанұядан шыққандықтан арлы, тәртіпті, ұяң болып өскен шығар. Нұрлан оның әкесін көрген сайын, қатал, сұсты адам екенін аңғаратын. Өзінің баласы жоқ болғандықтан ағасының қыздарын асырап алып, оқытып тәрбиелеген екен. Гүлжан мен сіңлісі оны папа, әйелін мама деп атайды. Гүлжан есейіп, есі кірген соң туған ата-анасын да тапқан сияқты. Мұның бәрін Нұрлан қыздың өзінен емес, сырттай, басқа жұрттан естіген болатын. Гүлжан ішкі сырын айтпайтын, сезімге беріле бермейтін ұялшақ, тұйық, жұмбақ мінезді, сабырлы қыз секілді. Сондықтан Нұрлан оны көп жағдайда түсіне бермейтін. Бұл жолы да не ойларын білмей, күйзеліп, іштен тынды. Ақыры ары ойлап, бері ойлап, сағынып, шыдамы таусылып, келесі жексенбіде ол Гүлжанды іздеп, пойызбен Қызылордаға барды. Қаланы бұрын бірнеше рет көрген, жақсы біледі. Жатақхананы адрес бойынша тауып алып, вахтадағы қыздарға айтып, шақыруға адам жіберсе, Гүлжан бөлмесінде жоқ екен, ауылға кетіп, әлі келмепті. “Кешкі пойызбен келіп қалар”,– деп Нұрлан сыртқа шығып, есіктің алдында күтіп тұр еді, сәлден кейін көшенің арғы бетіндегі аялдамада автобустан түскен Гүлжан мен одан жастау бір жүзі таныс қызды көрді. Ол қызды Нұрлан кеше ауылда Гүлжанның сіңлісімен бірге көшеде көрген. Гүлжанның сіңлісі – Ұлжан бұны көріп, қулана күліп, қасында келе жатқан осы қараторы қызға бұрылып бірдеңе айтқан еді. Сірә, “анау Гүлжанның жігіті” десе керек. Кеш түсіп, қас қарайып қалса да, көше шамдарының жарығымен Гүлжан Нұрланды алыстан көріп, танып қуана күліп, қасына келіп қол алысып амандасты. Екі қыз да үстеріне күздік жеңіл пальто, кең балақты қара шалбар, жұқа етік киіп алыпты.

	– Қашан келдің?– деп сұрады Гүлжан.

	– Жаңа, жарты сағат бұрын келіп едім, – деді Нұрлан.

	– Жүр, ішке кірейік,–деп Гүлжан оны өзімсіне жеңінен тартты. Үстіне жасанды, жұқа, сары түсті күртеше киген Нұрлан тоңып тұр еді, қарсы болмай, олардың шабаданын көтеріп, соңдарынан ілесті. Гүлжан вахтадағы кезекші қыздармен келісіп, кепілдікке сіңлісі мен Нұрланның төл құжаттарын қалдырып, екеуін төртінші қабаттағы бөлмесіне ертіп алып келді. Жұпыны шағын бөлмеде екі қыз отыр екен. Қарама-қарсы, екі қабырғаны жағалай төрт темір керует қойылған, ортада бір стол, бірнеше орндықтар тұр. Қабырғаларға суреттер, кітап сөрелері, төрт бұрышты айна ілінген. Терезеде – перде. Бөлменің бар жиһазы осы ғана.

	Қыздардың ересектеу, арықтау, ұзын бойлысының есімі – Зере, орта бойлы, момын, қарапайым жүзді, қой көзді, толықтауының есімі – Жазира екен. Олармен Нұрланды, сіңлісін таныстырғаннан кейін, Гүлжан шәй қойып, тамақ дайындауға кірісті. Жолдан шаршап келді ме, әлде басқа бір себебі бар ма – әйтеуір жылдам ет турап отырып, қайта-қайта уһілей берді. Байқатпай үнсіз қарап қойып отырған Нұрлан оның күрсінгенін, жүзінің сынық, көңілсіздігін түсінбей, әртүрлі ойға кетті. Гүлжан әлденені уайымдайтын сияқты. Шынымен, бұның кенеттен, шақырусыз келгеніне қуанбағаны ма, әлде басқа жігіті бар ма екен?!

	– Альбомың бар ма, көруге бола ма?– деді ол босқа қарап отыруға ыңғайсызданып.

	– Қазір,– деді де, Гүлжан кітап сөресінен жасыл барқытпен тысталған альбомын алып, Нұрланға ұсынды.

	Нұрлан альбомды ашып, беттерін аударып қарап отырғанда бір сурет оның назарын ерекше аударды. Соны байқаған Гүлжан, беті ду етіп қызарып, ұяла күлімсіреді. Суретте төрт қыз бен бір жігіт бейнеленіпті. Үш қыз артта түрегеліп тұр, ал алдыңғы қатарда, орындықтарда арық қара жігіт пен Гүлжан бір-біріне иық тіресе бірге, қатар отыр. Суретке қадала қарап қалған Нұрлан Гүлжаннан “мына жігіт кім?” деп сұрағысы келіп оқталды да, құрбыларының көзінше ұялтқысы келмей, әдеп сақтап, альбомның келесі беттерін ашып, басқа суреттерді қарап кетті. Бірақ әлгі сурет есінен кетпей, ойға батырып, көңіл-күйі бұзыла берді. Гүлжанның уайымының, уһілеуінің сырын ұққандай болды. Көңіл түкпірінен қызғаныштың қызыл көз иті ырылдап бас көтеріп, жүрегін тырналай бастағандай болды. Әйтсе де онысын білдірмеуге тырысып, Гүлжанның құйған шәйін ішіп, пісірген ботқасын жеп, қыздардың әңгімелерін тыңдап, үнсіз отыра берді. Сүйген қызының қолынан тұңғыш рет шәй ішіп, тамақ жегеніне іштей қуанып, бір сәт өзін бақытты сезініп, көңілденіп, сәлден кейін қызғанышкүдігін ұмытып кеткендей болды.

	Тамақтанып болғаннан кейін, қыздар ұйықтауға жинала бастағанда, Гүлжан: “Жүрші бері!”– деп, Нұрланды дәлізге ертіп алып шықты. Екеуі дәліздің жылу батареясы орналасқан, терезелі қуысына келіп тұрды. Нұрлан Гүлжанның сұлу жүзіне байыптай қарап:

	– Гүлжан, хатыңда ештеңе жазбапсың ғой. Үйлену туралы ұсынысыма да жауап бермейсің,– деді. Толқығандықтан дауысы сәл дірілдей шықты.

	– Мен оқуымды бітіргенше күйеуге шықпаймын. Ата-анамның сенімін ақтауым керек,– деді Гүлжан.

	– Оған дейін үш жыл бар емес пе? Нешеге келдің өзің?

	– Қырықтың жартысына, жиырмаға келдік қой,– деп Гүлжан езуін тартып күлді.

	–Осылай қашанғы жүре береміз?–деді Нұрлан өкпесін жасырмай,–сонша уақыт күтемін бе?

	– Үйленгің келсе, үйлене бер? Мен әзір күйеуге шықпаймын. Немене, өліп бара жатсың ба?– деді Гүлжан қатқыл үнмен.

	Нұрлан оның қатал жауабына ренжіп, түсі бұзылып, төмен қарады. Соны байқады ма – Гүлжан, жүзі жұмсарып, жылы сөйлеп:

	– Алдыңда ағаң бар емес пе? Сол үйленсін, содан кейін көрерміз,– деді.

	Нұрланның да дәл қазір үйлену ойында жоқ болатын. Гүлжан келіссе, оқуға түсіп, не болмаса, жұмысқа тұрып алған соң үйленерміз деп ойлаған. Ал бақандай үш жыл тым ұзақ болып көрінді. Оған шыдау үшін Гүлжан секілді сабырлы, ақылды болу керек шығар. Осы әңгімеден соң, екеуі де үнсіз ойланып тұр еді, дәліздің арғы түкпір жағындағы бір есік ашылып, бөлмеден бірнеше мас жігіттер шығып, дабырласып, ерегесіп, айтысып, жағаласа бастады. Оларды көріп, Гүлжан сескенді ме:

	– Жүр, бөлмеге барайық,– деді Нұрланға.

	– Ыңғайсыз емес пе?

	– Ештеңе етпейді; олар жатып қалды,– деді Гүлжан.

	Бұлар келсе, қыздар, расында да, төсектерінде теріс қарап, одеял жамылып, жатып қалған екен. Гүлжан бұған босаға жақта бос тұрған керуетке төсек салып берді де, жарықты сөндіріп, өзі қарсыдағы керуетке, немере сіңлісінің қасына жатты.

	Нұрлан көпке дейін ұйықтай алмады, басына әр түрлі ойлар келіп, маза бермеді. Бөлме суық екен, жалғыз одеялмен жаурап, тамағына су жиналып, қайта-қайта, еріксіз жұтынады. Гүлжан да ұйықтамай, ояу жатқан сияқты. Білегін маңдайына қойып, көздерін жұмып, шалқасынан жатыр. Ол да анда-санда жұтынып қояды. Нұрлан секілді бағанағы әңгіме туралы ойлап жатқан шығар. Терезеден бөлмеге түскен Айдың әлсіз жарығымен бәрі де айқын көрінеді. Нұрлан сүйген қызының, аспандағы асыл арманының қол созымдай жерде қатар жатқанына қуанып, рахат сезімге бөленді. Жүрегін торлаған мұң, реніш, мейірімге, сезімге орын беріп, тарап кеткендей. Осы бір мерейлі күнді аңсап, кейін, талай жылдар өткен кезде: “Шіркін-ай, құдайым-ай, сол бір сәттер қайта оралып келер ме еді!”– деп армандайтынын, өкінішке орай, ол білген жоқ. Білсе, сезсе Гүлжанмен бірге болған әрбір сәтін, минутын, сағатын қадірлеп, бағасына жетіп, өмір бойы сақтауға, жалғастыруға тырысар еді ғой. Жүрегін кернеген сезімге беріліп, Гүлжанның қаракөлеңкеде бозарып көрінген, ойлы жүзіне бір қырымен ұзақ қарап, көз ілмей жатып, Нұрлан түрлі қиялдарға шомды. Онымен бірге болатын болашағын, өмірдің қиындықтарын қалай жеңетінін ойлады. Осылай ой түбіне жете алмай таң атқанша ояу жата берер ме еді, бірақ бойы қатты тоңазып, қалтырай берген соң, шыдамай, бір кезде төсекті сықырлатып орнынан тұрып, киіне бастады.

	– Неге тұрдың, ұйықтамайсың ба?– деді Гүлжан көзін ашып қарап.

	– Қазір, сыртқа шығып келейін. Жаурап кеттім, бөлмелерің салқын екен. Қол жуатын жер қайда еді?– деді Нұрлан жәй ғана, қызға өзімсіне, еркінси сөйлеп.

	–Қолыңды жуып неғыласың?– деп сұрады да, Гүлжан түсіне қойып, ұяла күлімсіреді де, дәліздің оң жағында, арғы шетінде,– деді.

	Нұрлан да өзінің сұрағына ыңғайсыздана жымиып күліп, бөлмеден шығып кетті. Сәлден кейін қайтып келсе, Гүлжан бұның төсегінің үстіне тағы бір одеял жауып қойыпты. Өзі төсегінде теріс қарап екі көзін жұмып, бұйығып жатыр. Нұрлан оған риза болып, езу тартып күлді де, сыртқы шалбарын, свитерін шешіп, екі одеялдың астына кіріп кетті. Бойы бірте-бірте жылынып, рахаттанып қалай ұйықтап кеткенін сезбей де қалды. Бір кезде әлдекімнің есікті қатты ұрған дыбысынан оянып кетті. Таң қылаңдап ата бастаған екен, бірақ әлі қараңғылау. Сағат бесалтылар шамасы болса керек. Гүлжан тұрып, есікті ашып еді, бір қыз шулай сөйлеп, бөлмеге кіріп келді. Гүлжан да қуана, көңілдене, оны құшақтай алды да, “апатайым, тыныш” деп, құлағына әлдене айтып сыбырлады. Екі езуі екі құлағына жетіп, көздері күлкіден жайнаған ересектеу, қараторы қыз көздерін бадырайтып, Нұрланға таңдана қарады да, жым болды. Үн-түнсіз тез-тез шешініп, төр жақтағы қыздардың бірінің қасына жатып қалды. Таңертең қыздар ұйқыдан тұрып, дайындалып, шәй ішіп сабақтарына кетті де, бөлмеде Нұрлан мен Гүлжанның сіңлісі – Әлия ғана қалды. Әлия Қарағанды қаласында тұрады екен. Мектепте, оныншы класта оқитын болып шықты. Мереке кезінде туыстарына қыдырып келіп, шамалы кідіріп қалыпты. Бүгін түстен кейін самолетке мініп, үйіне қайтпақшы. Нұрлан Гүлжанның сабақтан келуін күтпей-ақ, жақын жерде тұратын нағашы әпкесінің үйіне кетпекші болып еді, Әлия әзілдеп, орысша сөйлеп:

	– Неге асығасыз? Гүлжанды сағынған жоқсыз ба?– деді.

	–Ой, біз үйренгенбіз, айлап, жылдап көріспей жүре береміз,– деп күле жауап берді Нұрлан.

	Дегенмен Гүлжанды ренжітіп алармын деп, күте тұруға бекінді. Әлия екеуі бұдан әрі сөйлесуге ұялып, үнсіз, кітап қараған болып отыра берді. Түскі он екілер шамасында екі жұп сабағын өткізіп, уақытынан ерте Гүлжан да келді.

	Үшеуі шәй ішіп болған соң, Гүлжан мен Нұрлан Әлияны әуежайға шығарып салып, ұшаққа мінгізіп жіберді. Жатақханаға қайтып келгеннен кейін, Нұрлан бөлмеге баруға ыңғайсызданып, Гүлжанмен сыртта, есік алдында қоштасты. Қыз ертеңгі сабаққа дайындалуға тиіс екен, ал Нұрлан түнгі пойызға дейін нағашы әпкесінің үйіне барып шықпақшы болды. Оның шешесінің үш бірдей туған сіңлілері осы қалада тұратын. Солардың ең кенжесі – Данагүлдің үйі жатақханаға жақын еді, тіпті жаяу баруға да болады. Гүлжан ол үйдің адресін сұрап алды, бірақ келемін деген жоқ.

	Әпкесі мен жездесі Нұрланды қуана, жылы қарсы алды. Өздері қарапайым жақсы адамдар. Бұның әке-шешесінің, үй-ішінің хал-жағдайын сұрап, тамақ, шәй беріп, бәйек болып күтті. Күн батып, кеш түсіп, қас қарайғанда осы үйдің бір баласы жүгіріп келіп, Нұрланға:

	– Аға, сізді сыртта, көшеде бір қыздар шақырып тұр,– деді. Әпкесі мен жездесі елеңдесіп: “Олар кімдер еді?– деп қулана күліп сұрады.

	Ауылдың қыздары шығар осында оқитын,– деді де, Нұрлан тез киініп, сыртқа шықты. Ауланың сыртында, бөлмесіндегі үш қызбен бірге Гүлжан күтіп тұр екен.

	–Жүр бізбен бірге, киноға барайық!– деді Гүлжан бұған күлімдей қарап.

	–Қазір, үйдегілермен қоштасып шығайын,– деді Нұрлан. Ол үйге кіріп, әпкесімен, жездесімен қоштасты да, кідірмей қайта шықты. Төрт қыз, бір жігіт болып, бәрі бірге көшені бойлай жаяу жүріп, жақын маңдағы Алтынсарин атындағы үлкен кинотеатрға келді. Келесі сеансқа дейін әлі ерте екен, олар әңгімелесіп, шам жарығына малынған орталық көшемен төмен түсіп, институттың алдынан өтіп, фонтанның жанына, облыстық әкімшілік үйіне дейін серуендеп барып қайтты. Ауа райы кешегіден жылы екен. Желсіз, жанға жайлы кеш. Көшелерде, адам жүретін жерлерде талдардан түскен сары жапырақтар шашылып жатыр. Әкімшілік үйінің жанындағы гүлзарды аралап, қол ұстасып жүрген ұзын бойлы жігіт пен орта бойлы қызды көріп, қыздардын бірі таңдана:

	–Аналарды қараңдар, оңаша жүр ғой өздері!–деді. Қыздардың бәрі бұрылып, қызық көріп қарап қалды.

	–Жас жұбайлар жарасып қалыпты ғой, қол ұстасып жүр,– деді екінші қыз. Сол кезде ересектеу Зере деген қыз:

	–Немене, адамды жүргізбейсіңдер ме енді?!– деп оларға ұрсып тастады.

	Нұрлан жігітті бұрын көрмесе де, бірден таныды. Өткен жолы Гүлжан айтқан Абылай деген жігіт екенін түсінді. Бұл жақсы білетін әкесі мен інісіне сорайған бойы да, сарғыш түрі де ұқсайды екен.

	Бұлар жаңа үйленген ғашықтарды жайларына қалдырып, кинотеатрға келген соң, Нұрлан кассаға кезекке тұрып, билет сатып алған еді, бір қатардан бес билет табылмады: үшеуі залдың ортасынан, екі билет артқы қатарлардың бірінен болып шықты. Қыздарға соны айтып, билеттерді көрсетіп, ақтала сөйлеп, түсіндіріп жатыр еді, Зейнеп деген қыз: “Мына үш билет бізге, ал мыналар Гүлжан екеуіңе”, –деп үш билетті ала салды да, екі қызды ертіп ішке кіріп кетті. Тағдыр әдейі ойластырып қойғандай, Нұрлан мен Гүлжан олардан бөлініп, залға басқа есіктен кіріп, басқа қатарда, оңаша отырды.

	Экранда француз фильмі басталды. Екі көзі фильмде болса да, Нұрланның көңілі оң жағында отырған Гүлжанда еді. Екеуі алғаш рет кинода қатар, бірге отыр. Мұндайда не істеу керек екенін ол білмейтін еді. Сондықтан батылы жетпей біраз ойланып отырды да, бір кезде жүрегі өрекпіп, тулай соғып, қолын әрең созып, дуылдап ысып кеткен алақанымен Гүлжанның қолынан ұстады. Қолы болар-болмас дір ете қалса да, қыз оны тартып алған жоқ. Нұрлан оның қолын өзіне қарай тартып тізесінің үстіне қойып, алақанымен аймалап, саусақтарына саусақтарын айқастырып, еркелете қысты. Қыз да өзінің сезімін білдіргендей жауап қатып, бұның қолын әлсіз қысып қояды. Қызының алақанын, сүйрік саусақтарын, жұмсақ білегін сипалап, лүпілдеген күре тамырының соғысын тыңдап, рахаттанып сезімге беріліп кеткен жігіт, бір сәтте оның қолын көтеріп,еңкейіп, сүйіп еді, қыз ұялып, қолын тартып алды. Өрескел қылық жасап, оны шошыттым ба деп ойлаған Нұрлан бұдан кейін тиіспей, біраз тыныш отырды да, шыдай алмай қыздың білегінен ұстап, сипап:

	–Сағатыңды неге теріс тағып алғансың?– деп сыбырлай сұрады. “Қыз сағатын білегінің ішкі жағына қаратып тағып алса, жігіті бар болғаны” дегенді әлдекімдерден естіген еді.

	– Өзіме осылай таққан қолайлы көрінеді,– деді Гүлжан.

	–Ал мына жүзікті кім сыйлады?– деді Нұрлан оның саусағын сипап, әзілдей күліп.

	– Өзім сатып алғанмын,– деп Гүлжан жайбарақат жауап беріп, қолын әлсіз босатып алды.

	Оны ренжітіп алдым ба деп қорқып, іштей өкініп, Нұрлан фильмнің соңына дейін үнсіз, уайымдап отырды. Тек кинодан шығып, қыздармен бірге, бәрі қайтуға бет алған кезде, қолынан Гүлжанның өзі өзімсіне ұстап алғанда ғана көңілі орнына түсті. Екеуі жатақханаға дейін осылай қол ұстасып барды. Нұрлан қыздармен есік алдында қоштасты да, аялдамадан автобусқа мініп, вокзалға келді. Түнгі сағат 1.00-де келетін пойызға мініп, ауылына қайтты. Үйіне келсе, әкешешесі оның қайда кеткенін білмей, уайымдап отыр екен. Арақ ішпейтінін, тіпті, темекі де тартпайтынын, бұзықтықпен ісі жоқ екенін біледі. Ешуақытта үйіне айтпай бір жаққа кетіп, қонып қалған емес. Сондықтан “бір жағдайға ұшырап қалды ма” деп мазалары кеткен екен. Олардың: “Қайда болдың?– деген сұрақтарынан жалтарып кете алмай, Нұрлан: “Қызылордада пединститутта оқитын құрбы-достарым шақырып, сонда барып қайттым,– деді. “Бізді уайымға салмай, айтып кетпейсің бе?– деп әкесі кейіді де қойды; көп тергеп жатпады. Баласының үйде іші пысып жүргенін білгендіктен, бірауық бой жазып қайтқанын әбес көрмесе керек.

	Нұрлан Гүлжанды сағынса да, бұдан кейін біраз уақыт оған бара алмады; екеуі тек хат жазысып, хабарласып тұрды. Келесі жолы, шы дай алмаған болар, Гүлжанның өзі ауылға келді. Дәлірек айтқанда, пойызбен ауылдың үстінен өтті. Өз ауылына сенбі күні түнгі пойызбен баратынын хат арқылы білдірген еді, сондықтан Нұрлан сол уақытта келетін пойызға арнайы шығып, перронда жүгіріп жүріп, оны тауып алды. Гүлжан соңғы вагондардың бірінде, терезеден сыртқа қарап тұр екен. Нұрлан есік алдына шыққан жолсерікпен келісті де, вагонның ішіне кірді. Күтпеген жерден, оның келгенін көріп Гүлжан таңданып, жүзі балбұл жанып, қуанып кетті. Қасында құрбысы бар екен. Алғашқыда Нұрлан оны танымай қалып, бөтен біреу екен деп, амандасқан жоқ. Гүлжанмен ғана қол алысып, сөйлесіп тұрған кезіңде, пойыз орнынан қозғалып, жүріп кетті. Түсуге бәрібір үлгермейтіндей болған соң, әрі қызын қимай, жігіт асыға қойған жоқ, келесі станцияға дейін барып қайтармын деп ойлады. Гүлжан екеуі оңаша сөйлесу үшін тамбурға шығып тұрды. Екеуі қол ұстасып, өткен-кеткенді айтып, бірін-бірі көздерімен ғана аймалап, жүздерінен күлкі нұры төгіліп, қуанышқа бөленіп, жүректері елжірейді.

	– Бөлмеңдегі қыздардың халдері қалай?– деді Нұрлан.

	– Жақсы. Олар ылғи сенің кейбір қылықтарыңды, сөздеріңді еске алып, күліп отырады. Алғаш көргенде сені қыз екен деп ойлап қалыпты. Шашының ұзындығы, арықтығы, нәзіктігі, сыпайы мінезі қызға ұқсайды екен дейді. Есіңде ме, түсте шәй ішіп отырған кезімізде бір қараторы, аласа бойлы қыз келіп еді ғой.





– Иә, әлгі ұялшақтау, күлімсірей беретін қыз ба?

	– Иә, сол қыз. Есімі –Зәмира. Сол сені алғаш көргенде кәріс екен деп қалыпты. Бұл кәріс мұнда неғып жүр деп ойлапты. Қазақ екеніңді білген соң, күлкісі келе беріп, шыдай алмай, шығып кетіпті.

	– Көзім қысықтау болған соң, солай ойлаған ғой. Мәскеуде жүрген кезімде мені орыстар ветнамдық деп ойлайтын. Көшеде, кафе-асханаларда жапондықтар, вьетнамдықтар көрсе, кілт тоқтап, жерлесіміз деп қарап қалатын. Монғолдар “сан бай ну”деп амандасатын. Біз – шығыс халықтары бір-бірімізге ұқсаспыз ғой. Бәріміз бір нәсілден сияқтымыз. Айтпақшы, жаңа есіме түсті, жаңағы, қасыңдағы қызды да сенің бөлмеңде көріп, танысқан едім ғой. Біз шәй ішіп отырғанда келген. Бәсе, жүзі таныс секілді.

	–Ол, ендеше, “амандасуға да жарамады ғой” деп, саған өкпелеп қалды.

	– Қап, ұят болған екен! Жүр, барып амандасайын,– деді Нұрлан.

	Екеуі ішке кіріп, терезе алдында жалғыз отырған, қоңырқай жүзді, мойылдай қара шашты, қарақат көзді орта бойлы, момын қыздың жанына келді. Нұрлан онымен амандасып, бірден танымай қалғанына кешірім сұрады. Гүлжан құрбысына қарама-қарсы өз орнына отырған соң, Нұрлан да олардың жанындағы көлденең ұзын екі орындықтың бірінің шетінен орын тауып жайғасып отырды. Қыздармен жарты сағаттай ғана әңгімелесіп үлгерді. Жолда бір станцияға тоқтап өткен пойыз “Бесарық” станциясына да келіп қалыпты. Қыздардың жүгін көтерісіп, вагоннан бірге түскен Нұрлан, олармен осы жерде, перронның шетінде қоштасты. Қыздарды машинамен алып кетуге ағасы келіп, күтіп тұр екен. Машинаға отырып, есігін жабар кезде, Гүлжан Нұрланға күлімдей қарап: “Сау бол!”– деп қолын бұлғады. Нұрлан да қоштасып, қолын көтеріп, саусақтарын қимылдатты да, машина орнынан қозғалып, қараңғыға сіңіп кеткенше қарап тұрды. Станцияның ішінде жалғыз диспетчерден басқа ешкім жоқ екен. Нұрлан шағын перронда бос жатқан темір қалбырды домалатып, допша теуіп, олай-бұлай жүріп бойын жылытты. Күзгі түннің салқыны жеңіл күртешесінен өтіп, жауырынын құрыстырып, аяқтарын, қолдарын, бетін, құлақтарын тоңдырып, бүкіл денесін қалтыратып бара жатқан соң, станцияның ішіне кіріп, көмірдің шоғымен қызып тұрған үлкен темір пешке жылынып алды. Абырой болғанда, екі сағаттан кейін пошталық пойыз келе қалды. Билет алып, соған мінген бойдақ жігіт ауылына түннің бір уағында жетіп, қараңғыны жамылып үйіне келді. Біраз жерге барып қайтса да, сүйген қызын көріп, көңілі көтеріліп, қуанышы шаршағанын сездірген де жоқ. Үйіндегілер ұйықтап қалған екен. Бұның терезені тықылдатқанынан оянып, есікті ашқан шешесі: “Осы уақытқа дейін қайда жүрдің?”– деп сұрады да, қойды. Нұрлан үндеместен етігін шешіп, бөлмесіне кіріп кетті.

	Екі күннен кейін ауылынан Жаңақорғанға келіп, пойызбен Қызылордаға қайтып бара жатқан Гүлжан мен оның құрбысын Нұрлан тағы да келесі станцияға дейін шығарып салды. Вагонға бірге мініп, қасында отыра тұрмақшы болғанда, пойыз жүріп кетті де, ол Гүлжанды қимай, тағы да орнынан қозғалмай, қалып қойды. Бір сағаттай болса да, сүйген қызын көріп, үнін естіп отырудың өзі оған үлкен қуаныш, рахат секілді. Гүлжан да оның осы ықыласына риза болғандай, күлімдеп, қуанып отырды. Екеуі еркін әңгімелесіп сағыныштарын басып, көздері мен көңілдерін тойғызғандай болды. Уақыт лезде өте шығып, пойыз келесі үлкен станция – Шиеліге жетіп тоқтаған кезде, Нұрлан Гүлжанмен және оның құрбысымен амалсыз қоштасып, түсіп қалды. Бір сағаттық рахат сезім үшін жарты күн сандалып, автовокзалға барып ұзақ күтіп, іші пысып, автобусқа мініп, ауылына шаршапшалдығып қайтты. Бірақ махаббат жорығынан шаршағанына ғашықтар өкінуші ме еді. Нұрлан үшін ондай сәттер, яғни сүйген қызымен аз уақыт бірге болудың өзі көңілсіз өміріндегі ерекше қуаныш, нұрлы, ұмытылмас сәттер еді. Гүлжан оның қайғы мен өкінішке, уайымға толы күңгірт көңілін, мұңлы жүрегін жарық Күндей нұрландырып, арайландырып тұратын секілді. Өзінің оқуға түсе алмағанына, жұмыс таба алмай әке-шешесіне масыл болып бос жүргеніне, денсаулығының мәз еместігіне, сырласатын достарының қасында жоқтығына қапаланып, күйзеліп, қиналатын, жалғызсырайтын кездерінде Нұрлан Гүлжанды көрсе, одан хат алса, еңсесін басқан қорғасындай ауыр ойлардан аз да болса айыққандай болады. Қара жұмысқа болса да тұрар еді, оған денсаулығы жарамайды, намысы да жібермейді. Қанша дегенмен өлең жазып, ақын болам деп жүрген кеуде бар ғой. Бірақ оны өзге жұрт түсіне бере ме – бұны масыл, жұмыс істегісі келмейтін жалқау деп ойлайтындар көп сияқты. Түсінсе, тек әке-шешесі ғана түсінеді. Онда да денсаулығын ойлағандықтан, аяғандықтан, болашағына сенетіндіктен. Тіпті, бұны Гүлжанның өзі де түсінбейтін сияқты. Бір жолы бөлмесіндегі қыздардың бірі Нұрланнан: “Қайда жұмыс істейсің?”– деп сұрағанда, Гүлжан бұл үшін жауап беріп: “Бездельник”,– деп күлген еді. Сол сөзін көңіліне алып, Нұрлан оған іштей өкпелеп қалған. Ренішін тура айтпаса да, сездіріп хат жазған. Бұның сөзінің астарын аңғарған Гүлжан: “Менің әзілдеп айтқан сөзіме ренжіп қалдың ба? Әшейін, ойнап, ойланбай айта салғанмын. Көңіліңе келеді деп ойламаппын”,– деп ақтала жауап берген. Сонда да Нұрлан намыстанып, Гүлжанға өзін тең санамай, айрылысып кеткісі де келген. Бірақ сүйген жүрекке айырылысып кете салу оңай емес екен. Қанша ойламайын десе де, Гүлжанды ұмыта алмайды, сағына береді.

	Желтоқсанның бас кезінде інісі әскер қатарына алынып, Нұрлан шығарып салу үшін онымен бірге Қызылордаға келді. Облыстық әскери комиссариатта қайта тексеруден өткен інісін қарауылдап күтіп, ауланың сыртынан қарап, күні бойы жүрді де, кешке қарай інісін ертіп, Гүлжанды іздеп, жатақханаға соқты. Онымен сыртта, есіктің алдында кездесті. Гүлжан үш құрбысымен бірге сабақтан қайтып келе жатыр екен. Амандасып, шамалы сөйлескеннен кейін, Нұрлан қоштасып, өздерінің нағашы апасының үйіне бара жатқандарын айтып еді, Гүлжан жымиып күліп: “Ініңді апарып тастап, келесің ғой,– деді. Қыздың өзі шақырып тұрса, жігіт қалай шыдасын – Нұрлан інісін үлкен нағашы әпкесінің үйінде қалдырып, өзі жатақханаға қайтып келді.

	Інісіне: “Тез келемін, сен ұйықтай бер, таңертең ерте тұруың керек”,– деп кеткен. Гүлжанның бөлмесіне барып, есігін тақылдатып еді, есікті қыздың өзі ашты. Нұрлан бөлменің ішіне кірмей, дәлізде тұрып сөйлесіп, Гүлжанды құрбыларымен бірге киноға шақырды. Құрбылары сабаққа дайындалып қолдары тимей жатса керек, киноға бұнымен бірге Гүлжанның өзі ғана баратын болып, тез киініп шықты. Екеуі “Алтынсарин” кинотеатрына жаяу келіп, билет алып, әлі ерте болғандықтан, орталық көшенің бойымен жүріп, кешкі қаланы тамашалап, біраз жерге дейін барып, қыдырып қайтты. Жолда Нұрлан Мәскеуде өткен күндерін, Әдебиет институтынан қалай құлағанын, оған дейін аудандық редакцияда жұмыс істегенін айтып берді. Енді ауылда жұмыссыз іші пысып жүргенін де жасырмады.

	–Ауылда жұмыс жоқ болса, осында келіп, іздеп көрмейсің бе? Құрылысшы болсаң да, қалада кім біліп жатыр,– деді Гүлжан.

	– Келгенде қайда тұрмақпын?– деді Нұрлан.

	– Нағашы әпкенің үйі бар емес пе?

	– Жездемнен ұят қой! Үйдегі әке-шешеме не айтамын? Олар мені мұнда жібермейді ғой. Келесі жылы оқуға тағы да барасың, дайындал дейді. Әйтпесе, жатақханада тұрсам да, келуіме болар еді.

	Гүлжан үндемей қалды. Екеуі кинотеатрға қайтып келіп, бұрыштан айнала бергенде, есік алдында сөйлесіп тұрған екі қыз бен екі жігітті көре сала, Гүлжан кілт бұрылып, кері қайтты.

	– Жүрші, мына жақта тұра тұрайық. Есіктің алдында біздің курстың қыздары мен жігіттері тұр екен, солар кіріп кетсін,– деді ол Нұрланның жеңінен тартып. Нұрлан бір көргеннен-ақ екі жігіттің бірін танып үлгерген еді. Сондықтан Гүлжанның неге ұялғанын түсіне қойды. Ол жігітті ана жолы, өзі алғаш келген кезінде, Гүлжанның альбомынан көрген еді. Суретте Гүлжанмен иық түйістіріп, қатар отырған қара жігіт осы болатын.

	Қоңырау шырылдаған кезде, жұртпен бірге Нұрлан мен Гүлжан да кинотеатрдың ішіне кірді. Фоэде көрермендердің залға өтуін күтіп, тұрып қалған кезде, Нұрлан әлгі жігітті тағы да көрді. Ол анадай жерде, ары қарап, қыздармен сөйлесіп тұр екен. Бұларды бірден байқаған болуы керек, жиі-жиі бұрылып, жалтақтап қарай береді. Гүлжан оны байқамаған секілденіп, басқа жаққа назар салып тұр. Нұрлан жігітке анықтап көз салды да: “Осындай тыриған арық, қазанның түбінің күйесіндей қап-қара жігітті, үлбіреген аппақ, әдемі Гүлжан қалай ұнатып жүр”,– деп ойлады. Бір сәт жүрегінде қызғаныш оты тұтанғандай болды, бірақ онысын сездірмеуге тырысып, күлімсіреп:

	– Әне, анадағы, суреттегі жігіт бізге қарап тұр,– деді Гүлжанға көзінің қиығымен жігітті нұсқап.

	Гүлжан күліп жіберіп, сол жаққа бір көз тастады да, қайтадан бұрынғыша бір қырындап, түк білмегенсіп тұра берді. Бұлар залға кіріп, орта тұстағы орындарын тауып алып, отырған кезде, ана жігіт те қасындағылармен бірге алдыңғы есіктен кіріп, сол жақтағы орындықтардың біріне жайғасты. Қарап отырмай, фильм басталғанша артына бұрылып, тағы да бұларға алақтап қарай берді. Әдейі қарайтын сияқты. Әдеп дегенді онша білмейтін секілді. Нұрлан шыдай алмай:

	– Ана жігіт бізге қарауын қояр емес, не болған өзіне?– деді күліп.

	– Староста болған соң, студенттерінің не істеп жүргенін білуге тиіс қой, сондықтан қарап отырған шығар,– деді Гүлжан миығынан жымиып, сыр бермей.

	Оның құпия сыр бүккен көздерінен, әдейі оқшауланыңқырап, сіресіп, салқын отырғанынан, бет әлпетінен әлдебір өзгерісті байқаған Нұрлан, іштей секем алып, жүрегі қызғаныштан сыздап кетті. Гүлжанның ана жігіттен ұялып отырғанын сезді. Араларынан әлдебір қара мысық жүгіріп өткендей, екеуі де фильмнің соңына дейін мізбақпай, үнсіз отырды. Фильм аяқталған соң, олар жатақханаға автобуспен қайтты, өйткені күн ызғарлы екен, көшелерде қиыршық қарды үрлеп ұшырып, жыландай сумаңдап, қыстың қара суық желі жортып жүр. Аялдамада автобустан түсіп, келе жатса, жатақхананың алдында бағанағы екі қыз бен екі жігіт тұр екен. Гүлжан соларды көрді де, қысыла күлімсіреп, тоқтап қалды. Әлгі қара жігіт тағы да жалт бұрылып, бұларға көз тікті. Гүлжан ыңғайсызданып кері бұрылды да, Нұрланға:

	– Жүрші мен сені шығарып салайын, – деді.

	– Сосын жалғыз өзің қалай қайтасың?

	– Ештеңе етпейді. Вокзалға дейін сені жеткізіп салып, сол автобуспен кері қайтамын ғой.

	– Жарайды, өзің біл!–деді Нұрлан, Гүлжанның ана жігіттер мен қыздардан ұялып, қашып тұрғанын түсініп.

	Екеуі қайтадан аялдамаға келіп, автобусқа мінді. Автобустың іші салқын, адам аз екен. Жұмсақ орындыққа қатар отырғаннан кейін, Нұрлан Гүлжанды бір қолымен құшақтап алды. Екеуі жылынғылары келгендей, бір-біріне жабыса түседі. Алдыңғы жақтағы орындықта қарамақарсы отырған қараторы әдемі келіншек бұларға көзінің қиығымен зер сала, қызыға қарайды. Сірә, бұлар үнді киносындағы ғашықтардай, бір-біріне жарасып отырған болса керек. Әлде оның да жастық шағы есіне түсіп кетті ме екен? Ызғарлы, салқын түнде, суық жел кезген, жым-жырт ұйқы құшағына енген қалада, бейуақта буалдыр жарыққа бөленген бос автобустың ішінде бұйығып, жаурап, бір-біріне тығыла түсіп, кейде бастарын түйістіре сүйеп, көздерін бір ашып, бір жұмып отырған уыздай жас, әдемі жұп – қыз бен жігіт көз тартарлық, романтикалық қиялға жетелейтін қызық көрініс болса керек. Тіпті, Нұрланның өзіне де қазіргі жүрістері бір сәт түс, ертегі секілді елестеп кетті. Ол жерде емес, аспанда, басқа бір шексіз махаббат әлемінде қалықтап жүргендей сезінді өзін. Автобус соңғы аялдамаға – вокзалдың қасына келіп тоқтаған кезде, Нұрлан Гүлжанмен ертеңге дейін қоштасты да, автобустан түсіп, вокзалға қарай бет алды. Түн ортасында нағашы әпкесінің үйіне баруға, мазалауға ұялып, таң атқанша осында отырып, түнеп шықпақшы болған. Таңертең военкоматқа барып, інісін армияға шығарып салмақшы еді. Вокзалдың ішінде отыратын бос орын жоқ екен, сондықтан ол уақыт өткізу үшін қабырғадағы пойыздардың жүру кестесін оқып, қарай бастады. Бір кезде сыртқы әйнек қабырғаның ар жағынан бір таныс бейнені көзі шалып қалғандай болды. Бұрылып, анықтап қараса, әйнектің сыртында бұған күле қарап Гүлжан тұр екен. Нұрлан еріксіз жымиып күлді де, сыртқа шықты.

	–Неге келдің?– деді ол, қыздың қасына келіп.

	–Сенің вокзалда қалай ұйықтап отырғаныңды көрейін деп едім,– деді Гүлжан әзілдей күліп.

	– Мұнда ине шаншар орын жоқ екен. Жүр, одан да мен сені жатақханаға жеткізіп салайын,– деді Нұрлан. –Осылай, таң атқанша біріміздібіріміз шығарып салып жүрейік.

	Екеуі тағы да аялдамаға келіп, автобусқа мінді. Автобустың іші, қанша дегенмен, даладан жылы, отыратын жайлы орындығы бар. Түн ортасы болғандықтан адамдар да сирек. Бірқалыпты шайқалған жүрісінен тербеліп, маужырап, ұйқың келеді. Күні бойы жүріп, аяқтары талып, бойы дел-сал болып қалжыраған Нұрлан, рахаттанып қисая кететін жұмсақ, жылы төсекті аңсай бастады. Жатақханаға келген соң, Гүлжан бұны жібергісі келмей ішке алып кірді. Бірақ екеуі де, жатып қалған қыздардан ұялып, бөлмеге кірмей, дәлізде тұрды. Кенет Нұрланның ойына күндіз военкоматта кездескен Дина түсті. Ол бұның сыныптасы еді. Екеуі бірін-бірі көріп, қуанып қалған, біраз әңгімелескен. Дина да өзінің інісін әскерге шығарып салып жүр екен. Өзі сондай момын, мінезі жайлы, жақсы қыз. Гүлжаннан екі курс жоғары, тарих факультетінде оқиды, бірақ ол да осы жатақханада тұрады екен. Бәлкім, сол қыз бұған бір түн қонып шығатын орын тауып берер. Осы ойын Гүлжанға айтып еді, ол қуанып кетті. Курстас жігіттеріне айтуға ұялып, бұны қайда қондырарын білмей қиналып тұрса керек. Жылдам барып, төменгі қабаттан Динаны шақырып келді. Нұрлан жағдайын ай тып еді, Дина қиналмастан, бөгелместен, бірден Нұрланды ертіп алып барды да, бір бөлмедегі өзіне таныс жігіттермен, – шамасы достары болар,– сөйлесіп, бір күн қондыруға келістірді.

	Бөлмедегі жігіттердің үшеуі де қонақжай, кішіпейіл екен. Нұрланға жылы қарап, бос тұрған керуетке төсек салып берді. Нұрлан кеше шаршап, кеш жатқандықтан ба, қатты ұйықтап қалыпты, уақытынан кештеу оянды. Сағат жетіден асып кетіпті. Военкоматта жиналу уақыты таңғы алтыда болатын. Апыл-ғұпыл киініп, жуынып, сыртқа жүгіре шығып, автобусқа мініп, асығып, военкоматқа келсе, онда адам қалмапты, інісін өзгелермен бірге автобусқа тиеп, вокзалға алып кетіпті. Соны біреулерден сұрастырып, әрең білгеннен кейін, құстай ұшып вокзалға да келді, бірақ эшалон да кетіп қалған екен, інісін көре алмады. Тетелес бауырын армияға аттандыруға, қоштасуға үлгере алмай қалғанына ол қатты өкініп, іші удай ашыды. Өзін інісінің алдында кінәлі сезініп, ұнжырғасы түсіп кетті. Әпкесінің үйіне барып, інісінің сағат бесте тұрып кеткенін естіп, оның кешікпегеніне көзі жетіп, көңілін демдеді.

	Түстен кейін жатақханаға келсе, Гүлжан бөлмесінде екен, есікті өзі ашты. Басқа қыздар сабақта екен. Гүлжан сабаққа бармапты. Қолдары су, еден жуып жатыр екен. Үстіндегі тоқыма, ақшыл свитерінің екі жеңін түріп алыпты. Басына жұқа орамал таққан. Ашық оң жақ білегінің сыртымен тершіген маңдайын сүртіп, шашын түзетіп, ұяла күлімсіреп сөйлесті. Жүзі алаулап, алабұртып, көздері жасаурап, мұрны мыңқылдап, алқына демалып тұрғанынан оның тұмауратып қалғанын,–сірә, түнде суық тиіп қалса керек,– бірден аңғарған Нұрлан:

	– Ауырып қалғансың ба?– деп сұрады.

	– Иә. Басым айналып, қызуым көтеріліп тұр.

	–Дәріханадан дәрі әкеліп берейін бе?

	–Керегі жоқ. Жаның ашығансымай-ақ қойшы. Дәрі ішкенді жақсы көрмеймін. Өзі-ақ жазылып кетеді. Ініңді шығарып салдың ба?– деді Гүлжан әңгімені басқа арнаға бұрып.

	– Жоқ, үлгере алмадым. Ұйықтап қалыппын. Барсам, кетіп қалыпты.

	– Қап! Жарайды, уайымдамай-ақ қой! Барып, орналасқан соң, хат жазады ғой. Жас бала емес,– деді Гүлжан.

	–Үйге барғанда не айтарымды білмей тұрмын.

	–Бірдеңе ойлап табарсың.

	–Өтірікші болатын болдым. Жарайды, бірдеңесі болар. Інім аман-есен барса болды ғой. Өзіңнің жағдайың қалай? Кеше қыздар ештеңе деген жоқ па?

	– Олар мені қатты уайымдап, күтіпті. Уақытылы келмей, әбден кешіккен соң, мені күйеуге қашып кеткен шығар деп ойлапты. Тіпті, ауылға телефон соғып хабарламақшы да болыпты. Жындылар!– деді Гүлжан күліп. Нұрлан оған қосыла күлді.

	– Онда бүгін сені ауылға алып кетейін,– деді ол әзіл-шыны аралас.

	Гүлжан үндемей, жымиып күлді де қойды. Еденді жуып үлгерген екен: кеуіп қалыпты. Бөлмені тез жинастырды да, Нұрланды ішке шақырды. Екеуі бөлмеде оңаша отырған кезде, Нұрланның жігіттігі ұстап кетті ме, Гүлжанды құшақтап сүймекші болып еді, қыз: “Кетші әрі!”– деп итеріп, құшағынан бұлқынып шығып, орнынан тұрып кетті. Ашуланып, көздері ызғар шашып, жүзі ызбарланып кетіпті. Мұндай қарсылықты, қаталдықты күтпеген Нұрлан, қайтерін білмей, аңырып тұрып қалды да, керуетке сылқ етіп отыра кетті. Есік жаққа барып қалған Гүлжан, бұған бұрылып, аң-таң болып қарады. Жігіт еріксіз жылап жіберген еді. Гүлжан алғашқыда жаман ойлап қалса керек, енді Нұрланның жігіт басымен екі көзінен жасы сорғалап, үнсіз жылап отырғанын көріп аяп кетті ме: көздерінен мейірім ұшқыны төгіле, жүзі жылып, жүрегі елжіреп, қасына келіп отырды. Бір қолымен жігіттің қолын ұстап, сипап, үнсіз жұбатты. Ып-ыстық алақанына алақанын басып, салалы саусақтарын қызықтағандай саусақтарымен аялап, біраз отырды. Нұрлан өзіне-өзі келіп, жылағанын қойып, тынышталған кезде, оның екінші қолындағы ұстаған қоңыр былғары қолғабын алып көріп, Гүлжан:

	– Қолғабың әдемі екен. Қайдан алғансың?– деп жәй ғана сұрады. Үнінен мейірімнің лебі еседі.

	–Ағам сыйлаған,– деп жауап берді Нұрлан. Екеуі тағы да сәл үнсіз отырғаннан кейін, Нұрлан:

	–Қыздар келіп қалар, мен қайтайын,– деп орнынан тұрды.

	–Е нді қашан келесің?–деп сұрады Гүлжан, мейілінше жылы сөйлеп.

	– Білмеймін.

	–Хат жазасың ғой?

	–Сенің кезегің ғой, сен жаз,– деп Нұрлан көңілсіз жауап берді. Кеудесінен реніш бұлты тарамағаны, тұнжыраған жүзінен көрініп тұр.

	Гүлжан оны дәліздегі баспалдаққа дейін шығарып салды. Екеуі сол жерде қоштасты.

	Нұрлан кешкі пойызбен ауылына қайтып келе жатып, өзін сұмдық бақытсыз сезінді. Кешеден бері жолы болмай, жүйкесі әбден жұқарған тәрізді. Жүрегін өкініш, мұң сыздатып, еңсесін көтертпей ауыр ойлар басып алған. Бойы дел-сал. Бағанағы жылағаны көңіл-күйін күзгі жауындай бұзып, босаңсытып кеткендей. Қыздың алдында егіліп жылағанына өкініп, намыстанып, бір жағынан оған өкпелеп те келеді. Құшақтатпай, сүйгізбей әлдеқандай болғанына ренжиді. Әне, тамбурда қыз бен жігіт өліп-өшіп, еріндері жабысып, құшақтасып сүйісіп тұр. Ешкім оны ерсі көрмейді. Нұрлан оларға қайта қызыға қарайды. Ал бұлар ше? Танысқалы бері бір рет те Гүлжанның бетінен сүймепті. Басқа қыздармен сүйісу оп-оңай, ал Гүлжан үркек киіктей маңына жолатпайды, ыңғай білдірмейді. Қанша дегенмен жігіт емес пе, өлердей жақсы көргендіктен, оны құшақтап сүйгісі келеді. Сол үшін тезірек үйленгісі де келеді. Ал Гүлжан бұны кеудесінен итереді. Үйлену де ойында жоқ секілді. Бәлкім, шын сүймейтін шығар. Әлде сезімсіз бе? Әлде ана қара жігітті ұната ма? Мүмкін бұның оқуға түсетініне, келешегіне сенбейтін болар? Осындай ауыр ойларға беріліп, Нұрлан жол бойы тұнжырап, мұңға батып, көңілсіз отырды. Кейде орнынан атып тұрып, тамбурға шығып, пойыздан секіріп кеткісі де келеді, бірақ ақылмен өзін-өзі тоқтатады. Өзіне-өзі қол салу зор күнә екенін бала кезінен құлағына құйып өскен. Сондықтан ондай әрекетке ешқашан бара алмасын жақсы біледі. Өзің өлгенмен бұл дүниеде ештеңе өзгермейтінін, ешкімнің ештеңесі кетпейтінін түсінеді. Бұған Гүлжанның аяғаны емес,– сүйгені, шын жақсы көргені керек. Сол үшін Мәскеуді тастап, қайтып келген жоқ па? Демек оны шын сүйеді. Бәлкім, алғашқы, әрі соңғы махаббаты болар. Қосылмай кетсе, өмір бойы өкінетін де шығар. Кенет, Нұрланның есіне күйеуі, баласы бар бір сұлу келіншектің айтқан әңгімесі түсіп кетті.

	Оқиға жаздың соңында, бұл Мәскеуде жүрген кезде болған еді. Әпкесі мен жездесі бір топ достарын жалдамалы екі бөлмелі пәтеріне қонаққа шақырған. Қонақтардың ішінде әдебиет институтына уақытша келіп оқып жатқан бір жас, танымал жазушы бар, қалғандары: ерлізайыпты аспиранттар мен жездесінің екі студент достары. Ерлі-зайыптылардың бірі –әлгі сұлу келіншек. Аққұбаша келген, орта бойлы, сымбатты, дөңгелек жүзді, аялы үлкен қой көздері мөлдіреп тұратын, сүйкімді әйел. Күйеуі де өзіне сай, ажарлы екен. Екеуі бір-біріне жарасып-ақ тұр. Жазушының да Алматыда әйелі, бала-шағасы бар екен. Екі студенттің біреуі үйлі-баранды, екіншісі бойдақ. Екеуі де жатақханада тұрады.

	Дастархан үстінде, ет желініп, сорпа, арақшарап, шәй ішіліп, әңгіме қыза бастаған кезде, әпкесі студенттердің бірін мақтай жөнелді. “Біздің Төкең –молодец! Сондай тамаша жігіт, жаны қандай таза, тау суындай мөлдір! Алыста жүрген әйеліне жазған өлеңдерін оқып көріңіздерші! Нағыз махаббат сондай-ақ болатын шығар. Әйелін сұмдық жақсы көреді. Екеуі мектепте, бір сыныпта он жыл бірге оқып, ғашық болып үйленген.

	Алғашқы махаббаты. Балалы-шағалы болса да, бес жыл бойы бір-бірінен алыста жүрсе де, сезімдері суымаған, әлі сол қалпында сақталған. Әйелін Төкеңдей қадірлейтін, сүйетін, сағынып өлең жазатын, өмірі көзіне шөп салмайтын, алдамайтын адал еркектер қазір жоқ шығар,– деді қызына, шабыттана сөйлеп.

	–Иә, біздің Төкең – вымирающий тип, қазақша айтсақ, құрып бара жатқан еркектердің өкілі,– деді жездесі, мысқылдай күліп.

	–Жоқ, сендер түсінбейсіңдер. Әйелді қадірлеуді білмейсіңдер. Көзі тайса болды, алдауға дайын тұрасыңдар. Әйелдеріңді малай көресіңдер. Бала тауып, кірлеріңді жуып, тамақтарыңды жасап берсе болды. Азаннан-кешке дейін үйде бала бағып отырса дейсіңдер. Өздерің қызық қуалап, еркін жүргілерің келеді,– деді әпкесі.

	– Дұрыс, еркек – үйдің қожасы. Әйелі күйеуіне бағынуға, айтқанынан шықпауға тиіс,– деді жездесі жеңілгісі келмей.

	– Сонда біз үйде екі көзіміз бозарып, күтіп отырамыз, сендер еркін, сайрандап, әркіммен жүрулерің керек екен ғой, солай ма?

	–Еркек деген сөздің өзі еркіндік, ерікті дегенді білдірмей ме? Жақаңның айтып отырғаны дұрыс. Біздің ата-бабаларымыз қатарынан бірнеше әйел алатын болған, еркін жүрген. Әйелдері қарсы болмаған,– деді жазушы Жарқынбекті жақтап.

	– Шариғатта төрт әйелге дейін алуға рұхсат етілген,– деді жездесі арқаланып.

	– Сонда қалай, сендерге көп әйел алуға, еркін жүруге болады да, бізге болмай ма?

	–Табиғаттың өзі солай жаратқан. Әйелге көп еркекпен жүруге болмайды. Күйеуіне адал, ұрпақ үшін таза болуға тиісті.

	–Әйел – шаңырақтың ұйытқысы, сақтаушысы, балалардың анасы ғой,– деді жазушы оны тағы да қостап.

	–Сонда шынайы махаббат, екеуара адалдық деген болмағаны ма?– деп сұлу келіншек әңгімеге араласты.

	Сірә, еркектердің ынтымақтастығына қарсы әйелдік инстинкті оянып, Гүлжайнаға жаны ашып кетсе керек.

	– Махаббаттың бұл жерге не қатысы бар. Әркім өзінше сүйеді. Әйелін жақсы көрсе де, өзге әйелдерге баратын еркектер болады. Ұрпақты көбейту керек: қазақтардың саны аз. Тіліміз жойылып барады. Сондықтан ата-бабаларымыз дұрыс жасаған. Көп әйел алу керек,– деді Жарқынбек жездесі қызара бөртіп, қызынып.

	– Иә, бұның ойы сол, нағыз феодал. Тоқал алғысы келеді. Бұл мені сүймейді,–деді әпкесі Гүлжайна ренжіп.

	Жездесі қарқылдап күлді де, орнынан тұрып кетті. Әңгімені тәмамдап, жазушыдан дастарханға бата сұрады. Жазушы қол жайып, жақсылап бата бергеннен кейін, бәрі беттерін сипап, орындарынан тұрып, тарауға бет алды?. Қонақтарды шығарып салуға Жарқынбек пен сұлу келіншектің күйеуі кетті де, келіншек қонатын болып, үйде қалды. Гүлжайна екеуі дастарханды жинастырып, ас үйде ыдыс-аяқ жуып жүрген кезде, жаңағы әңгімені жалғастырды. Қонақ бөлмеде тынығып жатқан Нұрлан құлақ түрмессе де, олардың дауыстарын анық естіді. Олар бұны ұйықтап қалды деп ойласа керек, бірте-бірте құпия сырларын ашып, баяу сөйлесе бастады.

	– Мен Жарқынбекті онша сүймеймін. Соңымнан қалмай, “сенсіз өмір сүре алмаймын, өлемін” деген соң, жаным ашып, үйленуге келісе салғанмын,– деді Гүлжайна, күйеуіне деген ренішін жасыра алмай.

	– Мен де күйеуімді шын сүймеймін. Жәй ұнатамын, сыйлаймын. Менің алғашқы, шын махаббатым басқа жігіт болатын. Өте адал, сабырлы, ақылды еді. Мені қадірлейтіні, сүйетіні сондай, бірге болған кезімізде маңдайымнан ғана өбетін. Қазіргі күйеуім секілді әйел екен деп қана қарамайтын, сұмдық мәпелеп, сыйлап, жас баладай еркелететін, шын аялап, жақсы көретін. Осы Мәскеуге оқуға түскеннен кейін Саматты кездестірдім де, әдемілігіне қызығып, жастықпен ұрынып қалдым. Амал жоқ, соған күйеуге шығуға тура келді. Қазіргі өмірім жаман емес. Бірақ алғашқы махаббатымды әлі күнге дейін ұмыта алмаймын. Сондағы адалдықты, мөлдір сезімді аңсаймын, Сол жігітті сағынамын. Ол да үйленіп кеткен болар. Сонда да есімнен кетпейді,– деді сұлу келіншек күрсініп.

	– Иә-ә! Алғашқы махаббат ұмытылмайды ғой,– деді Гүлжайна да.

	Екеуі де шамалы уақыт үнсіз қалды. Кенет сұлу келіншек ағынан жарылып, ең құпия сырын айтып қойғанына өкініп, шошып кеткендей болып:

	– Гүлжайна, бұл туралы Саматқа айтпаймын деп уәде бер!– деп, өтіне үн қатты.

	– Жоқ, айтпаймын. Айтып, нем бар, жынды дейсің бе?– деді Гүлжайна,–Түсінем ғой.

	Енді осы әңгімені поезд ішінде ой елегінен өткізіп, қайта саралаған Нұрлан да, біраз нәрсені түсінгендей болды. Бұл Гүлжанға бекер ренжіген екен. Шын сүйген адам, анау-мынау майдашүйдені елемеуге тиіс. Ғашығының қолынан ұстап, маңдайынан сүйсе де, өзін бақытты сезінуі керек. Қызға қыз деп қана қарамай, адам ретінде де қадірлеп, сыйлай білу керек екен. Сонда ғана қыздың жанын түсінуге болатын сияқты. Оның ойымен, сезімімен санаспау – өзімшілдік болады екен. Осылай ойлаған сайын, Нұрланның көңілі жайлана түсті. Пойыз ауылына келіп тоқтаған кезде түн болған еді. Бірақ дала әжептеуір жарық. Сүттей аппақ шам нұрына шағылысып жапалақтап қар жауып тұр. Нұрлан поездан түсіп, желсіз тынық, тұнық ауаны рахаттана жұтты. Вагонның қапырық иісінен кейін, дымқыл, салқын саф ауа көкірегін кернеп, тынысын бірден кең ашып, миын көңілсіз ойлардың тұманынан айықтырып, бойын лезде сергітті. Қалықтап түсіп жатқан ақ ұлпа қарға алқандарын тосып, көбелек





	аулағандай мәз болып, айналасына көңілдене көз тастап, жүрегін әлдебір қуанышты әуен кернеп, ойына жаңа жыр жолдары оралып, күбірлеп, жол бойы, үйіне жеткенше шабыттанып келді. Бозарған аспан, жапалақтап жауған ақша қар, аппақ әлем, жым-жырт ауыл, ақ шаңқан үйлер, ақ киім киген ағаштар сезімін жаңартып, шаттандырып, тезірек қалам мен дәптерге жетуге асықты.

	Ақын – табиғаттың төл перзенті, жыршысы. Ол жаңа жауған ақ қарға, сол секілді табиғаттың әрбір ерекше құбылысына балаша қуанып, жан-жүрегімен тебіреніп, шаттана ды, шабыттанады. Нұрлан жапалақтап жауған, жаңалық иісі аңқыған ақша қардан, жаңарған ауадан жақындап қалған Жаңа жылдың, жасыл шыршаның, жақсылықтың иісін, лебін сезгендей болды.



	Қар жауған түн, жарық дүние жаңарған,

	Шаттық нұры төгіледі жанардан.

	Сезіледі жақын қалған Жаңа жыл

	Аңсап күткен жаңа бақыт, жаңа арман.



	– деп жаңа жырдың алғашқы шумағын да шығарып үлгерді.

	Жақындап қалған Жаңа жылдан жаңалық, жақсылық күту –әрбір жанның әдеті.

	Ертеңіне ұйқыдан тұрып, жуынып-шайынып, шәй ішіп алысымен, Нұрлан анасының айтуынсыз-ақ, ауланы тазартып, үй-ішін жинастырып, жууға кірісті. Қарындастарын да жұмысқа жұмылдырып, өзі бастап, есіктерезелерге дейін айнадай ғып жалтыратып жуып шықты. Жаңа жылды жаңарып, кіршіксіз ақша қардай таза көңілмен, адал жүрекпен,ақ пейілмен, жақсы тілектермен, жақындарымен бірге қарсы алмақшы.

	Бәлкім, жақсы, көңілді қарсы алса, Жаңа жыл жақсылықтар алып келіп, жаңа өмір басталар. Әке-шешесі бұның Жаңа жылға дайындықты ерте бастап, ерекше құлшынып кеткенін басқаша түсініпті. “Қызылордаға жиі барып-келіп, “от меня” деген біреуден хат алып жүргеніне қарағанда, қызы бар шығар, соны үйге ертіп келейін деп жатқан шығар,” деп ойлапты. Алғашқыда Нұрланның кеудесінде сондай бір үміттің де жылт еткені рас болатын, бірақ екі күннен кейін, Жаңа жылдың қарсаңында Гүлжаннан хат пен құттықтау қағазы келді. Бұл да оған екі күн бұрын открытка жіберіп, Жаңа жылмен шын жүректен құттықтаған. Гүлжанның бұл жолғы хаты тебірініске толы, открыткасы жылы тілектерге бай екен. Нұрлан одан мұндай ыстық ықылас пен сезімді күтпеген еді. Жүрегі қуанышқа толып, риза болды.

	Гүлжанның “қыздар бірге болайық деп жатыр, Жаңа жылда ауылға бара алмайтын шығармын” дегеніне де өкпелеген жоқ. Гүлжан бұның соңғы рет көңілсіз кеткеніне әбіржіп, қаты толқыса керек: Ағынан жарылып, жүрек сырын ақтарыпты.

	“Нұрлан ештеңені уайымдамашы, тұнжырап қалың ойларға беріле бермеші! Мен сенің әрдайым көңілді жүргеніңді, бақытты болғаныңды қалаймын. Ешқашан көңіліңе күдік алмашы, маған сенші! Егер маған сенетін, шын сүйетін болсаң, мен сендікпін! Болашақта да бірге боламыз, бәрі де жақсы болады деп ойлаймын”,– деп жазыпты сөзінің арасында.

	Нұрлан екі парақ шынайы сезімге тұнған хатты оқып шығып, ерніне тигізіп, сүйіп, кеудесіне басты.

	Жүрегі елжіреп, ұзақ толқып отырып, жауап хатпен “Сен мендіксің” деген төрт шумақ өлең жазды.



	Сен мендіксің, осы сенім маған қуат беретін,

	Бақытымның гүлі де сен қырларымнан теретін.

	Белдерді асып, шұбатылған жолдарыма асықсам,

	Серігім боп, сырласым боп соңыма сен еретін...



	...Бір болсыншы өмірдегі біз өрмелеп барар шың,

	Алыс жолда жалғыз қалсаң, қорқынышта қаларсың.

	Арман едің, бақыт едің шын жүректен тілеген,

	Алғашқым ең, бәлкім, соңғым,бәлкім, соңғым боларсың.



	Бұл оның Гүлжанға жолдаған алғашқы өлеңі еді. Қуанышына қуаныш қосылып, Нұрлан Жаңа жылды жақындарымен бірге жақсы қарсы алды. Ертеңіне де күні бойы сыныптас құрбыдостарымен бірге қыдырып, кешке Нұржігіттің үйінде бәрі бас қосып, көңілді думан өткізді.

	Екі аптадан кейін ол тағы да Қызылордаға қарай жол тартты. Бұл жолы бір топ өлеңдерін облыстық газетке апарып өз қолымен тапсыруды сылтау етті. Ата-анасы қарсы бола қойған жоқ. Нұрлан оларға “ертең түнде келемін” деп кетті. Түскі “Қазақстан” пойызына мінген ол Қызылордаға түс ауа жетті де, бірден пединститутқа соқты. Гүлжан әлі сабақта екен. Соңғы сабақ аяқталғанша, Нұрлан сыртта, есіктің алдында күтіп тұрды. Бір кезде студенттер топтобымен шұбырып, сыртқа шыға бастады. Сәлден кейін курстас қыздарымен бірге Гүлжан да көрінді. Ол бұны бірден байқамай, ойлы, мұңды кейіпте, жан-жағына назар аудармай өтіп бара жатыр еді, “Гүлжан!” деген дауысын естіп, жалт қарап, күлімсіреді де, бұрылып қасына келді. Үндемей қолын ұсынып, амандасты да, шаршаған әлсіз үнмен:

	– Қашан келдің?– деп сұрады.

	– Жаңа “Қазақстаннан” түстім,– деп жауап берді Нұрлан оның мұңлы жүзіне таңырқай қарап. Бірақ себебін сұрауға бата алмады. Сабақтан шаршап шыққан болар деп ойлады.

	– Жәйша келдің бе?– деді Гүлжан.

	– Өлеңдерімді облыстық газетке алып келіп едім. Әрі сені көріп кетейін дедім. Редакцияға ертең барармын деп, әдейі бірден саған келдім.

	– Рахмет! Жүр автобусқа мінейік.

	Екеуі көшені кесіп өтіп, арғы беттегі аялдамаға қарай аяңдады. Жақындай берген де, аялдамадағы адамдардың арасында, бұларға тесіле қарап тұрған әлгі староста қара жігітті көріп Гүлжан ыңғайсызданып тоқтай қалды да, Нұрланға: “Жаяу кете берейікші!”– деді. Екеуі бұрылып тротуарға шықты да, жатақханаға қарай жаяу тартты.

	– Гүлжан, сен менің соңғы хатымды алды ба? – деп сұрады Нұрлан жолда келе жатып.

	– Иә, алдым, бірақ хат жазуға әлі қолым тимей жатыр. Сабақ қиындап кетті.

	– Өлең ұнады ма?

	– Ұнады. Бірақ мен өлеңді онша түсінбеймін.

	– Иә, сен мені де онша түсінбейтін сияқтысың.

	– Сен математиканы түсінем деп ойлайсың ба?– деді Гүлжан оқыс сұрақ қойып.

	Нұрлан не деп жауап берерін білмей, үнсіз қалды.

	–Мен саған тағы да бір хат жазып едім. Соны оқымай-ақ, өзіме қайтарып жіберші,– деді ол, сәлден кейін.

	– Неге?

	– Сен оны түсінбей қаласың ба деп қорқамын.

	– Не деп жазып едің?

	–Жәй, өзімнің көңіл-күйімді білдіріп, сенің хат жазбағаныңа ренжіп отырып жазып едім. Өтінемін, оқымай-ақ өзіме қайтарып жіберші.

	–Жоқ, қайтармаймын. Ол хат менікі, өйткені маған жазылған,– деді Гүлжан күліп.

	– Орнына басқасын жазып жіберемін.

	– Болмайды.

	Нұрлан амалы таусылып, сол хатты жазғанына өкінді де қойды. Егер оны оқыса, Гүлжанның бәрін басқаша түсінуі мүмкін екенін ұқты.

	“Гүлжан, мен саған қызығамын. Сен бақыттысың ғой: өзің армандаған оқуыңды оқып жүрсің. Ал мен ауылда бос сенделіп жүрмін. Өзің айтқандай “бездельникпін”. Мен сенің теңің емеспін бе деп қорқамын. Сені бақытсыз еткім келмейді. “Шын сүйгендер қосылмайды” дейді ғой”,–деген сияқты, сарыуайымға салынған кезде жазылған, көңілсіз хат еді. Бір сәттік көңіл күйдің әсерімен асығыс жазылғандықтан, оны Гүлжан түсінбей қалама деп кеш өкінген. Бірақ болар іс болды, енді өкінгенмен шара жоқ секілді. Жатақханаға келген соң, Нұрлан Гүлжанның бөлмесінде шамалы уақыт отырды да, нағашы әпкесінің үйіне кетті. Қыздардың ертеңгі сабаққа дайындалуы керек екен. Гүлжанның да қыдыруға қолы тимейтінін ұқты да, киноға шақырып бекерге мазалағысы келмеді; ертең тағы да көретінін көңіліне медет тұтты.

	Ертеңіне, түстен кейін редакцияға барды. Әдебиет бөлімінің меңгерушісі отыздан жаңа асқан дерлік, ажарлы, ақ жарқын мінезді, жақсы жігіт екен. Жылы қабылдап, сөйлесіп, өлеңдерін қарап шығып, ұнатып, алып қалды. Жұмысын бітіріп, көңілі орнына түскен соң, Нұрлан көшеде біраз қыдырып, дүкендерді аралап, уақыт өткізіп, сағат бестің кезінде жатақханаға келді. Вахтадан өте алмаған соң, бір қыздан Гүлжанды шақыруын өтінген еді. Көп ұзамай-ақ, Гүлжанның баспалдақпен төмен түсіп келе жатқанын көрді. Ол жалаңбас, помази халатымен шыға салыпты. Екеуі амандасқаннан кейін, вахтадан бөлек, шыға берістегі дәліздің төр жағында, көзден тасалау жерге келіп тұрып сөйлесе бастады.

	–Өлеңдеріңді апарып бердің бе?–деп сұрады Гүлжан.

	– Иә.

	– Енді ауылға қайтасың ба?

	– Иә. Бүгін кешке қайтуым керек.

	– Тағы да қашан келесің?

	– Жақын арада келе алмайтын шығармын.

	Хат жазамыз ғой. Өзің ауылға қашан келесің?

	– Әзір қол тимейді. Сессиядан кейін бір-ақ баратын шығармын. Білмеймін.

	– Онда хат жазасың ғой?

	– Көрерміз,– деп қулана күлді Гүлжан,– хатыңды алсам, жазуға тырысармын.

	– Түсінбей қалмасаң болғаны.

	– Оның несін жасырасың? Бір-бірімізді онсыз да түсінбейміз ғой.

	Екеуі сәл үнсіз, тұнжырап ойланып тұрып қалған еді, қырсыққандай, сол сәтте ішкі есікті ашып, әлгі қара жігіт шыға келді де, бұларға жалт қарап өтіп, сыртқы есіктен жылдам шығып кетті. Гүлжан тағы да қолайсыз жағдайда қалғандай, сәл қызарып кетті.

	Нұрлан қызғанышын сездірмеуге тырысып, жымиып күліп, оның қолынан ұстады. Қолы тоңып қалған ба: салқын екен.

	– Қолың салқын ғой, тоңып қалған жоқсың ба?– деп сұрады Нұрлан, қыздың саусақтарын, қолының сыртын алақанымен аялай сипап.

	– Өзі солай мұздап тұрады,– деді Гүлжан.

	– “Кімнің қолы салқын болса, соның жүрегі ыстық” деген мәтел бар ғой, деді Нұрлан әзілдеп.

	Гүлжан оған күлімсіреп қарады да, назарын төмен салып, қабырғаға арқасымен сүйенген күйі, үндемей тұра берді. Нұрлан оның балғын, сұлу жүзіне, ұзын қайқы кірпіктері көмкерген мөлдір қара көздеріне, мойылдай қара қалың шашына, ақ мәрмәрдай жарқыраған жазық, кең маңдайына мейірлене, қызығып-құмарта қарап тұрды да, жүрегі елжіреп кетіп:

	– Гүлжан, маңдайыңнан бір рет сүюге бола ма?– деп сұрады. “Бетіңнен сүйейінші” деп айтқысы келген, бірақ батылы бармады. Гүлжан жауап қатпастан, төмен қарап тұра берді. Қыз келісті деп ойлаған Нұрлан оны қолынан тартып, өзіне икемдеп, еңкейе ұмсынып, маңдайынан сүйе беріп еді, еріні тиер-тиместен, қыз қымсынып, қорғанып, бұны кеудесінен итеріп жіберді. Нұрлан оның маңдайының болар-болмас жылуын, дәмін, шашының жұпар иісін сезініп қана үлгерді. Гүлжаннан мұндай қарсылықты күтпеген байғұс есеңгірегендей түсі бозарып, қуқыл тартып, таңданып тұрып қалды. Қыз соны байқап, қолын созып, ұяла күлімсіреп, жұбатқысы келгендей ишара білдіріп еді, бұл елемей:

	– Сау бол!– деді де, жүзі томсарған күйі, бұрылып, тез барып, есікті ашып, сыртқа шығып кетті.

	– Сау бол!– деп, Гүлжан, состиып тұрған күйі, қала берді. Кеудесіне оқ тигендей есеңгіреп қалған Нұрлан, поезбен ауылына жеткенше, өзіне-өзі келе алмады. Қайта-қайта әлгі қолайсыз сәт есіне түсіп, реніші асқынып, көңілі босай береді. Ол өзін сұмдық бақытсыз сезініп, іштей қорланып, өмірден баз кешіп, түңіле жаздады. Енді бұдан былай өз еркімен Гүлжанды құшақтап сүюге ұмтылмауға бекінгендей болды. Өзін қыздың шын жақсы көрмейтініне көзі жеткендей, одан көңілі қалып, түңіле бастады. Әлгі күлімсіреген қара жігіт те көз алдына келе береді. Жүрегін қызғаныш пышақпен тілгендей сыздатып, әлсін әлсін ауыртады.

	Ауылға келгеннен кейін, “жығылған үстіне жұдырық” дегендей, тағы бір қырсық тап болды. Бұның өзі қатарлы бір танысы бар еді. Екеуі қатар оқыған, бірін-бірі жақсы біледі, сондықтан кездескен сайын шүйіркелесіп, сырласып тұратын. Сол жігіт тағы да көшеде жолығып қалып, әңгіме арасында Нұрлан оған Гүлжан туралы айтқан еді, анау қарап тұрмай:

	– Ол қызды ана жолы, вокзалда біздің ауылдың бір жігітімен бірге көргенмін. Ол – Айбек деген жігіт, Қызылордада техникумда оқиды. Екеуі пойыздан түсіп, перронда қыдырып жүр екен. Оңаша сөйлесіп тұрғанда, ол жігіттен: “Ана қызды қайдан білесің?”–деп сұрадым. “Ол қыз– менің чибухам”,– деп жауап берді жігіт. Екеуі біраздан бері жүреді екен”,– деді.

	– Қой, олай болуы мүмкін емес. Сенің көргенің ол қыз емес шығар?

	– Өтірік айтып тұр деймісің? Жоқ, соның дәл өзі! Есіңде болсын, әрбір қыздың кемінде екіүш жігіті болады,– деді танысы күліп.

	Нұрлан сенер-сенбесін білмей, ойланып қалды. Кім біледі, Гүлжан биыл бұған кездескенге дейін басқа жігіттермен танысып жүрген шығар. Олармен байланысын әлі үзбеген болар. Нұрланның есіне әлгі қара жігіт тағы да түсті. Гүлжан оны әлі қимай жүрген секілді көрінді. “Жел тұрмаса, шөптің басы қимылдамайды”. Демек, мына танысының сөзі рас болғаны ғой. Нұрланның көңілін күдік билеп алды. Сүйген қызына деген сеніміне сызат түскендей. Қасіретті ойлардың тұтқынынан шыға алмай, ол әлденеше күн азап шекті. Көп ұзамай Гүлжаннан кезекті хат келді. Асығыс жазылған, амандығын білдірген, қысқа ғана хат екен. Бұның соңғы хатын алған-алмағанын да жазбапты. Нұрлан әрі ойланып, бері ойланып, істің анық-қанығына жету үшін Қызылордаға тағы да барып қайтуды жөн көрді. Егер күдігі расталса,– қиын болса да,– Гүлжаннан біржола күдер үзбек. Бұлай екі ойлы болып азаптанып жүре беруге болмайды екен.

	Қызылордаға түс қайта келгендіктен, бірден институтқа тартты. Үзіліс кезінде сыртқа шыққан әлгі жүзі таныс ауылдың жігіті–Абылайдан Гүлжанды шақырып жіберуін өтінді. Ол жігіт Гүлжанның курстасы еді. Жігіт кеткен соң, сәлден кейін есіктен Гүлжан шықты. Пальто сыз, орамалсыз, желең күйі шыға салыпты. Жүзі жабырқау, көңілсіздеу, тіпті мұңдылау көрінді; Нұрланды көріп аздап таңырқағаны байқалды.

	Екеуі қол алысып, амандасқаннан кейін, Нұрлан сәл бөгеліп барып:

	– Сабақтан қашан шығасың?– деп сұрады.

	– Әлі бір жұп сабақ бар. Емтихан болатын маңызды сабақ,– деді Гүлжан.

	– Онда мен сені көп бөгемейін. Мен сенен, ренжімесең, бір нәрсе туралы сұрайын деп едім.

	– Не туралы? Айта бер.

	–Сен Айбек деген жігітті білесің бе? Жиырма жетінші разъезде тұрады, осында, техникумда оқиды екен.

	– Жоқ, білмеймін,– деді Гүлжан қабағын шыта ойланып, есіне түсіре алмай. Оны неге сұрадың?

	– Жәй, әншейін. Шынымен білмейсің бе?

	– Жоқ.

	– Сендердің ауылдағы вокзалда бірге қыдырып жүргендеріңді бір жігіт көріпті ғой.

	– Білмеймін, есімде жоқ. Бәлкім, басқа біреумен шатастырып тұрған шығарсың?

	– Жарайды ендеше. Айып етпе! Бар, сабағыңнан қалып қойма. Тоңып та қалған шығарсың,– деді Нұрлан.

	– Әзір осында боласың ба?– деп сұрады Гүлжан кетуге ыңғайланып.

	– Жоқ, қайтуым керек. Үйдегілерге айтпай кетіп едім. Сау бол!– деді Нұрлан.

	– Сау бол!– деп Гүлжан жаурап, екі қолын кеудесінде айқастыра қусырып, иықтарын қушитқан күйі, есіктен ішке кіріп кетті.

	Нұрлан жолдағы кітап дүкеніне соғып, ішін аралап, бір-екі кітап сатып алды да, вокзалға келіп кешкі поезға билет алып, ауылына қайтты. Жолда да, үйіне келген соң да, бәрібір көңілі тыныштала қоймады. Гүлжанның сөзіне сенейін десе де, сене алмады, “Мойындағысы келмеген шығар” деп ойлады. Жүйкесі жұқарып, жүрегі ауырып, тұңғиық ойларға батқаны соншалық– Гүлжанмен біржола қоштасуға бел байлап, оған хат жазды. “Кешір, Гүлжан, мен бұдан әрі төзе алар емеспін. Саған әр барған сайын, ана старостаңды көріп, көңілім бұзылып жүргенде, енді мынауың шықты. “Әрбір қыздың екі-үш жігіті болады” деген рас екен. Әрине, салыстырып, ішінен жақсысын таңдайды ғой, бірақ менің ондай сынаққа түскім келмейді. Хош бол!– деп хатын аяқтады да, пошта жәшігіне салып жіберді. Тағы да асығыстық жасап, қатты кеткенін соңынан ұқса да, “айтылған сөз – атылған оқ” дегендей, хатты қайтарып ала алмайтын болған соң, амалсыз көнді.

	Баласының мұңға батып, көңілсіз жүргенін, аурудан әлсіреп, азып кеткенін көріп, әкесі “жүрегін, ревматизмін емдетіп, демалып қайтсын” деп оған Кисловодскідегі санаторийге курсовка-жолдама алып берді. Нұрлан Алматыға дейін пойызбен барып, сол жерден Солтүстік Кавказға самолетпен ұшты.

	Кисловодск, шағын болғанмен, әдемі қала екен. Орталығында биік үйлермен қатар, ескі стильмен салынған үлкен, жалғыз қабатты жай үйлер, емдеу орталықтары, әсем бағы бар. Тау, қыр беткейлеріне текшелеп салған қаз-қатар үйлер алыстан ап-айқын, әдемі, айрықша көрінеді екен. Қала тап-таза, жып-жинақы, тыныш. Әсіресе, ауасы қандай керемет, тұп-тұнық, мөлдір: қанша жұтсаң да тоймайсың, көкірегің кеңіп, тынысың шайдай ашылады. Тау-тастардың ара-арасынан бұлақтар ағып, буы бұрқырап минералды сулар шығып жатыр. Минералды суы қандай дәмді, жағымды, жұғымды, шипалы, десеңізші: қанша ішсең де құмарың қанбайды, бойың жеңілдеп, жіпсіп, рахаттана түсесің. Әсіресе, сол нарзан суынан ыстық ванна қабылдап жатқан кездер қандай тамаша! Бойың балбырап, босап, жүйке тамырларың жұмсарып, жүрегің бірқалыпты соғып, рахаттанып, маужырап, қалғып, ұйықтап та кетесің. Ваннадан шыққан соң жеңіл киініп, тынығатын бөлмеде, тақтай төсектердің (кушетка) бірінде жатып демалып аласың да, асықпай киініп, далаға шығасың. Таулы өлке болса да, бұл жердің климаты жұмсақ, аяз, қатты суық жел жоқтың қасы. Ваннадан шыққанда суық тиіп қалады деп қорықпайсың. Жүрек ауруына шипалы сумен қоса, ауасы да ем екен. Құрамында көміртегі, йод секілді жүйке тамырларына жағымды әсер етіп босататын, қалпына келтіретін пайдалы элементтер бар дейді дәрігерлер. Айтса айтқандай, бір-екі аптадан соң-ақ Нұрланның бойы сергіп, жүрегі жақсарып, көңілі көтеріліп, жаны рахаттанып, тынышталып қалды. Өзін бір жәннәт төрінде жүргендей сезінді. Санаторий ге келген күні-ақ курсовкамен демалушыларды арнайы автобуспен қызметкер әйел қаланың әр жеріндегі пәтерлерге алып барып, шағын топтарға бөліп, орналастырған. Нұрлан бір татар, екі орыс, екі украиндықпен бірге тұратын болды. Бұдан басқалардың үшеуі – үлкен кісілер, тек біреуі ғана –отызға толмаған украин жігіті. Бәрі де қарапайым, момын кісілер екен. Татутәтті, көңілді тұрып жатты. Күн сайын бірге барып, санаторийдің орталық асханасынан төрт мезгіл тамақ ішеді. Тағамдары диеталы, дәмді. Үш мезгіл, тіпті, қалаған кезіңде, тегіннен-тегін ағып жатқан минералды суды ыдысыңа краннан құйып іше бересің. Қанша ішем десең де, еркіңде. Әрі сусын, әрі дертіңе шипа. Жұмақтың зәмзәм суындай. Бір-екі аптадан кейін-ақ Нұрланның бойы сергіп, көңілі көтеріліп, жаны жадырап, өзін жақсы сезініп қалды. Қалың уайымның, мұңның тұманынан санасы, жан-дүниесі айыға бастағандай. Қасындағы серіктерімен бірге киноларға, концерттерге, Бестау, Железноводск секілді көрші курортты қалаларға экскурсияға барып серуендеп, емнен бос кездерінде уақытты көңілді өткізіп жүрді. Бір жолы арнайы лекцияға да қатысты. Лекцияның тақырыбы: “Еркек пен әйелдің қарым-қатынасы және ұйқысыздықтан құтылу” деген екен. Нұрланға ұнағаны, әсіресе, екіншісі болды. Ол осы ұйқысыздықтан көп қиналатын. Кейде түнімен төсегінде дөңбекшіп көрер таңды көзімен атқызатын. Сонда көбінесе ойлайтыны – Гүлжан болатын. Лекцияны жүргізген белгілі психолог-профессор өзге де пайдалы кеңестермен қатар, ұйықтаудың жаңа бір тәсілін–“аутагендік жаттығуды” қалай қолдануды үйретті. Төсекте шалқаңнан жатып, ойша аяғыңның ұшынан басыңа дейін, он екі мүшеңнің бәріне бұйрық беру арқылы бұлшық еттеріңді босатып, қан айналымын жақсартып, өзіңді-өзің тыныштандырасың. Бірте-бірте тұлабойың балбырап қалай ұйықтап кеткеніңді өзің де білмей қаласың. Осылай әлденеше күн жасаған жаттығу қалыпты әдетке айналады да, оп-оңай ұйықтайтын боласың. Бұл жаттығудың өзіңді өзің бірқалыпты ұстауға, сабырлы болуға, ашуланшақтықтан, күйгелектіктен арылуға тигізетін пайдасы да зор екен. Әрі оп-оңай, тез үйренесің. Өзін-өзі ұстай алмайтын, басқара алмайтын адамдарға таптырмайтын амал. Нұрлан енді күн сайын ұйықтауға жатқанда, шалқасынан созылып, екі көзін жұмып, басқа ештеңе ойламауға тырысып: “Мен мүлде тынышпын, сабырлымын, денемнің бұлшық еттері босады” деп өзіне-өзі іштей бұйрық беретін болды. Расында да, үш-төрт күннен кейін ол қалай тез ұйықтап кеткенін сезбей де қалатын болды. Тыныш ұйқы, таза ауа, шипалы су, жақсы әсерлер оның денсаулығын жақсартып, оңалдырып, әлдендіріп тастады. Ол бұрынғыдай қайғыруын, жалғызсырауын, сарыуайымға салынуын қояйын деді. Дегенмен, Гүлжанды ұмыта алмады. Оған деген өкпе-реніші тарай бастаған сияқты, ол туралы үнемі ойлай береді, сағынады. Екі-үш ай бұрын Гүлжан бір хатында: “Суретің болса, хатпен салып жіберші” деп өтінген еді. Соны есіне алып, арнайы түрлі-түсті суретке түсіп, бір данасын хатпен бірге жолдады. Хатында Гүлжанға курортта жүргенін айтып, жағдайының жақсы екенін білдірді. Араларындағы кикілжіңді жуыпшайғысы келіп, өткендегі хатты қызғанышпен жазғанын аңғартты, бірақ кешірім сұраған жоқ. Бір жетіден кейін Гүлжаннан қысқа ғана хат келді. Ол бұның суретіне рахмет айтып, өзінің қысқы сессияны тапсырып жүргенін хабарлапты. “Көңілді демалуыңа тілектеспін!”– деп кекетуді де ұмытпапты.

	Санаторийде 22 күн емделіп, демалып, денсаулығын әжептеуір жөндеп алған соң, Нұрлан пойызбен Мәскеуге аттанды. Онда барған соң, әпкесі мен жездесінің жанында бір аптадай болып, былтырғы өлеңдерін Әдебиет институтының конкурсына тапсыртып, үйіне базарлықтар сатып алып, пойызбен артынып-тартынып ауылына қайтты. Үйіне келсе, оны Гүлжанның хаты күтіп жатыр екен. Әкесі мен шешесі хатты ашып, оқып қойыпты. Әкесінің сондай, балаларының ісіне араласа беретін әдеті бар еді. Нұрлан құпия сырының ашылып қалғанына өкініп, ұялып, іштей біраз күйзелді. Бірақ сағынған ата-анасына қалай ренжісін. Әкесі Гүлжанның кімнің қызы екенін де сұрастырып біліп қойыпты. “Әй, ол әлгі пәленшенің асырап алған қызы екен ғой. Қызын қайдам, әкесі бір жақтырмайтын адамым еді”,– деді ол бұған күле қарап. Нұрлан хатты алып, үндеместен үйден шығып кетті. Оңаша жерге, ауланың сыртына барып, хатты ашып оқи бастады. Хат бұның санаторийге кетер алдында жазған хатына жауап ретінде келген екен. “Мен сенің хатыңды алып қатты қиналдым,– деп жазыпты Гүлжан,– Мен сені шын сүйген едім. Жатсам да, тұрсам да еріксіз ойлай беремін. Сенің әрбір айтқан сөзің, қимылың, күлкің көз алдымда тұрады. Үнемі сағынып, қашан келіп қалар екен деп, елеңдеп жүремін. Хатыңда әлгі жігіт туралы жазыпсың. Мен ол жігітті танымайтынымды, білмейтінімді кездескенде өзіңе айтқан едім ғой, неге сенбейсің?! “Әрбір қыздың кемінде екі-үш жігіті болады” деген рас екен депсің. Мені сондай надандыққа қиғаның о бастан сүймегендігіңнен болар. Бәлкім, кеткің келген шығар? Кетер болсаң, жалаңды жаппай кет!” Ұзақ хат осылай ренішпен аяқталған екен.

	Нұрлан Гүлжанды ренжіткеніне өкініп, аяп, жаны ашып кетті. Бір жағынан қыздың сүйетініне көзі жетіп, іші жылып қалды. Сол күні одан кешірім сұрап хат жазып жіберді. Жауап хатты ұзақ күтіп, бір айға жуық уақыт өткен соң ғана алды. Гүлжан қысқы демалыста болды ма, әлде ұзақ ойланды ма, дегенмен бәрін түсінген сияқты. “Біз бір-біріміз үшін жаралғанбыз деп ойлайтын болсақ, арамызда сенімсіздік болмауға тиіс”,– деп жазыпты ол көлемді хатында. Нұрлан оның бұл сөздеріне қуанып, жаны тебіреніп, өлеңмен хат жазып жіберді.

	Бұл кезде қаһарлы қыс та өтіп, күн жылып, қар еріп, жылғалар сылдырай ағып, әлсін-әлсін жаңбыр жауып, соңынан күн жарқырап шуағын төгіп, жерге жамырай қылтиып көк шығып, талдар бүршік атып, құстар тынымсыз сайрап ән салып көктем де келген еді. Табиғаттың қайта жанданып, тіршіліктің түлеп, жаңара бастауы адамның да жан-жүрегіне, көңіл-күйіне әсер етіп, сезімін оятып, шабытқа, қуанышқа бөлейтіні белгілі ғой. Көктем – махаббаттың да қайта оянып, лаулайтын маусымы.

	Күн жылынған кезде қырға қаптап кететін қызғалдақтар секілді, қыздар да қызыл-жасыл киініп, сәнденіп, көшелерде көздің жауын алып, құлпырып шыға келетінін, жігіттердің жүректерін жаулайтынын қайтерсің! Көктем келгенде қуанбайтын жан иесі жоқ шығар! Нұрлан да келе жатқан зор қуанышты жүрегімен сезгендей көңілі шалқып, махаббаты қайта жалындап жанып, сүйген қызына арнап, сезімге толы шуақты жырлар жаза бастады. Әр хат жазған сайын бірекі өлеңін қосып жіберіп жүрді. Гүлжан бір хатында: “Бізге келіп кетпейсің бе?– деген соң, Қызылордаға да барып қайтты. Жолда бір досымен кездесіп қалып, сапарлас болып шығып, ауылға бірге қайтатын болып келіскен соң, оны да жатақханаға ертіп барды. Гүлжан бұларды қуана қарсы алып, шәй беріп, құрметтеп күтті. Нұрлан оның альбомын досы екеуі көріп отырғанда байқады: баяғы қара жігіттің суретін қыз алып тастапты. Есесіне Нұрланның Кисловодскіде түскен суретін альбомның бірінші бетіне жапсырып, айналасына гүлдердің суреттерін салып, көмкеріп қойыпты. Соны көріп, досы жымиып күлді.

	Гүлжанның шәйін ішіп болған соң, Нұрлан досы екеуі оны киноға шақырды. Кинодан кейін үшеуі біраз қыдырып, әңгімелесіп, жатақханаға дейін жаяу келді. Нұрлан Гүлжанмен қайта жарасып, бірге, көңілді жүргеніне қуанып, оған мейірлене сүйсініп қарай берді. Қанша қараса да, оның сүйкімді, сұлу бейнесіне көзі тоймайды. Жүрегін шаттық кернеп, өзін бақытты сезінеді. Бірақ сүйгенін қимай, қасынан кеткісі келмесе де, амал жоқ, жатақхананың алдына келген соң, онымен қоштасып, досымен бірге автовокзалға барып, ауылға жүргелі тұрған автобусқа мінді. Жол бойы Гүлжанды ойлап, үйіне келе салысымен, онымен кездескен, бірге жүрген кезіндегі әсерін бейнелеп, тағы да өлеңмен хат жазды. Осылай махаббатпен, өлең жазумен әуре болып жүргенде, уақыт та зымырап өте шығып, маусым айының бас кезінде, Мәскеуден көптен бері күткен хат та келіп жетті. Нұрлан жүрегі дүрсілдеп, қобалжып, хатты ашып қалғанда, конкурстан өткені туралы хабарлаған алақандай шақыру қағазын көріп, қуанып кетті. Әсіресе асты сия қаламмен сызылған: “Ұлттық мектепті бітіргендер биыл шығарманың орнына орыс тілінен диктант жазады” деген сөйлемді оқығанда, шаттықтан төбесі көкке жеткендей болды. Онымен бірге әкешешесі, іні-қарындастары, туыстары да қуанып, бір-бірінен сүйінші сұрасып, мәз-мәйрам болды.

	Нұрлан өлеңдерінің конкурстан өткенін, Әдебиет институтынан шақыру қағазы келгенін хат арқылы Гүлжанға да хабарлады. Гүлжан: “Еңбегіңнің өз бағасын алғанымен шын жүректен құттықтаймын, оқуға түсіп кетуіңе тілктеспін!”– деп жауап жазды. Нұрлан қуаныштан есі шығып, емтиханға, жолға дайындалып жүріп, қолы тимей оған келесі хатын сәл кешіктіріп алды. Соған аздап ренжіген Гүлжан кезекті жауап хатын салқындау көңілмен жазыпты. Жазғы каникулға шыққанын, ауылына кетіп бара жатқанын хабарлапты да, үйінің адресін жазбапты. Бәлкім, ауылында жүріп хат жазысуға үй-ішіндегілерден ұялған да болар. Нұрлан онымен қалай хабарласып, қоштасарын білмей, дүдәмал күйде, Мәскеуге пойызбен аттанып кетті. Гүлжанды көре алмағанына өкінсе де, қазіргі оның негізгі ойы, есіл-дерті –қалай да оқуға түсу еді. Биыл көз жасын көріп, құдай қарасты ма, ә дегеннен жолы болып, әпкесі де жанында жанкүйер болып жүріп, Нұрлан үш емтиханды да “төрт” деген бағаға тапсырып, Әдебиет институтының поэзия бөліміне қабылданып, студент болып шыға келді. Орыс әдебиетінен өзінің сүйікті ақыны– С.Есенин туралы сұрақ келгенін айтсаңызшы! Адамның бағы жанайын деп тұрса, бәрі сәтімен келеді екен. Бұл Есениннің өлеңдерін жатқа соққанда, емтихан алып отырған мұғалімнің өзі таң қалып, сүйсінгенін жасыра алмады. Қайта-қайта сұрақтар беріп, басын шайқап, риза болды. Өзі де Есенинді жақсы көретін болса керек, күлімсіреп, қостап, біраз сөйлесті. Соңында, қасындағы орыс тілінен емтихан алған әйелге қарап, жымиып: Есенинді қалай жақсы біледі мына жігіт! Қалай, төрт қоямыз ба?–деп сұрады. Әйел күлімсіреп: “Иә, әрине!”– деп басын изеді. Осылайша сүйікті ақынның аруағы қолдап, Нұрлан жақсы баға алып шықты. Екі-үш жыл ежіктеп, орысша оқып-үйренген еңбегі де далаға кетпеді.

	Поэзиялық семинардың жетекшісі – орыстың атақты ақыны, СССР Мемлекеттік сыйлығының лауреаты Евгений Аронович Долматовский екен. Оның Ұлы Отан соғысы кезінде жазылған “Моя любимая” секілді бірнеше әндері эфирден жиі беріліп тұратын. Оны жұрттың бәрі сол арқылы жақсы білетін. Бұларды бес жыл бойы ақындық өнерге баулитын ұстаздың үлкен ақын болғанына да Нұрлан қуанып қалды. Ол оқуға түсіп, көңілі жайланып, ауылына келіп, әке-шешесімен, бауырларымен қуанышын бөлісіп, он шақты күн демалды. Әкесі: “Балам, бірінші курсты бітіріп кел, содан кейін той жасаймын”,– деді. Әпкесі Гүлжайна: “Папа, балаңыз оқуға түскенімен, оқып кете алмай, қайтып келуі мүмкін, өйткені Әдебиет институтында оқу өте қиын. Той жасамай-ақ қойыңыз, кейін ұятқа қалып жүрерсіз”,– деп құлағына құйып қойыпты. Ол Нұрланның оқуға түсіп кеткеніне таң қалып, әлі де толық сене алмай жүрсе керек. Он жыл ауылда қазақша оқып, орысша шала-пұла сөйлейтін інісінің өзі қиналып оқыған институтқа түскеніне, оқып кететініне қалай сене қойсын! Дегенмен мақтануды, даңғазалықты ұнатпайтын Нұрлан әке-шешесінің тойламағанына мән берген де жоқ, оған жақындарының, өзінің қуанғаны да жетерлік еді. Ата-анасының, бауырларының қасында он шақты күн болып, ол Мәскеуге қайтуға жиналды. Бір қап қауын-қарбыз бен шабаданын көтеріп шешесімен, тоғызыншы сыныпта оқитын інісі – Жандоспен бірге түскі “Қазақстан” пойызына шықты. Вокзалға келіп, Жандосты жүктермен бірге сыртта қалдырып, мамасы екеуі ішке кірді. Кассаның алдында билет алып тұр еді, кенет Гүлжан мен сіңлісінің есіктен кіріп келе жатқанын алыстан көрді. Ол екеуі де бұларды көріп қалып, кілт бұрылды да, сыртқа шығып кетті. Нұрлан билет алып болған соң, кассир қызбен сөйлесіп тұрып қалған мамасынан бұрын сыртқа шығып қараса, Гүлжан мен сіңлісі есіктің жанындағы ұзын арқалы ағаш орындықта отыр екен. Нұрлан олармен жылы амандасып, қастарына келіп отырды. Амандық-саулық сұрасып болғаннан кейін, Гүлжан сіңлісінің арғы жағында отырған Нұрланнан:

	– Мәскеуге оқуға түсуге кетіп бара жатырсыз ба?– деп сұрады.

	–Гүлжан, мен оқуға түстім ғой,–деді Нұрлан.

	– Поздравляю!– деп Гүлжан оған таңдана, қуана, күлімдей қарады.

	–Емтихандар тамызға дейін-ақ аяқталған, енді оқуға кетіп бара жатырмын. Анау тұрғандар–мамам мен інім,–деді Нұрлан. Бұл кез де шешесі вокзалдан шығып, бұларды көрсе де, үндеместен, жол бойындағы кіші баласының қасына барып тұрған еді. Гүлжан оларға қадала бір қарады да, ыңғайсызданып, назарын басқа жаққа бұрып әкетті. Осы кезде диспетчер радиодан пойыздың келе жатқанын, бірінші жолға тоқтайтынын хабарлады да, әңгімелері үзіліп кетті. Олар орындарынан тұрып темір жолға қарай беттеді. Нұрлан мамасы мен інісінің жанына келіп, жүктерін көтерісіп, үшеуі вагонның тоқтайтын тұсына қарай жүрді. Көп кешікпей, ентігіп, жүрдек “Қазақстан” поезы келіп тоқтады да, жолаушылар вагондарын іздеп олай-бұлай жүгіре бастады. Нұрланның мінетін вагоны пойыздың соңына таман еді. Ол Гүлжанның алдыңғы жақтағы вагондарды жағалап жүріп, біріне мінейін деп жатқанын көріп қалды. Өзі де вагонға жүктерін көтеріп кіргізіп, қайта түсіп, мамасымен, інісімен құшақтасып беттерінен сүйіп қоштасып, пойызға әрең мініп үлгерді. Екі-үш минут қана аялдайтын пойыз орнынан қозғалып жүріп кеткенде, шешесі мен інісіне жартылай ашық терезеден қолын бұлғады. Олар да пойызбен қатарласа жүріп, қолдарын бұлғап, қоштасып қала берді. Алыс жолға, ұзақ уақытқа кетіп бара жатқандықтан, Нұрлан оларға да, аулына да қимай қарап сәл тұрды да, жүктерін көтеріп, өзінің купесіне кірді. Асықпай орналасып алған соң, вагондарды аралап, Гүлжанды іздеді, бірақ құр сандалып, таба алмай орнына қайтып оралды. Пойыз келесі Шиелі станциясына келіп тоқтаған кезде, сыртқа, перронға шығып қарап тұр еді, алдағы вагондардың бірінің есігінен Гүлжан көрініп, бұған қолын бұлғап, дауыстап атын атап шақырды. Нұрлан оны көріп қуанып, жүгіріп барып, сол вагонға мінді. Гүлжанға оны іздеп таба алмағанын айтты. Гүлжан пойызға билетсіз мінгендіктен, жолсеріктің вагонында тығылып отырыпты. Енді, қауіп сейілген кезде, вагонның дәлізіне шығуға рұхсат алған екен. Нұрлан онымен бірге осы жерде, терезе алдында тұрып, Қызылордаға жеткенше әңгімелесіп барды. Пединститутта оқу басталар алдында студенттерді бір айға ауыл шаруашылығы жұмысына –күріш оруға алып кетеді екен. Гүлжан соған келе жатқанын айтты. Нұрлан оған өзінің Мәскеудегі жатақханасының адресін жазып берді. Қызылордаға келген соң, Нұрлан Гүлжанға көмектесіп, пойыздан бірге түсіп, вокзалға дейін еріп барған еді, бірақ қыз бұны қимай, кеткісі келмей, кері қайтты. Екеуі вагонның алдына қайтадан бірге келіп, осы жерде қол алысып, қоштасты. Пойыз орнынан қозғалған кезде, Нұрлан вагонның тепкішегіне қарғып мінді де, Гүлжанға қолын бұлғады. Гүлжан да күлімсіреп, қолын көтеріп, саусақтарын жыбырлатып жауап берді. Жүрегіне ыстық, аяулы сүйген қызын қалдырып Нұрлан алыс арманға, жаңа өмірге, белгісіз ортаға қарай жол тартты.

	Мәскеуге келген соң, оқудың қызығына түсіп, қарбалас тіршілікке алданып, оның Гүлжанды ойлауға онша көп уақыты бола бермеді. Студенттермен, мұғалімдермен танысып, жатақханадан орын алып, алғашқы лекцияларға қатысып, студенттік қызу өмірге кірісіп кетті. Келе салысымен комендант әйелге: “Менің қасыма арақ ішпейтін, темекі тарпайтын өзім қатарлы, момын жігіт жіберіңізші,”– деген еді. Комендант ақжарқын мінезді орыс келіншек бұның өтінішін орындап, қасына бірге тұруға, Тула қаласынан келген, өзімен курстас жиырма жастағы Сергей деген жігітті жіберіпті. Сергей проза жазады екен. Толықша келген, бойы ортадан сәл жоғары, көк көз, сары жігіт. Темекі шекпейді, арақ ішпейді, шараптан аздап қана татады екен. Екеуі бірден тіл табысып, бір бөлмеде тұра бастады. Өздері секілді, момын, тәртіпті екі-үш жігітпен ғана жақын араласып, бірге жүретін болды. Шетелдік студенттердің ішінен панамалық Педро Корреа Васкес деген арықша келген, орта бойлы, қараторы, ақкөңіл ақын жігіт бұлардың бөлмесіне жиі келіп, әңгімелесіп отырады. Жасы жиырмадан енді асса да, елінде үш кітабы жарық көріп үлгерген, білімді, ақылды жігіт екен. Мәскеуге келгеніне бір-ақ жыл болса да, арнайы дайындық курсында оқып, орысшаны тәп-тәуір үйреніп алыпты. Сергей мен Нұрлан оның еңбекқорлығына, алғырлығына тәнті болып, қызығып жүрді. Шетелдік, капиталистік қоғамның адамдары бұлардай жалқау, енжар емес, пысық, іскер болатынына көздері жеткендей. Бірақ бұлардың да артықшылықтары аз емес: қонақжай, көпшіл, мейірімді, адал болып тәрбиеленген, отансүйгіштік қасиеттері де мол, Педро секілді аса өзімшіл емес. Осындай ерекшеліктері кедергі болды ма, кейін аралары алшақтап кетті. Педро бір Балтық жағалауынан келген “қызтеке” жігітпен бірге тұрып, ылғи бірге жүретін болды. Араларында бір орыс қызы бар. Үшеуінің соңдарынан түрлі өсек-аяң, қаңқу сөздер қаптап кеткен. Сондықтан да бұлар Педродан алыс жүруге тырысатын болды.

	СССР-дегі жалғыз Әдебиет институты болғандықтан мұнда әлемнің көптеген елдерінен, Одақтың барлық республикаларынан келген студенттер оқиды екен. Нағыз интернационалдық әдеби орта қалыптасқан. Сыбайластық, пара алу, әділетсіздік мүлде жоқ. Ұстаздар өте кішіпейіл, мәдениетті, білімді. Студенттермен тең адамдардай араласып, сөйлесіп жүре береді. оқу жүйесі де өте қызықты. Әлем әдебиетін түгел оқытумен қатар, философия, тарих, театр, кино, сурет өнері секілді көркем өнердің әртүрлі саласынан да білім береді екен. Жалпы жан-жақты, нағыз интеллектуалды өнер адамы, әдеби қызметкер болып шығуға толық мүмкіндік, жағдай жасалған. Сондықтан Нұрлан үшін оқу қиын болса да, өте қызық болып көрініп, бірден ұнады. Институттың кітапханасы өте бай, іздеген кітабыңның, газетжурналыңның бәрі де табылады. Лекциялардан бос уақытында Нұрлан кітаптан бас алмайды. Ара-арасында, қолы қалт етіп босағанда, жатақханадағы стол теннисін ойнап, үйреніп, арнайы бөлмеге барып классикалық музыканы тыңдап, оқу залында газет-журналдарды ақтарып, кейде теледидар көріп жүреді. Жатақхананың ең төменгі қабатында “Стойло пегаса” деп аталатын шағын клуб бар. Онда апта сайын кино көрсетіліп, концерттер, кездесулер, поэзия, би кештері өтіп тұрады. Нұрлан олардан да қалмауға тырысады. Ара-арасында достарымен бірге қаланы аралап, музейлерге, кинотеатрларға да барып тұрады. Осылай қайнаған студенттік өмір, қызу тіршілік басталғандықтан, бұрынғыдай әр нәрсені уайымдауға, көп ойлануға уақыт та бола бермейді. Үнемі көңілді, асығыс жүргендіктен ауруын да ұмытып кеткендей. Мәскеуге келгеннен кейін, бір апта өтпей-ақ, Гүлжаннан хат алған. Одан мұншалықты сағынышқа, сезімге толы хат келер деп күтпеген еді. Екеуі Қызылорданың вокзалында қоштасқан кезде, қыз бетінен сүйгізуге де ыңғай білдірмей тартынған. Сондықтан ол мені осынша жақсы көреді деп бұл ойламаған. “Бұрын, сен ауылда жүргенде, осында жүрген шығар, кездесіп қалармыз деп өзімді-өзім жұбатып, онша көп уайымдап ойлай бермеуші едім, енді алысқа кеткен соң, өзіңді қатты сағынатын болдым. Үнемі сені ойлап жүріп, қырманда не істеп жүргенімді білмей де қаламын. Қыздар: “Саған не болған?”– деп таң қалады. Жаз бойы ауылда болып, сенімен хабарласа алмадым. Вокзалда кездейсоқ кездесіп, сені көріп қалғаныма да шүкір. Розаға соны айтып, екеуміз бір-біріміздің пойызға шығатынымызды білген жоқпыз” десем, сенбейді. Сені шығарып салғаннан кейін мен, көңіл-күйім бұзылып, жаман болдым, күні бойы мұңайып, ойлай бердім. Қазір де күні-түні ойымнан шықпайсың. Мәскеуге қалай жеттің, жатақханаға ойдағыдай орналасып алдың ба? Бізге қашан келесің? Қысқы демалыс кезінде келіп қайтатын шығарсың? Енді сені қашан көргенше, сөйлескенше әбден сағынатын шығармын. Хатыңды асыға күтемін! Сағынышты сәлеммен Гүлжан”, – деп жа зыпты қыз. Нұрлан оқудың қиын екенін, бос уақыттың бола бермейтінін, сүйгеніңді ойлауға да мұршаң келмейтін кездер болатынын енді ұқса да, бұрын тым салқын болып көрінетін сүйген қызының бірден бұлай, ықыласы қатты ауып, сағынып, ағынан жарыла сырын ақтарып, өзгере қалғанына таңданып: “бәлкім мен оқуға түскен соң, осылай, басқаша қарай бастаған шығар” деп ойлап қалды. Бұрын Гүлжан тәкаппар еді, бұл оның соңынан өліп-өшіп жүгіруге тиіс болатын. Сондықтан, әрі қолы тимегендіктен, Гүлжанның сағынғанына онша сенбегендіктен, ол жауап хатын біраз кешіктіріп жазды. Сол үшін бұған Гүлжан өкпелеп қалыпты. Келесі хатында: “Сенің хатыңды асыға, ұзақ күттім. Қырманға келген әрбір адамнан “маған хат жоқ па?” деп сұраймын. Хат жазуға қолың тимеді ме, әлде мені ұмыттың ба?– деп жазыпты. Бұл жолғы хаты өткендегідей емес,– салқындау екен. Нұрлан қолы тимегенін, ұмытпағанын айтып, ақталып жауап жазды. Кезекті хатын Гүлжан ауыл шаруашылығы жұмысынан Қызылордаға қайтып келген соң жазыпты. Хатына қосып, құрбысымен бірге түскен суретін де салып жіберіпті. Шашы өзіне жарасып тұрса да, көзі үйренбегендіктен бе, әрі Гүлжанның сұлулығының айрықша бір белгісіндей болып көрінетін, бұған қатты ұнайтын, тербетіліп есін алатын білектей жуан, ұзын бұрымның қырқылып қалғанына өкініп, Нұрланның іші удай ашыды. Сережаға соны айтып, суретті көрсетіп еді, ол бұны жұбатып: “Қырыққаны қайта жақсы болған. Бұрымның заманы өткен. Қазіргі қыздар қысқа шашты ұнатады. Қарашы, өзіне қандай жарасып тұр. Кейін сені поездан қарсы алуға шыққан кезінде, шашын жел тербеп, желбіретіп тұрса ғажап емес пе? Сенің ойыңды білу үшін суретті әдейі салып жіберген ғой, мақтап хат жаз!– деді күліп. Нұрлан оның сөзінен кейін ойланып, суретке анықтап қайта қарады да, Гүлжанның әдемілігін жоғалтпағанын аңғарды. Тек, қобыратып қойғандықтан ба, басы бұрынғыдан үлкейіп кеткен сияқты. Әйтсе де қыздың көңілін қалдырмайын деп: “прическаң жақсы екен, өзіңе жарасады екен” деген пікір айтып, хат жазды. Гүлжан бұның сөзіне сенбеді ме, әйтеуір: “Суретті көргенде “мына албасты кім?” деп шошып кеткен шығарсың?”– депті келесі хатында. Осылай бірнеше рет хат алысқаннан кейін, Гүлжан Нұрланның хатына жауап жаз бай, неге екені белгісіз, үнсіз қалды. Нұрлан сол үшін оған ренжіп, не ойларын білмей қиналып жүрді. “Гүлжан мені, әзір үйленбейді деп, күткісі келмей, басқа біреуді тауып алған шығар”, – деген күдікті ой көңіліне ұялап, маза бермеді. Әлгі староста қара жігіт көз алдына көлбеңдеп келе беретін болды. “Менің алыста жүргенімді пайдаланып, Гүлжанды өзіне қаратып алған болар”,– деп сезіктенді. “Аспандағы тырнадан, қолдағы шымшық торғай артық” деп Гүлжан да соны қалап, бұны ұмыта бастаған шығар. Осылай өз бетінше жорамалдар жасап, бір жағы, менмендігі ұстап, Нрлан да хат жазбай қойды. Оның үстіне қысқы сессиясы да жақындап қалған еді, сондықтан басқаға мойнын бұруға мұршасы болмай, емтихандарға дайындалуға кірісіп кетті.

	Қысқы сессиясын ойдағыдай аяқтап, емтихандарының бәрін тапсырып, қаңтардың соңында демалысқа шыққан соң, Нұрлан әпкесімен бірге ауылына келді. Түн ортасында пойыздан түскен бұларды Жасұлан, Сұңқар деген інілері күтіп алды. Әлі бастауыш сыныптарда оқитын кішкентай інілерінің түн ішінде қорықпай, вокзалдан қарсы алып жүргендеріне таң қалып қуанған бұлар екеуін де кезекпен құшақтап, беттерінен сүйіп: “О, жігіт болып қалыпсыңдар ғой!– деп арқаларынан қағып, мақтап қойды. Жүздері қуаныштан бал-бұл жанған балалар, масайрап мәз болғандарын жасырып, ұяла төмен қарайды. Үйдегілер де ұйықтамай күтіп отыр екен. Ата-анасы да, басқа бауырлары да бұларды көріп, құшақтасып, қауышып, қуаныштан мәре-сәре болысты. Залдағы үлкен столға дастархан жасап, ет асып дайындап қойған екен. Нұрлан мен Гүлжайна әкелген базарлықтарын үй ішіндегілерге түгел үлестіріп қуантқаннан кейін, бәрі жиналып, дастарханды айнала қоршай отырып, бесбармақ жеуге кірісті. Нұрлан мамасының бесбармағын сағынып қалыпты. Бұл тағамды мамасындай баптап, дәмді етіп пісіретін адам, сірә, жоқ шығар! Өзің тойғанмен көзің тоймай, терлеп-тепшіп, рахаттана жеп, қылғытып жұта бересің. Нұрлан әкесіне жүз граммдық сувенир коньяктардың бір қорабын алып келген. Әкесі соған мәз болып, біреуін ашып, бокалға құйып, қалғандарын келетін қонақтарға қалдырып: “Баламның алғашқы сессиясын жақсы тапсырғаны үшін!”– деп тост көтеріп, алып қойды. Әкесінің де, шешесінің де, бауырларының да қуаныштарында шек жоқ екенін Нұрлан олардың бал-бұл жанған жүздерінен, жайнаған көздерінен айқын аңғарып, өзінің де көңілі тасып, қуанып отырды. Анасы он бала тауып, «Батыр Ана» атанса да, – ақкөңілділігінен, кеңпейілділігінен болар, – әлі қартаймаған, өңін бермеген. Нұрлан Мәскеуден үш келі үнді шәйын, төрт келі әртүрлі кәмпиттер, бір жәшік апельсин мен мандарин, тағы басқа ауылда жоқ нәрселерді ала келген. Соған анасы балаша қуанды. Анасына қолғабыс етіп, үй-ішінің шаруасының көбін атқарып жүрген, кішкентай кезінде өзі асыраған қарындасы – Жұлдызға джинсі костюм-шалбар әкелгені қандай жақсы болған! Ол – Жұлдыздың көптен бергі арманы екен, қуаныштан көздері жайнап кеткен. Үстіне киіп көрген еді, талдырмаш сұлу денесіне құйып қойғандай шап-шақ екен. Соған шаттанғаны оның балғын жүзінен әлі де байқалып тұр.

	Өзге іні-қарындастары да мәз-мейрам. Осылай көңілді отырып, сағыныштары біраз басылғанша әңгімелесіп, таңды атырған соң ғана, бәрі ұйықтауға тарасқан. Нұрлан інілерінің қасына қатарласа, залдың төріне, едендегі кілемнің үстіне төсек салдырып, жатып қалған. Күн көтеріліп, үйдің іші жарыққа толып, сәске кезі болғанда оянып, ұйқылы-ояу көзін ашып қараса – төсегінің аяқ жағында, бұған үңіле, таңдана қарап, үш-төрт жасар ең кенже қарындасы – Дариға тұр екен. Түр-түсі өзінен аумайтын бұл қарындасын түнде ұйқысынан оятып, бетінен сүйген болатын. Сірә, ояна салып, қайта ұйықтап қалған қарындасы бұның қашан келгенін ұмытып қалса керек. Оның сүйкімді түрін көріп, балажан жүрегі елжіреп кеткен Нұрлан, жастықтан басын көтеріп: “Жаным, сәнім, балапаным, қалайсың?”– деді де, “қасыма келуге ұялып тұрған шығар” деп ойлап, ұйқысын қимай, қайтадан қалғып кетті. Дабырлаған дауыстан қайта оянып кетіп, көзін ашса, анасы қарындасын ертіп:

	–Тәтесі-ау, Дариконды неге қасыңа шақырмайсың? “Тәтем шақырмайды” деп маған айтып барды ғой,– деп есіктен сөйлей кіріп келе жатыр екен.

	–Айналайын, Дарикон, келе ғой, қасыма жата ғой,– деп Нұрлан күлімсіреп, мейірлене үн қатып, құшағын жайды. Қарындасы еркелей келіп, құшағына кіріп кетті. Нұрлан оны қасына жатқызып, көрпемен үстін қымтап жауып, еркелете бетінен сүйіп, сөйлесе бастады. Мәскеуде жүргенде бұл қарындасын, – балалардың ең кішісі болғандықтан ба,–сағынып, суретіне қарап, сүйкімді қылықтарын жиі еске алатын. “Бала тілі – бал” дегендей, Дариғаның сөйлегені де қызық. Үлкен қыз болып көрінгісі келе ме, ересек адамдарша сөйлеуге тырысады. Бұның: “Күләш әженің жағдайы қалай?–” деген сұрағына: “Ее, қалай болушы еді, бір Сұңқарым, балам деп, қалт-құлт етіп жүр ғой әйтеуір”,– деп, күрсіне жауап берді. Басқалар туралы да осылай мамасына ұқсап әңгімелейді, сөзді де тауып айтады. Сірә, ылғи үйден шықпай, көп ойнамай, ата-анасының, әжесінің қасында жүргендіктен үлкендерше сөйлеуді үйренген болар. Қарындасының сөйлегенін қызықтап, сүйсініп жатып, Нұрлан өзінің де балалық шағын есіне алды. Атаанасының, бауырларының жанында өзін сол бала кездегідей уайымсыз, бақытты сезінді. Қайда барсаң да, шіркін, өз үйіңе жетепейді екен-ау! Шаршап келгенде, “өз үйім – өлең-төсегім” деп еркін көсіліп жатқан қандай рахат!

	Осылай үйінде үш күн демалып, тыныққаннан кейін, Нұрлан, жолы түсіп, әкесіне еріп, Қызылордаға барды. Ойы – Гүлжанды көріп, жолығу еді. Әкесі келген жұмысын бітірген соң, түстен кейін екеуі жиен әпкесінің үйіне барып, шәй ішіп, әңгімелесіп отырған кезде, Нұрлан “таныстарыма барып келейін” деп, әкесінен рұхсат сұрады. Пойызға шығуға әлі үш-төрт сағат бар еді. Рұхсат алған соң, Нұрлан киініп, көшеге шығып, автобусқа мініп, жатақханаға келді.

	Вахтадағы кезекші қызға төлқұжатын тастап, төртінші қабатқа көтеріліп, іздеген бөлмесінің есігін қағып еді, іштегі көңілді шулаған дауыстар сап тиылды да, Гүлжанның өзі есікті ашты. Жүзі алабұртып қызарып, көздері күлімдеп тұр екен. Бөлменің ішінде құрбысымен алысып ойнаған тәрізді. Нұрланды көрді де, ұялып, күлкісін жиюға тырысып, жымиған күйі дәлізге шығып, амандасып, қолын ұсынды. Нұрлан да: “Саламатсың ба?!”– деп оның қолын қысты да, өзіне тартып, бетінен сүймекші болып еді, қыздың ұялып тартыншақтағанын көрді де, жібере салды. Хал-жағдай сұрасқаннан кейін Гүлжан:

	– Қашан келдің?– деді.

	– Ауылға келгеніме үш күн болды,– деп жауап берді Нұрлан.

	– Жүр, бөлмеге кір!– деді Гүлжан. Нұрлан оған еріп, бөлмеге кірген кезде, бұған бейтаныс, орта бойлы, қоңырқай жүзді қыз қысыла күлімсіреп амандасты да, сыртқа шығып кетті.

	–Мында отыруға бола ма?– деді Нұрлан Гүлжанға, босаға жақтағы керуетті нұсқап.

	– Иә, отыра бер.

	Нұрлан отырған соң, Гүлжан қарсы беттегі темір керуетке өзі де жайғасып, тізе бүкті. Екеуі біріне-бірі қарап шамалы уақыт үнсіз отырды.

	– Неге хат жазбадың?– деп сұрады Нұрлан, үнсіздікті бұзып.

	– Жаздым ғой,–деді Гүлжан оған таңырқай қарап.

	– Қайдам, мен соңғы жазған хатыма жауап алған жоқпын,– деді Нұрлан сеніңкіремей.

	– Рас, жазғанмын.

	– Біздің жатақханаға келген хаттар вахтаның жанындағы столдың үстінде жайылып, шашылып жатады, мүмкін жоғалып кеткен шығар, әйтпесе қазақша жазылған хатты кім алады дейсің. Мен күн сайын қарап, тексеріп жүрдім. Сен хат жазбаған шығар деп ойлап едім.

	Екеуі тағы да үнсіз қалды.

	– Емтихандарды қалай тапсырдың? Қиын болған жоқ па?– деп сұрады Гүлжан сәлден кейін.

	– Аса қиын болған жоқ. Бәрін уақытында, үшеуін төртке, екеуін үшке тапсырдым. Бірақ бұл жолы стипендияға іліне алмайтын шығармын. Өзің ше? Сессияларың бітті ме?– деді Нұрлан аздап көңілденіп.

	–Әлі біткен жоқ. Екі емтихан қалды.





Соларға дайындалып жатырмыз.

	– Қыздар қайда?

	–Екеуі институттағы оқу залына кеткен. Зейнеп көрші қыздардың бөлмесінде отырған болар.

	– Ендеше оларды көре алмайтын болдым ғой.

	– Қашан қайтасың?

	– Мені нағашы әпкемнің үйінде папам күтіп отыр. Кешкі пойызға шығуымыз керек. Асығыспын. Сені көріп кетейін деп келгенмін.

	– Онда мен қазір Зейнепті шақырып келейін,– деді Гүлжан. Ол көп ұзамай Зейнепті ертіп келді. Зейнеппен амандасып, шамалы сөйлескеннен кейін, Нұрлан орнынан тұрып, кетуге ыңғайланып, қыздармен қоштаса бастады.

	–Мәскеуге қашан қайтасың?– деп сұрады Зейнеп.

	– Ақпанның ондарында қайтатын шығармын.

	– Оғандейін бізге келіп тұратын шығарсың?

	– Гүлжанның емтихандарға дайындалуына кедергі болып қайтемін. Көрдім ғой, енді ол маған хат жазатын шығар?..– деді Нұрлан.

	Гүлжанның жүзі сәл қызарып кетті, бірақ үндеген жоқ; Нұрланды шығарып салмақ болып, соңынан ерді. Зейнеппен бөлменің есігінің алдында қоштасып, Нұрлан Гүлжанмен бірге төменге түсті. Вахтаның жанына келіп, кірерде қалдырған куәлігін алды да, сыртқы есіктің алдына дейін барып, Гүлжанға қолын ұсынып:

	– Осы жерде қоштасайық. Дала суық, шықпай-ақ қой, тоңып қаларсың. Сау бол!– деді. Гүлжан жылы киінбей шыға салған болатын, сондықтан ол қарсы болмай:

	– Сау бол!– деп жымиып күліп, Нұрланның қолын алды.

	Нұрлан оның қолын сәл ұстап тұрып, қоштасып, басын изеді де, есікті ашып, сыртқа шықты. Далада қақаған аяз, ақпанның өңменіңнен өтер суық желі соғып тұр еді. Сумаңдап бірден мойныңа, қойны-қонышыңа кіріп, бетіңді қарып, тұла бойыңды мұздатып жібереді. Нұрлан жездесі берген жылы, қара-сұр жолақты, қысқа етекті пальтосының енсіз жағасына мойнын, иегін жасырып, мойыншалғышпен қымтап, сұр құлақшынын баса киіп, бүрсеңдеп, ызғарлы желден жүзін жасырып, жолға түсіп, кетіп бара жатып, артына бұрылып қарап еді – Гүлжан сыртқа шығып, есіктің алдында тұр екен. Бұл оған қолын бұлғады. Гүлжан да қолын көтеріп, қимылдатып жылы ишарат білдірді де, тоңып кетті ме, тез есікті ашып, ішке кіріп кетті. Сол сәтте олар бірінбірі соңғы рет көріп тұрғандарын білген жоқ.

	Ауылға келген соң, екі-үш күннен-кейін, Нұрлан әпкесінің өтінішін жерге тастай алмай, онымен бірге Шымкент облысының Түлкібас ауданына баратын болды. Сол ауданның бір ауылында әпкесінің ата-енесі тұрады. Бұрын әпкесі күйеуге шыққан кезде, бұл ағасымен бірге тойына барып қайтқан болатын. Енді әпкесі екеуі соларға соғып, бірнеше күн болып, Шымкент арқылы самолетпен Мәскеуге ұшпақ. Нұрлан ол жаққа барғысы келмесе де, әпкесін ренжітіп жалғыз жібере алмай, серік болып амалсыз ілесті. Демалысының қалған екі күнін тау арасындағы ауылда, құдаларының үйінде өткізіп, әпкесімен бірге Мәскеуге қайтып келген соң, оқуға қайтадан кірісіп кетті. Бірнеше апта бойы Гүлжаннан хат күтіп, ала алмаған соң, адресі бойынша бір күн бұрын телефон станциясына тапсырыс беріп, қалааралық байланысқа шақырды. Ертеңіне, белгіленген уақытта, Гүлжан байланыс бөлмесіне келіп, екеуі он минут сөйлесті. Гүлжанның қасында Зейнеп бар екен. Амандықсаулық сұрасқаннан кейін Гүлжан:

	–Сен Мәскеуге қашан, нешесінде қайттың? Біз ақпанның тоғызы мен онында, екі күн қатарынан “Қазақстан” пойызына шығып, өтетін шығар деп сені күттік,– деді.

	– Мен әпкеммен бірге Шымкент жаққа, құдалардың үйіне барып, сол жақтан Мәскеуге самолетпен ұшқанмын. Бармасам болмайтын болды. Сендердің пойызға шығып күтетіндеріңді білген жоқпын,– деді Нұрлан, ұялғаннан ақтала сөйлеп.

	– Сенімен Зейнептің сөйлескісі келіп тұр,– деді Гүлжан.

	–Жарайды, трубканы бере ғой,–деп Нұрлан айтып үлгергенше Зейнептің де дауысы естілді.

	– Алло, саламатсың ба, Нұрлан?!– деді ол.

	– Саламатсың ба, Зейнеп? Қалай жағдайың, жақсы ма?

	– Жақсы. Өзің ше?

	– Жаман емес, рахмет!

	– Неге хат жазбадың?

	– Гүлжан жазатын шығар деп күтіп едім. Соның кезегі болған соң... – деп Нұрлан күмілжіп жауап берді.

	– Енді жазатын шығарсың?

	– Келесі аптада тағы да телефонмен сөйлесуге шақырамын. Гүлжанға трубканы берші, қоштасайын! Сау бол!– деді Нұрлан, уақыттың бітейін деп қалғанын сезіп.

	– Сау бол!– деді де, Зейнеп трубканы Гүлжанға берді.

	– Алло, тыңдап тұрмын,– деді Гүлжан.

	– Гүлжан, мен сені сондай сағындым. Дауысыңды естігеніме қуанып тұрмын. Келесі аптада тағы да сөйлесуге шақырамын, келесің бе?– деді Нұрлан.

	– Көрерміз,– деп Гүлжан екі ұштылау жауап берді де, үнсіз қалды.

	Осы кезде трубкадан телефоншы әйелдің: “Сөйлесуді аяқтаңыздар, уақыттарыңыз бітті!”– деген орысша үні естілді.

	– Сау бол!– деді Нұрлан.

	– Сау бол!– деп Гүлжан жауап қатысымен, байланыс үзіліп кетті.

	Арада бір апта өткеннен кейін, жексенбі күні Нұрлан тағы да Гүлжанды телефон байланысына шақырды. Бірақ бұл жолы Гүлжан сөйлесуге келмеді. Оның ренжіп қалғанын жүрегімен сезген Нұрлан өзінің кінәлі екенін, бекер санасып, жігіт басымен хат жаза салмай, қателік жасағанын іштей мойындап, бірнеше күн мұңданып, өкініп жүрді. Ақыр соңында шыдай алмай, кешірім сұрағандай болып, басын иіп, сүйетінін айтып, Гүлжанға хат жазды. Гүлжанның жауап хаты ұзақ күттіріп, әбден уайымдатып, бір айдан кейін ғана келді. Бұл хат–оның қоштасу хаты екен.

	“Мен сені шын сүйіп едім, сөйтсем бәрі балалық екен. Кешір! Хат жазысып тұрайық. Тағдырдың жазғаны осылай шығар. Дос болып қалайық!...– депті Гүлжан хатының соңында.

	Нұрлан хатты оқып шығып, еңіреп жылап жіберуге шақ қалды. Екі көзіне жас үйіріліп, есеңгірегендей мәңгіріп, көңілі алай-түлей болып, түнеріп, мұңға батып, үнсіз біраз отырып қалды. Гүлжаннан айырылғанына сене алар емес. Оның мұны тастап кетуі мүмкін емес сияқты. Онсыз өмірі барлық қызығынан, мәнмағынасынан айрылатын тәрізді. Қазірдің өзінде көңілі құлазып, жүрегі мұздап, жан-дүниесі қаңырап, босап қалғандай сезілді. Сыңарынан айырылған аққудай жалғызсырап, қайғықасіреттің тұңғиығына батып бара жатқандай дәрменсіз халге түсті. Төрт жыл бойы армандаған, жолында азап шеккен бақытына енді қолы жете бергенде, біржола айырылғаны ма? Неге аяғына дейін күреспеді, ақымақтық жасады? Менмендігі ұстап, сенімсіздік көрсетіп, сүйген қызын шынымен қатты ренжітіп алғаны ма? Әлде әлгі қара жігіт араға түсті ме? Не де болса, ойланбай, ойнап жүріп от басқаны – ақиқат. Енді өкінгенмен не шара?! Қыздың көңілін қалдырған – өзі. Әйтсе де, “суға кеткен тал қармайды” дегендей, кеудесінде үміттің соңғы шоғы әлі де сөнбей, Нұрлан өлердегі сөзін айтып, іштей жылап отырып, ғашықтығын білдіріп, сенсіз өмір сүре алмаймын деп, Гүлжанға соңғы рет хат жазды. Расында да, бұл ақырғы хаты екен. Қанша күтсе де, Гүлжаннан жауап келген жоқ. Сірә, болар іс болып, боя уы сіңіп қойса керек. Гүлжан күйеуге шығып кеткен тәрізді. Кімге екенін Нұрланның жүрегі айқын сезді. Сондықтан, қанша қайғырса да, енді ештеңені өзгерте алмайтынын түсініп, Гүлжанды бұдан әрі мазалағысы, кедергі болғысы келмей, басқа түскенді мойнымен көтеруге көнді. Бірақ қаншама көңілін суытып ұмытқысы келсе де, Гүлжанды ұмыта алмады. “Алтынның қолда барда қадірі жоқ, қолдан шығып кеткен соң өкіндім-ай” деп бір өлеңде айтылғандай, өкініш өзегін өртеп, күн сайын ойлап, сағынып, түндерде көпке дейін ұйықтамай, көз алдына елестетіп, кездескен кездерін еске алып жататын болды. Оңашада оның жазған хаттарын қайталап оқып, суретіне қарап отырып күрсініп, кейде көзіне жас та алады. Кейде Гүлжанның әлгі қара жігітпен бірге жүргенін ойша елестетіп, қызғаныштан өртене жаздаса, енді бірде оның күтпей, тастап кеткеніне ренжіп, жүрегі сыздап, көңілі босайды. Араласып, сырласып жүрген достарына ылғи Гүлжан туралы айтып, мұңын шағады. Олар мұның қайғысын түсіне ме, түсінбей ме кім білсін, күле тыңдап отырып, басу айтып, жұбатқан болады. Оқу жылының бас кезінде танысып, содан бері бірге жүріп, жақын дос болып кеткен Асылбек деген жігітке шәй ішіп отырып, бар сырын бастан-аяқ айтып берген еді, ол да жымиып күліп: “Нұрлан, әрине сенің жүрегіңде мұң бар екенін, ол қызды қимайтыныңды түсінемін, бірақ, ренжіме, шынымды айтайын: ол қыз сені шын сүймеген сияқты. Бәлкім, сенің талантыңа, ақындығыңа қызыққан болар, жәй ұнатқан шығар. Сондықтан өткен іске өкініп, оны ойлап көп қинала бермейақ қой. Әлі-ақ, өзіңді түсінетін, одан да жақсы қыз табылар”,– деді. Нұрлан оның достық көңілін ұқса да, пікірінің дұрыстығына сене алмады. Дегенмен көкірегіндегі арылмас мұңын бұрынғыдан да қалыңдата түскен, салмағы ауыр бұл сөздер көңіл түкпіріне шөгіп, кетпей қалып қойды. “Кезкелген жарақатты уақыттың өзі-ақ емдейді” дегенге сенім артып, Нұрлан қайғысын сейілту үшін оқуға түгелдей берілді. Басқа қыздарға қарауға, қызық қууға мұршасы да, ықыласы да болған жоқ. Гүлжаннан көңілі қалған соң, ғашықтық туралы ойлағысы да келмеді. Күндіз-түні оқудан бас алмай, бір де сабақ жібермей, сессияға дайындалып жазғы емтихандарын кілең төртке тапсырып шықты; соның арқасында стипендияға да ілікті. Осы кезеңде шығармашылық семинарда алғашқы топтама өлеңдері де талқыланып, жақсы баға алды. Оқуға үлгерімі мен тәртіптілігінің арқасында жазғы аттестациядан да сүрінбей өтті. Бұның тәрбиелі, үлгілі мінез-құлқы кейбіреулерге ерсі көрінетін секілді. Бір күні институтта, үзіліс кезінде бір курстасы – болгар қызы бұдан темекі сұрады. Нұрлан темек шекпейтінін айтып еді, қыз таңдана қарап, өзімен-өзі сөйлескендей естірте: “Темекі шекпейді, арақ ішпейді, қыздармен жүрмейді– бұл неғылған жігіт!”– деп бұрылып кетті. Бұны әлі періште көріп, аяп, қыздармен таныстырып “ауыздандырмақ” болған қамқоршылар да табыла бастады. Бірақ табиғатынан тазалықты ұнататын, адалдыққа тәрбиеленген, мөлдір махаббатты аңсайтын, әрі Гүлжанды ұмыта алмай жүрген Нұрлан оларға күліп, кеңестерінен оңай бас тартатын. Сондықтан оны айналасындағылар әлі балаңдықтан арылмаған сарыауыз балапанға балап жүрді. Тіпті өзінен екі жас кіші Сережаның өзі көшеде қыздармен танысып, бөлмеге әкеліп жатып жүргенде, бұл үркек киіктей қыздарға жоламай, көбінесе оқу залында отыратын. Жазда ауылға келіп, қымыз ішіп, оңалып, демалып жүрген кезінде, әкесі бірде суыртпақтап сұрап, сырын білгісі келіп:

	– Балам, жүретін қызың бар ма?– деп сұрады.

	– Жоқ,–деп жауап берді Нұрлан оған таңырқай қарап. Сөйтсе, Гүлжайна әпкесі ауылға келгенінде әкесіне: “Сіздің Нұрлан балаңыз қыздарды көрсе, қашады. Бетінен моншағы төгілген ұялшақ, ынжық біреу. Өзі өмірі үйленбей ме деп қорқамын”,– депті. Әкесі соны айтқанда Нұрлан еріксіз күліп жіберді. Әпкесі мен жездесі бұның көңілсіз жүргенін көріп, көңілін сергітсін, серпілсін деп бірнеше рет қыздармен таныстырып көрген,бірақ оларды ұната алмай, бұл айнып, ұмытып кете берді. Көңіліндегі Гүлжанның ойсырап қалған орнын басатындай ерекше сұлу қыз әзір кездесе қоймаған еді. “Таңдаған тазға жолығады” дегендей, әлдебіреуге ұрынып қалам ба деп қорқып та жүрді. Гүлжанды ұмыту үшін көп уақыт керек секілді. Бірақ бұл шын сырын әкесіне қалай айтсын.

	– Папа, маған үйленуге әлі ерте ғой, алдымда Шәкең бар...– деді ол.

	– Дұрыс, асықпа. Төртінші курстан кейін, өзім тойыңды жасап, үйлендіремін,– деді әкесі.

	Той демекші, Нұрлан не болса соған той жасау, даңғазалық дегенді онша ұнатпайтын. Туған күнінің өзін оқуға түскеннен кейін алғаш рет атап өткен. Жаңа табысып, бірге жүрген курстас достары: Юра, Николай, Сергей құттықтап, үлкен торт әкеліп, бәрі қосылып, бөлмеде шағын дастархан жасап, аздап шарап ішіп, әңгіме-дүкен құрып, өлең оқып, магнитофоннан музыка тыңдап көңіл көтерген. Осыдан кейін жыл сайын, күзде туған күнін тойлауды үрдіске айналдырған. Студент достары тойламасына қоймас та еді. Студенттік өмір қашанда қызық, думанды ғой. Советтік Социалистік Республикалар Одағы деп аталатын кең байтақ ұлы мемлекеттің астанасы – Мәскеу де әлемдегі ең үлкен қалалардың бірі, ірі тарихи мәдени орталық болғандықтан, онда өмір сүрудің өзі қызық, әрі тағылымды екен. Түрлі музейлерді аралап көріп, театрларға, киноларға барып, концерттерді, спектакльдерді, опера, балеттерді тамашалап жүрген кезде-ақ көп нәрсеге көзің ашылып, рухани ләззат алып, байып, бақытты бола түсесің. Бір кезде А.М.Горький ұйымдастырған, Герценнің бұрын тұрған, балалық шағы өткен үйінде орналасқан, Пушкин, Есенин секілді ұлы ақындар қыдырған атақты Тверь бульварының бойындағы Әдебиет институтын нағыз әдеби орта, шығармашылық шеберхана деуге бола ды. Мұнда студенттердің оқуына, жазуына, демалып-тынығуына, шынығуына, Мәскеудің әдеби-мәдени өмірімен танысуына барлық жағдай жасалған. Театрларға тегін алып барып, Л.Толстой, Тургенев, Чайковский, Чехов тағы басқа секілді ұлы әдебиет, өнер адамдарының музей усадьбаларына, тұрған үйлеріне экскурсиялар ұйымдастырып, естен кетпес әсер алуларына да ықпал етеді. Атақты ақын-жазушылармен кездесулер де жиі болып тұрады. Нұрлан, әрине, ондай қызықтардан қалмауға тырысады. Алғашқы курста Сергеймен бірге бір бөлмеде сиысып, тату-тәтті-ақ тұрды, бірақ оның салақтығына, жалқаулығына, бұған келген қазақ достарын жақтырмайтынына шыдай алмай, екінші курстан бастап, өзінен 7-8 жас үлкен Омар деген курстас қазақ жігітімен жақын танысып, араласып, соның бөлмесіне көшті. Үш жыл бойы екеуі бірге тұрды. Омар проза жазады. Өмірден көргені де, түйгені де, оқығаны да көп, көзі ашық, кеңпейілді, ақкөңіл, бауырмал, жақсы жігіт екен. Екеуі ағалыінілі туыстай, жақын дос болып, тату-тәтті өмір сүрді. Жазушылардың қонақүйі жатақханамен бірге, бір үйде болғандықтан, мұнда Алматыдан ақын-жазушылар жиі келетін де, бұларға соқпай кетпейтін. ССРО Жазушылар Одағында қазақ әдебиеті жөнінен кеңесші болып қызмет істейтін, әрі Әдебиет инстутының 2 жылдық жоғарғы курсында оқып жатқан Роллан ағасы да осы жатақхананың ең жоғарғы жетінші қабатында бір бөлмеде тұратын. Жанұясы Алматыда. Мәскеуге келген ақын-жазушылар көбінесе сол кісінің бөлмесіне ат басын тіреп, жолығып қонақ болады. Қаламгерлердің бастары қосылса, белгілі: түнімен ұйықтамай, таң атқанша әңгімелеседі. Ондай кезде Рекең міндетті түрде Нұрлан мен Омарды шақырып алады, шәй қоюға, дүкеннен шарап әкелуге жұмсайды, әңгіме тыңдатады. Сол Роллан ағасының арқасында Нұрлан көптеген белгілі ақын-жазушылармен танысып, дастархандас болып, әңгімелерін тыңдап, сұхбаттасқан еді.

	Әсіресе Төлен ағасымен бір ай бойы жиі кездесіп, әңгімелескені есінен кетпейді. Киносценаристердің бір айлық курсына келіп оқып жатқан Төлен ағасы үстіңгі қабатта бір бөлмеде жалғыз өзі тұрып жатты. Қасындағы серігі – домбыра ғана. Үнемі кітап оқып, немесе бірдеңе жазып отырады. Нұрлан күнде кешкісін барып, есігін қаққанда, күлімдеп, жылы жүзбен қарсы алады. Екеуі бірге отырып, шәй ішеді. Төлен ағасы керемет әңгімешіл. Домбырасын шертіп, әдемі қоңыр дауысымен ән айтады, күмбірлетіп күй тартады. Әр әннің, күйдің тарихын айта отырады. Біржанның “Теміртасын” айтар алдында, Орта жүздің бұлбұлы болған, ән мен жырдың дүлдүлі болған, бүкіл қазақ даласын әсем сазымен тербеткен, еркін жүруді ұнатқан сал-серінің есейген шағында арқанмен керегеге таңылып, бостандықтан айрылып, мүсәпір болған аянышты халін суреттеп, көз алдына келтіріп, бүкіл жан дүниесімен қосыла тебіреніп, ғажап тілімен әңгімелеп, қайғылы, қасіретті әннің философиялық мән-мағынасын, тылсым табиғатын түсіндіріп айтып барып, әнді жүрегімен жүрекке жеткізе, мұңлы, зарлы үнмен нақышына келтіре орындағанда, тыңдап отырған Нұрлан еріксіз толғанып, ерекше әсерге бөленген. Түрікпеннің ұлы ақыны Мақтымқұлының:



	...Асқар таулар биікпін деп шіренбе,

	Сен де бір күн тып-типыл жер боларсың.

	Шалқар теңіз тереңмін деп мақтанба,

	Сен де бір күн суалып шөл боларсың... –



	деп келетін атақты әнін де ол ең алғаш осы Төлен ағасының аузынан естіген. Ол кісі әрбір әңгімесін, оқыған шығармаларын майын тамыза айтқанда, өзі де тамсана, таңырқап, әсерленіп, шынайы көңілмен әділ пікірін білдіріп отырады екен. Жазушының жас баладай аңқылдаған ақ көңіліне, жанының тазалығына, парасатының биіктігіне, ақынжандылығына, өнерпаздығына тәнті болған Нұрлан оның қасынан кеткісі келмей, әңгімесін тыңдай бергісі келетін. Төлен ағасы бұған қарапайымдылығымен, кішіпейілділігімен де ұнап қалған еді. Мұны баласынбай, айтқан сөздеріне, әңгімесіне мән беріп, ықылас қойып тыңдап отыратынын аңғарып, бұл да қысылыпқымтырылмай өз ойларын батыл айтуға тырысатын. Кезінде жазушының “Жалын” альманағында шыққан “Оң қол” деген повесін қызыға оқығанын, ұнатқанын жасырмай айтып, пікірін білдірген, құрметін де сездірген. Сондықтан ба, Төлен ағасы “Ақиқат” деген жаңа кітабын бұған оқып шығуға берген еді. Бұл бас алмай, тез оқып шығып, тақырыбы да, ойы да тың шығармалардан үлкен әсер алған. Сонда жазушыны көріп-білудің оның жазған шығармасының табиғатын таныптүсінуге көп көмектесетінін ұқты. Төлен ағасының шынайылығы, шыншылдығы, ойшылдығы, білімділігі, адамгершілік болмысы, көзқарасы жазған повестерінің, әңгімелерінің өн бойынан айқын сезіліп тұрады екен. Оның ақындық шабытпен ақтарыла жазатынын байқаған Нұрлан, кітапты қайтарып берген кезде:

	– Сіз өлең де жазбайсыз ба?– деп сұрады.

	–Алғашқыда мен де өлең жазудан бастағанмын. Бірақ кейін қойып кеттім. Ұйқасы қиын екен,– деп күле жауап берді ол кісі.– Өлең бір сәттік шабыттан туады, ал әңгіме, повесть жазу үшін тапжылмай үстел басында отыратын шыдам, күш-қуат керек. Мен кезінде күреспен айналысқанмын, сол маған көп көмектеседі.

	Расында, денесі мығым, мойны жуан, бұлшық еттері білеуленіп, көйлекті тырситып, білініп тұратын, сымбатты, орта бойлы, сүйкімді кісінің сабырлы жүріс-тұрысынан, өнбойынан, бет-әлпетінен байсалдылық, биязылық, мейрімділік, төзімділік, сыпайылық байқалады. Осындай жақсы адамның кісілік келбетінің, жайлы мнезінің өзі-ақ жастарға үлгі боларлықтай. Сондықтан да Төлен ағасының жылы жүзді жарқын бейнесі Нұрланның жан-жүрегінде, санасында берік ұялап қалған еді.

	Белгілі жазушы Дулат ағасының әзіл әңгімелері ше? Олар да бір естен кетпес сабақ емес пе? “Әдебиетке келетін жол бар, шығатын жол жоқ” дегені есінде. Гүлжайна әпкесінің үйінде қонақта отырғанда айтқан анекдотқа ұқсас әңгімесі де ойынан кетпей қалыпты. Дулат ағасы өзі ұстаз санайтын Асқар Сүлейменов туралы, оның білімділігі, тапқырлығы жайлы тамсана көп айтатын. Бірде Дулат аға мен Асекең Қырымға, жас драматургтардың семинарына барып, қатысыпты. Семинарды жүргізушілер – Әдебиет институтының ректоры Пименев пен оқытушысы, белгілі театр сыншысы Вишневская екен. Пименевтің жағдайы белгілі. Лекциясына келмей қалған студентті қалт жібермейді; бірден байқап, келесі жолы сазайын береді. Әрине, Асекең мен Дулат студент емес – бір елдің білдей жазушылары. Семинардың сабақтарына қатыспай, емін-еркін жүріп қалса керек. Дегенмен, Пименевтің аты Пименев. Ашуға мініп, ескерту жасап, шамданып қалыпты. Сондықтан, амал жоқ, Асекең мен Дулат аға айыбын жуу үшін Пименев пен Вишневскаяны ресторанға шақырыпты. Әңгіме үстінде де, дастархан басында менюді оқып отырып та, Асекең әрбір сөзді іліп алып: “Это тюркское слово!”– дей беріпті. Шыдай алмай кеткен еврей Вишневская: “Слушай, Аскар, скажи пожалуйста, у этих русаков есть что-нибудь свое?” – деп сұрапты. Асекең: “Да есть”,– депті. “Что именно?”– дейді ғой Вишневская аңтарыла қарап. Сонда Асекең: “Письмо к турецкому султану!”– деп тоқ еткізіпті. Сол кезде бағанадан бері қанын ішіне тартып, сұрланып, терісіне сыймай, ашудан жарылардай болып отырған Пименевтің өзі де еріксіз қарқылдап күліп жіберіпті.

	Міне, осындай қызық әңгімелерін әдебиет туралы әңгімелеріне араластыра айтып, ұзақ көсілетін Дулат ағасының аузына қарап, үнсіз тыңдап отыруды Нұрлан жақсы көретін. Нағыз қазақы мінезді, көркем тілді, шешен сөйлейтін, шығармалары да тамаша, талантты жазушының айтқан әңгімелері де қызық. Өзі қалжыңқой, әзілкеш.

	Бір жолы Дулат ағасы бұның әпкесі мен жездесінің үйінде қонақ болды. Ертеңіне түсте ұшақпен Алматыға ұшуы керек екен. 1 мамыр мерекесі болғандықтан ол күні Қызыл алаңда өтетін шеруге байланысты орталық көшелер жабылып, көліктердің жүруі тоқтатылады. Дулат аға Қызыл алаңның дәл жанындағы “Мәскеу” қонақүйінде жататындықтан, “жолға шыға алмай, ертеңгі рейстен қалып қоярмын” деп қауіптеніп, аэровокзалға бір табан жақын Нұрландардың жатақханасына қонуды жөн көрді. Әпкесінің үйінен шыққаннан кейін, Нұрлан Дулат ағасымен бірге қонақүйге соғып, ол кісінің чемоданын алып, екеуі жатақханаға келді. Бұл кезде Омар Мәскеулік орыс қызға үйленіп, соның үйінде тұрып жатқан еді. Нұрланның төсегінің жанындағы оның төсегі бос тұратын. Сол төсекке алыстан келген қонақтар, бұның достары жатып, қонып кетіп тұратын. Дулат ағасы да сонда жатып ұйықтады. Таңертең ұйқыдан тұрған соң, Нұрлан Дулат ағасын құрметтеп тамаққа тойғызып жіберу үшін, дүкеннен ет, картоп, жасыл бұршақ сатып алып келіп, турап, ас пісіретін бөлмеде, газ жағатын пеште, табаға салып, майға қуырып тағам дайындауға кірісті. Шәй да қойды. Асықпай ұйқыдан тұрып, жуынып, киініп, жолға дайындалып болған Дулат ағасы бөлмеде, креслода шәй қашан келеді деп күтіп отырды. Жуық арада келе қоймаған соң, сағатына қайта-қайта қарағыштап, тықырши бастады. Дегенмен “қонақ қойдан жуас” дегендей, қабағы шытылғанмен,– үндемейді. Нұрлан намысқа тырысып, етім қатты болып дұрыс піспей қала ма деп, отты жәй қойып, булықтырып, сипақтап, біраз уақыт жүріп алды. Ақыры, ет жұмсарып, картобы қуырылып пісіп, тағам дайын болды-ау деген кезде, үстіне сулы жасыл бұршақ салып, бұқтырып, буы бұрқыраған, жұпар иісі аңқыған шойын табаны көтеріп, бөлмеге алып кірді-ау, әйтеуір. Дулат ағасы әрең шыдап отыр екен:

	– Ойпырым-ай, етті сонша баптап пісіріп, мені ұшақтан қалдыра жаздадың ғой,– деді әзілшыны аралас.

	– Қорықпаңыз аға, аэровокзал жақын, таксимен лезде зыр ете қаламыз,– деп бұл мырсылдай күлді.

	– Қайдам, етті баптауың ұзақ болды, кешігіп қалмасақ болғаны,– деп Дулат ағасы қабағын шытып, уайымын жасырмады.

	– Ет қаттылау екен, жұмсақ болсын, жеуге оңай болсын деп тырысқаным ғой,– деп Нұрлан ақтала сөйледі.

	Тамақты сүйсіне жеп, қою-күрең шәй ішіп, кең маңдайы жіпсіп, көңілі жайланса да, Дулат ағасы жол бойы дегбірі кетіп, көп сөйлемей, қабағы ашылмай, мазасыздана берді. Таксимен аэровокзалға келіп, арнайы автобусқа отырып, Домодедова аэропортына уақытылы жеткенде ғана қабағы жазылып, қарасұр жүзі жадырап, қуанып, қой көздері күлімдеп, көңілденіп шыға келді. Енді әзілкеш, әңгімешіл, ақжарқын қалпына қайта түсті. Жолда қарны ашып қалмасын, тамақтандырып жіберейін деген ниетпен абзал ағасын қатты уайымға салғанына іштей қысылып, ұялып келген Нұрлан да көңілденіп күле берді.

	– Дегенмен, сонша баптаған етің дәмді екен, рахмет!– деп Дулат ағасы одан сайын күлдіреді.

	Қоштасар кезде ол, Нұрланның қолын қысып тұрып:

	– Айтпақшы, біз “Бастау” деген сериямен жас ақындардың алғашқы кітаптарын шығарайын деп жатырмыз. Кітапқа дайын тұрған өлеңдерің болса, біздің “Жалын” баспасына, маған әкеліп бер...– деді. Дулат ағасы сол баспаның бас редакторы екен. Нұрлан оның бұл ұсынысына қуанып кетіп, ризалық білдіріп қоштасты.

	Сол жылы, жазғы демалыс кезінде, Алматыға барып, бір баспа табақ өлеңдерін машинкаға бастырып, дайындап, баспадағы Дулат ағасының қолына тапсырды. Ол кісі айтқан уәдесінде тұрды. Қазақтың дарынды, бірегей жазушыларының бірі – марқұм Оралхан Бөкеевпен алғаш кездескен кезі де Нұрланның есінен кетпейді. “Жалын”баспасы жариялаған жабық бәйгенің бас жүлдесін жеңіп алған, сол аттас альманахта жарияланған “Қайдасың қасқа құлыным” деген повесін оқып қатты ұнатып, әңгімелерін де қызыға оқып, ауылда жүргенде ол жас жазушыны көрсем деп армандайтын. Романтикалық сырымен, ақындық шабытпен ағыл-тегіл ақтарыла еркін жазатын лирикалық стиліне қызығатын. Сондықтан Нұрлан Омардың: “Роллан аға шақырып жатыр, Оралхан келіпті”, – дегенін ести сала, қуанып, жүгіре жетіп барған. Барса, олар столдың басында шәй ішіп отыр екен. Орындықта шалқая, басын кекжите, кеудесін кере, екі қолын айқастырып, көзінің астымен сынай қарап отырған, салқын амандасқан Оралханды көргенде Нұрлан бірден “тәкаппар екен” деп ойлады. Қалың қара шашы мойнын, иығын жауып кеткен, еңселі, қарасұр жүзді, өткір көзді, маңғаз, отыз бес жасқа келіп қалған жігіттің қазіргі отырысы Алтайдың кербұғысына, жартаста отырған бүркітіне ұқсап кетті. Оралханның мысы басып кетті ме: Омар оның алдында зыр жүгіріп, Рекең жалпақтап, қайта-қайта мақтап, тост көтеріп отырды. Оралхан өзін салмақты ұстап, көп сөйлемей, анда-санда басын шұлғып, шашын кері сілкіп қояды. Нұрлан оның повесі мен “Мәдениет және тұрмыс” журналына шыққан “Аспирант қыздың тракторшы жігіті” деген әңгімесін оқығанын айтып еді, Оралхан бірден көңілденіп, жымия күліп: “Бір жолы Шымкент жаққа жолсапарға шығып, автобуста келе жатыр едім; қасымда бірнеше жапжас, әдемі, қазақтың қара көз қыздары отырған. Танысып, аты-жөнімді, жазушы екенімді айтып едім, мені ешқайсысы білмейтін болып шықты. Сосын: “Аспирант қыздың тракторшы жігіті” деген әңгімені оқып па едіңдер?– деп едім; “Иә, оқығанбыз. Соны жазған сіз бе?”– деп бірден тарпа бас салып, қаумалап, қолтаңба алды. Ауылдың жастары, студенттер мені сол әңгімем арқылы жақсы біледі екен”– деді.

	– Оралхан аға, сіз очеркті, мақаланы алдымен қағазға жазып алмай, бірден машинистка қыздарға ауызша айтып бастыртады екенсіз ғой. Сол рас па?– деп сұрады Нұрлан.

	– Иә, рас. Газет жұмысына қалыптасып алдық қой. Тілді жақсы білсең, есте сақтау қабілетің жақсы болса, стилің қалыптасқан соң бірден жазу қиын емес. Мен әңгіме-повестерімді де ойша қорытып, әбден пісіріп аламын да шабыттанып отырғанда бірден қағазға түсіремін, қайталап көшіріп жазбаймын, көп жөндемеймін. Тоқтамай тез жазамын. Қысқаша айтқанда, мен қарасөзбен жырлаймын,– деді Орекең.

	Оралхан осы жолы Чехославакияда өткен социалистік республикалардың жас ақынжазушыларының кеңесіне қатысып қайтқан екен. Ертең түсте Алматыға ұшатын ұшаққа билет алып қойыпты. Жолдан шаршап келгендіктен, шәй ішіп болысымен, демалуға тілек білдірді. Омар таңертең келетін болып қаладағы үйіне кетті де, Нұрлан Оралханды бөлмесіне ертіп келіп, соның керуетіне төсек салып берді. Екеуі екі төсекте қарама-қарсы жатып, қараңғыда біраз әңгімелесті. Оралхан бұл ойлағандай тәкаппар, менмен емес екен. Нұрлан, әңгіме арасында, соны жасырмай айтып еді, ол: “Сырт көзге солай көрінетін шығар. Өмір деген – театр ғой, кейде бізге актер болуға да тура келеді. Әйтпесе, өңшең “ұлылар” жүрген ортада менсінбей, басынып кететіндер де аз емес. Бірде “Қаламгерде” (Қазақстан Жазушылар Одағындағы кафе) отырғанда Кеңшілік екеуміз Олжаспен де айтысып, төбелесіп қалғанбыз. Олжас боксер екен. Стойка ұстап, секіріп жүрді. Біз оны сыйлағандықтан онша ұруға тырыспадық. Негізі біздің атақты үлкен жазушыларымыздың көбі жастарды менсіне бермейді. Бір жолы газеттің жұмысымен, жазған мақаласын алуға Ғабит Мүсіреповтың үйіне бардым. Керемет классик жазушы деп сырттай қатты сыйлаушы едім, танысып сөйлесетін шығармыз деп ойлағанмын. Қоңырауды басқанда, есікті Ғабеңнің өзі ашты; сәлемімді ыңыранып әрең алып, босағада тұрғызып, күттіріп қойып, отыр деместен, мақаласын әкеліп қолыма ұстатты да, салқын қоштасып, шығарып салды. Елпеңдеп келген көңілім бірден басылып қалды. “Еңкейгенге еңкей, ол әкеңнің құлы емес, шалқайғанға шалқай, ол құдайдың ұлы емес” деген дұрыс екен. Біз Алматыда, елде жүргенде кеудемізге нан пісіп, өзімізді ұлы санайды екенбіз. Кеше Прагада жүргенде біздей жазушылардың басқа елдерде де көп екенін көріп, тәубеге келіп, еңсем түсіп, ойланып қалдым. Менен мықты жазушы жоқ деп кеуде көтере бергенше, ерінбей көп оқу, жазу, жұмыс істеу керек екен”,– деп үнсіз қалды. Нұрлан Оралханның шын рухани болмысын енді ұққандай болып, ойланып жатып, ұйықтап кетті. Таңертең шәй ішіп отырғанда Оралхан көңілді әңгімелер айтып, жас баладай аңқылдап еркін сөйлесті. Ара-арасында Омарға “қаба сақал” деп әзілдеп қояды. Омар ол кезде де қалың етіп сақал-мұрт қоятын. Орекең актерлік қабілетінің де бар екенін көрсетіп, Олжастың өлеңін дәл автордың өзіндей мәнермен, дауысын, қимылқозғалысын айнытпай салып оқып берді. Онысы, орысша айтқанда, пародия сияқты болып шығып, Нұрлан мен Омар еріксіз күлді.

	Шәй ішіп болған соң, бұлар Орекеңді таксимен әуежайға дейін шығарып салды. Әуежайдың ішінде жүрген кезде, Орекең сувенирлер сататын дүңгіршік-жайманың жанына аялдап, балаларға арналған ойыншықтарға қызыға қарап тұрып қалды. Соны байқаған Нұрлан:

	– Оралхан аға, балаңызға ойыншық алайын деп пе едіңіз?– деп сұрады. Оралхан жалт қарап, әнтек жымиып:

	–Оны қандай балама аламын?– деп жаймадан шегініп, бұрылып кетті.

	–А-а, кешіріңіз!– деп Нұрлан, не айтарын білмей қызараңдап ұялып қалды. Бұл сөздерді Омар естіген жоқ. Ол жолаушыларды тіркеудің басталған-басталмағанын білуге кеткен болатын. Оралханды ұшаққа отырғызып жібергеннен кейін, екеуі жатақханаға қайтып келе жатқанда Нұрлан Омардан:

	–Оралхан ағаның баласы жоқ па еді?– деп сұрады.

	–Иә, үйленгеніне он жылдан асса да әйелі бала көтермей жүр деп естігем.

	–Ендеше мен білмей, орынсыз сұрақ қойып, ыңғайсыз жағдайда қалдым,– деп Нұрлан Омарға бәрін жасырмай айтып берді.

	–Ондай аңқаусың ғой! Алдымен біліп алып барып сұрамайсың ба?!– деді Омар күйіп-пісіп.

	–Қайдан білейін, ойыншық машиналарға қызыға қарап тұрған соң, айта салып ем.

	–Оның трагедиясы – сол ғой! Жазған шығармаларының мұңды болып келетіні де содан,–деді Омар.

	“Көңілі жарымжан адамның, байқамай, жанын жаралап алдым ба?”– деп Нұрлан көпке дейін уайымдап жүрді. Кейін Алматыда да ол кісімен бірнеше рет кездесті. Орекең бұларды ұмытпапты: “Әлгі қаба сақал досыңның халі қалай?” –деп сұрап қоятын.

	Институт қабырғасында жүргенде Нұрланның үш ұйықтаса да түсіне кірмейтін тағы бір кездесу болды.

	Бір күні түнге қарай бөлмесінде Асыл бек деген досымен сөйлесіп отырған. Асылбек институттың поэзия бөлімінде сырттай оқитын; жыл сайын бір айлық сессияға келген кезінде үнемі Нұрланмен бірге жүріп, етене араласатын; екеуі біріне-бірі жаңа өлеңдерін оқып беріп, ұзақ әңгімелесетін. Бұл жолы да сондай әңгіменің қызған кезі еді, кенет әлдебір студент келіп: “Сендерді төменде, вахтада Олжас Сүлейменов шақырып, күтіп тұр,– деді.

	Олжастыңатынестігенде,Нұрлансенерінде, сенбесін де білмеді. Бұл кезде О.Сүлейменовтың атағы дүркіреп, бүкіл Одақты шулатып жатқан болатын. Бұрын “Адамға табын, Жер енді” поэмасымен, өлең кітаптарымен белгілі болса, жақында “Аз и Я” деген кітабы шығып Одақтың зиялыларының, тарихшылар мен әдебиет зерттеушілерінің арасында үлкен дау туғызып, айтыс-тартысқа арқау болып жатқан. Көне орыс әдеби мұраларын зерттеуші, “Игорь жасағы туралы сөз” атты атақты эпостық жырды қазіргі орыс тіліне тәржімалаған академик Д.Лихачевтан бастап, бүкіл дерлік орыстың әдебиетші, тарихшы ғалымдары айқай-шу шығарып, Орталық ғылым Академиясының жиналысында талқылап, Олжасты “ұлтшыл”, орыс әдебиетінің інжумаржанына қол көтерді, атақты ғалымдарға тіл тигізді, “жалған тарихшы”, “бұзық” деп айыптады. Мәселе КПСС Орталық Комитетінің назарына ілікті. Кітапты шығарушылар қызмет орындарынан алынды, “Аз и Я”-ның таралуына тиым салынды. “КазПравда” газетінің бетінде Олжасқа кейбір адамдарға тіл тигізіп артық кеткені үшін кешірім сұратуға дейін барды. Осындай қиын-қыстау сәтте де ақынның бедел-абыройы өсе түспесе, кеміген жоқ.

	Тиым салынған “Аз и Я” кітабының таралып үлгерген даналарының әрбірінің құны қолда 50-100 сомға дейін көтерілді. Бұл сома төменгі бір айлық жалақының мөлшеріндей болатын. Нұрлан сол кітаптың бір данасын досынан сұрап алып, бас алмай оқып шығып, риза болған. Ақынның тарихқа деген жаңа, шыншыл көзқарасы, “Игорь жасағы туралы сөздегі” мағынасы бұрын түсініксіз болып келген сөздердің түп-төркіні түркі тілі екенін дәлелдеуі, жырды жазған адамның бұл тілді жақсы білгендігін жорамалдап ақындық көзқарасын білдіруі, бұрын-соңды болмаған батыл ойлары, ғылыми деректерге сүйенген әділ пікірлері бұны еріксіз мойындатып, көңілінен шығып, ұнап қалған еді. Бұл кітаптың осыған дейінгі тарихқа шындық көзімен қарау арқылы жалған тарихшыларға, Орта Азия халықтарының ежелгі тарихын жоққа шығарып, шовинистік пиғылмен өз мүдделеріне сай бұрмалап келгендерге үлкен соққы болып тигені рас еді. Әдебиет институтында тарих, философоия пәндерінен дәріс жүргізетін, кафедра меңгерушісі, ғылым докторы Водолагин деген шал бар еді. Өзі домалақ жылтыр басты, шикіл сары, Ленинге түрімен де, қимылымен де аздап ұқсайтын, марксизмге шын берілген адам еді. Сталинград майданына қатысып, сол кезең туралы жазып, ғалым атанса керек. Оның әрбір сөзінен шовинизмнің иісі аңқып тұратын, бірақ өзін интернационалистпін деп есептейтін. Өзінің күйеу баласы қазақ болса да қазақтарды, азиялықтарды кемсітіп сөйлеуге құмар болатын. Сол шал бір лекциясының үстінде Олжастың “Аз и Я”-сына тиісіп, сынап, жоққа шығарып, орыс әдебиетінің жауһарының ежелгі екеніне күмән келтіреді деп, “ұлтшыл”, “пантюркист” деп Олжасты жамандап, кезінде, оны Әдебиет институтынан сол үшін шығарып жібергендерін, шешімге қол қойған комиссияның бастығы өзі болғанын айтып, біраз қызына сөйледі. Ең алдыңғы қатарда отырған Нұрлан шыдай алмай кетіп: “Жоқ, кітапта олай айтылмаған, керісінше, “Игорь жасағы туралы сөздің” ерте ғасырда пайда болғанын, оны жазған жыраудың ежелгі түркі тілін жақсы білгенін мысалдар арқылы нақты дәлелдеген,''– деп “Аз и Я” кітабын қорғап бірнеше сөздер айтқан. Мұндайды күтпеген профессордың көзі шарасынан шыға жаздап, ашуға булыққаннан беті қып-қызыл болып кетті. Олжасты жамандауын бұрынғыдан да өршітіп, оны тарихшы, ғалым емес деп, жауапсыз тентек деп өршеленіп кетті. Сол күннен бастап, ол Нұрланға өшігіп, қыр соңынан қалмай, “ұлтшылдықтан” арылтуға тырысып, “интернационалистік рухта” тәрбиелеуге кірісті. Интернационализм, ұлттық саясат тақырыптарынан баяндама жасауға, курстық жазба жұмыстарын жазып келуге жиі-жиі тапсырмалар беріп, зачет, емтихан кезінде, сол жайында қосымша сұрақтар қойып, аяқтан шалуға тырысты. Алғашқы курстарда Нұрланның тарихтан бас алмай жүргенін көрген жездесі әзілдеп: “Нурик, сен әдебиетші, ақын болмай, тарихшы болып кетейін деп жүрсің бе?”– деп әзілдейтін. Бірақ Нұрлан профессордың алдында мойыған жоқ, алтын уақытының біразын қор қылса да, жалынбай, жалпақтамай, оқу бөліміне шағымданып жүріп, өзінің дайындығының жақсы екенін дәлелдеп жүріп, қауіп-қатерден аман шығумен болды. Осы кезеңде О.Сүлейменовтың “Определение берега” деген таңдамалы өлеңдер жинағы шыққан болатын. Ол кітап курстағы әдеби семинарда талқыланған кезде, Нұрлан баяндама жасаушылардың бірі болып, өзінің пікірін айтып, мақтаған еді. Өзге студенттер де Олжастың өлеңдерінің кейбір шумақтарын жатқа айтып, жақсы пікірлерін білдірген. Сынаған бір де бір сөйлеуші болған жоқ. Осының өзі Олжастың әдебиетшілер алдындағы беделінің зор екенін көрсеткен. Сол үшін Нұрланның кеудесін мақтаныш кернеп, мерейі өсіп қалған.

	Енді, міне, аты аңызға айналған арқалы, абыройлы, дарынды ақынды өз көзімен көретініне қуанып, жүрегі алып-ұшып, дүрсілдеп кетті. Асылбек екеуі жүгіріп төмен түссе, вахтаның жанында ұзын бойлы, сымбатты, шашы жалбырап мойнына, кең маңдайына түскен, қабағы түксиіңкіреген, қараторы, айбарлы сұлу жігіт пен орта бойлы, бет-пішіні кавказдыққа ұқсас, жирен сары жігіт күтіп тұр екен. Екеуі де аздап қызыңқырап алған тәрізді. Нұрлан Олжасты бірден таныды. Суретін кітабынан, газет-журналдардан, бейнесін теледидардан көріп жүрсе де, өмірдегі ақынның өз түрі, тұлғасы өзгеше, ерекше әсер етті. Әсіресе, бұны таңқалдырған– Олжастың басының үлкендігі еді. Тегін адам еместігін сол кішігірім шелектей басынан, кең маңдайынан, қысықтау келген отты, өткір, ойлы көздерінен, сұсты қабақтарынан, батырларға тән биік тұлғасынан-ақ байқауға болатын сияқты. Қол алысып амандасып, танысқаннан кейін, Олжакең бұларға орысша сөйлеп:

	– Жігіттер, мен осындағы қонақүйдемін, маған, нөміріме келіңдер,– деді.

	– Келеміз, Олжас аға,–деп бұлар қосарлана жауап берді.

	–Пока!– деп Олжакең оң қолының жұдырығын түйіп, көтеріп қойып, өзімсіне қоштасты да, бұрылып, қасындағы досымен бірге жатақханадан шығып кетті.

	Нұрлан мен Асылбек бөлмелеріне келіп, киініп, сыртқа шықты. Көктем мезгілі болатын, қалада күн онша салқын емес. Түн ортасы болып қалған, дүкендер жабық, бірақ Олжастай ардақты адамға құр қол баруға болмайды. Екеуі такси ұстап, орталықтағы Жаңа Арбат көшесінің жанындағы “Прага” ресторанына келді. Ресторанның есігі жабық. Бұлар әйнек есікті қаққанда, аржағынан швейцар еркек жақындап келіп, қолын, басын шайқап, “болмайды” дегенді білдірді. Асылбек қалтасынан үш сомдықты шығарып, жайып, әйнекке басып көрсеткенде ғана, есікті ашты. Бұлар жағдайды түсіндіріп, ақшаны алақанына қыстырған соң ғана, тез кіріп-шығуларына рұхсат етті. Асыл бек пен Нұрлан ақша қосып, рестораннан бір бесжұлдызды армян коньягін, бір қорап шоко лад алып шығып, таксимен жатақханаға қайтып оралды. Бірден жатақхананың оң жақ бетіндегі, есігі бөлек қонақүйге кіріп, Олжас орналасқан бөлмені тауып алып, есігін қақты. Есікті ұзын бойлы, ақсары орыс жігіт ашты. Бөлмеде одан басқа да бірнеше студенттер, бағанағы Олжастың досы Юра отыр. Олжастың өзі төргі бөлмеде тынығып жатыр екен. Бұлардың келгенін естіп, бері шықты. Асылбек пен Нұрлан әкелген коньякты ашып, стакандарға құйып, шағын аласа столды айнала қоршап отырған студенттерге қарап, түрегеліп тұрған күйі жуан дауысымен тост айтып: “Наши казахские джигиты –просто орлы. Давайте, выпьем за них!– деді. Ішетіндері таусылып, тамақтары құрғап, шөліркеп отырғандар шуылдап, қоштап, стакандарындағы коньякты бір кісідей жұмыла алып қойды.

	Жалпы, бұдан кейінгі әңгіме кезінде, креслоға жайғасып, шалқайып, теледидар көріп отырған Олжастың әрбір қимылынан, сөздерінен Нұрлан әлдебір әртістікті, әдейі істеген жасандылықты аңғарды. Олжас өзін американдық вестерннің кейіпкерлеріндей еркін, шалт қимылды адам секілді көрсетіп, теледидардан сөйлеп тұрған адамды сұқ саусағын шошайта “бах-бах” деп атып, жас жігітше ұшқалақтық көрсетіп отырды. Сірә, студенттік күндері есіне түсіп, жастардың арасында өзін жас көрсетуге тырысқан секілді. Әлде Кино комитетін басқарып жүргендіктен, актерлерден жұқтырған әдеті ме екен? Әйтеуір өзі де жас көрінетін, ширақ қимылды Олжас, жастардың алдында ақындық ролін “жақсы” ойнап отырды. Дегенмен Нұрлан оның бойынан адамды баурап алатын тартымдылықты, биік мәдениеттілікті де байқады. Сондықтан болар, Олжастың ерсілеу қылықтарына қарамастан, оған деген құрметі, көзқарасы өзгере қойған жоқ.

	Олжас бұлармен тым ұзақ отырмады. Таңертең ерте тұрып, ұшаққа мініп Балтық теңізінің жағалауына ұшуы керек екен. Сол жақтағы бір санаторийге демалуға бара жатыр екен. Сондықтан, ұйықтап алу үшін, рұхсат сұрап, төргі бөлмеге барып жатып қалды. Студенттер қалған коньякты тауысып, шылым шегіп, әңгімелесіп шамалы отырды да, тарап кетті. Асылбек пен Нұрлан да жатақханадағы бөлмелеріне қайтты. Осы бір көрген түстей болған оқиғадан кейін, Нұрлан Олжасты жарты жылдан аса уақыт кездестірген емес еді. Алған әсері де көмескіленіп, ұмытыла бастаған. Үшінші курста, 13 қарашада туған күнін тойламақ болды. Туған күніне жездесі Жарқынбек басқа институттарда оқитын үш бірдей әп-әдемі, жас, таныс қыздарын ертіп келді. Қыздар бірінен-бірі өткен сүйкімді, сымбатты, ақылды екен. Олардан басқа Нұрланның курстас бірнеше жақын достары да келді. Бөлмеде бірге тұратын досы – Омар екеуі дүкендегі барлық тағамдарды, түрлі жемістерді, арақ-шараптарды сатып алып келіп, палау жасап, столдың үстіне жайылған дастарханды жайнатып, толтырып қойған еді. Жігіттер ортадағы үш қызға қошемет, сый-сияпат көрсетіп, жік-жапар болып отырды. Бүкіл ынта-ықылас қыздарда болды. Содан болса керек, ажарларына, өздеріне сенген қыздар тәкаппарлау пішінмен, маңғаздана күліп, еркін отырды. Фарида есімді ақсары қыз бен Бәтима деген аққұба бойжеткен азық-түлік өндіру институтында оқиды екен. Екеуі де сұңғақ бойлы, ерте есейіп қалған қыздар. Ал, қараторының әдемісі деуге тұрарлық, бойы ортадан сәл жоғары, қою қара шашты, үлкен қарақат көздері мөлдіреп тұратын, мейірімді жүзді Айнұр деген қыз – мұғалімдер дайындайтын институттың 3 курс студенті болып шықты. Мінезі құрбыларына қарағанда ұяңдау, жұмсақтау секілді. Нұрланға басқа қыздардан гөрі сол қыз көбірек ұнап қалды. Қонақтар бұған кезекпен жылы тілектер айтып, Туған күнімен құттықтап, өлеңдер оқылып, шарап, тамақ, шәй ішіліп, отырыс қыза түсіп, түн ортасы бола берген кезде, оқыстан есік қағылды. Нұрлан бөлменің қожайыны ретінде, есікті өзі барып ашып еді, жерлесі, курстасы Оля кіріп келді де:

	– Нұрлан, саған Олжас келіп тұр,– деді. Нұрлан дәлізге атып шықса, есіктің алдында, расында да, Олжас тұр екен. Қасында баяғы кавказдық ақын досы – Юрий. Қатты қуанып кеткен Нұрлан Олжас ағасының қолын алып, екінші қолымен құшақтап, ұмтылып бетінен сүйді. Юриймен амандасқан соң:

	– Кіріңіздер!– деп, бөлмеге екеуін ертіп келді. Олжасты көріп өре түрегелген жастар бірінен соң бірі келіп қол алысып амандасып, кейбіреулері бетінен сүйіп жатыр. Тек үш қыз ғана орындарынан қозғалған жоқ. Келгендерге бастарын изеп, еріндерінің ұшымен ғана амандасып, тапжылмай отыра берді. Жігіттер Олжас пен оның досын қолпаштап, құрметтеп әкеліп төрге отырғызды. Олжас столдың төр жағында тұрған жалғыз, жайлы, үлкен креслоға жайғасты. Асаба болып отырысты басқарып жүрген Жарқынбек басқаларға Олжакеңді таныстырды. Жігіттер шуылдасып, қуаныштарын білдіріп жатыр, тек үш қыз ғана Олжастың аты-жөнін, атақты ақын екенін естісе де, мән бермеген сыңаймен жайбарақат, самарқау, үнсіз отырды. Жарқынбек стакандарға шарап құйып, Олжасқа қыз-жігіттерді таныстырып шыққаннан кейін:

	– Олжас аға, Нұрлан ініңіздің туған күніне, құдай айдап, келіп қалыпсыз. Өзіңіз сөйлеп, ініңізге тілегіңізді айтып, батаңызды беріңіз,– деп өтінді. Олжас асықпай орнынан тұрып, маңдайына түскен шашын кейін қарай бір сілкіп қойды да, сәл ойланып:

	–Нұрлан, қымбаттым, Туған күнің құтты болсын! Мына қасиетті шаңырақтың астында жақсы білім алып, қанатың қатайып, талантың ұшталып, аруақтар қолдап, қыран құстай биікке шарықтап, қалықтап ұша бер! Халықтың қалаулы азаматы, аяулы ақыны бол! Өмір жасың ұзақ болсын, бақытты бол! Әумин!– деп орысша, қазақша араластыра тілек айтып, бата берді де, алдындағы шарап құйылған бокалды қолына ұстап, өзгелермен соғыстырып, алып қойды. Осыдан кейін жігіттер Олжакеңнен тосты өлеңмен жалғастыруын өтінді. Қапелімде өлеңдері есіне түспеді ме, әлде басқа бір себебі болды ма, әйтеуір Нұрланға қарап:

	–Сендерде менің кітабым жоқ па?–деп сұрады. Нұрланның кітап сөресінде оның бір емес, төрт-бес өлеңдер жинағы тұратын. Нұрлан солардың ішінен ақынның “Определение берега” деген таңдамалысын алып, ұсынды. Олжас кітаптың беттерін ашып, аударыстырып, қарап отырып “Жүректі қалай жұбатам” деген орысша жазылған өлеңін тауып алды да, жуан дауысымен екпіндете, мәнерлеп оқи бастады. Арасында тыңдаушыларды еліктіріп: “Ұр-ә!”– деп ұрандатып қояды. Рухты, мықты, жігерлі өлеңді, өзіне тән мәнермен жалындата шебер оқып шықты. Ұйып, әсерлене тыңдап отырғандар ду қол шапалақтады. Сол сәтте, кітаптың алғашқы бетіндегі суретін көрді ме, әлде өлеңін оқығаннан кейін көздері жетті ме, қыздардың бет-әлпеттері өзгеріп, қызарып, алабұртып, жанарлары ұшқын шашып жайнап кетті. Қуаныштан естері шыға, орындарынан ұшып түрегеліп, алақандарын шапаттап, қол соғып, Олжастың жанына үймелеп, жабыса қалды.

	– Ой, Олжас аға, біз сізді танымай қалдық. Олжас екеніңізге алғашқыда сенбей, “жігіттер әдейі бізді алдап отыр” деп ойлап едік. Кешіріңіз! Тым жас көрінгендіктен сіз ді аспиранттардың, студенттердің бірі екен деп қалғанбыз. Танысқанымызға, сізді көргенімізге өте қуаныштымыз,– деп, жанған шамды айналып ұшқан көбелектердей шыр айналып, қасынан шықпай қойды. Сөрелерде тұрған Олжастың кітаптарын Нұрлан мен Омардан сұрап алып, кезекпен өтініп, автордан қолтаңба алды. Олжакең олардың естері шыға қуанғандарына, ыстық ықыластарына мәз болып, жымия күліп отырды. Бұл бір есте қаларлық әдемі, көңілді кеш болды. Қыздар мәз-мейрам болып, айналадағы өзге жігіттерді, бағанағы тәкаппарлықтарын мүлдем ұмытып кетті. Олардың сол қылықтарына жігіттер таң қалып, әзілдеп, күліп қояды. Нәзік, сезімтал қыз жүрегін сиқырлап баурап алатын ақындықтың құдіреті деген осы болса керек. Олжас та жымиып күліп, қасындағы Юра досына қалжыңдап, жұртты күлдіре түседі. Өткендегідей емес, бұл жолы жасанды мінез көрсетпей, шынайы, кішіпейіл, табиғи қалпында ашық-жарқын сөйлесіп отырды. Олжастың шын ақындық, азаматтық болмысын көріп, Нұрлан қатты сүйсінді, риза болды. Олжакең осы жолы Парижде өткен бүкілдүниежүзілік ақындар фестиваліне қатысып, теледидардан өлең оқып қайтқан екен. Сол фестиваль туралы да шабыттанып шамалы айтып берді. Сірә, поэзия мерекесінің ыстығы әлі басылмаса керек. Соны сезген жігіттер де өз өлеңдерін оқыды. Оның бәрін Олжас ықыласпен тыңдады. Осы әдебиет институтында оқитын достарына келген, өлеңдерін орысша жазатын, Алматылық ақын жігіт Бақытжан да кітабындағы Олжасқа арнаған өлеңін оқып беріп, қолтаңба жаздырып алды. Өзіне айтылған мақтау, алғыстардың бәрін шын көңілмен қабылдап, жайдары, емін-еркін екі-үш сағаттай отырған Олжакең, қоштасып, досын ертіп, қонақүйге кетті. Оған рахмет айтып, құрметтеп шығарып салғаннан кейін, жастар туған күнді таң атқанша қайта жалғастырды. Осы бақытты туған күнін, Олжастың батасын алған қуанышты сәтін Нұрлан өмір бойы ұмытпай, әр туған күнінде еске алып, мақтана айтып жүретін болды.

	Әдебиет институты, оның жатақханасы– нағыз қайнаған әдеби орта. Студенттердің барлығы да шығармашылықпен айналысады. Бастары қосылса болды, әдебиет туралы әңгіме айтып, пікір таластырып, өлеңдерін оқиды. Ал аптасына бір рет, сейсенбі күні тек шығармашылық семинар өтеді. Ол шығармашылық шеберхана сияқты. Студенттердің шығармалары кезекпен талқыланып, сынға түседі, шеберлік туралы әңгімелер айтылады. Алғашқы курстарда екі рет семинарда топтама өлеңдері талқыланғанда, Нұрлан мақтаумен қатар, сын-ескертпелер де естіді. Сынаушылар мұның өлеңдерінде әлі балаңдық бар екенін, ұлттық ерекшеліктердің аздығын тілге тиек еткен болатын. Солардың бәрін ескере келе, өлеңнің не екенін түсіне бастап, талғамы өскен сайын, Нұрлан жақсы жаза бастады. Үшінші курста талқыға ұсынған топтамасын семинар жетекшісі Евгений Долматовскийден бастап, сөйлеушілердің бәрі мақтап, өлеңдерінің ұлттық бояуының қалыңдығын, бейнелеу құралдарының молдығын, образдылығын, ойлылығын және өзіндік қолтаңбасының айқындала түскенін, шеберлігінің өскенін айтып, мақтады. Жетекшісі бұның бір өлеңін орысшаға өзі аударатынын айтып, семинар мүшелеріне де өздеріне ұнаған бір-бір өлеңнен аударуды ұсынды.

	Келесі семинарда ақкөңіл ұстазы шын көңілден, ықыласпен аударған өлеңін студенттердің алдында дауыстап оқып беріп, қолтаңбасымен Нұрланға ұсынып: “Келешек те шығармалар жинағыңа қосарсың”,– деп әзілдеп қойды. Басқалар да бір-бірінен қалыспай бір-екі өлеңнен тәржімалап келіпті. Осының бәрі Нұрланның көңілін көтеріп, шабытына шабыт қосып, қиялына қанат бітіріп, қуанышқа бөледі.

	Оныңтағыбіртыңдаушысы,сыншысы–Роллан ағасы болатын. Асылбек сессияға келген кезде, екеуі Рекеңе барып, жаңа өлеңдерін оқиды. Ол кісі шараптан, сырадан ұрттап қойып, жалықпай тыңдап, өз ойын білдіреді, сын-ескертпелерін жасырмай айтады. Асылбек өлеңдерін түгелдей жатқа біледі. Рекең мақтаған сайын, шабыттанып, орнынан тұрып, көзін жұмып алып, қолын сермеп, оқи түседі. Ал Нұрлан өлеңдерін баяу дауыспен, қағазға қарап оқиды. Рекең тыңдап отырып: “Әй, сен тұнып тұрған прозаиксың ғой. Өлеңді суреттеп жазасың. Түбінде сен прозаик болатын шығарсың. Өлеңдеріңде ашына, күйіне, сезімге беріле жазу жағы аз. Әлі өмір көрмегенің, ысылмағаның байқалады. Саған қан көру керек, қиналу керек, сонда ғана жақсы жазатын боласың. Өлеңге де драматизм, трагедия қажет”,– деп ақыл айтады. “Өзі драматург, прозаик болғандықтан солай айтатын шығар” деп ойлайтын Нұрлан, оның кеңесін онша қабылдай қоймайтын. Өзін өмірде аз қиындық көрдім деп есептемейтін. Ревматизммен қатты ауырған кезге дейін, қара жұмыстың талайын істеген, ауыл шаруашылық жұмыстарынан да қашпай, күріш те, шөп те орған, вагоннан ағаш, тақтайлар да түсірген, там салуға да қатысқан, спортпен де айналысқан. Рас, оқуға түскелі өмірі көңілді өтіп келеді. Уайым-қайғыға берілуге уақыт та жоқ. Сабақтан қолы босай қалса, достарымен бірге футбол ойнайды, “Мәскеу” бассеиніне барып, суда жүзіп шынығады, теннис ойнайды. Соның арқасында, әрі көңіл-күйінің көтеріңкі болғанының әсерінен денсаулығы да жақсарып кетті. Уақыттың жылдамдығынан ауруын ойлауға мұршасы да болмайтын, сабаққа да, қызық көруге де үлгеруге тырысатын.

	Бір жолы Мәскеуге Алматыдан “Гүлдер” ансамблі, Роза Рымбаева келіп, “Россия” концерт залында концерт қойды. Ондай оқиғадан Мәскеудегі қазақтар, студенттер құр қалмайды. Оның үстіне Розаның атағы дүрілдеп тұрған кез. Нұрлан мен Омар да концертке барып, Розаның атақты “Әлия” әнін тыңдап, өзін көріп, керемет әсер алды. Концерттен екеуі шығып келе жатқанда, бір жазушы сері кісі кездесіп қалып, сонымен сөйлесіп тұр еді, қастарынан өтіп жатқан жұрттың арасынан бір таныс қыз Нұрланның көзіне шалына кетті. Қыз да мұны көріп, күлімсірей амандасты. Оның есімі – Сана еді. Көзі қысықтау келген, ақсары, орта бойлы қыз. Техникумда оқиды. Онымен өткен жаз да ауылдан келе жатқанда, пойызда танысқан. Содан бері ол құрбысымен бірге Нұрланға анда-санда келіп-кетіп тұратын. Нұрлан оны жақсы қыз ретінде ұнатқанымен, ғашық бола қоймаған. Бұған Сананың көздерінің қысықтығы ұнамайтын. Әйтпесе өзі де, мінезі де жақсы. Сананың қасында бұл танымайтын екі құрбысы бар екен. Нұрлан олармен амандасып, хал-жағдай сұрасты да, сері ағасымен сөйлесіп кетті. Сәлден кейін сері ағасы, Омар және бұл үшеуі сыртқа шықса, есіктің алдында Сана құрбыларымен бірге бұны күтіп тұр екен. Соны көрген сері ағасы бұның құлағына сыбырлап: “Қыздарды жатақханаға шақыр, бірге алып кетейік”,– деді. Үлкен кісі өтініп тұрған соң, Нұрлан бас тарта алмады. Сана да, қыздар да бұның ұсынысына бірден келісті. Қыз көрсе қырғидай тиетін сері жазушының қуаныштан есі шығып кетті. Арақшарап алуға “Россия” қонақүйінің ресторанына кірмекші болған кезінде есікті таба алмай, шыны қабырғаға соғылды. Нұрлан оған көмектесіп,керек-жарақтарын алып шыққан соң, көшеден такси ұстамақ болды. Орталық көше болғандықтан бос такси табыла қоймады. Бір кезде алыстан қап-қара түсті “Чайка” автомобилінің келе жатқанын көріп Нұрлан:

	–Аға, “Чайка” келе жатыр, ұстаймыз ба?–деп сұрады. Ағасының ақшасы көп дейтінді еститін.

	–Ұста, ұста!–деді ағасы ойланып тұрмастан.

	Нұрлан қолын көтеріп еді, іші бос, судай жаңа, сүліктей қара, үлкен “Чайка” келіп, жандарына тоқтай қалды. Нұрлан адресін айтып, жүргізуші жігітті он сомға оңай келістірді. Ол кезде “Чайкаға” тек үлкен басшылар ғана мінетін. Жазушы ағаларының арқасында алғаш рет “Чайкаға” мінген студенттер қуанып, кең салонға алтауы еркін сыйғандарына таң қалып, жол бойы көңілді отырды. Жатақханаға келген соң, Нұрлан мен Омар бөлмедегі столға дастархан жасап, шәй қамдады.

	Столдың төр жағында отырған сері жазушы қыздардың ішіндегі әдемісі – Сананы ұнатып қалып, қасына отырғызып, “айналдыра” бастады. Ұзын бойлы, аққұба қызды Омар өзіне икемдеуге кірісті. Орта бойлы, арық, өңсіздеу, қараторылау, ең жас қыз елеусіз қалды. Нұрлан менсінбегендіктен, оған көңіл аударған жоқ еді, әрі Сананы жазушы ағасынан іштей шамалы қызғанып отырған. Бірақ сері ағасы бұның көңіліне қарайтын емес, Сананың қолынан сүйіп, жылы сөздерді жаудырып, емініп, қоярдақоймай үгіттеп, арақ ішкізіп, есін алып барады. Ара-арасында домбырамен ән салып, сөйлегенде шешендікпен тілінен бал тамызып, байғұс қыздың басын шыр көбелек айналдырды. Ауылда өскен қарапайым, момын қыздар емес пе, жазушы ағаларын сыйлағандықтан, бетін қайтара алмай, ұяла қызараңдап, сызылып отырып, үшеуі де көздері күлімдеп, мөлиіп лезде мас болып қалды. Соны пайдаланған сері жазушы: “Жүр, бөлмемнен темекі алып келейік”,– деп Сананы осы жатақхананың бір бұрышындағы өзі жатқан қонақүйге алып кетті. Оларды апарып тастап, қайтып келген Омар Нұрланды оңашаға алып шығып: “Ана бойы кішкентай қызды сен алып кет!”– деп ауылына кеткен бір жазушының бос тұрған бөлмесінің кілтін берді. Өзі бойы ұзын қызбен оңаша қалмақшы. Омардың әлі үйленбеген кезі еді. Нұрлан, амал жоқ, ана қызды “сурет көрсетемін” деп, алдаусыратып алып кетті. Қыз бұны ұнатып қалса керек, қарсы болған жоқ. Екеуі жетінші қабаттағы оңаша бөлмеге келген соң, альбом көріп шамалы отырды. Содан кейін Нұрлан: “Мен шаршадым, ұйқым келіп тұр, жатамын. Сен не істесең де, өзің біл!”– деп, сыртқы киімдерін шешіп, бөлмедегі жалғыз жұмсақ ағаш төсектің бір жағына одеялды жамылып жатып қалды. Қыз орнынан тұрып, күлімсіреп сәл ойланды да, көйлегін шешіп, ішкиімімен бұның жанына төсектің ірге жағына жатты. Нұрлан оған қарай бұрылып, құшақтап еді, қарсыласқан жоқ. Екеуі сүйіскеннен кейін, жігіт оны шешіндірмек болды, бірақ қыз қымсынып, қолынан тас қылып ұстап, жібермей, қарсылық білдірді.

	– Саған не болған? Мұның не?– деп сұрады Нұрлан.

	– Біз әлі дұрыстап танысқан да жоқпыз ғой. Сен менің есімімді де білмейсің. Мастығымды пайдаланғың келе ме? Мен қазір ''ауырып’’ жүрмін,– деді қыз қызара күлімсіреп.

	Нұрлан не дерін білмей ұялып кетті. Бойында алып бара жатқан құмарлығы да жоқ еді, сондықтан теріс қарап аунап түсіп, үнсіз жатып қалды. Қыз бұны ренжітіп алдым деп ойлады ма: арқасына жабыса құшақтап алып, мойнынан сүйіп, желкесін иіскеп ұйықтап қалды. Нұрлан да ұйықтап кеткен екен, бір кезде есіктің тықылынан оянды. Таң бозарып атып, бөлме іші жарық бола бастапты. Әлдекім есікті әлсін-әлсін, жәй ғана қағып қояды. Нұрлан тұрып, тез киініп, есікті ашса, ұрыдай жылмаңдап, жұтынып сері жазушы тұр екен.

	– Қыз сенің жаныңда ма?–деп сұрады ол сыбырлап.

	– Иә, ұйықтап жатыр.

	– Көнді ме? Бірдеңе болды ма?

	– Ештеңе болған жоқ. Қыздардың ауруымен ауырып жүр екен .Сана қайда?

	– Кетіп қалды. Бізде де ештеңе болмады. Қыз көнбеді. Кейін арнайы келемін деді. Әйтеуір алмасынан сүйдім. Мына қызды байқап көрейінші. Сені Омар шақырып жатыр. Маған кілтті тастап кетші,– деп жазушы ағасы жалына бастады.

	Нұрлан әкесіндей адамның көңілін қалдыра алмай, кілтті берді де, өзінің бөлмесіне кетті. Келсе, Омар пырылдап ұйықтап жатыр. Ұзын бойлы қыз дастарханды жинастырып, ыдыс-аяқ жуып жүр. Жүзінен ренжіген сыңай байқалмайды, көңілді. Біраздан кейін есікті қағып, сері жазушы келді. Жүзі түтігіп кеткен, мазасыз.

	– Ана қыз келген жоқ па?– деп сыбырлай сұрады Нұрланнан.

	– Жоқ. Не болды?

	– “Басым айналып кетті, туалетке барып келейін,”–деп кетіп еді, әлі жоқ. Тәпішкемен кеткен, топылиы бөлмеде қалды. Қу қыз алдап кетті ме екен. Мына құрбысына айтшы, барып, көріп келсін.

	Нұрлан шошып кетті. “Қыз бір бәлеге ұшырады ма, әлде тәпішкемен далаға шығып, зытты ма?”– деп ойлады. Тез тексеріп келуге ұзын бойлы қызды жұмсады. Қыз барса, құрбысы қол жуатын бөлменің терезесін ашып қойып, таза ауа жұтып, тығылып тұр екен. Нұрлан оны жазушы ағасына жолықтырмастан, сыртта топылиын беріп, құрбысымен бірге қайтарып жіберді.

	Қыздардың алдында ұятқа қалдырғаны үшін, жігіттігі қалмаған, жеңілтек, көрсеқызар жазушы ағасына іштей ренжіп қалды. Бұдан кейін одан бойын аулақ салып, кездеспеуге тырысып, қашып жүретін болды. Мәскеуге барса, жан ұясын ұмытып, қыз көрсе қырғидай тиетін кейбір арсыз, қызыққұмар ақын-жазушы ағаларын көргенде, Нұрланның жүрегі айнитын. Бір банкетте сондай есіріп, ішіп алып тиіскен ақындардан қалай құтыларын білмей, түн ортасында үйіне жалғыз өзі қайта алмай тұрған таныс, отыздардағы қызды аяп, үйіне апарып та тастаған. Сол үшін әлгі әумесер ақын ағаларының бірінен қатаң сөз де естіген. Кейін, талай жылдар өткен соң, сол жақсылығын ұмытпаған әлгі апайы бұны Туған күнімен құттықтап гүл әкеліп, рахмет айтқанда, бұл таң қалған. Сол кезде бұл айтарлықтай жақсылық жасадым деп ойламаған, кейін есінде де қалмапты. Өйткені Нұрлан ақынның ары да, жаны да таза болуға тиіс деп есептейтін. Қыздарды ренжітуден, жылатудан қорқатын. Сондықтан кейде қолы боста, жазғы демалыс кезінде қыздармен жақын таныса қалса, құшақтасып, сүйісуден арыға бара алмайтын. Шынын айтқанда, ол қыздарға онша әуес те емес еді. Көбінесе достарымен бірге жүруді ұнататын. Сондай жақын достарының бірі – Сапар еді.

	Бір күні Нұрлан бөлмесінде жалғыз өзі отырғанда, біреу есік қақты. Есікті ашса, бір бейтаныс, орта бойлы, дөңгелек жүзді, ақсары, үлкен өткір көздері жайнаған қазақ жігіті келіп тұр екен. Екеуі қазақша амандасқаннан кейін, жігіт:

	– Мен осындағы қазақ жігіттерін іздеп, танысайын деп келіп едім. Вахтадағылар мені сізге жіберді. Танысып қоялық. Есімім – Сапар. Авиация институтында оқимын. Өлең, әңгіме жазумен де айналысамын. Соларды сіздерге көрсетіп, пікірлеріңізді білсем, әңгімелессем деп едім,– деді жігіт қысылып-қымтырылмай еркін сөйлеп.

	– Өте жақсы. Менің есімім – Нұрлан. Төрлетіңіз!– деп Нұрлан да оны жатырқамай бөлмесіне кіргізді. Сапар сөзуар, ақжарқын мінезді, адамды өзіне тез баурап алатын жігіт екен. Қара папкіге салып алып келген өлеңдерін, әңгімелерін көрсетіп, өзі туралы айтып берді. Оған өзінің оқу орны ұнамайды екен, сондықтан оны тастап, Әдебиет институтына түссем деп армандап жүр екен. Әңгімелерін орысшаға аударып, келесі жылы конкурсқа тапсырып көрмекші. Соған Нұрланның көмектесуін сұрады. Нұрлан оған аудармашы тауып беруге уәде берді.

	Осыдан кейін Сапар бұған жиі келіп тұратын болды. Омармен де танысты. Омар оның әңгімелерін орысшаға жолма-жол аударып беретін болды. Үшеуі бірте-бірте бірге туған бауырдай жақын дос болып кетті. Сапар да Омар секілді бала кезінен жетімдікті көп көріпті, балалар үйінде тәрбиеленіпті. Сәби кезінде қарамай, жетімханаға тастап кеткен әке-шешесі, кейін бұл өсіп, адам болып, оқуға түскен кезде, іздеп тауып алып, Мәскеуге келіп, жылап отырып, кешірім сұрапты. Сапар алғашқыда қабылдамай, өкпелеп, қатты-қатты сөздер айтса да, кейіннен тоң боп қатқан жүрегі жібіп, оларды кешірген болыпты.

	Ол Нұрланға балалар үйінде, әскерде жүргенде көрген қиындықтарын жыр қылып, көп айтатын. Ондай қиындықты, жетімдікті өзі көрмегендіктен Нұрлан Сапарды іштей аяп кететін. Сапар жалғызілікті орыскемпірдің қолында, бір бөлмесін жалдап тұрады екен. Сол пәтеріне Нұрлан мен Омарды қонаққа шақырып, палау жасап, құрметтеп сыйлады. Домбырасы бар екен, соны тартып, ән салып бұлардың көңілдерін көтерді. Нұрлан Мәскеуде екі жыл жүріп, домбыраның қоңыр үнін, қазақтың әндерін сағынып қалыпты. Ауылда жүргенде онша көңіл аудара бермейтін домбыраға құмартып, ғашық болып қалды. Сапардан уақытша сұрап алып кетіп, бөлмесінде оңаша отырған кезінде шертіп, дыңылдатып, үйреніп жүрді. Сапар келгенде қайта-қайта тартқызып, бір-екі әнді үйреніп алды. Ары қарай өзінің есту қабілетінің арқасында, басқа әндерді шамалап, тұспалдап өзі тарта беретін болды. Жалғыз қалған кезіңде, іш пысқанда домбыра деген – жақсы ермек екен. Өзі де, біреу әдейі арнап жасатқандай, үлкен, әдемі домбыра. Шерте қалсаң, құлаққа жағымды қоңыр үнмен күмбірлеп, шабытыңды оятып, сөйлеп қоя береді. Бала кезінен тартып үйренбегендіктен, көкірегі сайрап тұрса да, саусақтары икемге келмей, домбыра үйрену Нұрланға оңай болмады. Орысшаны қиындықпен үйренгендей, домбыра тартуды да қиналып жүріп, меңгеруіне тура келді. Сапардың: “Сен домбыра тартуды білмесең, қалай ақын боласың?” – деген сөзі де намысына қамшы болып тиді. Өз бетінше талаптанып, білмегенін досынан үйреніп, “ерінбеген етікші болады” дегендей, Нұрлан да бір жыл өтпей-ақ домбыраны әжептеуір меңгеріп алды. Оңашада өзі білетін әндерді әуелете тартып, үнімен де қосылып, айтып отыратын болды. Сапар екеуі сырлас-мұңдас болып, бірге жүріп, Мәскеудің талай жерлерін аралады. Сапардың достарымен де танысып, 1 мамыр күні қаланың сыртындағы орманға бірге демалып қайтуға да барды. Алты жігіт, төрт қыз екі палатка, азық-түлік, қазан-ошақтарын, кесе-шәйнектерін қапшықтарға салып алып, қала маңына қатынайтын электр пойызға мініп, орманның жанындағы аялдамадан түсіп, ары қарай бір шақырымдай жаяу жүріп, қалың өскен талдардың, қайыңдардың арасындағы адамдар демалатын ашық алаңқайға келіп тоқтады. Сол көк майсалы, шөбі қалың жерге жігіттер қазықтар қағып, палаткаларды тұрғызды, жақын маңға ошақ орнатып, орманнан отын жинап алып келді. Қыздар ошаққа қазанды қойып, астына от жағып, тамақ пісіруге кірісті. Бұл кезде кеш болып, күн көкжиекке қызара балқып батып бара жатты. Күннің алтын шапағына малынған, құстардың құйқылжыған әндеріне бөленген жасыл орман іші ғажап әсем екен. Есеңгіретіп, құлағыңды жеп, шаршатып жіберетін қаланың шуынан, тынысыңды тарылтып, басыңды мең-зең еткізіп ауыртатын түтін, лас ауасынан кейін мынадай тыныштық, хош иісті ауа кеудеңді шайдай ашып, жаныңды рахатқа бөлейді екен. Басқа жігіттер жасыл алаңда доп теуіп ойнап, жүгіріп жүргенде, Нұрлан мен Сапар оларға қосылмай, айналадағы сұлу табиғат көркін тамсана тамашалаумен болды. Күн батып, қараңғы түскен кезде қыздар мен жігіттер жерге дастархан жайып, тамақ, шәй, шарап ішіп, гитарамен өлең айтып, әңгімелесіп көңілді отырды. Әбден шаршап, ұйқылары келген кезде ғана палаткаларға демалуға тарамақ болды. Сол кезде бір жас жігіт:

	– Қалай жатамыз? Қыздар мен жігіттер бөлек жатамыз ба?– деп сұрады. Сонда Болат деген ересектеу сары жігіт оған қарап:

	– Немене, бірге жатайын деп пе ең? Ойын қарашы мынаның!– деп кекетті. Оған қосыла жігіттер де ду күлді. Анау жас жігіт ыңғайсызданып қалды.

	Орманның іші болғандықтан жер дымқыл екен. Одеял төсесе де, жамбастарынан да сыз өтіп, жаураған жігіттер қайта-қайта дөңбекшіп, аунап жатып, ұйықтап шықты. Таңертең тоңазыған бойларын жарқырап шығып келе жатқан күннің жылы шуағына жылытып, бірте-бірте маужырап, құстардың үнін тыңдап, гүл теріп, орман аралап кетті. Нұрлан мен Сапар орманды жарып ағып жатқан шағын өзеннің үстінен шығып, жағасына келіп отырды. Мөп-мөлдір, салқын суға беті-қолдарын жуып, аяқтарын малып, күнге қыздырынып үнсіз біраз отырды. Екеуі де сылдырап аққан өзеннен көз алмай, ойға батып, шабыт құшағына енген. Бір кезде, өзара келіскендей, қалталарынан қойын дәптерлерін, қаламдарын алып, өлең жаза бастады. Жарыса жазып, өлеңдерін аяқтаған соң, кезекпен бірбіріне оқып берді. Содан кейін ғана, сұлулыққа тойынғандай болып, орындарынан тұрып, алаңға қарай бет алды. Жолда екеуі орман ішіне жапырлай өскен әр түрлі, әдемі, нәзік гүлдерді үзіп,теріп алып, гүл шоқтарын жасап, ошақтың маңында, дастарханның жанында отырған қыздарға әкеліп үлестіріп берді. Қыздар мәз болып, жұпар иісі аңқыған гүлдерді құмарлана иіскеп, ризалықпен жымия күліп, рахмет айтты. Жігіттер мен қыздар бұларды іздеп таба алмаған соң, өздері шәй ішіп отыр екен. Нұрлан мен Сапар кешіккендеріне кешірім сұрап, дастарханның жанына жайғасып шәй ішуге кірісті. Қарындары ашып қалған ба, әлде таза ауаның әсері ме, тәбеттері ашылып кетіпті. Табиғаттың аясында ішкен шәйдің, жеген тағамның дәмі де керемет болады екен!

	Шәй ішіп болғаннан кейін, бәрі де қайыңдардың, емендердің көлеңкесінде, көк шөптің үстінде жатып, рахаттанып ұйықтап, демалды. Түс ауған кезде, жеңіл тамақтанып алып, палаткаларын, қазан-ошақтарын жинап, орындарын жинастырып, ретке келтіріп, қапшықтарын арқалап, станцияға қарай жүрді.Орманнан шыға берісте, тас жолдың бойында шынжыр табанды ''ДТ'' тракторымен жер жыртып жүрген бір орыс шал қыздарға қалжыңдай сөйледі. Соны естіген Жан деген жігіт жүгіріп барып шалды жағасынан алып, жұлқып жерге түсірді де, каратэ секциясына қатысатынын көрсеткісі келгендей, аяғымен бір теуіп жерге жалп еткізді. Соқамен жыртылған жұмсақ жерге топ ете қалған шал ішін ұстап, тыпырлап, орнынан тұра алмай қалды. Оның шаруасы бітті деп есептеген Жан қалған қыз-жігіттерге қосылып, өз жөнімен кете берді. Біраздан кейін бұлар дырылдаған мотордың дыбысын естігендей болды.Арттарына жалт қараса, тас жолды саз балшықтай илеп, тракторын құйғыта айдап орыс шал келе жатыр екен. Сірә, бұларды қуып жетіп, таптап өтпек. Қыз-жігіттер сасқаннан, жау танкісін көргендей жан сауғалап, жан жаққа бытырай қашты. Шал бұларды өкшелей қуып, соңдарынан қалмады. Қорыққаннан қыздардың жан дауыстары шықты, жігіттердің де үрейлері ұшып кетті. Шал, әсіресе, Жанды аямай қуды. Жол шетіндегі арықтан өте бергенде трактор, кенет, тоқтап, өшіп қалды. Соны пайдаланған Болат тракторға секіріп мініп, сасқалақтап қалған шалды сүйреп жерге түсірді де, қолын артына қайырып, етпетінен жатқызды. Сапар трактордың бір шлангасын жұлқып жұлып алды да, жерге лақтырып тастады. Трактордың енді оталмайтынына көздері жеткен соң, бұлар шаңға аунап, балағаттап жатқан масаң шалды жайы на қалдырып, өз жөндеріне кетті. Бұл бір есте қаларлық, күлкілі оқиға болды. Өздерінің қатты қорыққандарына күлкілері келіп, көңілденген қыз-жігіттер станцияға келіп, пойызға мініп, жол бойы ән айтып, мәз-мейрам болып, улапшулап Мәскеуге қайтып оралды. Нұрлан мен Сапарға жігіттер кейін тағы бір қызық жайтты айтты. Бұлар оңаша өзен басына серуендеуге кеткенде, қыздар: “Ана екі жігіт қайда жоғалып кетті? Қыздарға да қарамай, өздерімен-өздері қиялданып жүретін қызық жігіттер екен”,– деп күліпті.

	Келесі жылы 9-шы мамыр – Жеңіс күні бұлар Мәскеу түбіндегі Дубосекова разъезіне барып, 28 Панфиловшы батырлар неміс фашистерімен шайқасқан жерді көріп, монументтеріне гүл шоқтарын қойып, зия рат етіп қайтты. Қаладағы бірнеше музейлерді бірге аралады, студенттер кеңесінің жігіттері ұйымдастырған, жерлестер бас қосқан кеште, Ғани Мұратбаевтың туған күнінде зиратының басында болған жиында арнау өлеңдерін оқыды. Талай қызықты күндерді бірге өткізіп жүрген сол досы жазғы демалысқа ауылына кетті де, күзде Мәскеуге қайтып оралмай, хабарсыз, ұштыкүйді жоғалды. Мәскеудегі достарының бәрі де Сапарды күтіп, алаңдап, не болғанын білмей, уайымдап жүрді. Нұрлан оның бұрын тұрған пәтеріне бірнеше рет барып, таба алмай қайтты. Ауылындағы мекен-жайын сұрап алмағанына өкінді. Бір пәлеге ұшырап қалмаса болғаны деп қорқып жүргенде, үш-төрт айдан кейін, кенет Сапардың өзі жатақханаға іздеп келді. Нұрлан оны көргенде танымай қала жаздады. Сапардың көзінде – қап-қара көзілдірік, қолында – таяқ. Жүргенде таяққа сүйеніп, бір аяғын ақсап басады. Жақтары қушиып, жүдеп кеткен. Оның тірі екеніне қуанып, құшақтай алған Нұрлан толқып, таңдана:

	– Аман-саусың ба, Сапар? Не болды саған? Қайда жоғалып кеттің?– деп сұрады. Досының аянышты күйін көріп, жаны ашып, не болғанын білгенше асықты.

	– Аманмын. Мені жоғалтып алдыңдар ма? Басымнан талай қиындықтар өтті. Әйтеуір тірі қалдым. Кейін бәрін асықпай айтып беремін. Өзің қалайсың? Басқа жігіттер мен қыздардың жағдайлары қалай? Омар қайда? Сендерді әбден сағындым ғой!– деді Сапар.

	Екеуі оңаша отырып шәй ішкен кезде, ол болған жағдайдың бәрін түгел айтып берді. Пойызға мініп, ауылына кетіп бара жатқанда, жолда бір масаң орыс жігіт бұның қасында отырған қыздарға тиісіпті. Сапар өзінің қызба мінезіне басып, қыздарға жақтасып ол жігітті итеріп, қуып жіберіпті. Түнде қаннен-қаперсіз ұйықтап жатса, әлгі оңбаған келіп бұны оятып, тамбурға шығып сөйлесуге шақырыпты. Бармауға намыстанып, батырсынған бұл, ұйқылы-ояу күйде, оның соңынан ілесіпті. Тамбурға шыға бергенде, тығылып тұрған бірнеше жігіт бұған шап беріп жармасып, қарсыласқанына қарамай сүйрелеп, аяқ-қолынан ұстап көтеріп, вагонның есігін ашып, қатты жүріп келе жатқан пойыздан қараңғы далаға лақтырып жіберіпті. Басына тиген ауыр соққыдан есінен танып қалған Сапар, есін ауруханада жиыпты. Далада, Саратов қаласының шетінде, жол үстінде қанша жатқаны белгісіз, әйтеуір біреулер тауып алып, жақын жердегі ауруханаға жеткізіпті. Басының қарақұсы іскен, жамбасы сынған Сапар қалалық ауруханада төрт ай жатып, ауылына қайтыпты. Жамбасының сынығы бітіп кетсе де, әлі ауырады екен. Екі көзі нашар көретін болыпты. Жарыққа тура қарай алмайтын болғандықтан көзіне қара көзілдірік киеді екен. Басы ауырып, көздері бұлдырап, жасаурап, кітап оқудан да қалыпты. Мәскеуге достарын көруге, сырттай оқуға ауысып, заттарын алып кетуге келіпті. Бір айдан кейін Нұрлан мен бірнеше достары Сапарды пойызға отырғызып, ауылына шығарып салды. Кетерінде Сапар Нұрланға “көзімдей көріп жүр” деп, сүйікті домбырасын тастап кетті. Домбыраны қолына алған сайын, Нұрлан оны сағына еске алып жүрді.

	Нұрлан әр жаз сайын ауылында біраз уақыт демалғаннан кейін, Алматыға да барып қайтатын. Бірінші курстан кейінгі жазғы демалыста ағасы екеуі сол жылы орыс мектебін бітірген інісі – Жандосты Алматыдағы Энергетикалық институтқа оқуға алып барды.

	Ағасы Шәкен ол кезде КазГУ-дің механикаматематика факультетінде оқып жүрген болатын. Алматыны жақсы біледі. Үшеуі ДОСААФ-тың қонақ үйінен орын алып, сонда бір айдан аса уақыт тұрды. Шәкен мен Нұрлан Жандостың қасында жүріп, бас-көз болып, оқуға түсуіне көмектесіп, арасында өздерінің шаруаларымен де айналысты. Шәкен, жасы жиырма беске келіп, қалғандықтан, үйленудің қамымен жүрсе, Нұрлан жаңа өлеңдер жазып, бұрынғы өлеңдерін газет-журналдарға тапсырып жүрді. Ең алдымен, Жазушылар одағының бірінші қабатында орналасқан “Жалын” альманағына барды. Бас редактор Тұманбай Молдағалиевтің кабинетіне кіріп, ол кісімен амандасып, өзін танысырып, өлеңдерін алып келгенін айтты. Тұмағаң жақсы ақын болумен қатар, жылы жүзді, ақкөңіл, кішіпейіл, жақсы адам екен. Бұны кіші демей, елпілдей, жылы қабылдап, сөйлесіп, суреті мен өлеңдерін алып қалды. Келесі жолы Жазушылар Одағының ішінде кездейсоқ кездесіп қалғанда да, Тұмағаң бұның сәлемін ағалық мейіріммен алып, қолын қысты да: “Нұрлан інім, өзің де, өлеңдерің де жақсы, әпәдемі жігіт екенсің, бірақ киім киісің онша ұнамай тұр. Шалбарыңның, көйлегіңнің шет елдікі, соңғы мода екенін білемін, бірақ мына подтяжканы көйлегіңнің сыртынан тағып алғаның ерсілеу екен. Мұндай белбауды біз үйде тағып жүруге де ұяламыз”,– деп әзілдей күліп, арқасынан қақты. Нұрлан сол жылы Мәскеуде қолдан 150 сомға америкалық джинсы сатып алып киген еді. Ол кезде мұндай шалбар дүкендерден табылмайтын. Ілуде біреу қолдан сатып алатын. Көйлегі де газеттің беті секілді жазулары бар алабажақ еді. Шалбардың белі түсіп кетпес үшін иыққа іліп қоятын жалпақ белбауды жалаң көйлектің сыртынан тағып жүру де – сол кездегі жастардың арасында мода болатын. Сол кезде атағы дүркіреп тұрған “Битлз” тобының мүшелеріне еліктеп ұзын шаш қою да үрдіс болған. Нұрланның шашы да солай иығына түсіп, желкесін, құлақтарын жауып тұратын. Үлкен қалада, студенттер арасында жүргендіктен, қатарыңнан қалуға болмайды. Сондықтан Нұрлан Тұмағаңның сөзіне ренжімей, күлді де қойды. Сол кезде “Қазақ әдебиеті” газетіне бас редактор болған, Мәскеуге барған кезінде танысқан, дастархандас болған Сайын ағасы да Нұрланды жақсы қабылдап, бір топ жаңа өлеңдерін газетке шығарамыз деп алып қалды. Бұл кезде Шәкен де қарап жүрмей, көшеде Алматылық бір қызбен танысып, ұнатып, соған үйленуді ойластыра бастаған. Қыз да Шәкенді бірден ұнатып қалыпты. Көп уақыт өтпей-ақ, қыздың өзі билет тауып, бұларды Болгарияның атақты эстрадалық әншісі, ''Алтын Орфей'' фестивалінің бас жүлдесін алған Лили Иванованың концертіне алып барды. Шәкен де оны сіңлісімен бірге ресторанға шақырып, ауылдан келген туыс ағасымен таныстырды. Үйлену туралы әңгіме пісіп-жетіле бастады. Алматыға келгендегі негізгі мақсаттары да орындалып, Жандос та оқуға түсті. Нұрлан інісінің көңілін қимай, әрі студент болғанының құрметіне, оған өзінің қымбат америкалық джинсиін сыйлады. Бұлар шаруаларын бітіріп, қуанышпен ауылына оралған соң, әкесі мен шешесі Шәкенді ертіп, Алматыға барып, қыздың ата-анасымен жолығып, танысып, той туралы уәделесіп қайтты. Сол жылы “Жалын” журналына Нұрланның суреті мен өлеңдері де жарияланып, ол мол қуанышқа бөленді. Көп ұзамай институттың оқу бөліміндегілер бұны бірнеше рет шақырып алып, оқырмандардан келген хаттарды берді. Әр шақырған сайын, Нұрлан тағы да не болып қалды деп, қорқа-қорқа барып, қуанып қайтып жүрді. Қазақстанның әр жерінде тұратын бес қыз, бір жігіт бұның “Жалындағы” өлеңдерін оқып, ұнатқандарын жазыпты. Келесі жылы жазда “Қазақ әдебиетіне” тапсырып кеткен өлеңдері де суретімен бірге басылып шықты. Оны оқығандар да мақтап, пікірлерін білдіріп жатты. Осылай Тұманбай, Сайын ағалардың арқасында Нұрлан қалың оқырманға танымал бола бастады. Әдеби ортада өзін еркін сезініп, достары да көбейе түсті. Қала өміріне үйреніп, ысылып, жақсы киініп, ажарлана түскен сайын оған қыздар да қызығып көп қарай бастады. Оқуы жеңілдеп, Гүлжанды да ұмытыңқырап, өзіне-өзі келіп, көңілі өскен сайын Нұрлан да оларға жиі көз салып, көңіл аудара бастаған. Үшінші курстан кейін жазғы демалысқа келген кезінде әкесі оған Қырымдағы санаторийлердің біріне жолдама алып берді. Баласының оқудан жүдеп, азып, аппақ қудай болып келгенін көріп, аяп кетсе керек. Нұрлан әкесіне риза болып, қуанып, жолға жиналып,шілденің аяғында Алматыға пойызбен жүріп кетті. Алматыда Шәкен ағасының үйінде болып, Жазушылар Одағына соғып, достарымен кездесіп, үш-төрт күннен кейін ұшақпен Қырымға ұшты...

	Нұрланның Қырым жағалауындағы Евпатория қаласына демалуға келгеніне он шақты күн болды. Жасыл желекке оранған әсем, шағын қала теңізге иек артып, толқындардың сылдырына елтіп, күн нұрына шомылып, салқын самалға рахаттанып, тыныш, бейқам тірлік кешуде.

	Орталық көшелерінде трамвай жүргені болмаса, машиналар легі де сирек, адамдар да жайбарақат, асықпай еркін жүреді. Шулы қала Москвадан келген студентке қарбалас өмірден кейін мұндай тыныш қалаға келу – жұмаққа келгенмен бірдей көрінген еді.

	Жолдамамен қала ортасындағы ‘’Октябрь’’ санаторийіне орналасқан соң, демалушылардың бір қалыпты күн тәртібімен өмір сүріп, ештеңе ойламай, уайымсыз, уақытылы тамақ ішіп, минералды ванналар қабылдап, теңізге шомылып, таза ауа жұтып, рахаттанып жүр. Күн сайын кешкі астан кейін киносеансқа, немесе танцыға таныстарымен бірге барып көңіл көтереді.

	Бүгін де кешті солай бастап, би алаңында бір еркек, екі әйелмен бірге әңгімелесіп, әзілдесіп, билегендерге қарап тұрды. Қасындағылар астрахандық қазақ Анатолий Николаевич (шын аты Құдайқұл екен), Москвадан келген талдырмаш, арық денелі жас келіншек Галя және Анатолий Николаевичті ұнатып жүрген толықша, ұзын бойлы, шикіл сары, жылы жүзді Марина деген әйел. Анатолий Николаевич Маринамен бірнеше рет вальс биледі. Ал Нұрлан қанша шақырса да, Галя бас ауруын сылтау етіп, биге шықпай қойды. Жігіт бұл келіншектің мінез-құлқын түсіне алмай-ақ қойды: киноға шақырса,– бармайды, теңізге барса,– суға түспейді, биге шақырса,– шықпайды. Тек кешке қарай бірге серуендеп, скамейкада отырып алып әңгіме тыңдауды ғана ұнатады.

	Нұрланды әлі ысылмаған, сары ауыз балапан көре ме, әйтеуір уақыт өткізу үшін қасына ертіп, бос әурелеп жүрген тәрізді. Жігіттің әдемілігіне қызығатын болуы керек: қасынан қуып та жібермейді. Өзі де көріксіз емес. Судан шыққан шортандай аппақ сандарын әдейі көрсеткісі келгендей, қысқа қара юбка киіп жүреді. Аяғындағы қара сандалиінің қайыс бауларымен оқтай түзу балтырларын орап, шандып байлап алады. Айтуына қарағанда, күйеуінен жақында ажырасыпты. Содан жүйкесі тозып, шаршағандықтан, уайымнан арылып, таза ауа жұтып демалып, емделіп қайтуға келген сыңайы бар. Шынында, жұқа өңінен қалжырағандық сезіледі. Көзінің алды қаракөлеңкеленіп, көгіс тартқан. Дегенмен өзі күлкілі, көңілді әңгімеге құмар. Анатолий Николаевич анекдот, әзіл айтуға шебер екен. Галя оның әрбір сөзіне ішек-сілесі қата күледі. Үшеуі көбінесе бірге қыдырады. Нұрлан келіншектің көңілін көтеріп, қасында құр көлеңкесі болып жүре беруден жалыға бастады. Міне, бүгін де Галя билегісі келмей мұның жынына тиді. Екі келіншек Анатолий Николаевичтің қалжыңына қайта-қайта күліп, әңгімесіне ұйып тұрған кезде, жұрттың арасында, жақын жерде құрбысымен бірге тұрған түсі таныс, қысқа қоңыр шашты, көгілдір көзді, аққұба әп-әдемі келіншекті Нұрланның көзі шалып қалды. Ол келіншек те бұған жанарларын бір жалт еткізіп қарады да, қасындағы толықша келген, сарғыш жүзді, өңсіздеу құрбысына бірдеңе деп сыбырлады. Келіншектің көздерінің ұшқыны жүрегіне түскендей, алабұртып, бойын бір сезім билеген Нұрлан оларға жиі-жиі қарай берді. Келіншек билегендерге қарап сәл тұрды да, құрбысымен бірге жұрттан бөлініп басқа жаққа қарай бет алды. Нұрлан да жүрегі әлденені сезгендей асығып, қасындағылардың көздерін ала бере, қапысын тауып, сол екі бикештің соңынан тез-тез басып жөнеле берді. Қапелімде қараңғы бақ ішімен кеткен құрғырлардан көз жазып қалды. Жарық көшені кесіп өтіп, көрші санаторийдің би алаңына жүгіре басып жетті. Электр шамдарының ақ нұрына малынған дөңгелек шаршы алаңда оркестрден толқындана құйылған музыка үнімен бірге ырғала қозғалып, шыр-көбелек айнала билеп жүрген жұптарға қарап тұрған екі таныс бейнеге көзі бірден түсті. Жүрексіне жандарына жақын барып тоқтады да, сәл-пәл тұрып, тәуекелге бел буып, әлгі өзіне ұнаған келіншекті биге шақырды. Келіншек күлімсірей қарап, әдеппен, бірақ көп қылымсымай-ақ бірден биге шықты. Екі қолын жігіттің иығына артып, ән ырғағымен еркелей әсем қозғалады. Жігіттің екі алақаны келіншектің майысқан жұмыр белінің жылуы мен дірілін жұқа көйлектің сыртынан анық сезіп, тұла бойына тәтті сезім толқыны таралады. Келіншек орта бойлы, дөңгелек жүзді, қысқа қоңыр шашты, аққұба әпәдемі, сүйкімді екен. Көгілдір, шарасы кең, тұнық, ойлы жанарлары күлімдеп, жылы нұр шашып, жайнап, жанып тұрғандай. Тек пісте мұрнының ұшы үшкірлеу көрінді, бірақ ол да өзіне жарасып, сүйкімді рең бере түскендей. Нұрлан келіншектің жүзіне үңіле, барлай, жақсы танып-біліп алғысы келгендей қарап алды да:

	– Танысып қоялық. Есіміңіз кім болады?– деп сұрады.

	– Элла,– деді келіншек күлімдеп.

	– Элла? Қызық есім екен. Элла,... Эллада дегенге ұқсайды.

	– Солай ма? Ал сіздің есіміңіз кім болады?

	– Менің есімім – Нұрлан.

	– Ұлтыңыз ше?

	– Оны өзіңіз тауып көріңіз.

	– Кәріске ұқсаңқырайсыз, дегенмен орта азиялық республикалардан боларсыз. Қазақ емессіз бе?

	– Иә, таптыңыз, қазақпын.

	– Қасыңыздағы серіктеріңіз қайда?

	– Олардан қашып кеттім.

	– Неге?

	– Әңгімелері жалықтырды.

	– Ана ақ шашты еркек сіздің әкеңіз емес пе?

	– Жоқ. Онымен осы жерде таныстым.

	– Ана келіншек сізге кім болады, сонда?

	– Жәй, таныспыз.

	– Ендеше біз оны сіздің әйеліңіз, ал еркекті сіздің әкеңіз деп ойлаушы едік. Ылғи бірге жүресіздер ғой.

	– Мұныңыз қызық екен.

	– Бұл кәдімгі романдарда бола беретін әйгілі “үшбұрыш” қарым-қатынас десеңізші?– деді келіншек.

	Жігіт не айтарын білмей, еріксіз күліп жіберді.

	Келіншек ақылсыз әйел емес тәрізді. Сұрақ қойғанда, бетіңе, көздеріңе тура, сынай қарайды. Оны алдай салу оңай емес сияқты.

	– Мен сізді алғаш көргенде өткір мінезді екен деп ойладым,– деді Нұрлан.

	– Қашан көріп едіңіз?

	– Алдын-ала билет сататын кассаның алдында. Өзгелерді тыңдамай, баса-көктеп билет алдыңыз.

	– Ә-ә... Өйткені біз бұрыннан тізім бойынша кезекте тұрғанбыз.

	– Сол кезде-ақ маған бірден ұнап қалдыңыз.

	– Рас па? Әзілдеп тұрған боларсыз?

	– Рас. Өзінің ісі дұрыс екенін дәлелдей алатын еті тірі адамдарды ұнатамын.

	–Жоқ, мен, өкінішке орай, ондай емеспін. Есемді жіберіп алатын кездерім жиі болып тұрады. Көкбет деп ойлап қалған шығарсыз?

	–Құдай сақтасын. Мінезіңіздің жұмсақ екені жүзіңізден-ақ көрініп тұр ғой.

	–Солай ма?

	Келіншек қысыла күлімсіреді.

	–Құрбыңыздың есімі кім?– деп сұрады Нұрлан әңгіменің бетін басқа жаққа бұрып.

	–Оля. Оны да биге шақырыңызшы. Билей алмай іші пысып жүр. Өзі жақсы қыз. Бір жігітті сырттай ұнатып қалып, бірақ әлі онымен таныса алмай жүр. Ол да осы украиндық.

	Нұрлан мен Элла бірнеше рет билеп, сөйлесіп, жақсы танысып алды. Арасында Нұрлан Олямен де биледі. Би аяқталғаннан кейін Элла екеуі Оляны шығарып салып, аялдамадан автобусқа мінгізіп жіберді де, өздері кері қарай қайтып, Элланың уақытша орналасқан пәтеріне қарай беттеді.

	Орта жолда Ұлы Отан соғысының құрбандарына арналған ескерткіш пен мәңгілік алау тұрған гүлзарлы алаң бар екен. Алаң электр шамдарының жарығына шомылып тұр. Нұрлан мен Элла аялдап , арқалы ұзын орындыққа келіп отырды. Элла жігіттің жүзіне тура қарап, әртүрлі сұрақтар бере бастады. Көбінесе кейбір орыс сөздерінің қазақша баламасын сұрайды. Жігіттің қайда оқитынын, әдебиетке, өмірге көзқарасын сұрады. Жігіт оған күле жауап беріп отырды да:

	– Сіздің мамандығыңыз қандай?– деді.

	– Өзіңіз ойлап тауып көріңізші.

	– Жаңылмасам, мұғалім сияқтысыз.

	– Оны қайдан білдіңіз?

	– Сұрақ қою мәнеріңізден. Сіз тәптіштеп сұрақ қойған кезде, өзімді емтихан тапсырып отырғандай сезінемін.

	Келіншек мәз болып күліп жіберді.

	– Рас. Мен Киев университетінде ағылшын тілінен сабақ беремін.

	– Бәсе, қазақ тіліне қызығушылығыңыз содан екен ғой.

	– Сіз әжептәуір психолог екенсіз.

	– Сонымен неше деген баға қоясыз?

	– Бес.

	Екеуі осылай әзілдесіп, күліп шамалы отырғаннан кейін, жігіт Элланы пәтеріне жеткізіп салды.

	Ертеңіне күні бойы ем қабылдаудан қолы тимеген Нұрлан, кешкі астан кейін Элланы іздеді. Күндіз де көзіне шалына қоймаған келіншек қазір де көрінбеді. Галя мен Анатолий Николаевич бұны көрген жерде-ақ:

	– Әй, сен қу бала кеше қайда қашып кеттің?– деді.

	Нұрлан шынын айтпай, әрнені сылтау етіп, олардан қашқақтай берді.

	Қазір де оларға қосылмай, сыртқа шығып, жан-жағына алақтап, Элланы іздеді. Колонналы жаппасы бар, үш қабатты, көкшіл түсті, ескі үлгімен салынған негізгі корпустың алдындағы бақты аралап келе жатқанда, талдардың тасасында, шағын хауыздың жанындағы оңаша скамейкада жалғыз отырған Элланы көріп, қуанып кетті. Келіншек те қуанғандай күлімсіреп, жылы амандасты.

	– Неге мұнда жалғыз отырсыз?–деп сұрады жігіт.

	– Құрбымды күтіп отырмын. Келмей жатыр. Кездесеміз деп едік.

	– Мен кедергі болмаймын ба?

	– Жоқ, отырыңыз.

	Екеуі хауыздағы жапырақтар жүзген суға қарап сәл үнсіз отырды.

	– Өзіңіз туралы айтыңызшы,– деді Элла жігітке бұрылып, әдетінше тура қарап. – Мысалы, студенттік өміріңіз туралы. Ол сізге ұнай ма, қызық па?

	– Иә, ұнайды, өте қызық. Лекциялар тартымды, мұғалімдер қарапайым, білімді. Қызықты кештер, кездесулер, басқосулар жиі болып тұрады. Концерттерге, музейлерге жиі барамыз. Көктемде, жаз шығар кезде қаланың шетіндегі орманға барып түнеп, демалып қайтамыз. Табиғат аясы, орман іші, таза ауа қандай рахат десеңізші! Бір жасап қаласың.

	– Иә, студенттік күндерге не жетеді! Ал Қара теңіз, Қырым сізге ұнай ма?

	– Ұнағанда қандай, рахат қой!

	– Сіз Байкал көлінде болып көрдіңіз бе?

	– Жоқ. Бірақ естуім бар. Өте тұнық, суы таза көл дейді. Қарасаң, су түбіндегі тастар көрініп жатады екен.

	– Менің арманым – сонда барып, суға түсіп, демалып қайту.

	– Біздің жақта, Қырғызстанда Ыстық көл деген керемет көл бар. Оның да суы тұнық, шипалы. Оған да келіңіз,– деді жігіт әзілдеп.

	– Бірге барайық,– деп келіншек те әзілдеп жауап берді.

	– Барсақ барайық. Дегенмен Қара теңіз де жаман емес. Маған ұнайды. Суы таза, климаты жайлы, күні де қатты күйдірмейді.

	Екеуі осылай әңгімелесіп отырғанда, қараңғы түсіп кетті.

	– Киноға барасыз ба? Жүріңіз бірге барайық,– деді Нұрлан.

	– Жарайды. Оля келмеді. Ауырып қалмаса болғаны,– деп Элла орнынан тұрды. Екеуі бақ ішіндегі жазғы клубқа жарық аллеямен аяңдап келе жатқанда Элла:

	– Тоқтай тұрыңызшы!– деп, жол жиегіндегі шөптердің арасына еңкейіп қарай бастады. Бір кезде бірдеңені қолына алып, үңіліп, үрлеп, тексеріп жатты. Нұрлан не екен деп таңдана үңіліп қараса, торғайдың кішкентай, жаңа жетіле бастаған сары ауыз балапаны екен. Ұшуды үйренем деп жүріп құлап түсті ме, әйтеуір бір қанатын сындырып алыпты. Элла шықылықтап аузын ашып, көздері мөлие қараған бейшара құсты алақанына салып аялап, айналыптолғанып қояды. Сынған қанатты жіппен байлап қойыпты. Сірә, күнде қадағалап, жемдеп, итмысық көрмесін деп шөппен жасырып жүрген болуы керек.

	– Жаныңыз нәзік екен,– деді Нұрлан жымиып күліп, риза болып.

	– Қарны ашып қалыпты байғұстың. Өліп қалмаса болғаны,– деді Элла әбіржіп. Құстың қанатын түзетіп, қайтадан орнына жатқызып, шөппен жасырып қойды.





Нұрлан кассадан билет алып, Элла екеуі клубта қатар отырды. Фильм махаббат туралы екен. Көрермендердің барлық назары экранда. Жігіт қараңғыны пайдаланып, батылдана түсіп, Элланы оң қолымен иығынан орай құшақтап, анда-санда құлағына сыбырлап қойып отырды. Кино аяқталған соң, келіншекті пәтеріне шығарып салуға келе жатқанда, бақтың айналасын қоршаған, биіктігі жарты метрден асатын цемент дуалдан өткізу үшін Элланы құшақтап көтеріп алды. Дуалдың үстіне тұрғызып қойып, өзі арғы бетке өткенше күтіп тұрған келіншекті қайтадан көтеріп жерге түсірді. Бірақ құшақтары жазылған жоқ. Келіншек те жігіттің мойнына асылып, екеуі беріле, еріндері жабысып ұзақ сүйісті. Әрең дегенде ажырасып, қол ұстасып, әңгімелесіп, көше бойлап жүріп кетті. Келіншек тұратын үйдің алдына келгенде, тағы да құшақтасып, құштарлана сүйісіп, қоштаса алмай біраз аялдады. Келіншектің құмарлықтан көздері жұмылып кеткен. Жігіттің құшағында майы сып, еркелейді. Нұрлан қыздармен бұрын бұлай сүйісіп көрмеген еді. Нағыз кинодан көргендей, кітаптан оқығандай сезімге берілді. Элланың қолынан ұстап жібермей, қимай әзер қоштасты.

	Нұрлан Элланың мәдениеттілігіне, қарапайымдылығына, нәзіктігіне қызығып, риза болып, жақсы көріп кетті. Келесі күні де сағынып, қуана кездесті. Олямен бірге, үшеуі теңізге шомылуға барды. Шілде айының ыстық күнінде, бірқалыпты шулаған теңіздің үнін тыңдап, құмды жағалауда күнге қыздырынып, маужырап бірге жатты. Нұрлан пляждың әйелдерге арналған бөлігіне теңіз арқылы өтіп алған. Көзінде қара көзілдірік, шашы жалбырап иығына түскен, денесі сымбатты, арық болғандықтан, сырттай қарағанда оны әйелдерден бірден ажырата алмай қаласың. Элла мен Оля да алғаш танысқан кезде, “қызға ұқсайсыз” деп әзілдеп күлген болатын. Спортпен көп шұғылданбағандықтан жігіттің денесі нәзік, бұлшық еттері жұқа еді. Жігіт Элла мен Оляның ортасында жұмақта жатқандай рахаттанды. Оля әлі күйеуге шықпаған қыз болса да, ақкөңіл, ашық-жарқын мінезді екен. Нұрланға арқасын, қолдарын, иықтарын уқалатып, массаж жасатып, әзілдесіп, ойнап-күліп қояр емес. “Сен маған ұнайсың, әттең, бірақ Элланы жақсы көресің”,–деп қояды. Нұрлан Элланың да арқасын уқалап, қолдарын, саусақтарын сипалап, еркелетеді. Айналадағы әйелдердің сұқ көздерін елер емес. Элла ғана сол сұғанақ, сынай қараған суық көздерден именіп, құшақтамақ болған жігітті ақырын итеріп, өзін салқын ұстауға тырысады. Өсек-аяңнан қорқатын тәрізді. Жігіт соны түсінсе де, іштей өкпелеп қалады. Элланың мінезінің биязылығы, мейірімділігі жігітті тым еркінсітіп жіберген еді. Теңізге шомылып жүрген кезде, Оля мен Элла Нұрланға су шашып, бірінбірі қуалап, асыр салып, ойнап-күліп көңілдері бір көтеріліп, бойлары сергіп, демалып қалды. Кешке корпустың алдында біраз серуендегеннен кейін, Элла мен Нұрлан Оляны аялдамадан автобусқа мінгізіп жіберді де, өздері бақ ішіндегі оңаша скамейкаға келіп отырды. Жігіт келіншекті еркін құшақтап, өзіне тартып ернінен сүйді. Элла кешегідей, жігіттің ырқына беріле берді. Бойлары үйреніп, жақындасып қалыпты. Еріндері жабысып, аймаласып, айырылысатын емес. Қанша дегенмен, үйленбеген жігіттің сүйісуде тәжірибесінің аздығы байқалып қалды. Келіншек оның еріндеріне еріндерін айқастырып, сүліктей сорған кезде, сүйісудің қаншалықты ләззатты екенін жігіт алғаш рет айқын сезінді. Келіншектің омырауын, тоқ санын алақанымен аймалап қысып, шашының жұпар иісін әлсін-әлсін жұтып, тұла бойы балқып, бақыттан басы айналып бара жатты. Қайта-қайта үнсіз тұншыға сүйісіп, алқына демалып отырған сәтте, келіншек жігіттің құлағына сыбырлап:

	– Нұрлан, менің күйеуім бар,–деді. Үні ұялғандай қымсына, дірілдеп шықты.

	– Маған бәрібір,– деп Нұрлан Элланың шашынан еркелете сипап, жүзіне барлай қарады. Келіншектің жүзі алаулап, алабұртып, көздері жанып тұр екен. Көгілдір шамдай жайнаған жанарлардан енді аздап мұң сезілгендей болды.

	– Сен мені жеңілтек әйел деп ойлайтын шығарсың?– деді ол.

	– Жоқ, мен олай ойламаймын,–деді Нұрлан оны жұбатқандай құшақтай түсіп.

	– Мен ешқашан күйеуімнің көзіне шөп салмаймын,– деді Элла есін жаңа жиғандай, бойын тіктеп алып. Өзін-өзі ақтағандай болып айтқан сөзі ме екен?! Жігіт не дерін білмей ойланып қалды. “Сүйісіп, құшақтасып бірге жүргенмен, одан артық әрекетке бармаймын деп ескерткені ме” деп те ойлады. Сәл үнсіз отырды да:

	– Сен оны сүйесің бе?– деп сұрады.

	– Жоқ.

	– Ендеше неге оған тұрмысқа шықтың?

	–Қалаған адамым қарамай кеткен соң, маған бәрібір болды да, оқуды бітірер кезде күйеуге тие салғанмын. Бірақ күйеуім жаман адам емес. Инженер. Тек мінездеріміз аздап үйлеспейді. Ол маған: “Сен ылғи бұлттардың үстінде қалықтап жүресің, қиялшылсың”,– дейді. Сезімталдықты онша ұнатпайды.

	– Иә, бұл жөнінде екеуміз ұқсас екенбіз,– деді Нұрлан күліп.

	– Нұрлан, сен менің қандай арманым бар екенін білесің бе? Түсінетін шығарсың, әрбір әйелдің арманы –ана болу ғой. Балалы болғым келеді. Үйленгенімізге біраз уақыт болса да, әлі бала көтермей жүрмін. Дәрігерлердің айтуынша, кінә менен екен. Осы санаторийге келген себебім де – сол. Емдеп жатқан дәрігер “жазылып кетесің” деп қуантып жатыр.

	– Мүмкін, маған күйеуге шықсаң, бәрі де жақсы болатын шығар?

	– Жоқ, Нұрлан, болмайды. Сен әлі жапжассың. Ойың, жүрегің таза. Саған өзің сияқты беті ашылмаған пәк, жас қыз керек. Мен сені бұза алмаймын. Менің күйеуім бойдақ кезінде осы жаққа, курортқа демалуға келген кезінде бір медсестрамен танысыпты. Тісқаққан келіншек оған төсектің талай әдістерін үйретіпті. Кейін үйленген кезімізде күйеуім сол тәжірибесінің бәрін маған үйретті. Күйеуім пәктігін, тазалығын менен бұрын басқа әйелмен жоғалтқанына әлі, осы күнге дейін өкінемін. Сенімен кездескелі сол ұмытылған адал, мөлдір сезімімді қайта тапқандай болып жүрмін. Сенің әдемілігіңе, пәктігіңе, ұяңдығыңа, балалығыңа, нәзіктігіңе, сыпайылығыңа қызығамын. Сен маған ұнайсың.

	– Ал, мен сені сүйемін. Ойымнан шықпайсың, көрмесем сағынамын.

	Жігіт келіншекті құшақтап ернінен сүйді.

	–Нұрлан, сен білесің бе, әйел өзін сүйген адамға қаншалықты риза болатынын?!–деді Элла жігітке мейірлене қарап. Сөйтті де рахаттана көздерін жұмып, орындықтың арқалығына шалқая түсіп, жігіттің төнген еріндеріне ыстық еріндерін тоса берді...

	Нұрлан Элламен танысып, бірге жүргелі бері өзін бақытты сезініп, тәтті күндерді бастан кешкеніне қуанып, бүгінгі күнмен ғана өмір сүріп, болашақты ойламауға тырысты. Жаны нәзік, жүрегі адал жас жігітке махаббат, ғашықтық – мөлдір, пәк сезім болып көрінетін. Қала өміріндегі кейбір адамгершілікке жат, хайуани қылықтарды естіп жүрсе де, қиялындағы әйел бейнесіне шаң жуыта қоймаған, биік, ғажайып идеалдарға ынтық, адамдарға, адалдыққа сенімі жоғалмаған, өмірге көзқарасы таза, жақсы, балаң мінезді жігіт еді.

	Ол Элланың әйелдік ұстамдылығын, естілігін, әдептілігін адалдыққа балап, бұрынғыдан бетер қадірлеп, сыйлай түсті. Рас, әйелдердің басын айналдырып алатындай тәжірибесі де, ебі де жоқ. Элланың мейірбандығының арқасында батылданып, өзін еркін сезіне бастады. Адамның осылай жүре келе тәжірибе алып, есейетінін, ысылатынын, өзіне-өзі сенімді бола түсетінін аңғарды. Бірде Анатолий Николаевич бұдан Элламен қарым-қатынасының қаншалықты сәтті болғанын сұрады. Жігіт пен келіншектің ылғи бірге жүріп, жұрт көзінен именбей бірге отырып сөйлесетінін, жігіттің келіншекті құшақтай беретінін көріп жүрген. Нұрлан мен Элланың арасында әлі өзі ойлағандай қатынастың болмағанын естігенде, шынымен таң қалды.

	–“Әлдеқашан болары болып, бояуы сіңіп қойды” деп жүрсем, ол келіншек сені алдап, босқа әурелеп жүр екен ғой. Қаласаң, онымен сөйлесіп көрейін”,– деп достық көмегін ұсынды. Нұрлан онысына үзілді-кесілді қарсылық білдірді. Біріншіден, біреу арқылы сөз салуды ұят-ар көрсе, екіншіден, арам оймен ғашығының көңіліне тиіп, ренжіткісі келмеді. Сыйластық, достық, адал ғашықтық сезіміне қаяу түсіруден қорықты. Бұны естісе, келіншектің Нұрлан туралы не ойлайтынын кім білсін? “Сендердің, еркектердің, бәріңнің ойлайтындарың бір-ақ нәрсе – уақытша көңіл көтеру. Сен де сондай екенсің ғой” деп жүрсе, қайтпек? Анатолий Николаевичке бәрібір. Оның өзі уақытты босқа өткізіп жүрген жоқ екен. Галя мен Маринадан ештеңе шықпасын білген соң, тез арада бір момын, беті жылтыр келіншек тауып алыпты. Күнде кешке қарай қолтығына одеял-жапқышы мен төсенішін қыстырып алып, сол күлімкөз келіншекпен бірге бақтың оңаша түкпіріне кетіп бара жатады. Нұрланға да “солай жаса” деп кеңес берді. Нұрлан оларды көрген сайын арзан сезімнің, құмарлықтың құлдарын, опасыз, жеңілтек, жексұрындарды көргендей жақтырмай теріс айналады. Нағыз махаббат пен алдамшы арзан құмарлықтың арасы жер мен көктей екенін түсінеді. Алғашқыда Элламен бір бөлмеде жатсам деп армандаған болатын, бірақ келіншектің сүйісуден әрі бармайтынына көзі жеткен соң, бастапқы ойынан арылып, арала рын алыстатпай, адал көңілмен, шын жүрегімен жақсы көріп жүре берді. Әйел мен еркектің адал махаббаты, достығы олардың бойындағы, жанжүрегіндегі барлық ізгі, жақсы қасиеттерді, адамгершілікті, адал ниетті,мейірімді, тамаша пәк сезімдерді оятады. Нұрлан Элланың екі оттың арасында жүргендей қиналып, мұңаятынын да байқап қалады. Күйеуінің алдында өзін кінәлі сезінетін тәрізді, бірақ Нұрланды да қимайды. Өмірдің қайшылыққа толы болатыны несі екен?! Адам, әсіресе, әйел баласы жұмбақ, түсініксіз жаратылған ғой. Кейде әлсіз, кейде болаттай шымыр, кейде оттай ыстық, кейде мұз секілді сұп-суық, кейде балдай тәтті, кейде тұздай ащы, кейде жібектей жұмсақ, кейде темірдей қатал. Дегенмен адамның жаны жылылықты, мейірімді, махаббатты аңсап тұрады. Адамдар өзімшіл болмай, бірін-бірі түсіне, кешіре білсе, сыйлай білсе, өмір сүру оңайлау болар ма еді? Элла өзімшіл болса, кез келген уақытта Нұрланның көңілін қалдырып, кеудесінен итере салар еді. Кеңпейілділігі болар, күйеуімен күнде телефон арқылы сөйлесіп жүрсе де, жігітті ренжітпей сол қалпында жылы сөйлесіп, қол ұстасып жүре берді. Жігіт те оны күйеуінен қызғануды ойлаған жоқ. Өздерінің достығынан біреуге зиян келер деп те есептемейді. Әйел мен еркектің, қыз бен жігіттің шынайы достығы дегеннің бар екеніне де көзі жетті. Дегенмен күйеуге тиген қыздардың көбі бұрынғы достарын ұмытып, байланысын үзуге тырысатынын білетін. Өйткені ерлі-зайыптылар бірін-бірі өзгелерден қызғанатын секілді. Міне, осындай өмірдің қатал, қиын заңдылықтарын көрген сайын, Нұрланның үйленгісі де келмей қалатын. Қиялшыл, әсершіл жігіт еркіндікті ұнатады. Сондықтан да Элланың көңіл-күйін жақсы түсінеді. Тағдырдың жазғанына амалсыз көніп, аз уақыт болса да ренжіспей бірге жүріп, жақсылықпен қоштасқысы келеді.

	Элланың қайтуына екі күн қалғанда Нұрлан Қырымның Оңтүстік жағалауын аралап көріп қайтуға, экскурсияға кетті. Алдын-ала ақша төлеп қойғандықтан, бармасына болмады. Ялта, Севастополь, Алупка, Алушта секілді Қырымның жасыл желекке оранған, теңіз жағалауында орналасқан, көз жауын алатын сұлу қалаларын күні бойы тамашалады. Сұңғақ бойлы, ұзын жапырақты кипаристер қаз-қатар тізілген әсем жағалаудағы “Артек” лагерін, Аюға ұқсап, теңізге сұғынып, теңкиіп жатқан жоталы тау сілемі– Аюдагты, суға ішкерілеп кеткен жартастың ең шеткі жиегіне салынған, терасса секілді, ертегідей әдемі үйшік–“Қарлығаш ұясын”, картиналарға толы атақты Воронцов сарайын, жер бетіндегі өсімдік-ағаштардың сан-алуан түрі, теңіз жәндіктерінің талайы табылатын атышулы “Никитин бағын” көріп, айықпас әсерге бөленіп, Евпаторияға кешке қарай бір-ақ қайтты. Элланы кешеден бері көрмегендіктен, сағынып қалыпты. Орталық корпустың ішін шарлап іздесе де таба алмады. Екінші қабаттан баспалдақпен жылдам басып түсіп келе жатқанда, қарсы кездескен бір жас жігіт:

	–Сенің қызың далада күтіп тұр,–деді. Демалушылардың көбі бұларды жақсы біліп алса керек.

	– Рахмет!– деп Нұрлан жігітке күлімсіреп басын изеді де, асығып есік алдына шықты. Сыртта жаңбыр құйып тұрған. Үйдің колонналы, жан-жағы ашық қалқасының қараңғылау түкпірінде жалғыз өзі сатырлап жауған жаңбырға қарап тұрған Элланы көрді. Ол мұны байқар емес. Қасына келіп: “Элла, саламатсың ба?”– деп құшақтай алғанда, бұған жалт қарады. Келіншектің жүзі жабырқаулы екен. Ол жанарлары мұңдана, жәй ғана амандасты.

	–Саған не болды? Көңілсізсің ғой, – деді Нұрлан оның жаурап қалған саусақтарын жылытқысы келгендей, жібермей аялай ұстап тұрып.

	– Жәй, әншейін. Барып келдіңдер ме?

	Қалай екен, ұнады ма?

	– Иә, барып келдік. Тамаша екен, ұнағанда қандай. Суретке де түстік. Сені күні бойы ойлап, қатты сағынып қалдым. Сен ше?

	– Мен де.

	Жігіт Элланы құшақтап, шашынан иіскеп, бетінен, мойнынан сүйді. Элла да аздап көңілденгендей күлімдеп, күні бойы не істегенін айтып, жігіттің сұрақтарына жауап беріп, ойдан серги бастады. Бұл кезде үйдің екінші қабатының залында музыка ойналып, би басталайын деп жатқан. Екеуі сонда барды. Оля да сонда жүр екен. Қасында бір ұзын бойлы, ақсары, әдемі жігіт бар. Би басталған кезде сол жігіт екеуі вальс биледі. Оляның жүзі қуаныштан бал-бұл жанады.

	–Оля бүгін бақытты. Ақыры армандап жүрген жігітімен танысып алды,–деді Элла Нұрланның таңдана қарағанын байқап қалып. Элланың өзі де бүгін өзгеше. Екеуі билеп жүргенде, Нұрланның мойнына екі қолын артып, құшақтап алып, еркелей бұраңдап, бауырына тығыла түседі. Жігіт те оның белінен орай құшақтап алып, шашының жұпар иісіне мас болып, музыкаға беріле билейді. Элланың балбұл жанған жүзіне, сезімнен шоқтай маздаған көздеріне таңырқай қарап, күлімдеп қояды. Элла жігітті күні бойы күтіп сағынып қалды ма қалай: қуанышын, тасыған сезімін жасыра алар емес. Билеп жүргендерге қарап тұрғандардың ішінде аққұба келіншек Галя да бар еді. Ол бұларға қайтақайта қарай берді. Элла соны байқап қалып:

	– Нұрлан, бұрынғы қызың саған қарай берді ғой, барып биге шақыршы,–деп қояды.

	– Қараса қарай берсін. Менің тек сенімен ғана билегім келеді,– деп Нұрлан көнбейді.

	– Көзін алар емес. Билей салсаңшы!– дейді Элла, шынымен бұлардың билегенін қызық көргендей.

	– Сен мені қызғанбайсың ба? Ол маған емес, саған қарап тұрған шығар? Тапқан қызы қандай екен деп сынай қарап тұрған болар.

	– Басым айналып кетті. Жүр, балконға шығайықшы, – деді Элла бір кезде.

	Екеуі есігі ашық тұрған кең, қаракөлеңке балконға шықты. Далада жел ұйтқи соғып, жаңбыр сатырлап жауып тұр. Алыстан теңіздің шуылы естіледі. “Қазір ол астан-кестең тулап, толқындарымен көбік шашып жатқан шығар” деп ойлады Нұрлан.Бағана, бұлар экскурсиядан қайтып келе жатқанда-ақ көрген: теңіз күшті желмен долданып, айдаһардай қаһарланып, толқып, жал-жал толқындармен жағаға шапшып жатыр екен. Ұланғайыр судың аласапыран күйі адамның жанына әсер етіп, тебірентіп жібереді екен. Қазір жел күшейген сайын теңіздің де ашуы қозып, аласұрып жатқан болуы керек.

	Элла салқын, дымқыл желге бетін тосып, таза ауамен тыныстап сәл тұрды. Қоңырқай, дөңгелек етіп қырыққан жұмсақ шашы желмен желбірей қозғалады. Үстіне киген көкшіл түсті костюм-юбкасы да қыпша бел, талдырмаш сұлу денесіне жарасып тұр. Келіншек әп-әдемі, сүйкімді. Қанша қараса да жігіттің көзі тояр емес. Ол жүрегі елжіреп кетіп, ғашығын құштарлана құшақтап, еріндерінен емірене сүйді. Екеуі шөліркеп қалғандай, бірін-бірі көптен бері жаңа көргендей армансыз, сезімге беріле сүйісті. Бұл кеш соңғы кеш секілденіп, бұдан кейін сүйісуге мүмкіндік болмайтындай, бірінен-бірі мәңгі айрылып қалатындай құмарлары тарқағанша сүйісті. Енді бір күннен кейін екеуі қоштасады. Бәлкім, ешқашанда қайта кездесіп, бірге жүре алмайтын шығар. Соны екеуінің де іштері сезеді. Элла Нұрланды жақсы көргенімен үйін, күйеуін қимайды. Жігіт те ертең өз ортасына барған соң, Элланы ұмытып кетуі мүмкін. Киевке келемін деп уәде бергенімен, келіншектің жанұясына кедергі болуға батылы да, ары да бара бермейді. Қазірдің өзінде өздерін кінәлі санап, жұрттың алдында қуыстана береді. Қанша дегенмен Элланың басы бос емес қой. Рас бұл жерде оны жұрт біле бермейді. Сондықтан да екеуі өздерін біршама еркін сезінеді. Ал Киевте, күйеуінің қасында жүргенде Элланың Нұрланға қазіргідей көңілмен қарап, бірге жүре алмасы анық. Өйту үшін күйеуімен ажырасуы керек. Бірақ оған жүрегі дауаламайды. Сондықтан аз күндік қуаныштары үшін біріне-бірі риза бо лып, еске алып қана жүретін болар. Тағдырдың жазғанына, өмір заңына үнсіз бағынуға тура келеді. Бұл – екеуінің өмір бойы көңіл түкпірінде жасырып өтетін сыры ғана болмақ. Осыны бүгін оңашада екеуі де ойлап, іштей азаптанған еді. Бірақ біріне-бірі айта алмады, мұңлы көздеріменақ үнсіз ұғынысты. Нұрлан Элланы пәтеріне жеткізіп салды да, өзі құйып тұрған жаңбырдың астында қолшатырсыз, басына жеңіл курткасын жамылып алып, шалшық судан секіре, желмен алысып, корпусқа дейін жүгіріп әрең жетті. Үсті-басы малмандай су болды. Келе салысымен ыстық душ қабылдап, киімдерін шешіп ауыстырып, бөлмесіне іліп кептіріп қойды да, жып-жылы төсекке жатып, жамылғышын бүркене, рахаттанып, ұйықтау үшін екі көзін жұмды. Бірақ көз алдына бүгінгі көргендері, Элланың жабырқау жүзі, қуанған кезде жайнаған кескіні, жанарлары елестеп келе берді. Дегенмен шаршаған екен: сәлден кейін қалың ұйқының құшағына еніп кетті.

	Ертеңіне күні бойы жолға жиналып, Элланың қолы босамады. Ол қайтатын күні Нұрлан екеуі теңізге барды. Суға түскен жоқ, тыптыныш жатқан шетсіз-шексіз көкпеңбек айдынға қарап, жағалауда әңгімелесіп отырды. Элла теңізді соңғы рет тамашалап отыр. Нұрлан оны әлсінәлсін құшақтап, мойнынан, бетінен сүйіп қояды. Айналадағы адамдардың қарағанын да елең қылар емес. Айдын көлде, теңізде бірге жүзіп, біріне-бірі еркелеген қос аққудай жарасып отырған әдемі жұпқа жұрт қызыға да, қызғана да, сынай да қарайтын тәрізді. Ал бұларға бәрібір: өзге дүниені ұмытқандай біріне-бірі нәзік, қимас сезіммен, риза көңілмен шаттық сыйлап, мейірлене жақсы көріп отырғандықтан, ойларына ештеңе кіріп те шықпайды. Түстен кейін Нұрлан Элланың шабаданын, жүктерін көтерісіп, трамваймен теміржол вокзалына жеткізіп салды. Пойыздың келуіне әлі уақыт бар болғандықтан, өзі жақын жердегі гүл базарына барып, бір шоқ роза гүлін сатып алды. Вокзалға қайтып келсе, Элла скамейкада бір орыс шалымен сөйлесіп отыр екен. Нұрлан қолындағы шоқ гүлді ұсынғанда, Элла күлімдеп қуанып кетті. Нұрланның бетінен сүйіп, рахмет айтты. Әлгі шал орнынан тұрып кетіп қалғаннан кейін, екеуі емін-еркін әңгімелесіп отырды. Элла әлгі шалдың әзілдеп айтқан әңгімелерін жыр қылып айтып берді. Дегенмен екеуі көкейлеріндегі шын ойларын білдіре алмай ыңғайсыздана берді. Элла әрнені сылтауратып, үйінің адресін, телефон номерін айтқысы келмей, қашқақтағасын, Нұрлан оған іштей ренжіп қалды. Араларынан бір суық леп жүгіріп өткендей, екеуі де тұйықталып, ойланып, аз уақыт үнсіз отырды. Элла жігіттің қолын қысып:

	– Ренжіме, Нұрлан, мен саған күзгі мейрам күндерінде өзім келемін. Москваны аралатып көрсетесің ғой, ә?– деді.

	– Иә. Кел, күтемін,– деді Нұрлан Элланың сөзіне толық сенбесе де, жүзі қуаныштан жадырап.

	Пойыздың жүретін уақыты жақындаған кезде, Нұрлан Эллаға көмектесіп, вагонға мінгізіп, жүктерін орналастырғаннан кейін, бірге тамбурға шықты. Екеуі құшақтасып, сүйісіп қоштасты да, пойыз қозғала бергенде, Нұрлан секіріп түсіп, қолын бұлғап қала берді. Элла да ашық терезеден күлімсірей қарап, қолын бұлғап кетіп бара жатты. Пойыз бірте-бірте алыстап, көзден таса бола бергенде, Нұрланның көңілі құлазып, өзін жапанда жалғыз қалғандай сезініп, жүрегі сыздап кетті. Элла бүкіл қызықты өзімен бірге әкетіп, қала қаңырап қалғандай көрінді. Санаторийде екі күн көңілсіз, жалғыз жүрді де, билетін ауыстырып, уақытынан бұрын Москваға қайтып кетті.

	Адамның есінен кетпейтін, әрдайым сағындыратын, өмірінің ең бір қызықты, думанды кезеңі – студенттік күндер шығар. Сол бір студенттік өмірдің қызған шағында Нұрлан да өзін бақытты сезініп жүрді. Үлкен астана – Мәскеуде, өзінің қалаған оқу орнында, нағыз әдеби ортада көңілді өмір сүріп жүрсе, қалай өзін бақытты санамасын?! Оқуға түсе алмай, ауылда жалғызсырап жүрген кезінде жабысқан ауруынан, жабырқау көңіл-күйден, уайымнан құлантаза айығып, қайта туғандай түлеп, жаңарып, құлпырып кеткен еді. Бақытсыз, сәтсіз аяқталған алғашқы махаббатының да өкінішкүйігі өзегін көп өртемейтін болған. Жастық шақтың рахатты, қуанышты күндері барлық сырқатынан айықтырып жібергендей. Оқудан, өлең жазудан, көңіл көтеруден, қызық көруден, спорттан қолы босамайды, қуанышты күлкіден езуі жиылмайды, жүзі әрдайым жадырап-жай нап тұрады. Болашаққа деген сенімі нығайып, шабытына шабыт қосылып, рухы биіктеп, көңілі көкке шарықтап, өмірге деген құштарлығы да арта түскен. Қауіп-қатер, қасірет-қайғы деген дер қаперіне де кірмейді. Өлім жайлы ойламауға тырысып, көз алдына ұзақ, бақытты өмірді ғана елестетеді. Әлі көрмеген талай жерлерді көрсем деп армандайды. Осы жасына дейін де біраз жерлерде болып үлгерді. Өткен жылы жазда әкесі бұны қасына ертіп, өзінің майдан жолдарын көрсетіп, Волгоград қаласына алып барған. Ол соғыс басталған кезде, небәрі он жеті жаста екен. Сонда да патриоттық сезімге беріліп, бір жасын үлкейтіп көрсетіп, алты айлық офицерлік курсқа түсіп, ойдағыдай бітіріп, өз еркімен сұранып алғы шепке аттаныпты. Алғашқыда кіші лейтенант болып, взводты басқарып, кейіннен, аға лейтенанттыққа көтеріліп, ротаны басқарып, осы Сталинград түбінде фашисттермен аянбай шайқасыпты. 1943 жылы снарядтың жарықшағынан ауыр жараланып, Сталинград қаласында госпитальда жатып, сол қолының төрт саусағынан айрылып,соғысқа жарамай Алматыға қайтып келіп, әскери қызметін жалғастырыпты. Тек Ұлы Отан соғысы аяқталғаннан кейін ғана, соттың оқуына түсіп, бейбіт өмірге араласыпты. Волгоград қаласында соғыс ардагерлерін қатты құрметтейді екен. Екеуі бірден орталық қонақүйге орналасып, үш күн бойы қаланы, музейлерді, Мамай қорғанын аралап, суретке түсіп, Волга өзенінің бойымен катерге мініп саяхаттаған. Әкесі өзінің жатқан госпиталінің қай тұста болғанын көрсетіп, сол соғыстың ең ауыр кезінде бастан кешкендерін қысқа ғана әңгімелеп берді. Сталиннің “бір адым кейін щегінбе!” деген бұйрығы шыққан қиынқыстау кезең екен. Бұларда жөнді қару да болмапты. Екі адамға бір мылтық берілген, граната да аз. Сондай құр қол, жалаң штыкпен, жаудың бақайшағына дейін қаруланған солдаттарына, алып танкілеріне қарсы тұрып, төтеп беріпті.. Кері шегінуге жол жоқ, шегінсең артта келе жатқан автоматшылар атып тастайды. Не болса да алға ұмтылып, уралап өлуің керек. Алға қарап құлап жатпаған жаралыларды, өліктерді санитарлар алмай да кетеді екен. Бір жолы қалмақтың мидай жазық, ашық даласында бұларды жаудың он шақты танкісі қуып жүріп, темір табандарымен таптап, аямай қырыпты. Қолдарында жарылғыш заттары жоқ, танкіге қарсы тұрар қауһарлары қалмаған жаяу әскер тым-тырағай қашып, бас сауғалар жер таппай, құмырсқадай иленіп қала беріпті. Сол кезде бір кішкентай ауылдың шетіне іліккен Ибрагим, взводтың бірнеше адамымен бірге елеусіз тұрған тауық кепенің ішіне кіріп жасырынып аман қалыпты. Шіркін, қолыңда тиісті қаруың болып, қасқайып тұрып, жаумен тең дәрежеде соғысқанға не жетсін! Әйтпесе, “батыр бір оқтық, байлық бір жұттық” дегендей, құр қолмен бақайшағына дейін қаруланған жауға қайтіп қауһар көрсетесің? Әйтсе де, жаумен бетпе-бет келгенде Ибрагим де жастық жалынмен “Отан үшін, Сталин үшін алға!”– деп жауынгерлерін талай рет шабуылға бастап, ерлікпен шайқасқан. Сонда әр шабуылдан кейін оталған шөптей, жұттан қалған жылқыдай бір-екі жауынгер ғана аман қалып, өз шебіне қайтатын. Тылдан келген тың жауынгерлермен қайта толықтырылып, взвод ертеңіне тағы да шабуылға шығатын немесе асығыс окоп қазып, жерге жабысып, бұғып жатып, анталаған жауды қаймықпай қарсы алып, қарыс адым шегінбей қайсарлықпен көз жұматын. Он сегізге енді толған қаршадай ғана қылшылдаған қара торы жігітке қол басқарып, шайқасқа жұмылдыру оңай емес еді. Айқайлап бұйрық беруден дауысы қарлығып, кейде еріксіз қаталдыққа да баруға мәжбүр болатын. Онсыз үріккен қойдай ұйлыққан жауынгерлерді қанды қасапқа айдап салу кейде мүмкін де емес еді. Алғашқы кезде командирлер топ бастаған серкелердей алға ұмтылып, уралап жауынгердің алдыңғы сапында жүреді екен. Кейінгі жауынгерлердің қорқып қашқылары келгендері оларды атып тастай берген соң, жоғарғы Бас қолбасшының бұйрығымен командирлер қасына екі автоматшыны ертіп, топтың соңында жүріп шабуылды басқаратын болыпты. Шегінерге амалдары қалмаған жауынгерлер екі оттың ортасында жүріп, жан аямай соғысып, арпалысып барып, жан тапсырады екен. Әрине, Отан үшін, артта қалған ел-жұрты, жақындары үшін аян бай, ерлікпен шайқасатындар да аз болған жоқ. Солардың бірі – Ибрагим еді. Ол өзінің қайтпас қайсарлығымен, ақылдылығымен көзге түсіп, аз уақыттың ішінде “Ерлігі үшін” медалін, бірнеше алғыс-наградалар алып, шені де жоғарылап, аға лейтенант болып, ротаны басқара бастаған еді. Бір жан алысып, жан беріскен қанды шайқаста дәл алдынан снаряд жарылып, окопта жатқан бұны есінен тандырып, лақтырып жіберген. Снарядтың жарықшағы автоматты демей ұстаған сол қолына тиіп, саусақтарын мылжалап кетіпті.

	Санитарлар зембілге салып, госпитальге алып келе жатқанда, есін әрең жинаған. Жараланып, контузия алса да, әйтеуір тірі қалыпты, алда көретін күні бар екен. Осының бәрін есіне түсіріп, ұлына айтып беріп, Ибрагим қатты толқып жүрді. Соғыстан қирап, күл-қоқысы қалып, көшелерінде өліктер теңкиіп, ісіп-кеуіп жататын сол кездегі Сталинградтың, күлге айналып қайта тірілген феникстей, қайтадан жанданып, бой көтеріп, Волга өзенін жағалай ұзаққа созылып, құлпырып, жаңарып, аз уақытта адам танымастай өзгеріп, әсем қалаға айналғанын көріп, таңданғанын, сүйсінгенін де жасыра алмады. Нұрлан әкесінің әңгімесінен, Батыр қаланың ерлікке толы тарихынан, сұлу көркінен керемет әсер алып, рухтанып, кеудесін мақтаныш сезімі кернеді, келешекте осы сапары туралы жазуды ойлады. Ақындар талай жырлаған Волга өзені де керемет екен. Оның кең арнамен асықпай ағып жатқан көкпенбек мөлдір суына көзі тоймай ұзақ қарап, шыдай алмай, әкесінің қарсылығына қарамастан шешініп, айдынға секіріп түсіп, сүңгіп, салқындап, армансыз жүзіп, шомылып шықты. Тұп-тұнық салқын судан бойы да, ойы да тазарып қалғандай, бірден сергіп, жеңілдеп, рахаттанып қалды.

	Волгоградты аралап болған соң, екеуі пойызға мініп, сапарларын ары қарай жалғастырып, Солтүстік Кавказдағы Пятигорск қаласына барды. Әкесі соғыс ардагерлеріне жыл сайын тегін берілетін жолдаманы пайдаланып, әскерилерге арналған санаторийде 24 күн емделіп, демалды. Нұрланға да сол қаладан курсовка сатып алып беріп, санаторийдің қасындағы бір орыс кемпірдің үйіне орналастырды. Нұрлан да курсовка арқылы басқа санаторийде ем қабылдап, бос уақыттарында әкесіне тыным бермей, жетелеп ертіп жүріп Машук тауына шығарып, сол таудың етегіндегі ағаштар арасында орнатылған Лермонтов ескерткішіне алып барған. Лермонтов Мартыновпен сол жерде дуэльге шығып, атысып, қапыда оқ тиіп қайтыс болған екен. Бұлар Лермонтовтың сол қалада тұрған үйін де барып көрді.. Арнайы автобусқа мініп, саяхатқа шығып, Железноводск, Кисловодск қалаларын аралады. Екеуі Кавказдың ең биік шыңы –Эльбрусты да көріп, қасындағы таудың басына шығып қайтты. Жолда қарашай – черкес, шешен ауылдарын, Кура, Терек өзендерін де көрген. Сол кезде Нұрланның есіне Пушкиннің, Лермонтовтың Кавказ туралы жазылған өлеңдері, дастандары түсіп, соларда суреттелген жерлерді өз көзімен көргеніне қатты қуанған. Әкесі Пятигорскіге келісімен бұған “Зенит” деген фотоаппарат сатып алып берген еді. Жүрген жерлерінің бәрінде сонымен суретке түсіп, ұмытылмас ескерткіш қалдыруға тырысты. Әкесімен бірге өткен бір ай екеуін өте жақындатып, түсінісулеріне жол ашып, ұмытылмас жақсы әсерлер, тамаша естеліктер сыйлаған еді. Көргені көп, ақылы мол әке жанына жақын, сырлас, сүйікті ұлын үлкен азамат, атышулы ақын болар деген үмітпен ерекше жақсы көріп, талай жерлерді аралатып, қиялына қанат бітіруді ойлайтын. “Жүз рет естігеннен, бір рет көрген артық” дегенді жиі айтатын. Тіпті, болашақта Америкаға жіберем деп уәде де берген. “Ол жақтағы өмірді көрмесең, біздің елдегі өмірді түсіне алмайсың” дейтін. Ақын-жазушы болу үшін, көп көріп, көп білу керек деп есептейтін. Нұрланның да ел, жер көруге, өмірді танып-білуге құштарлығы мол еді. Осы студент кезінің өзінде әпкесі мен жездесіне еріп, екі рет Ленинград қаласына барып, түгелдей аралап, Нева өзенін, атақты Эрмитажды, патшалардың салдырған сарайларын, Пушкин оқыған Лицейді, Царское селоны көріп тамашалап, керемет әсерлер алған. Сол сапарларының алғашқысында Рига қаласына да барып, Балтық теңізін, Даугава өзенін көріп, ескі қалашықтағы собордан органды музыканы да алғаш рет тыңдап, ғажап сезімдерге бөленген. Институт ұйымдастырған экскурсиямен Тула қаласына барып, сүйікті жазушыларының бірі – Лев Толстойдың жүрген жерлерін, ескерткішін, атақты Ясное полянасын, үйін көріп қайтқан кезі де қандай керемет десеңізші! Өмір бойы есінен кетпейді. Өзін жазушының шығармаларының ішінде жүргендей сезінген. Нұрлан оқуды бітірген соң Қазақстанды да түгел аралап шығуды армандайтын.

	Енді, міне, биылғы жазғы демалысын ауылда, Алматыда, жер жәннаты – Қырымда өткізіп, Қара теңізде рахаттанып, армансыз шомылып, көңіл көтеріп, керемет әсерлер алып, тынығып, бойы сергіп, тың күшпен Мәскеуге оралып, оқуына құлшына кірісіп кеткен еді. Қыркүйектің жаймашуақ күндерінің бірінде сабақтан қайтып келе жатып, жатақхананың жанындағы азықтүлік дүкеніне соғып, қажетті тағамдарын сатып алып шыққан. Жатақханаға жақын қалғанда, алда қолына қауын ұстап бара жатқан аласа бойлы, бұйра шашты, ашаң денелі, сүйкімді, қараторы жүзді бейтаныс қызды көрді. Қуып жетіп, қатарласа бергенде, орыс тілінде:

	– Бикеш, сізге көмек керек емес пе?– деп сұрады.

	Қыз бұрылып қарады да, жымиып күліп:

	– Керегі жоқ, жүгім ауыр емес,– деді.

	– Биыл оқуға түскенсіз ғой деймін. Бірінші курста оқисыз ба?

	– Иә.

	– Түріңіз қазаққа ұқсайды, қазақ емессіз бе? Қай жақтан келдіңіз?

	– Тувадан. Қызыл деген қаланы естіп пе едіңіз?

	– Иә, естуім бар.

	– Ендеше сол қалада тұрамын. Тувалықпын.

	Өзіңіз Қазақстаннансыз ба?

	– Иә. Мына қолыңыздағы қауын біздің жақта өседі.

	– Солай ма?

	– Иә, солай. Танысып қоялық. Менің есімім

	– Нұрлан. Сіздің есіміңіз кім болады?

	– Света.

	– Нешінші бөлмеде тұрасыз?

	– 47-ші бөлмеде, төртінші қабатта.

	– Көрші екенбіз ғой, қалайша білмегенбіз.

	Мен 49 бөлмеде тұрамын.

	Екеуі де таңырқай күлді. Жатақханаға кіріп, лифтіге бірге мініп, төртінші қабатқа көтерілді.

	– Өткен жолы клубта пианинода ойнаған сіз емес пе? Сыртыңыздан көрген сияқтымын. Енді есіме түсті.

	– Мүмкін.

	– Музыканы жақсы көресіз ғой деймін?

	– Иә. Пианинода аздап ойнай аламын.

	– Жап-жақсы ойнайды екенсіз. Өткен жолы шамалы естіп қалдым.

	Нұрланның мақтағанына қыз ұяла күлімсіреп:

	–Сау болыңыз!– деп бөлмесіне кіріп кетті.

	–Сау болыңыз!–деп қоштасып үлгерген Нұрлан оның ұялшақтығына, жүзінен балаңдық кетпеген тым жастығына таң қалды. “Жапжас болып, Әдебиет институтына қалай оқуға түскен” деп ойлады. Осыдан екі-үш күн бұрын, баспалдақпен жүгіре басып, оң жақтағы клубтың тұсынан өте бергенде пианиноның үнін естіп, еріксіз бұрылып барып, үйреніп жатқан кім екен деп, есікті жәйімен ашып, саңылауынан сығалап қараған. Клубтың сахнасындағы үлкен қара пианиноның алдында, орындықта кіп-кішкентай, бұйра бас қыздың клавишаларды саусақтарымен басып, әлдебір таныс әуенді ойнап отырғанын бір қырынан, алыстан көрген. Қасына барып ұялтқысы келмей, есікті білдіртпей жауып, сыртта тұрып, шамалы тыңдаған да, кетіп қалған. Сонысы дұрыс болған екен.

	Ертеңіне, жексенбі күні Нұрлан Асылбек досымен, Рашид деген өзбек танысымен бірге бөлмесінде шәй ішіп отырған. Үшеуі шәймен қоса шараптан да ұрттап қойып, өлең оқып, анекдот, күлдіргі әңгімелер айтып, отырыс қыза бастаған кезде, біреу есік қақты. Нұрлан барып есікті ашса, келіп тұрған кешегі Света екен. Шойын табаны көтеретін тұтқа сұрай келіпті.

	– Тұтқа жоқ. Кіріңіз, шәй ішіңіз,–деп Нұрлан сыпайыгершілік жасап еді, қыз:

	– Рахмет! Уақытым жоқ,– деп кетуге ыңғайланды.

	Бөлмеде ерігіп отырған жігіттер елеңдеп:

	– Шақыр, шақыр!– деді қазақшалап. Нұрлан енді шындап өтінген соң, Света:

	– Жарайды, қазір, бөлмеме барып, қыздарға айтып келейін,– деді.

	Света бөлмесіне барып, тез қайтып келген соң, оны жігіттер өре түрегеліп қарсы алып, қолпаштап, төрге отырғызды. Нұрлан Светаның қасына отырып, оған шәй, шарап құйып беріп, құрмет көрсете бастады. Қыз, расында да, тым ұялшақ екен, жігіттерге тура қарай алмай, топтомпақ бетінің ұшы қызарып, мөлдіреген мойылдай қара көздерін ұзын кірпіктерімен көмкеріп, төмен қарай береді. Жігіттердің қолқалауымен бір-екі рюмка шарап ішкеннен кейін, алма беті қызыл шоқтай алаулап кетті. Аялы, тұнық көздері де шырадай жанып, күлімдеп, нұр шашып, жүрегіңді ерітіп жібереді.Нұрлан қыздың бейкүнә балаңдығына, жанының мөлдір судай тазалығына, ұяңдығына, момақан түрінің сүйкімділігіне қызығып, елтіп, ұнатып қалды. Жігіттер оның ыстық ықыласын, ниетін байқады да, шарап таусылған соң, ''қазір келеміз'' деп, бөлмеден шығып кетті. Екеуі оңаша қалған соң, Нұрлан аздап ішкен шараптан басы айналып, бойы қызды ма, батылданып, қыздың жанына жақындап отырып, қолынан ұстады. Қыздың жұмсақ білегі, алақаны жанып тұр екен. Жігіттің алақанын шоқтай қарып, бойын балқытып жіберді. Нұрлан Светаны өзіне тартып, еңкейіп құшақтап, шашынан құмарта иіскеп, бетінен, ернінен сүйді. Қыз да қызыңқырап қалса керек, қарсыласпастан, сәл қымсына жігіттің еркіне беріліп, құшағына еніп, көздерін жұмып, сезімге беріле сүйісті. Екі беті де, еріндері де оттай жанып, жігіттің еріндерін күйдіре жаздап, тұла бойын ерітіп, балдай бақытты сезімге мас қылып, рахатқа батырып барады. Ләззатты сезімнен бастары айналып, құштарлана ұзақ сүйіскеннен кейін, қыз есін жиып:

	– Жігіттер келіп қалар, қыздар да күтіп қалған шығар, мен бөлмеме барайын. Рахмет сізге!– деп орнынан тұрды.

	Нұрлан оны бөлмесіне шығарып салды. Өзін қыздың қатты жақсы көріп, ғашық болып қалғанын, оның қызара күлімсіреген жүзінен, жайнаған қуанышты жанарларынан анық аңғарды. “Әлі бала сияқты аңғал, сенгіш, пәк, адал қыз екен, ғашық болып қалсам, бір пәлеге ұрынып, басым байланып қалмас па екен”',– деп іштей уайымдай бастады. Дегенмен, ‘’осынша уақыт жалғыз жүргенім де жетеді ғой, осыны жаныма серік етіп алсам да жаман болмас. Одан арғысын көре жатармыз. Әйтеуір беті ашылған жаман қыз емес қой'’ деп өзін-өзі жұбатты. Ол шын өліп-өшіп ғашық болмаса да, жүрегі таза, көңілі адал, еліктің лағындай сүйкімді қызды бірден ұнатып, күн өткен сайын өзінің етене жақынындай жақсы көріп кетті. Қыз да үлкен, бейтаныс қалаға келгелі бері елін, ата-анасын, жақындарын сағынып, жаңа ортаға әлі үйрене алмай, жалғызсырап жүрген болуы керек. Қасында бірге тұратын екі ересек адыгей қыздармен де жақын араласа алмай, бөлектеніп, томаға-тұйық жүреді екен. Сондықтан Нұрланды жанына жақын тұтып, пана көріп, әрі әдемілігіне қызығып, мейірімділігіне, әдептілігіне риза болып, есі кете ғашық болып қалған секілді. Жігіт оны алғашқыда аяп, қарындасындай сыйлап, жақсы көріп жүрді. Оның жас баладай тез өкпелеп, райынан тез қайтатыны, мінезінің жұмсақтығы, тәрбиелілігі, сезімталдығы, қабілеттілігі, сауаттылығы және біреуге жаны ашып, жақсылық жасауға дайын тұратын адамгершілігі, құлай сүйгендігі ұнап қалды. “Өзің сүйгенді алма, өзіңді сүйгенді ал” деген өнегелі сөздің мағынасын енді ғана түсініп, мойындай бастады. Гүлжаннан кейін сұлу қыздардан көңілі қалып, енді дәл сондағыдай есі кете ғашық бола алмасын да ұқты. Өзін шын сүйген, сенімге лайық, сүйкімді Светадай қызды жақсы көрсе де жететін сияқты. Осындай жанына жайлы, айтқанынан шықпайтын, жағдайын жасайтын, түсінетін қыздың қасында серік болып жүргені де ғанибет екен. Осыны ойлаған Нұрлан Светадан қашқалақтамай, кеудесінен кері итермей, құшақтасып, сүйісіп, сөйлесіп, сабаққа да бірге барып жүрді.

	Сол күндердің бірінде Асылбек институттан Академиялық Кіші театрға үш билет алып келді.

	Билеттердің бірін Нұрланға берді, ''екіншісіне Светаны шақыр'' деді. Жігіттермен бірге театрға баратынына, А.Вампиловтың ''Утиная охота'' деген пьесасы бойынша қойылған спектакльді көретініне Света балаша қуанды. Ол жарқыраған әсем, кең залдың алдыңғы жағында, сүйген жігітінің қасында отырғанына шаттанғанын жасыра алмай, жүзі бал-бұл жанып, жайнаған көздерінен нұр төгіліп, күлімсірей берді. Үзіліс кезінде жігіттер оған балмұздақ, конфеттер әкеліп бергенде де, қуанып кетіп, риза болды. Спектакльді көріп отырған кезде, Нұрлан оның қолынан ұстаса да, көздері күлімдеп, денесі оттай жанып, ұялып төмен қарайды. Құдды бір жанарлары жәудіреген, бейкүнә киіктің лағы дерсің. Спектакльден ерекше әсер алып, сыртка шыққан кезде де, біразға дейін толқып, жүзінен бақыт нұры шалқып төгіліп тұрды. Нұрлан оны троллейбусқа қолынан демеп мінгізіп, түсірсе де жымиып күліп, ерекше мән беріп, рахмет айтып, мәз болады. Соны байқаған Асылбек: “Біздің Нұрлан джентльмен ғой”,–деп оның алдында жігіттің беделін көтеріп қойды. Театрдан келген соң, Света Асылбек пен Нұрланға шын көңілден рахмет айтып, қоштасты. Ертеңіне Нұрлан мен Света жатақханаға жақын жердегі ''Орел’’ кинотеатрына киноға барып, қайтып келген соң, жігіттің бөлмесінде оңаша отырып шәй ішті. Сәлден кейін Нұрлан күйсандықты қосып, музыка қойды да, Светаны биге шақырды.Үсті жабық стол шамының ала көлеңке жарығында күйтабақтан шалқып төгілген француздың атақты ''Поль Мория'' эстрадалық оркестрінің толқынды әуендерінің баяу ырғағымен екеуі құшақтаса билеп, бойлары балқып, көздері тұмандана ашылыпжұмылып, бір-біріне жабыса түседі. Әлсін-әлсін еріндері магниттей жабысып, қомағайлана, құмарлана сүйіседі. Нұрлан Светаның қою, қара, бұйра шашының жұпар иісін рахаттана иіскепжұтып, терең демалған сайын есі кетіп, басы айналып, сүйіскен сайын құмарлық сезім еркін алып, тангоның ырғағымен тербеле билеген күйі, қызды жетелеп, икемдеп келіп, жұмсақ ағаш керуеттің үстіне көлденең, шалқасынан құлата жатқызды. Көздерін жұмып, сезімге беріліп кеткен қыз сол кезде ғана есін жиып, үстіне мініп жатқан жігітті екі қолымен кеудесінен итеріп, әлсіз қарсылық көрсетіп: ''Мені кім деп ойлайсың? Жібер!''– деп ашуланып бұлқына бастады. Бірақ жігіт оны еркіне жібермей, салмағымен басқан күйі, бір қолымен шешіндіре бастағанда, зәресі ұшып кеткен қыз, үрейлі, аянышты дауыспен: “Мама, мамочки!”– деп жылай бастады. Әлі аңға түсіп көрмеген бала бүркіттей тәжірибесіз жігіт қызды аяп, жүрегі езіліп кетіп, бұдан әріге бата алмай, есін жиып, қыздың жанына жантайып жата кетті. Қыз бұлқынып, орнынан тұрғысы келіп еді, жігіт оны құшақтап алып, босата қоймады. Екеуі осылай шамалы жатқаннан кейін, қыздың жүрегі орнына түсіп, қорқынышы басылайын деді. Жігіт оны ернінен сүйіп, бұрынғылай аймалап, еркелетіп жатып ұйықтап кетті. Таңертең оянса, қыз төсектен тұрып кетіп қалыпты. Нұрлан оны институтта, сабақтар біткенше кездестіре алмады. Бұрын күн сайын, үлкен үзіліс кезінде, Светаның өзі келіп, бұны аудиторияның алдында күтіп тұратын. Бүгін ол әдетінен де жаңылыпты. Соңғы жұп сабақ аяқталған кезде, Нұрлан институттан шығатын есіктің алдында онымен кездесіп қалды.Қыз бұны көре салып, ұялып, екі беті қызара күлімсіреп, төмен қарады. Екеуі амандасып, бірге сыртқа шыққан соң, Нұрлан одан:

	–Күні бойы көрінбедің ғой, қайда болдың?–деп сұрады.

	–Кешегіден кейін сенің бетіңе қалай қарарымды білмей ұялып жүрдім,– деді Света.

	–Ал мен сені ренжіп, қашып жүрген шығар деп ойлап қалып едім.

	–Ренжіген жоқпын. Өзің ренжімесең?

	–Келесі жолы бәрі де басқаша болатын шығар?..– деп Нұрлан күлімсіреді.

	Света да ұяла жымиып, үндемеді. Сол күні түнде Светаның өзі келіп, Нұрланның қасына жатты. “Мен сені сүйем, сондықтан бәріне дайынмын. Тіпті, сенен бала тапқым келеді”,–деді ол балалық аңғалдықпен. Екеуі тағы да кешегі музыканы қойып, қаракөлеңкеде құшақтасып жатып, аймаласа сүйісіп, әбден сезімге берілген кезде, Нұрлан батыл қимылдап, дегеніне жетті. Бұл үстіне мініп, қиындықпен кедергіні бұзып жарып өткенде, қыз ауырсына айқайлап жіберді. Жігіттің тұла бойына ып-ыстық толқын таралып, балқытып бара жатты. Екеуі бойларын билеген ессіз құмарлық сезімнен алқына демалып, балдай тәтті ләззаттың дәмін татты...

	Нұрлан таңертең оянып қараса, Света қаннен-қаперсіз ұйықтап жатыр екен. Бұл ішкі көйлегімен жатқан қыздың сұлу, балғын денесіне сұқтана, сүйсіне қарады да, үстін жауып, мейіріммен шашынан иіскеп, бетінен сүйді. Сол кезде Света оянып кетіп, көзін ашып, жымиып, бұны мойнынан еркелей құшақтады. Екеуі де бір-біріне риза, көңілді. Бүгіннен бастап екеуі бір адамдай жақын болып кеткендерін сезінді. Аңсаған армандарына жетіп, бақытқа бөленіп, махаббаттың балдай дәмін татып, бесігінде тербелген ғажап сәттерін қимай, төсектен тұруға ерініп жатып, сабақтарынан да қалып қойды. Осыдан кейін олар ерлі-зайыптылардай бірге тұрып, бірге жүріп, алаңсыз, қызыққа, қуанышқа толы, бақытты күндерді бастарынан кеше бастады. Екеуі Дон Кихот пен Санчо Панчо сияқты үнемі жұптары жазылмай, бірге қыдырады. Жігіт сезімге беріліп жүріп, басының байланғанын бір-ақ білді. Бірақ оған онша өкіне қойған жоқ. Рас, алғашқы кезде әркімнің айтқан сөздеріне сенер-сенбесін білмей, сүйкімді болғанмен, сұлу емес, бойы да, ойы да өзінен төмен, бала мінезді қызды менсініңкіремей де жүрді. Әйтсе де ары, адамгершілігі, сезімі өзімшілдігін жеңіп, аяулы жанды алдап, жылатып кетуге дәті бармай, бойдақтықпен, бостандықпен қоштасуға бел байлап, жаңа жағдайға үйрене бастады. Өйткені қыз аса ажарлы болмағанмен, ақылды, арлы, адал, сезімтал, талантты еді. Жазған әңгімелерінен, айтқан естеліктерінен аяушылық сезімдері, адамгершілігі сезіліп тұратын. Әкесі үш жасқа толған кезінде кенеттен қайтыс болып, інісі екеуі жартылай жетім болып қалыпты. Анасы басқа күйеуге тигеннен кейін, Светаны соның әпкесі асырап алып, өскенше өзінің қолында тәрбиелепті. Өз әкесінің мейірімін көрмей өскендіктен бе, Света Нұрланның еркелетіп, айналып-толғанғанына қуанып, риза болады. Қатты беріліп жақсы көріп кеткені сонша – көрмесе тұра алмайтындай халге жетті. Нұрлан әпкесінің үйіне кетіп, екі-үш күн келмей қалса, Света оның бөлмесінің есігін, терезесін аңдып, сағынып өле жаздайды екен.

	Бір күні екеуі жатақханадағы клубқа барып, оңаша отырды. Света Нұрланға өзінің бір өлеңін айтып бермекші болған. Теледидардан жиі көрсетілетін “Жан-жануарлар әлемінде” деген хабарда орындалатын белгілі, әсем, жарқын әуенге мектептеоқыпжүргенкезіндемахаббат туралы екі шумақ өлең шығарған екен. Пианиноға қосылып, соны құйқылжыта айтқанда, Нұрлан сүйсініп, таң қалды. Света әнді сезіммен, жүрекпен, нәзік, жұмсақ, әдемі дауысымен беріле, жақсы айтады екен. Әсем әуенге үйлескен өлеңі де әдемі, шынайы, сыршыл. ''Аққу әнім, баршаға жай, сәлем де, Махаббаттай бақыт жоқ бұл әлемде!.. – деп келетін жолдардан балғын, пәк жүректің асыл арманы, ыстық бұлақтай мөлдір сезімі, аққудай аппақ сенімі, қуанышты лүпілі сезіледі. Света әнді айтып болып, ұяла күлімсіреген кезде, көңілі көл бетіндей толқып кеткен Нұрлан жақсы әсер алғанын, ұнағанын айтып, шын жүректен мақтады. Ол осылайша Светаны тағы бір қырынан танып, сезімталдығына, қабілетіне сүйсініп, бұрынғыдан да жанына жақын тұта бастады. Екеуі оңаша қалса болды, құшақтасып емірене сүйіседі. Нұрлан, әсіресе, Светаның жұпары аңқыған бұйра шашын құмарта иіскегенді ұнатады. Таңертең ұйқыдан оянған кезде, қасында қаннен-қаперсіз ұйықтап жатқанын көріп, балбыраған момақан жүзінен көз ала алмай, жүрегін қуаныш кернеп, мейірленіп кетеді. Бетінен сүйіп оятып, айналып-толғана бастаса, қыздың да қарақаттай көздері қуаныштан күндей жайнап, күлімдеп, жүзі бал-бұл жанады. Екеуінің егіз қозыдай бірге, қолтықтасып жүргендерін көріп сырттай қызығатындар да көбейді. Кейбір қыздар бұларды Ромео мен Джульетта сияқты дейді екен. Екеуінің шынайы ғашықтығына кейбір ұстаздары да құрметпен қарап жүрді. Жастарында әжептеуір айырмашылық, алшақтық болса да, Нұрлан мен Света етене жақын адамдардай тіл табысып, түсінісіп, сырлас дос болып кетті. Алғаш танысып жүрген кездерінде шын жастарын жасырып, бірін-бірі алдағандарын кейін, туған күндері болған кезде білді. Нұрлан “жиырма үштемін'' деп бір жасын кемітіп айтса, Света ''он сегіздемін'' деп бір жасын өсіріп айтыпты. Екеуі де қулықпен араларын жақындатуға тырысыпты.

	Нұрлан өзінің 25-ке толғанын достарымен, жақындарымен бірге бөлмесінде дүркіретіп тойлаған еді. Сол кезде Светаны әпкесімен, жездесімен таныстырды. Әпкесі оны алғаш көрген кезде, ''ұялшақ, жабайылау'' екен десе де, кейін ұната бастады. Нұрлан сүйген қызын, әпкесінің ақылымен, қысқы демалыс кезінде ауылына ертіп апарып, әке-шешесімен, бауырларымен, туыстарымен де таныстырды. Бұлардың келетінін алдын-ала естіген ата-анасы, ініқарындастары асыға күтіпті. Пойыздан түн ортасында екі інісі қарсы алды. Үй-ішіндегілер де дайындалып, ұйықтамай отыр екен. Әке-шешесі Нұрланды қуана құшақтап сүйіп, Светаның да бетінен сүйіп, арқасынан қағып амандасты. Халжағдай сұрасып, Нұрлан базарлықтарын таратып болған соң, бәрі столға келіп отырды. Шәй ішіп, тамақ жей бастаған кезде, Нұрлан Светаны туыстарымен таныстырып шықты да, сөз тізгінін әкесіне берді. Ибрагим Светаның ұлтын, ата-анасын, туған жерін егжей-тегжейлі сұрап, әңгімеге тартты. Света ұялшақтаса да, шамасы жеткенше ақылмен жауап қайтарып, байыпты сөйлеуге тырысты. Арасында Нұрлан да килігіп, Светаның өмірінен өзі білетін жайларды айтып, көмектесіп қояды. Әкесі әңгімелесуді ұнатушы еді, тува халқының әдет-ғұрпын, салт-дәстүрін, тұрмыстіршілігін, тілін қызық көріп, қазаққа қаншалықты ұқсастығын, айырмашылығын білуге құмартып, Светамен таң атқанша сөйлесуден жалықпады. Шешесі де білген орысшасымен әңгімеге араласып қояды. Іні-қарындастары да ағаларының қалаған қызының түрін, сөздерін, қылықтарын қызықтап, сынай қарап, көпке дейін ұйықтамай отырды. Света, қанша дегенмен, қалада, тәрбиелі жанұяда өскен қыз ғой, бірте-бірте бойы үйреніп, өзін еркін ұстай бастады. Оны тәрбиелеген әпкесі, яғни екінші мамасы Тува автономиялық республикасының Орталық партия комитетінде жауапты қызметкер, ал оның күйеуі сол республиканың Жазушылар Одағының төрағасы, белгілі жазушы екен. Олардың Светадан үлкен тағы бір қызы бар екен. Сондықтан ба, Светаны аса көп еркелетпей, қатаң тәрбиелеген сияқты. Өскенше бай жанұяда тұрса да, Света қатардағы жанұяда өскендей кішіпейіл, ұяң, қарапайым болып көрінеді, еркелеп өскен шолжаң, тәкаппар қызға ұқсамайды. Нұрлан оның Тува елінен Мәскеудегі Әдебиет институтына тұңғыш рет түсіп, оқып жатқан ''алғашқы қарлығаш'' екенін, әңгіме, повесть жазатынын айтып мақтағанда, ұялғаннан екі беті қызарып, астыңғы ернін тістеп, төмен қарап отырды. Ибрагим екі-үш күн ішінде Светамен әдебиет, өмір туралы көп сөйлесті. Сірә, болашақ келінін сынап, мінез құлқын, ойын, сырын анықтап білгісі келген болуы керек. Нұрланмен де оңашада біресе тұспалдап, біресе ашықтау сөйлесіп, Светамен қарым-қатынасын, ойының қандай екенін сұрады. Әкесінен қаймығатын Нұрлан оған тура жауап беруден қашқақтап: ''Біз жақын доспыз, не болатынын алдағы өмір көрсетер'',–деп екі-ұшты жауап берді.

	Қайтуларына бір күн қалғанда, кешке қарай үйге, совхозда тұратын алыс жиен ағасы Алматыда оқитын қызын ертіп келді. Қыз сұлу, биязы екен. Соны көрген соң, Нұрланның әке-шешесі нілдей бұзылды. Қыздың әкесі бұларды қатты сыйлайтын, көңілі жақын адам еді. Ол да Светаны Нұрланға лайық көрмей сөйлепті. Нұрланды сыртынан мақтапты. ''Нұрлан – ақылды, сұлу, алтын бала ғой, мына бәледен аман-есен құтылса жақсы болар еді'',– депті. Қызын қатты ұнатып, әкесінің пейілін сезген соң, Ибрагим мен Нәзігүл Нұрланды оңаша, сыртқа алып шығып сөйлесіп, өз ойларын айтты. “Осындай өзімізді сыйлайтын жақсы адамдармен құда болып, жақын жерден, тілімізді түсінетін, сұлу, тәрбиелі, момын келін алғымыз келеді. Тілі, діні басқа, аралас-құралас бола алмайтын алыстағы бейтаныс елдің қызын алғанша, осы өзіміздің ауылда өскен, салтдәстүрімізді білетін, қарапайым, ибалы, өзі әдемі қызға үйленгенің дұрыс'',– деді. Нұрлан іштей ренжісе де, ата-анасының көңілдерін қалдырғысы келмей, үндемей құтылды. Светаның ойында ештеңе жоқ, бұның іні-қарындастарымен сөйлесіп, ойнап-күліп жүрді. Жиеншар қызбен де танысып, әңгімелесіп үлгерді. Тек ол қызбен Нұрлан да әңгімелесіп, ұзағырақ отырып қалған кезде, Света қызараңдап, бөлмеге кіріп-шығып, сөздерін бөле берді. Оның сондай қызғаншақтығы бар еді. Күліп қараған көрінген қыздан қызғанатыны Нұрланға ұнамайтын. Жиеншар қызды туысымыз деп таныстырса да, Светаның мазасы кете берді. Ол қызға Нұрланның әкешешесінің ықыластары ерекше ауып кеткенін аңғарып, жүрегі әлденені сезді ме екен? Нұрлан мен Света Алматыға сол қызбен бірге баратын болып, ертеңіне түнде ''Қазақстан'' пойызына шықты. Нұрлан Светаға Алматыны көрсетем деп уәде берген болатын. Әрі өзі Алматыдағы бауырларын көріп қайтпақ. Бұларды пойызға жиеншар қыздың әкесі мен Нұрланның папасы шығарып салды. Билет алып беріп, пойызға мінгізер кезде, Ибрагим Нұрланды оңаша шығарып алып:’’Балам, мені әкем деп сыйлап, айтқанымды тыңдайтын болсаң, Светаны қой да, мына қызға үйленетін бол. Алматыға барғанша жақсы танысып-білісіп ал да, хат жазысып тұр! Оқуыңды бітірісімен, саған осы қызды құда түсіп алып беремін. Егер айтқанымды істемесең, мені әкем демей-ақ қой!’’– деді. Қызулықпен айтты ма, әлде шын ойы солай болды ма, әйтеуір бұлтартпайтындай етіп, шегелеп қатты айтты. Әкесінің бетіне ешуақытта қарсы келіп көрмеген Нұрлан, не айтарын білмей, іштен тынып, үндемей ойланып қалды. Светаны үйіне әкелемін деп, абайламай екі оттың ортасында қалғанын түсінді. Әкесінің айтқанына көнген күннің өзінде Светадан құтылу оңай емес екенін, басының байланып қалғанын, оны тастап кету оңбағандық болатынын, оны жылатса, ренжітсе, өмір бойы өкініп, ар азабына түсетінін сезінді. Алматыға жеткенше екі қыздың қайсысына қарарын білмей басы қатты. Тек Алматыға келген соң ғана, жиеншар қыздың жүретін жігіті бар екенін біліп, күтіп алғанын көріп, күдерін үзіп, көңілі орнына түсті. Туған ағасының үйінде үш-төрт күн жатып, Светаны бауырларымен, жеңгесімен таныстырып, Медеуге, Көктөбеге алып барып, қарағай, шыршалар қаптай өскен, сарқырап өзен аққан тау шатқалын, саябақтарды, көшелерді аралатып, Алматының көрікті жерлерін көрсетіп біраз қыдыртқаннан кейін, екеуі ұшақпен Мәскеуге ұшып кетті. Светаға Нұрланның ата-анасы да, бауырлары да, Алматы да қатты ұнапты. Көпке дейін ұмытпай, тамсана айтып жүрді. Бұрын шын ойын жасырып, білдірмей жүреді екен, енді үйленгісі келетінін, Нұрлансыз өмір сүре алмайтынын ашық айта бастады. Нұрлан да оған бауыр басып, үйреніп қалыпты, енді оны ұмыта алмайтынын, айырылысса, өмір бойы өзін кінәлі сезініп, қиналып өтетінін ойлап, қимай екі ұдай күйде жүрді.Әзір үйленуге ерте екенін, ата-анасының қарсы болатынын ойлап, сарыуайымға түсті. Сол ойының шет жағасын Светаға білдірсе, ол ренжіп: ''Айнып кетейін деп жүрсің, мені сүймейсің'',– деп кінәлап, мазасын алады. Бұл қолынан келгенше оны жұбатуға тырысады. Бір жолы сырын айтамын деп шынын айтып қойып, Гүлжанның суретін көрсетіп, әлі ұмыта алмай жүргенін мойындап еді, Света енді бұны өтіп кеткен алғашқы махаббатынан да қызғанатын болды. “Суретін неге сақтап жүрсің, соны әлі қимайтын шығарсың?’’– деп те қинайды. “Сен мені сүйесің бе?''– деп сұрап қоймаған соң, Нұрлан өтірік айта алмай: ''Мен сені қарындасымдай жақсы көремін, ұнатамын,''– деген еді, Света көңілі толмай ренжіп қалды. ‘’Сенменісұлу болмағандықтан сүймейсің, менсінбейсің,’’– деп кінәлай берді. Нұрлан ақталуға тырысып: ‘’Мен өліп-өшіп ғашық болатын жастан кеткенмін, сені адамгершілігің, адалдығың үшін жақсы көремін,”– десе, Света: “Маған жақсы көргенің емес, шын сүйгенің керек. Ал мен сені сұлулығың үшін сүйемін,”– деп дес бермейді, бұны түсінгісі келмейді. Дегенмен, осындай пайдасыз даудан басы қатса да, Нұрлан Светамен қарым-қатынасын үзген жоқ, сол бұрынғыша, қол ұстасқан күйі бірге өмір сүре берді. Света оның тамағын дайындап, киімдерін жуып беріп, жұбайындай жағдайын жасайды. Нұрлан өзіне осындай шын беріле құлай сүйетін, бағып-күтетін жардың ыңғайлы екенін жақсы түсіне бастады. Светамен өзін еркін сезінеді. Екеуінің де мақсаттары, ойлары ұқсас, бірінебірінің жаны ашиды. Сондықтан онымен өмір сүру жайлы, қызық. Бірақ осыны әке-шешесі түсіне ме? ''Светамен жүргенін қойсын'' деп әпкесінен, ағасынан қайта-қайта сәлем айтып жатты. Бірақ бұл оны құлағына да ілген жоқ. Бұл кезде Света екеуі бақытты өмір сүріп жүр еді. Ақпан айының алтысында Светаның туған күні болды. Нұрлан оған ең қымбат француз духиін, бір шоқ раушан гүлін және Светаның өзі қызығып жүрген дүкендегі күміс сырға мен жүзікті сатып алып, сыйлады. Сол күні Асылбек екеуі институттан қайтып келе жатқанда, дүңгіршіктен екі спринт лотореясын алып ойнаған еді. Құдай қолдағандай жолдары болып, біреуі 25 сом, екіншісі 3 сом ұтты. Светаның несібесі деп, екеуі торт, арақ-шарап, жеміс-жидектер, кәмпиттер алып келіп, столды жайнатып жіберді. Света қатты қуанып, риза болды. Құрбы-достарын шақырып, бөлмесінде туған күнін тамаша етіп тойлады. Қонақтар тараған кезде, Нұрлан екеуі сыртқа шығып, өздері ұнататын скверьдің ішіне барып, ақ қарға аунап, асыр салып ойнап, соңында құшақтасып, рахаттана таза ауа жұтып отырды. Бұл кезде қала түгел ұйқыға кетіп, ауа түтіннен тазарып қалған еді. Жаңа жылды қарсы алған түні де, жапалақтап жауған ақша қардың астында, тазарған ауамен демалып, екеуі осылай асыр салып, қармен атысып, армансыз ойнаған еді. Бүгін де ішкі қызулары ауыздарынан бу болып бұрқырап, көздерінен жас аққанша сақ-сақ күліп, еркін тыныстап, сергіп қалды. Олар қыс кезінде осылай табиғаттың арасына барып, аязды саф ауамен демалып, жадырап, жаңарып қайтқанды ұнататын. Екі күннен кейін, сенбіде Нұрлан Асылбек пен Светаны қаланың сыртындағы ‘’Планерная’’ деген шаңғы базасына алып барды. Ол жерде Әдебиет институтының студенттері қыс бойы, демалыс күндері шаңғы теуіп, демалып қайтатын. Денешынықтыру сабағының мұғалімі спортты ұнататын студенттерді өзі үгіттеп, бастап барып, шаңғы тебуді үйрететін. Нұрлан үш жылдан бері сондай топтардан қалмауға тырысып, шаңғы тебуді үйреніп, таза ауа жұтып, шынығып жүрген еді. Студенттердің біразы ол жерге ақшалары таусылған кезде, тегін тамақ жеп қарындарын тойдырып қайтуға баратын. Орманның дәл қасындағы биік төбенің басына орналасқан, спортшыларға арналған жайлы қонақүйдің әр бөлмесінде екі студенттен жатып, асханадан үш мезгіл тоя тамақ ішіп, күндіз орманның ішінде шаңғы теуіп келіп, кешке ыстық душ қабылдап, теледидар көріп, кітап оқып, рахаттана демалатын. Шіркін, ақ қар жамылған, сілтідей тыныштық орнаған, ақ қайыңды, шыршалы, қарағайлы қалың орманның іші қандай керемет, ауасы қандай таза, тамаша! Тек аяғыңның астындағы сусылдап сырғанаған шаңғының ғана үні естіледі. Алаңқайларға шыққан кезіңде, жарқыраған күннің сәулесімен кіршіксіз ақ қар күмістей жылтылдап, көзіңді шағылыстырады. Шыңылтыр аяз бетіңді шымшыласа да, қозғалып жылдам сырғанаған сайын бойың бусанып, ыстықтап терлеп кетесің.Он бес шақырымдық маршрутпен айналып, жүгіре шаңғы теуіп келгенде, душ қабылдаған қандай рахат! Жаның жайланып, бойың балбырап, тамаша күйге түсесің. Қарныңның ашатыны сонша, бірден екі адамның жейтін тамағын тауысып қоясың. Осындай рахат күйді күні бойы бастан кешіп, демалып алған соң, кешкі астан кейін, Асылбек, Нұрлан, Света үшеуі сыртқа шығып, биік дөңнің басынан төмен қарай сырғанап ойнай бастады. Сол жерден түбі әбден жылтыр болып, желініп кеткен үлкен қалайы керсен тауып алған еді. Соған кезекпен отырып, Светаны алдарына алып, төбеден төмен қарай құлдилап, зымырап сырғанап түседі. Сырғанақтың ең соңындағы кішкентай дөңестен секірген кезде, қалпақтай ұшып, домалап түседі. Кейдежолдакерсенайналыпкетіп,үстіндегілердің зәресін алып, арқасымен заулатып, құлатып тоңқалаң астырады. Ондайды елеп, ауырсынып жатқан олар жоқ. Үрейлері ұшқан сайын, естері шыға күледі. Асылбек Светамен көбірек сырғанап,ойнап құшақтаған сайын, Нұрлан іштей сәл-пәл қызғанып қалады. Біраздан кейін олар өзара ойынның, әзіл-күлкінің қызығына түсіп, бұны ұмытып кеткендей болды.

	Нұрлан соған жас баладай іштей өкпелеп, әрі өзіне сырғанайтын тақтай, ыдыс іздеп, конақүйдің маңын шарлап кетіп қалды. Сәлден кейін, ештеңе таба алмай қайтып келе жатса, қарсы алдынан Света шықты. Ол бұны іздеп жүр екен. Асылбек конақүйге кетіпті.

	–Сен неге кетіп қалдың, бізге ренжідің бе?–деп сұрады Света.

	–Жоқ, сырғанайтын тақтай іздедім.

	–Алдама. Мені Асылбектен қызғанған шығарсың? Сенің досың болған соң, ойнапқалжыңдасып жүрміз ғой. Онда тұрған не бар?

	– Одан қызғанып нем бар?–деп Нұрлан мойындай қоймады. Бұған дейін Светаны ешкімнен қызғанып көрген жоқ еді. Оның өзінен басқа ешкімге қарамайтынына, сүйетініне сенімді болатын. Бүгін өзіне не болғанын білмейді.

	Екеуі қонақүйге кіргенде, дәлізде теледидар көріп отырған Асылбек бұларға сұрақты көзбен байыптай қарады. Күреңіткен жүзінен ыңғайсыз жағдайда қалғаны, кекесін байқалады. Нұрлан оған тура қарай алмай, ыңғайсызданып бұрылып кетті. Дегенмен, екеуі араларында ештеңе болмағандай, ол жағдай туралы ләм деп тіл қатысқан жоқ. Бірақ Нұрлан сенімсіздік білдіріп досын ренжітіп алғанына ұялып, іштей өкініп қалды. Осы қателігі оған үлкен сабақ болды да, бұдан кейін Светаны ешқашанда қызғанбауға тырысты. Сол үшін Света кейде оған өкпелеп: ''Сүймейсің, сондықтан қызғанбайсың,''–деп кінәлаушы еді. Света екеуі табиғат аясына жиі шығумен қатар, театрларға, концерттерге, музейлерге барып, көңіл көтеріп жүрді. Нұрлан Светаны бірнеше рет ресторанға алып барды. Света бұрын ешқашанда ресторанға барып көрмеген екен. Бірінші рет барған кезінде әрі қуанып, әрі қысылып-қымтырылып отырды. Нұрлан оның сондай ұялшақтығын қызық көріп, іштей күліп жүрді. Светадай адал көңілді, пәк жүректі қызды тапқанына бір жағынан қуанып та еді. Оған деген өзінің де көңілі ақ, сезімі пәк болатын. Көңіліне қаяу түсіргісі келмейтін. Бір күні, ойда жоқта, Алматыдағы жиеншар қыздан хат келді. Ол Нұрланнан сурет жапсыратын альбом тауып, поштамен салып жіберуін өтініпті. Жақсы альбомдар Алматыдан табылмайды екен. Света хаттың келгенін көріп қойған соң, Нұрлан оған оқып, түсіндіріп берген. Содан кейін, Светадан тыныштық кетті. Уайымдап, ол қыздан Нұрланды тағы да қызғана бастады. ‘’Ол – менің туысым, жиен қарындасым,’’– деп Нұрлан даудан ант-су ішіп, әрең құтылды. Содан кейін ғана Светаның көңілі орнына түскендей болды. Дегенмен, Нұрлан оған білдірмей, Жарқынбек жездесімен бірге іздеп жүріп, ГУМ-нан әрең тауып, сырты қызыл пүлішпен қапталған әдемі альбом сатып алып келді де, жасырып сақтап қойды. Аға деп өтініш айтқан жиеншарының көңілін қалдырғысы келмей, жазда апарып бермекші болған.

	Сол кезде төртінші курстың студенттері көктемгі емтихандарын ерте тапсырып бітіріп, жаздағы төрт айлық практикаға баруға жиналып жатқан еді. Институт өз есебінен әрбір студентке жолға билет алып берді. Нұрлан Алматыдағы ''Жалын'' баспасына жолдама алған еді. Өткен жазда баспаның директорына жолығып, практикасын сонда өткізуге рұхсат алып қайтқан болатын. Міне, енді жолға жиналып, дайындалып жүрді.Осы жазды пайдаланып, дипломдық жұмысын жазуды да қолға алмақшы. Аманкелді Тәжібаев деген режиссер ағасы бұның келбетін ұнатып, жазда киноға түсуге шақырған. Реті келсе, оған да қатысып көрмекші. Алда соңғы, бесінші курс қана қалды. Содан кейін қиындығы да, қызығы да мол еңбек жолы басталмақшы. Соған тәжірибе жинап, Алматыдағы әдеби ортамен жақын танысып, дайындық жасауы керек. Болашаққа осындай жоспарлар құрып, көңілі алаңдап жүрген Нұрланға Светамен ара-қатынасын шешу мәселесі де оңай тимеді. Бұның кететін күні жақындаған сайын Светаның да уайымы күшейе берді. Алматыға барған соң, Нұрлан өз ұлтының қыздарын көріп,танысып, айнып кете ме деп қорқады. Ол күдігін жігітінен жасырған жоқ. Тіпті, жібергісі келмей, билетін өткізіп, қасында қала тұруын әлденеше рет өтінді. Практика басталғанша әлі уақыт бар. Алда 1 мамыр мерекесі келе жатыр. Сол мейрам күндерін бірге өткізіп барып кетуіне де болады ғой. Оған қоса, Светаның Ленинградта оқитын сыныптас құрбысы қонаққа шақырған еді. ‘’Соған бірге барып, Ленинградты аралап көріп қайтайық’’– деп те жалынды Света. Бірақ Нұрлан көне қоймады. Біріншіден, ақшасын институттың кәсіподағы төлегендіктен касса билетті қайтып алмайды, екіншіден, ауылдағы ата-анасын, бауырларын сағынды. Жақында телефонмен сөйлескенде, әке-шешесі: ''Сені сағындық, практиканың алдында ауылға келіп қайт,''– деген болатын. Сондықтан Нұрлан Светаның өтінішін орындай алмай, қолынан келгенше жұбатуға тырысты. Света ұзақ уақытқа айрылысар сәт жақындаған сайын, көңілшек, өкпелегіш, уайымшыл болып кетіп еді.

	– Нұрлан, сен Алматыға барған соң мені ұмытатын шығарсың?–деген ол, екеуі бөлмесінде оңаша отырған кезде. –Қазақтың сұлу қыздары көп қой онда.

	Нұрлан оның қасына жақындап отырды да, бір қолымен иығынан құшақтап, өзіне тарта түсіп:

	– Қорықпай-ақ қой. Мен қыз көруге емес, өндірістік практикамды өткізуге барамын ғой. Әзір үйленейін деп жатқан жоқпын, қыздарды қайтемін. Сен бар емессің бе?– деді.

	– Ата-анаң сені менен құтқару үшін, биыл қазақтың бір қызына үйлендіреміз десе қайтесің?





– Түу, сен де бір нәрсені айтсаң қоймайды екенсің. Әзір үйленбеймін деген жоқпын ба?– деді Нұрлан ашуланып. Ол Светаны құшағынан босатқан күйі, теріс қарап отырды. Света да, жүзі томсарып, аз уақыт үндемей қалды. Бір кезде үнсіздікті бұзып:

	– Кешір, енді айтпаймын. Тек маған жиі хат жазып, телефон соғып хабарласып тұрасың ба? Мен бұл жазды сенсіз қалай өткізетінімді, сонша уақыт қалай жалғыздан-жалғыз өмір сүретінімді білмеймін. Шыдай алмаспын, сірә! Сессия аяқталысымен барып та қалармын,– деді.

	– Жоқ, сен келіп әуре болма! Үйіңе бар! Ата-анаң күтеді ғой. Реті келсе, жаздың ортасына таман саған, сенің еліңе өзім барып қайтамын.

	– Рас па?

	– Айттым ғой, реті келсе деп... Оған дейін уақыт бар. Баратын болсам, алдын ала хабарлаймын ғой.

	– Егер келмесең, өзім іздеп барамын,– деді Света.

	Нұрлан күлімсіреп, оны қайтадан құшақтап, өзіне тартты. Света да жақындай түсіп, еркелеп, бұның иығына басын сүйеді.

	– Жүр оданда, кетер алдында қаланы аралап, серуендеп қайтайық!– деді Нұрлан. Света қуана келісті. Екеуі киініп сыртқа шығып, троллейбусқа мініп, орталыққа келді. Пушкин алаңынан, көшеден өтіп, Тверь бульварының бойындағы ‘’Лира’’ кафесінің тұсына келгенде, Нұрлан Светаға күлімдей қарап:

	– Есіңде ме, осы кафенің жанынан өтіп жүргенде талай рет ішіне кіріп, асықпай жайғасып отырып коктейль ішсек деп ойлаушы едік қой? Бүгін сол арманымызды жүзеге асырайық!– деді.

	– Жүр, кеттік,– деп Света қуанып кетіп, Нұрланды қолынан тартып, кафеге қарай кілт бұрылды.

	Екеуі жас ғашықтарға арналған кафеге кіріп, жарығы көмескілеу, көгілдір, қызғылт сәулелерге бөленіп құбылған шағын залдың бір бұрышындағы столда отырып, музыка тыңдап, ұзын, жіңішке түтікпен мұз салған дәмді коктейлді асықпай ішіп, әңгімелесіп, күліп көңілді отырды. Бір стакан коктейлдің өзіне әжептәуір қызып қалған екен, сыртқа шыққан кезде, бастары айналып, аяқтары шалынысып, бір-біріне сүйене берді. Оңаша орындық көрсе болды, отыра қалып, еріндері кезеріп, шөліркеп сүйісе береді. Троллейбусқа мініп, жатақханаға келген соң да қызулары басылмай, сол түнді екеуі ыстық, жалынды құмарлықпен, қимастықпен бірге өткізді. Ұзақ уақытқа айрылысатын болғандықтан, бірге болған әрбір сағаттары қымбат көрініп, бірін-бірі жаңа көргендей, құмарлары тарқағанша ұзақ аймаласты.

	Ертеңіне түске таман екеуі Нұрланның заттарын көтеріп, экспресс автобусына мініп, Домодедово әуежайына келді. Нұрланның қарсылығына қарамай, Света оны шығарып салмақшы болған. Тіркеуден өтіп, шабаданын тапсырып болған соң, ұшаққа отыру басталғанша екеуі қол ұстасып әңгімелесіп тұрды. Света мұңайған түр білдірген жоқ. Тек жайнаған нұрлы, қимастық сезім толы аялы, мөлдір қара көздерін Нұрланның жүзінен алмай қарай береді. Еркелеп, жігіттің салалы саусақтарын нәзік саусақтарымен аялай қысып, жібергісі келмейді. Ұшаққа отырғызу басталған кезде, Нұрлан Светаны құшақтап, сүйісіп қоштасты. Светаның көздері жыпылықтап, жасаурап кетті. Бірақ онысына қысылғандай, Нұрланға қосылып, күлімсіреуге тырысты. ’’Барысымен хат жаз, телефонмен хабарлас,’’– деген күйі, есіктің аузында қала берді. Нұрлан ұшақтың баспалдағымен көтеріліп бара жатқанда, артына бұрылып қарап еді, Света әуежайдың әйнек қабырғасының арғы жағында бұған қарап тұр екен. Бұл оған соңғы рет қолын бұлғап еді, ол да қолын бұлғап жауап берді. Оның аяулы, етене жақын, көңіліне ыстық бейнесін, жалғыз қалып бара жатқанын көргенде, Нұрланның жүрегі сыздап кетті.

	Алып лайнер аспанға көтеріліп, оңтүстікке қарай бет алып, ұшып келе жатқанда, Нұрлан иллюминатордан сыртқа қарап, Светаны ұмыта алмай, ойланып отырды Ақ мақтадай қалын ұлпа бұлттардың үстімен күн нұрына малынып жүзіп келе жатқан ұшақ ертегідегі самұрық құс секілді. Нұрланды арқасына мінгізіп алып, аңсаған, сағынған ел-жұртына жеткізуге асығып, самғай ұшып келе жатқандай. Жер шары не деген алып, дала не деген кең десеңізші! Нұрлан көпке дейін төмендегі жерден көз алмай қарап отырды. Ұшақ қанша жылдам болса да, ұзақ жол таусылар емес. Міне, ақыры өзінің туған өлкесі де басталды. Ұшы қиыры жоқ, мидай сары дала. Әр жерде құмырсқадай қыбырлаған адамдар, жануарлар, ойыншықтай үйлер, көліктер, щахмат тақтасындай егістік алқаптары көрінеді. Орман, көл дегендер мүлде жоқ секілді, өте сирек. Қурап жатқан шөл даланы шиырлап тастағандай құрғап кеуіп қалған ежелгі өзендердің арналары ғана байқалады. Бір кезде Арал теңізі де көзге түсті. Әуе кемесі үстінен ұшып өтіп бара жатқанда, төменде қалып бара жатқан теңіз су емес, сарғыш бояудың ерітіндісіндей болып көрінді. Аппақ тұз тозаңына тұншыққан алып даланың кеудесіне жиналып кептеліп қалған өкініштің ащы запыраны сияқты. Арса-арса болып ағарып жатқан, тартылып қалған бұрынғы арна, жағада иесіз қаңсып жатқан кемелердің қаңқалары, өлі теңіздің аянышты бейнесі Нұрланның жанын күйзелтіп, жүрегін ауыртып жіберді. Сонау алыстағы таулардан бастау алған Сырдария мен Әмудария қайыс белбеулердей шұбатылып, иректеле жіңішкеріп келіп, әлі құрығандай, Аралға жетпей құмға сіңіп жоғалып жатыр. Бұрын көкпенбек, тұнық Қара теңізді, көгілдір Балтық теңізін, шалқыған көкшіл түсті Каспий теңізін көріп қызыға тамашалаған Нұрланды Аралдың әл үстінде жатқан ауру дай өлімсіреген қорқынышты түрі шошытып жіберді. Апатқа ұшыраған теңізінің, қаңсыған кең даласының бүгінгі аянышты халін өз көзімен көріп, қатты толқып, мұңайып қалды. ’’Билік басындағылар Арал теңізінің осындай халін көре тұра, шындықты неге жасырады екен? Бүйте берсе, бара-бара не болмақшы? Туған жерге, табиғатқа жаны ашитын жан қалмағаны ма?’’ деген ойлар жанын жегідей жеп, маза бермеді. Нұрланның осы туралы бірдеңе жазғысы келді. Жазғанмен, жарияланатынына сене де алмайды. Дегенмен, Аралдың аянышты тағдырын жалпақ елге жайып салсам деген арман ойынан кетпей қойды. Әттең!..

	Ұшақ Алматыға жақындаған сайын жердің келбеті өзгере бастады. Шымкент облысынан бастап жасыл ормандар, егістік алқаптар, таулар, өзендер, көлдер көбейе түсті. Өзбекстанның жері не деген жап-жасыл! Аз ғана аумақты алып жатқан ел өз жерін суландырып, гүл-бақшаға қалай айналдырып жіберген? Алайда Қазақстандағы карт Қаратау мен алып Алатаудың баурайы да жасыл желекке кенде емес екен. Бұл өлкенің сұлу табиғаты Нұрланның көңілін көтеріп, сәл де болса қуантып тастады. Ол әсем Алматыны, бауырларын көргенше асықты. Ұшақ жерге қонып, Нұрлан жұртпен бірге сыртқа шыққанда, әуежайдың жанында өзін күтіп тұрған інісін көріп, қуанып кетті. Екеуі ұмтылып келіп құшақтасып, сүйісіп амандасты.

	– Қалай, қиналмай жеттіңіз бе? – деп сұрады інісі Жандос.

	– Рахмет, қиналған жоқпын. Өзіңнің жағдайың жақсы ма? Оқуың қалай?

	– Жақсы.

	– Бойың сорайып, өсіп кетіпсің ғой өзің,– деді Нұрлан інісіне сүйсіне, барлай қарап. – Менің төбемнен қарайсың.

	Жандос күліп мәз болып қалды.

	– Шәкең қайда, осында ма?– деп сұрады Нұрлан.

	– Ол ауылға кеше кетіп қалған. Алдын-ала пойызға билет алып қойған екен. Амалсыз кетуіне тура келді. Қазір, мереке қарсаңында билет алу деген– қиямет. Менің ертеңге, көпшілік вагонға алып қойған жалғыз билетім бар, сонымен сіз екеуміз ауылға барамыз.

	– Мен онда әзір осы Алматыда қала тұрармын. Ауылға кейін-ақ барармын.

	– Шәкең ''қайткенде де келсін'' деген. Папам мен мамам да сағынып отыр екен. ’’Мереке күндерін пайдаланып, ерінбей келіп кетсін,’’– деп хабар айтыпты.

	– Жарайды, барсам, барып қайтайын. Өзім де үйді сағындым.

	Екеуі осылай әңгімелесіп тұрды да, жүктерін алған соң, таксиге мініп, ағасының үйіне қарай бет алды. Ағасының үйі қалаға баратын үлкен жолдың бойындағы саябақтың жанында болғандықтан, бұлар лезде жетті. Есікті жеңгесі ашып, бұнымен қуана күліп амандасты.

	Нұрлан бірден байқады: жеңгесі жүдеп қалыпты, өткен жолы көргенде мұндай емес еді. Іші қампиып, айы-күні жетіп отырған соң, босанар алдында жұмысынан демалысқа шығыпты..Сонда да тамақ дайындап, бұлардың келуін күтіп отыр екен. Амандық-саулық сұрасып, әңгімелесіп, тамақ, шәй ішіп болған соң, Нұрлан жеңгесі мен Жандоска:

	– Алматының көктемдегі келбеті керемет екен, жәннаттай құлпырып кетіпті. Қаланы аралап серуендеп қайтсақ қайтеді. Бәлкім, ауруханада жатқан Төкеңнің жағдайын біліп, сәлем беріп қайтқанымыз дұрыс болар. Ауылға, үйіне айтатын сәлемі де бар шығар. Соқпай кетсек ренжиді ғой,– деді.

	– Барсақ барып қайтайық. Мен әлі ол кісіге тамақ апарған жоқ едім,– деп Ләззат бірден қолдады.

	– Шаршап қалмайсыз ба, сізге ұзақ жүруге болмайтын шығар?– деп Нүрлан жеңгесіне жаны аши қарады.

	– Жоқ, дәрігерлер маған көп жүр деген. Үйде жалғыз отырудан жалықтым,– деді жеңгесі күле сөйлеп. – Сәл күте тұрыңдар, мен киініп, термосқа тамақ құйып алайын.

	– Жеңгесі киініп, боянып, дайын болғаннан кейін, үшеуі сыртқа шығып, ағаштардың арасымен өтіп, тротуарды бойлай жоғары өрлей жүріп, автобустың аялдамасына келді. Қаланың демалатын өкпесі деп аталатын Баум саябағы жасыл желек жамылып, жайқалып тұр. Қаулап өскен, қатты гүлдеген жеміс ағаштары жасанып, жас қыздардай көздің жауын алып, құлпырып кеткен. Үлбіреген қызғылт, ақ, сары гүлдердің, сиреньнің хош иістері араласқан жұпар, таза ауадан рахаттанып, тынысың ашылып, басың айналып, масаң күйге түскендей боласың. Нұрлан сұлу табиғатқа сұқтана қарап, көңілі тасып, шаттанып кетті.

	– Алматы, неткен, әсем қала! Биылғы көктемде қалай құлпырып кеткен өзі! Мұндай жасыл желекке малынған, айнадай таза, тыныш, сұлу қаланы аралап жүру қандай рахат!– деді ол.

	– Біз Мәскеуді көруге ынтық болып жүрміз ғой. Ондағы үйлер, метро, музейлер, театрлар тамаша шығар?– деді Ләззат.

	– Иә, ол жағы жаман емес. Үлкен астана болғандықтан, өзіңді әлемнің ортасында жүргендей сезінесің. Халық та, қызық та көп. Бірақ қайнаған өмірдің ішінде жүріп, шаршап кетесің. Біреудің біреумен ісі жоқ, айна ла ағылған, құмырсқадай құжынаған адамдар, ызғыған машиналар. Бір көліктен кейін бір көлікке мініп, метро кезіп, жүгіресің де жүресің. Мыналардай қолтықтасып, асықпай маң-маң басып бара жатқан бейқам адамдарды сирек көресің. Өзім осы Алматыға келген сайын демалып, рахаттанып қаламын. Бұл қаланың жасыл саябақтары, аспанға маржан шашқан фонтандары, көше бойлап, арықтарда сылдырап, бұрқырап ағып жатқан сулары, алуан түрлі гүлдер өскен алаңдары, екі жағында биік теректері сап түзеген түп-түзу көшелері, бір-бііріне ұқсамайтын, ұлттық нақышта салынған жаңа үйлері қандай ғажап! Медеу жақты айтсаңшы! Екінші Швейцария деп бекер айтпайды ғой. Қаптаған қарағайлар мен шыршалардың арасында, сарқырап аққан тау өзенінің жағасында салқын таза ауа жұтып, самалға кеудеңді тосып тынығып, демалып отырғанға не жетсін!

	– Мына шалқыған, шабыттанған көтеріңкі көңіл күйіңізге қарағанда, биыл жазда бір кітап өлең жазып тастайтын шығарсыз,– деді Жандос әзілдей күліп.

	– Құдай қаласа,көрерміз,– деді Нұрлан да күлімсіреп. Өзі де солай ойлап, үміттенген еді. Бірақ бұл тілегінің орындалмайтынын, тағдырдың жолы бұралаң болатынын, алдағы өмірді болжап білуге болмайтынын, бәрі де өзің ойлағандай бола бермейтінін қайдан білсін! Адамның өмірі де табиғаттың құбылмалы, тосын мінезіндей бірде мамыражай тыныш, бірде аласұрып, кенеттен соққан дауылдай қорқынышты, аласапыран болып кетеді екен ғой. Сол күнгі ауа-райы әлденені алдын-ала сездірді ме екен, әлде?!.

	Бұлар облыстық ауруханада жатқан жездесімен кездесіп, хал-жағдайын сұрап, бірекі сағаттай аулада, талдардың саясында ұзын орындықта отырған кезде, ауа-райы кенеттен күрт өзгеріп, жайнаған жарық күнді көлегейлеп аспанды қою қара бұлт торлап, салқын жел тұра бастады. Сондықтан бұлар, Төкеңмен тез қоштасып, үйге қайтуға асықты. Бірақ асыққанмен үлгермеді. Автобустың аялдамасына жетпей-ақ, сұмдық қатты дауылдың, сатырлап құйған жойқын жаңбырдың астында қалды. Жарқ-жұрқ етіп найзағай ойнап, аспан қақ айрылып жерге түскендей күркіреп, аяқ астынан ышқына соққан дауылдан ағаштар жын ұрғандай қатты шайқалып, жанұшыра тербетіліп, билеп, шулап кетті. Дүр етіп шелектеп жауған бұршақ аралас сойқан жаңбыр асфальт жолды сабаумен ұрғандай тасырлатып, селдетіп, айналаны түнертіп, түк көрсетпей үрейді ұшырып, жұртты естен тандыра жаздады. Нұрландар қайда барып тығыларын, нені паналарын білмей жүргенде, лезде үсті-бастары сарқырамаға шомылғандай сүмектеп, малмандай су болды. Көше бойлап жөңкіле аққан су сирақтан асып жүргізбей тастады. Әркайсысы бармақтың басындай бұршақтар оқтай борап, тиген жерін тесе жаздап, бастарын ауыртып шыдатпай барады. Ләззаттың қолшатыры қалқан бола алмай қаусап, мыжырайып қалды. Нұрлан мен Жандос жеңгелерін қолтықтап сүйемелдеп, құлап қалмасын деп қорғаштаған болады. Жол ортасында қаңғалақтап жүріп, такси ұстамақ болып көріп еді, бірақ таксистерге де жан керек, машиналарының терезелерін тарс жауып алып, күндіз болса да жарықтарын жағып алған олар бұлардың қасынан суды шашырата кешіп, баяу жылжып, ыңыранып өте шығады. Кейбір жеңіл машиналар белшесінен суға батып, жүре алмай тоқтап қалған, бірақ бірде-бір шопыр бұларға есіктерін ашар емес.Нұрлан мен Жандос жеңгелерін жетелеп, сарылдап аққан мұздай суды балақтарын батыра кешіп, әлденеше жерден аттап қарғып өтіп, әрең дегенде бір үйдің подъезіне жетіп, ішіне кіріп жан сауғалады. Көлге киімшең сүңгіп шықандай үстерінен су сорғалап, көйлек-шалбарлары денелеріне жабысып, жайсыз тиіп, дірдектеп, қалтырай жаурап, әрең дегенде жылынып естерін жиды. Шаштары самайларына жабысып, жақтары үрпиіп, көздері бозарып, әбден әбігерлері кеткен. Бір-бірінің түріне қарап, қауіптен құтылғандарына қуанып, еріксіз күле береді. Қатты басталған жауынның қарқынының тез қайтатын әдеті бар емес пе? Бұл жолы да солай болып, жауын да, жел де сәлден кейін ентігін басып, тез тыныштала бастады. Жауынның тоқтағанын күтіп тұрғанда, бірінші қабаттағы екі есіктің бірінен шыққан бір орыс кемпір бұларды көріп ашуланып:

	–Подъездің бәрін су қылып, мұнда неғып тұрсыңдар? Басқа жер табылмай қалды ма?– деп орысша күңкілдеп сөйлей жөнелді. Бүкіл үйдің, Алматының қожасы – жалғыз өзі секілді.

	–Бұл сіздің шаруаңыз емес. Қайда барып тығылсақ та, өзіміз білеміз,– деді Ләззат та ашуланып.

	–Қаңғырған қазақтардан тыныштық жоқ,–деп кемпір есігін тарс еткізіп жауып алды. Алжыған кемпірдің сөзі өңмендерінен өтіп кетсе де, сабыр сақтаған бұлар, жаңбырдың басылғанын көріп, сыртқа шықты. Көшеден лезде такси ұстап үйге қарай бет алды. Жолда келе жатып та жауыннан қалай қорыққандарын айтып, күле берді. Нұрлан Алматының мұндай құбылмалы адуын мінезін алғаш көргендіктен бе, қатты әсерленіп, көпке дейін ұмыта алмай жүрді. Ертеңіне күндіз ол Жазушылар Одағына барды. Онда өзінің Мәскеуде танысып, тіл табысып кеткен ақын досы Ұлықбекпен кездесіп, біраз әңгімелесті. Досы бұның Алматыға келгеніне қуанып, тіпті, ауылға жібергісі келмей: ''Осында қалсаңшы, мереке күндерін бірге өткізейік!– деп өтінді. Нұрлан өзін ата-анасы, бауырлары күтіп отырғанын айтып, келісе қоймады. Кейін досының да өтінішініне құлақ аспағанына өкінетінін білген жоқ. Қандай құдіретті күштің айдағаны белгісіз, әйтеуір жол ауылға тартты да тұрды. Әлде бұл, шынында да, қашсаң да құтыла алмайтын, маңдайға жазылған тағдыр ма? Сол күні кешке ‘’Екінші Алматы’’ вокзалынан пойызға мінердегі әурешілікті айтсаңшы! Қолдарындағы жалғыз билетпен інісі екеуі олай-бұлай жүгірумен болды. Жолсеріктер тексеруден қорықты ма, бұлардың біреуін билетсіз алудан бас тартып, вагондарына жолатпай қойды. Пойыз орнынан қозғалып жүріп бара жатқанда ғана, соңғы вагонның жолсерігі– қараторы қазақ жігіті ғана кенеттен келісіп, үміттерін үзген бұларды басын изеп шақырып, вагонға мінгізіп алды. Қуанып кеткен Нұрлан мен Жандос жолақыны саудаласпай-ақ бірден төлеп, жалпы вагонға кіріп, әрең орын тауып, жұртпен иінтіресе отырды.

	Нұрлан түнде төбемен жапсарлас, жүк қоятын үшінші сөреге жатып ұйықтады. Қапырық ыстық вагонның әсері ме, әйтеуір ол түн ортасында қорқынышты түс көріп шошып оянды. Түсінде бұл сығанға ұқсас, шашы жалбыраған әйелден қашып жүр екен. Алыста бұған мұңдана қарап Света тұр. Әлгі әйел ұстай алмаған соң, тоқтай қалып: ''Жексұрын, оңбаған, орға түсерсің, құтылмассың!'’– деп қарғай жөнелді. Сол сәтте қорқыныштан тұлабойы мұздап кеткен Нұрлан оянып кетті. Жүрегі аттай тулап дүрсілдеп кеткен екен. Төбедегі өлімсірей жанған қызғылт шамға қарап, көрген түсінің әсерінен арыла алмай, ойланып біраз уақыт жатты. Осыдан бір жарым жылдай бұрын, Алматыдан Мәскеуге ұшақпен барып, әуежайдан электр пойызына мініп, қалаға келе жатқан кезінде болған оқиға есіне түсті. Вагонның ішінде бұдан басқа екі кемпір, алыс түкпірде бір орыс шал ғана отырған. Кенет вагонға әлемжәлем киінген үш сыған әйелі кіріп келді де: ''Дай руку, погадаю!'’– деп бұларға ентелей ұмтылды. Бұның оңаша отырғанын көріп, біреуі батылданып, қолынан ұстай алып, алақанына үңілді. Бұл қолын тартып: ''Мен ондайға сенбеймін,''– десе де қояр емес. Болмаған соң Нұрлан оған елу тиын ұстатып: ''Гадать не надо, уходите!’’– деп еді, әйел бұның басынан бір тал шашын жұлып алып: ‘’Дай еще три рубля, погадаю! Нужно завернут их’’,– деп тиын мен шашты көрсетіп, қолын қалтасына жүгіртіп, есін алып барады. Бұның қасында тұрған шабаданға да көзінің қиығын салып қояды. Әйел қолын қалтасына сұға бергенде, Нұрлан шыдай алмай оны екі қолымен итеріп жіберді.

	Шалқалап кері шегінген әйел бұның қалтасынан алып үлгерген он сомдық ақшаға елу тиындықты орады да, ептілікпен жеңінің ішіне тығып жіберді. Нұрлан оның қолынан шап беріп ұстай алды да: ''Қайтар ақшамды!’’– деп орыс тілінде айқайлап жіберді. Сол кезде жақын жерде қарап тұрған екі сыған әйел бұлардың қасына жүгіре жетіп келді. Үшеулеп бажылдап Нұрланға жабыла бермекші болғанда, алыстау отырған егде жастағы орыс кісі орнынан тұрып: ''В чем дело? Я тебе помогу, парень’’,– деп айқайлады. Оған жалт қарап, шошып кеткен сыған әйелдер, кері шегініп есікке қарай жылыстай берді. “На возьми свои деньги. Подавись!’’– деп жеңін сілкіп қалып, ақшаны ұшырып түсірген әйел, Нұрланның қолынан босана салып: ''Будь ты проклят! Тебя ждет несчастье. Скоро тебя возьмут и бросят в могилу,''– деді де жұлқынып есіктен шығып кетті.

	– Отец, спасибо Вам за помощь!–деп Нұрлан шалға бұрылып рахмет айтты да, еденнен ақшасын алып, орнына отырды. Бірақ көпке дейін өзіне-өзі келе алмады. Ашудан қолдары дірілдеп, қарғыстан бойы түршігіп, көңіл күйі бұзылып, терезеден сыртқа қарап, түнеріп біраз отырып, әрең басылды.Сыған әйелдің айтқан сөздері одан кейін де ойынан кетпей, сенбесе де, ұзақ уақыт мазалап жүрді.

	Сол қорқыныш, уайым санасының түкпірінде қалып қойса керек. Бүгін, неге екені белгісіз, түсіне кірген сияқты. Нұрлан көңіліне келген күдікті ойлардан құтыла алмай, уайымдай берді. Басқа ырымдарға, көріпкелдікке сенбесе де, түске сенуші еді. Неге жорырын білмей басы қатты. Оның үстіне, мүшел жасқа келгені тағы бар. Бір қатерге ұшырамаса неғылсын! Ол енді бұдан ары ұйқтай алмасын сезді де, сөреден төменге түсіп, аяқ киімін киіп, вагонның дәлізіне шықты.

	Жартылай ашық тұрған терезеден қараңғы далаға, сансыз жұлдыздар жыпырлаған аспанға тесіле қарап, пойызлың екпініне қарсы соққан салқын самалға екі қолын, бетін тосып біраз уақыт тұрды. Мәскеуде жүргенде ең алдымен өз елінің осы биік, мөлдір, сансыз інжу-маржан тастарды төгіп тастағағандай жұлдызға толы сұлу аспанын сағынушы еді. Елге келген сайын еңсесі көтеріліп, аспаны кеңіп, көңілі керемет шалқитын. Нұрлан қазір де жанының жадырай, толқи түсіп, жүрегінің әлдебір әсем, сырлы ырғаққа беріле бастағанын сезді. Санасындағы секемді, көңілсіз ойлар сейіліп, ұмытыла бастады. Туған жерге деген сағынышы, шаттығы, перзенттік махаббаты жүрегін тебірентіп, толқытып, шабытын оятқандай. Бір кезде пойыз доңғалақтарының бірқалыпты тарсылдаған үнімен жарыса жәй, ыңылдап, өз жүрегінен туындаған әлдебір жаңа әуенді айта бастады. Санасының бір түкпірінде: ''Осы әуенді ұмытып қалмайыншы, есімде сақтайыншы'' деген тілек те оянған еді. Мұндай тебіреніс сәттерінде көбінесе оның жүрегінде әуелі осындай әуен-ырғақ пайда болатын, соған ілесе өлең жолдары да туындайтын. Ол өлеңді есінде сақтап, қағазға жазып алатын, ал әуен тебіреніс сәті айыққаннан кейін ғайып болатын.

	Туған жерге деген махаббаты әнмен өріліп болғанша, алабұртқан көңілі де сабасына түсіп, бойының тоңазып қалғанын сезген Нұрлан вагонның ішіне кіріп, өзінің орнына келді. Інісі қарама-қарсы сөреде әлі ұйықтап жатыр екен. Нұрлан жұртты оятып алмайын деп, асықпай аяқ киімін шешіп, дыбысын білдірмей, мысықтай өрмелеп ең жоғарғы сөреге қайтадан шығып, жайғасып жатты.Үйін ойлап жатыр еді, сәлден кейін қалай ұйықтап кеткенін білмей де қалды. Таңертең ұйқыдан бойы дел-сал болып, басы зеңіп ауырып, селсоқ тұрды. Салқын суға жуынып келген соң, інісі екеуі бір-бір стаканнан ыстық шай ішті. Сонда ғана бойы сергіп, жаны жай тапқандай болды. Түс кезінде ауылдарына да жетті. Вокзалда бұларды інілері Жасұлан күтіп тұр екен. Құшақтасып қауышқан соң, бәрі көшемен үйіне қарай бет алды. Ауыл әлі өзгермеген, сол баяғы қалпында болса да, Нұрланның көзіне ерекше ыстық көрінеді. Екі қабатты үйлері бірен-саран, дені қабырғаларын жаңбыр сызған, шаң қапқан, шатырлы жай үйлерден тұратын, он шақты көшесі, көлі бар шағын ауыл болса да, бұған өте қымбат. Әр үйдің ауласында өскен аз-мұз талдардан басқа көз тоқтатып, көңіл аударатын сән салтанаты болмаса да, бұған аса көрікті сияқты. Бал дәурен балалық шағы, бозбала күндері өткен, алғашқы махаббат сезімін басынан кешірген, көңіліне ыстық, жүрегіне жақын туған ауылын көргенде, тағы да толқып, шабыттанып:



	Сағынып келдім ауылым,

	Алдымнан шықтың жайраңдап.

	Кеудемде сезім дауылын

	Жібердің қозғап, ойрандап.

	Адамдар, үйлер, көшелер

	Бәрі де ыстық көзіме.

	Ауылым, жайнап өсе бер,

	Жететін жер жоқ өзіңе.

	Оралу саған – бір бақыт.

	Бір інім шықты алдымнан,

	Шаттыққа ол да тұр батып,

	Өртене жаздап қалды жан.



	– деп жаңа жыр жолдарын күбірлеп айта берді.

	Бұлар жаяулатып үйіне келсе, әкесі мен шешесі ауланың қақпасын ашып, су жаңа, ең соңғы үлгідегі қара-көк түсті, сәйгүліктей сұлу “Жигули” жеңіл машинасын ауладан сыртқа шығарайын деп жатыр екен. Өздері айдай алмайтын болған соң, көршілердің ішінен жүргізуші іздеп, әрең тауып, балаларын вокзалдан машинамен күтіп алмақшы болған екен. Сағынған балаларының өздері-ақ келгенін көріп, қуанып, айналып-толғанып, құшақтап сүйіп, күтіп алуға үлгере алмай қалғандарына өкініш білдірді. Нұрлан әкесін де, шешесін де, бауырларын да әбден сағынған екен, бірінен соң бірін құшақтап сүйіп, біразға дейін мауқын баса алмады. Әкесінің машина алғанын Мәскеуде жүріп естіген еді, енді көзімен көріп, қуанып, құтты болсын айтып, тамашалай бастады. Әкесі де мақтанышын жасыра алмады. “Оқуыңды бітірген соң, бұл машинаны саған беремін, Алматыда сен айдап жүресің”,– деп Нұрланды да қуантып қойды. Бұлардың жанұясында машина айдайтын, правосы бар ешкім жоқ. Ибрагим алғаш рет машина сатып алып отыр. Өзі Ұлы Отан соғысының екінші топтағы мүгедегі, сол жақ қолының мүкісі бар болғандықтан, машина жүргізе алмайды. Бұрын басшылық қызметтерде жүргенде үкіметтің машиналарына мініп жүріп үйренгендіктен, райсобестегі аға инспекторлық қызметіне жаяу барып-келіп тұру оған оңай емес екен. Әрі әйелі де, балалары да “машина алайық” деп мазалай берген. Сондықтан, Үкіметтен ай сайын ала тын 130 сомдық әскери зейнетақысын төрт-бес жылдан бері банкке аударып, жинап жүріп, жетпегенін жұрттан қарыз алып толтырып, өзіне берілетін жеңілдікті пайдаланып, кезектен тыс, облыс орталығының складынан таңдап жүріп, 10 мың сомға осы машинаны сатып алып келіпті. Даңғарадай бес бөлмелі үйі, мәуелі баубақшасы, он баласы бар, бағалы жүйрік, суперлюкс Жигулиі бар, бес баласы жоғарғы оқу орындарында оқып жатқан Ибрагим масаттанбағанда, кім масаттансын?! Бүгін де алыстан балалары келіп, бас қосып, ағайын-туыстары жиналып, бәрі бірге үлкен бөлмеде, столдың айналасын да отырып, тамақ жеп, шәй ішіп, Нұрлан алып келген коньяктан бір-екі рюмка жұтып алған соң, тіпті, көңілденіп кетті. Бір-бір базарлыққа ие болған Назігүл мен бала-шаға да Нұрлан мен Жандостың айналасынан шықпай, қуаныштары қойындарына сыймай, мәре-сәре болып қалды. Нұрлан да олармен әңгімелесіп, көңілденіп отырды. Қонақтар кетіп, өздері оңаша қалған кезде, әкесі мен шешесінің Света мен жиеншар қыз туралы білгісі келіп отырғандарын сезіп, ол:

	– Света сіздерге көп-көп сәлем айтты, – деді.

	– Оны қой демеп пе едім, әлі қойған жоқсың ба?– деп әкесі қабағын түйді.

	– Папа, біз оқуды бітірмей үйленбейміз ғой. Светаның жақсы, адамгершілігі бар, адал қыз екенін өздеріңіз де көрдіңіздер. Бір-бірімізге серік, жақын дос болып, үйренісіп кеттік. Ол мені өзіне пана көріп жүр. Жалғыз жүргеннен гөрі, қасымда серігім болған жақсы емес пе? Ол менің орысша үйренуіме де көп көмектеседі.

	Соңғы сөздерді Нұрлан әдейі айтты. Әкесі сол кездегі ағымға сәйкес, бұларға “орыс тілін жақсы білмесеңдер, өмірде қор боласыңдар” дейтін. Кейінгі ұл-қыздарын аудандық жалғыз орыс мектебіне бергені содан еді. Сондықтан бұның айтқан уәжіне сәл тоқталып, ойланып қалды.

	– Біз ұйғарған жиеншар қызға хабарласып тұрдың ба?–деп сұрады содан кейін.

	– Оның жігіті бар екенін өткен жолы өз көзіммен көргенмін, сондықтан хабарласқан жоқпын,–деп жауап қайтарды Нұрлан.

	– Нұрлан ауылдың қызын қайтеді. Алматыға келді ғой. Жаз бойы маңдайларынан шертіп, таңдап жүріп, қаланың қыздарының бірін ұстайтын шығар. Алматыда пәтері болмаса, оқуын бітіріп келген соң, қайда тұрады? Тіпті болмаса, балдыздарымның біреуін алып берермін,– деді ағасы Шәкен бұған көмектесіп.

	– Иә, қаладан келін алып, қуанышқа қарық болып жатырмыз. Келініміз бізді сыйламай, бетімізге келіп жүрген жоқ па? Сол үшін құдаларымызбен де ренжісіп қалдық. Қыпқызыл шығынға қалып, бір емес, екі той жасап шабылғандағы тапқанымыз сол ма? Енді содан аузымыз күйген соң, өзімізді сыйлайтын, әдетғұрыпты білетін, әдепті жақсы адамдардың ауылда өскен қызын қолайлы көріп едік. Ол тілегіміз де орындалмайтын болды ғой,–деді Ибрагим кейіп. Нұрлан әкесінен бұл жолы да үндемей құтылды. Айтысқанмен абырой таппасын жас кезінен жақсы білетін. Бұл үндемеген соң әкесі де сабасына түсіп, әңгімені ары қарай қазбаламай, басқа мәселеге ауысты. Ол ертең түстен кейін, көрші ауданда тұратын ауру құдасының көңілін сұрауға, сол үйдегі туыс қарындасы мен күйеу баласының үлкен ұлының үйленгеніне құтты болсын айтуға барып қайтқысы келетінін айтты. Қасына Шәкен мен Нұрланды ертіп алмақшы. Әкесінің сыйлы құдаларына су жаңа машинасын, балаларын көрсетіп қайтқысы келетінін Нұрлан іштей сезді. Сондықтан, іштей қарсы болса да, оның көңілін қалдырғысы келмей, баруға келісті. Ал ағасы қуанып кетті. Баратын үйлерінің үйленген баласы оның қатарлас досы еді.

	Ертеңіне таңертең бұлар бүкіл жанұясымен жақсы киімдерін киіп, жасанып, қаздай тізіліп көшеге шықты. 1 мамыр мерекесі болатын. Мейрамды, мерекелік шеруді тамашалауға асыққан жұрт жан-жақтан ағылып келіп, поселкенің орталық алаңына шоғырланып, жиналып жатыр. Қаладан келген балаларын, немерелерін ертіп алып жүрген Ибрагим мен Назігүлге жұрт қызыға да, қызғана да қарап қалады. Нұрлан ағасының екі-үш жасар қызын қолына көтеріп алған. Күн өтпей, жел қақпай бозарған жұқалтаң реңі, жалбырап мойнына түскен ұзын шашы, қалалықтарға тән өзгеше, әсем, сәнді киім киісі жұрттың назарын бірден аударды. Ол сұқтанған көздерден өзін біртүрлі ыңғайсыз сезініп келеді. Танитын адамдар, бұрынғы сыныптас құрбыдостары– бәрі де көрген жерден қуана, құрақ ұша амандасып, таңдана, құрметпен, басынанаяғына дейін шола қарайды. Өзі ақын, әрі әп-әдемі жігіт, Мәскеуде, Әдебиет институтында оқиды деген атағы бар болғандықтан, жұрт қызыға, сынай қарайтын сияқты. Бірақ сол күні мерекелік көңілкүймен бейқам жүрген Нұрлан да, ата-анасы да жұрттың көзі тиеді-ау деп ойлаған жоқ. Жанжақтан қадалған сұқ көздерді байқамаған болып, қаннен-қаперсіз жүре берді. Нұрлан өзінің сыныптас құрбыларымен кездесіп, әңгімелескеніне қуанып қалды. Олар кешке бір үйде бас қосуға, вешір өткізуге жиналып жатыр екен. Нұрланды да өздерімен бірге болуға шақырды. Нұрлан ол отырысқа барғысы келсе де, әкесімен бірге Шиеліге баратынын айтып: “Егер жолға шықпай қалсақ, келемін”,– деп уәде берді. Әкесі: “Мерекелік шеру біткен соң, түстен кейін жүріп кетеміз”,– деген. Бірақ машинаны жүргізетін адам табылмай тұрған. Көрші шопырдың қолы босамайды екен, ал правосы болмаса да машина айдауды енді үйреніп жүрген інісі достарымен бірге совхозға вешірге кетіп қалыпты. Енді машинаны айдайтын адам іздеп, екі ойлы болып тұрғанда, бұлардың қасына Еркебұлан деген жиен бала келе қалды. Ол машинаны жақсы айдайтынын, правосы бар екенін айтып: “Әскерде жүргенде полковниктің жеке машинасын айдағанмын, Нұрланға машина жүргізуді өзім үйретемін,”– деп мақтанды. Ибрагим оған: “Онда сен бүгін басқа шаруаны қойып, бізді Шиеліге алып барып қайтасың!”–деді. Нағашы көкесінің өтінішін жерге тастағысы келмеді ме, әйтеуір Еркебұлан бірден келісті. “Сағат үште достарыма, отырысқа баруым керек еді, тек соларға соғып, рұхсат сұрап, айтып кетейін”,–деді. Еркебұлан мектепте Нұрланнан бір сынып төмен оқыса да, екеуі әрі туыс, әрі сырлас дос болатын. Оның сәл ұрда-жық мінезін, мақтаншақтығын жақсы білетін Нұрлан, алғашқыда ештеңе ойламаса да, кейінірек, заправкадан машинаны құйғытып айдап келіп, кенеттен кілт тоқтатқанын көріп, секем ала бастады. Үйлеріне келген соң, жолға шығар алдында, оңашада көңіліне ұялаған күдікті әкесіне айтып: “Папа, Шиеліге бүгін бармай-ақ қойсақ қайтеді, мен Еркебұланның машинаны жақсы айдайтынына сенбей тұрмын”,– деп еді, келген құдасымен бірер жүз грамм арақ ішіп, қызыңқырап алған әкесі бұның сөзін құлағына ілгісі келмей, аса мән бермеді. Бірақ машинаға отырар кезде, біз де барайық деп жармасқан бес жасар кенже қызы мен 2-3 жасар кішкентай немере қызын, жылағандарына қарамай, қастарына ертпей, тастап кетті. Бәлкім, ол да сақтық жасаған болар.

	Еркебұлан көшеге шығысымен машина ны жүйткіте айдап, құйғыта жөнелді. Кәнігі шопырлардай орындықтың арқалығына шалқая түсіп, рульді бір қолымен ұстап, мығым отыр. Өзі де шымыр, ірі денелі, қуатты жігіт болатын. Қыста көйлекшең жүретін, суыққа төзімді, аяқ-қолдары балғадай, күші мол, өр мінезді, батыл еді. Ауылдан шығып, ‘’Москва-Пекин’’ деп аталатын үлкен, асфальтті, даңғыл жолға бұрылып түсе берген кезде, сол жерде орналасқан ГАИ бекетіндегі милиционер жігіттер бұларды көріп, сыртқа шығып, машинаны тоқтатуға таяқпен белгі берді. Олардың екі-үшеуі Еркебұланның мектепте бірге оқыған сыныптас достары екен. Олар машинадан түскен Еркебұланды қаумалап, қолын алып, амандасып: “Әй, машинаң құтты болсын! Жумайсың ба? Құйғытып, құстай ұшырып, қатты айдап келесің ғой өзің! Қайда бара жатсыңдар?”–деп әзілдеп сөйлесе бастады. Қызараңдап күлген Еркебұлан оларға мән-жайын түсіндіріп айтып, сол бекеттің қасындағы жанармай станциясынан машинаға тағы да май құйып алды. Аяқтарын маң-маң басып сәл жүрді де, достарымен қоштасып, рульге отырып, мақтанғысы келгендей, тағы да машинаны жылдам қозғалтып, трассамен жүйткіте жөнелді. Заводтан жаңа шыққан су жаңа, өте жүрдек, лыпып тұрған жеңіл “Жигули” газды басқан сайын жерге жабысып, ауыздығын қоя берген, қамшы тиген сәйгүліктей гуілдеп, қарсы беттен жел соқтырып, зымырап барады. Еркебұлан: “Көке, алда ГАИ-лар бар, тексеріп қалуы мүмкін, сақтық белбеуін тағып алайық”,– деп жанында отырған Ибрагимге ескертті. Екеуі де белбеуді асынып алды. ‘’Мәскеу-Пекин’’ жолы ұзақ уақыттан бері жөнделмегендіктен, шеттері мүжіліп, кей жерлері ойылып, тоза бастаған екен. Көктемгі жаңбырлар да жолдың екі шетін кедір-бұдыр қылып тастапты. Соған қарамастан, Еркебұлан машинаны заулатып қатты айдап, бірте-бірте жылдамдықты үдете түсті. Қарсы келе жатқан машиналар жолға әрең сиып, жанамалай зу ете қалғанда, жүректі суылдатып, денені қорқыныш билейді екен. Бірақ Еркебұлан одан сескенетін емес. Бойында әлдебір желік, қызу бар секілді. Көптен бері көрмеген досына, нағашыларына өзін бір көрсетіп қалғысы келді ме екен: газды баса түседі. Алдыңғы орында, онымен қатар Ибрагим отыр. Артқы орын да – Нұрлан мен Шәкен. Нұрлан сол жақта, үйінен ала шыққан “Жұлдыз” журналын ашып, қарап отырған. Мәскеуде үйренген әдеті – осылай көлікпен жолда келе жатып та, уақытты құр өткізбей, кітап, журнал оқып отырады. Терезеден күн түсіп тұрғандықтан, ортаға қарай, ағасына жақын ығысқан. Әлсін-әлсін журналдан басын көтеріп, айналаға қызыға қарап қояды. Биыл көктемде жауын-шашын мол болып, далада шөптер, қызғалдақтар, әртүрлі гүлдер қаулап өскен екен. Көздің жауын алып, құлпырып, самал желмен жайқалып, жұпар иістерімен кеудеңді қытықтап, рахатқа бөлейді. Тым-тырыс тыныштықты тек машинаның гуілдеген үні ғана бұзады. Нұрлан сәл еңкейіп, жылдамдықты көрсететін қондырғыға қарады да, қалтылдаған тілінің жүзден асып кеткенін көріп: “Еркебұлан, асықпай, машинаны жайырақ айдашы, дала тамаша екен, жақсылап қызықтап көріп алайын, сағынып қалыппын”,–деді әдейі. Оның бұл сөзін отырғандардың бәрі анық естісе де, ешқайсысы үндемеді. Ибрагим жас жігітке сенімсіздік білдіріп, бетін қайтармайын, намысына тимейін деді ме, ештеңе айтпай, алға қарап отыра берді. Тек Шәкен ғана сәлден кейін, Нұрланның құлағына сыбырлап: “Мұндай жүрдек, жүйрік машиналар жәй айдасаң тез бұзылады”,–деді. Соны естіп қойғандай, Еркебұлан машинаның жылдамдығын азайтпай, керісінше үдете түсті. Ағасының сөзінен кейін Нұрлан да оған ештеңе демей, қайтадан журналға үңілді. Бұлар қалыпты жылдамдықпен кетіп бара жатқан бірнеше үлкен жүк машиналарын басып озып, бір ақшыл түсті, жәй маркалы “Жигули” машинасын қуып жетті. Су жаңа суперлюкске қарапайым “Жигули” бірден жол бере қоймаған соң. Еркебұлан бастырмалатып, сигнал беріп, өкшелеп жақындап қалды. “Жигулиді” айдап отырған орта жастағы қазақ жігіт сонда да жол шетіне ығыспай, біраз жер жүрді. Қасында ақ орамал тартқан екі әйел бар. Солардың алдында намысқа тырысып, қалып қойғысы келмей қасарысқан тәрізді. Еркебұлан да қалыспай сигналдатып, бастырмалатып келді де, соғатын болған соң, амалсыз жолдың асфальтсіз шетіне шықты. Бұлар қатты жылдамдықпен кедірбұдыр жерде селкілдеп, дірілдеп, ақ “Жигулидің” қасынан зулап өте бергенде, бір дөңгелегі ойыққа түсіп кетті ме, машина шайқатылып кетті. “Жигулиден” озған бетте, Еркебұлан жолдың ортасына түсу үшін рульді шұғыл қатты бұрып жіберді. Сол кезде бағытынан жаңылып, тепетеңдігін жоғалтқан жеңіл, қара-көк түсті суперлюкс “Жигули” есінен ауысқандай бұлталақтап, ирелеңдеп кетті. Рульды оңды-солды бұрап, машинаны басқара алмай қалған Еркебұлан сасқанынан тежегішті оқыс қатты басып жіберді. Машина шиқылдап, біраз жерге дейін сырғанап, бір жағына жантайып, бұрылып барып, биік трассаның жиегінен төмен қарай аунап кетті. Бәрі де көзді ашып-жұмғанша, тез болды. Машина қалтаңдап билеп, ауытқып бара жатқан кезде, аударылатынын сезген Нұрлан, қармайтын жер таппай, креслоның арқалығынан екі қолымен ұстаған күйі, бойын жиырып, шалқая берді. Есіктің төбе жағындағы тұтқадан ұстап, бұғып, жатып қалған ағасына жармасуға да дәті бармады. Оған жабыссам, екеуміз бірдей өліп кетерміз деп қорықты. Соңғы сәтте: “Қалайша осылай кездейсоқ, ақымақ өліммен өлеміз?! Өмір шынымен осыншалықты мәнсіз, баянсыз, тұрлаусыз, адамның ғұмыры түкке тұрғысыз болғаны ма?”–деп ойлап үлгерді. Одан арғысы есінде жоқ. Машина тасыр-тұсыр етіп, домалап, қатты жұлқығанда, соққы алып, есінен танып қалса керек. Есін жиып, көзін ашса, екі орындықтың арасында шалқасынан, көлденең жатыр екен. Белі бүгіліп, екі орындықтың ортасына кіріп кеткен, бас жағы төменде, екі аяғы жоғарыда, артқы креслоның үстінде жатыр. Әкесі де, ағасы да, Еркебұлан да аман екен. Оларды сақтық белбеу, тұтқа сақтап қалса керек. Бірден естерін жия алмай, көздері бақырайып, үнсіз мелшиіп орындарында отыр. Айналада жым-жырт тыныштық орнаған. Тек үнсіз қалықтаған шаң-тозаң ғана көрінеді. Машина бірнеше рет аунап барып, төрт аяғына тұрып, өшіп қалыпты. Төбесі майысып, терезелері қаусап түскен. Сәлден кейін өзіне-өзі келген Ибрагим: “Бісмілла, астапыралла!”– деп, орнынан қозғалып, иығындағы сақтық белбеуді шешіп, қолымен есікті жұлқып, әрең ашып, тәлтіректеп сыртқа шықты. Одан кейін Шәкен мен Еркебұлан да машинадан түсіп, үстерінің шаңын қағып, бір-бірінің амандықтарын, жағдайларын сұрасып тұрған кезде, жүз метрдей жерге барып тоқтаған ақ “Жигулидің” шопыры сыртқа шығып, алыста тұрып:

	– Әй, амансыңдар ма?– деп айқайлады.

	– Сен кінәлісің! Неге жол бермедің?– деді оған, жүзі күреңітіп түтігіп кеткен Еркебұлан.

	Анау бұның сөзіне жауап берместен, үнсіз бұрылып, машинасына мінді де, ары қарай жүріп кетті.

	– Қап, машинасының нөмірін де біле алмадық-ау!– деді Ибрагим өкініп. Сол кезде есіне түсті ме: “Нұрланжан қайда? Нұрланды түсірейік те”,– деп машинаға ұмтылды. Олар келіп қолынан, қолтығынан ұстап тартқан кезде, орнынан қозғала алмай жатқан Нұрлан белін ауырсынып, тістеніп ыңырсып жіберді. Әлдекім бел омыртқасына пышақ сұғып алғандай шаншып кеткен еді. Екі аяғы былқ-сылқ, икемге келмейді. Белінен төмен қарай өзінікі емес сияқты. Ұйып қалған секілді тызылдап, жансызданып, екі жамбасы солқылдап ауырады. Оның қабағын шытып, қиналғанын көріп, әкесі: “Әзірше, қозғамайық, жата тұрсын”,– деді. Сол кезде бұлардың тұсына аудандық мәдениет үйінің шағын автобусы келіп тоқтады да, ішінен бір қора адам шығып, бері қарай жүрді. Араларында Ибрагимнің жақын қарындасының күйеуі де бар екен. Ол келіп амандықтарын білген соң, Нұрланның қозғала алмай жатқанын көріп: “Беліне зақым келген ғой, абайлап түсіріп, жазық жерге жатқызыңдар!”– деп жігіттерге бұйрық берді. Бір топ адам қаумалап көтеріп, Нұрланды машнадан шығарып, тақыр жерге шалқасынан жатқызды. Бұл сәтте, авария болғанын естіп, бағанағы ГАИ бекетінің милиционерлері де келіп жеткен еді. Ішінде аудандық ГАИ-дың бастығы, Ибрагимнің тағы бір күйеу баласы – Аманбек те бар. Ол келе салып, Еркебұланды қыспаққа алып, тергей бастады. Ибрагим тоқтатпағанда, үрейі ұшқан баланы біраз тықсырып, одан сайын қорқытып тастайтын еді. Сонда да: “Жылдамдықты шамадан асырып жібергенсің. Жолды тексердім. Тежегішті басқанда, машина тоғыз метр жерге дейін сырғанап барған. Сен кінәлісің. Әлі де тексереміз. Қазір бізбен бірге жүресің!”–деді. Еркебұланның жыламсырап, ақталғанына қарайтын емес. Ибрагимнің олармен сөйлесуге одан әрі мұршасы болған жоқ, әркімге бір қарап, жаутаңдап жатқан баласының үстіне түсе жаздап, есеңгіреп жүр. Жер әлі сызды, салқын екен, әрі жусанның, бетегенің, шөптердің қылтанақтары Нұрланның әйнек тіліп, жараланған арқасына, беліне батып, шыдатпай барады. “Жедел жәрдемді” күтіп, тұра беруге уақыт жоқ. Сондықтан бес-алты адам жиналып, Нұрланды аяқ-қолдарынан, арқасынан ұстап көтеріп, жиырма метрдей жерде биікте, жол үстінде тұрған автобусқа алып барып, әрең мінгізіп, ұзын, жайдақ, жұмсақ орындыққа жатқызды. Аманбек:

	– Көке, машинаны қайтеміз, үйге сүйреп алып барамыз ба?– деп сұрап еді, Ибрагим:

	– Керегі жоқ! Осы тұрған жерінде өртеп жіберіңдер!–деп ашулы жауап қатты да, автобусқа мініп, есікті тарс жауып, баласының жанына келіп отырды.

	Машина орнынан қозғалып, жайдақтау жерден төмен түсіп, жолсызбен аудандық ауруханаға төтесінен тартты. Оның селкілінен жансыз жатқан аяқтары шайқалып, қозғалып, белі ауырып, Нұрлан қинала бастады. Сонда да әкесін аяп, сыр білдіргісі келмей, тістеніп, үнсіз шыдауға тырысты. Оның көз алдына төсекке таңылған дәрменсіз болашағы, мүгедек халі келе қалды. Есіне бірден Николай Островскийдің, Зейнола Шүкіровтің тағдырлары түсті. Әдебиет институтында сырттай оқитын, арба-креслода отыратын, күлмейтін, үнемі мұңлы кейіптегі мүгедек жігітті де ойлады. “Қалған өмірімде мен де солардай болатын шығармын” деп үрейлі тұңғиық ойға берілді. Оның екі көзі бозарып, көңілсіз, сұлқ жатқанын, мұңлы ойға батқанын көріп, әкесі қолынан алақанымен тас қылып ұстап, дауысы дірілдеп, көздері жасаурап: “Жаным, уайымдамашы, бәрі де жақсы болады. Әлі-ақ жазылып, жүріп кетесің”,– деді.

	Машина ұшақтар қонатын алаңды кесіп өтіп, ауылдың бергі шетіндегі ауруханаға жетіп тоқтады. Сәлден кейін іштен дәрігерлер зембіл алып шықты. Жаңа ғана қисалаңдаған, селкілдеген автобустың азабынан әрең құтылып, жаны сәл жай тапқан Нұрланның ауыр бейнеті қайтадан басталды. Ақ халатты жігіттер мен медбикелер көтеріп автобустан түсіріп, зембілге салып, одан әрі аурухананың тар есігінен қисайтып әрең кіргізіп, баспалдақпен екінші қабатқа шығарғанша оның белі ауырып, қиналып, жаны көзіне көрінгендей болды. Алғашқы ет қызуымен онша байқалмаған бел омыртқаларының ауруы уақыт өткен сайын асқынып, тызылдап, қақсап, жүйке тамырларына ток тигендей солқылдап, жұлыны тартылып, ашып барады. Екі жамбасына, бөксесіне әлдекім аяусыз пышақ сұғып, тілгілеп, тұз сеуіп, ашытып жатқандай. Медбикелер, жігіттер Нұрланды төрт адамдық палатаға әкеліп, босаға жақтағы бос тұрған темір төсекке шалқасынан жатқызды. Мереке күні болғандықтан, врачтардың бәрі де үйлеріне кеткен екен. Тек кезекші фельдшер ғана қалыпты. Қазақша білетін, көп жылдан бері еңбек етіп келе жатқан, тәжірибелі, жасы алпысты алқымдап алған, ұлты орыс, ақжарқын жүзді бұл дәрігер Нұрланды қарап, тексеріп, “омыртқасына зақым келген-ау” деп шамалады. Көп кешікпей хабар алған Байтұрсын деген белгілі жас хирург үйінен келіп, Нұрланның кеудесінен төмен қарай инемен түрткілеп, сезімін тексеріп, аяқтарының тізеден төмен жағында мүлде жан жоқ екенін анықтады. Дереу рентген аппаратын алдырып, арқасын рентгенге түсіртті. Рентгенге түсірген ер адам арақ ішіп алған екен, ауруды аударыстырып, белінің астына пленкалы тақтайды дұрыс қоя алмай, біраз қинады. Сол үшін хирургтен сөз де естіді. Рентген суреті дайын болған кезде, Байтұрсын оны мұқият қарап шығып, қабақтарын түйіп, басын шайқады. Нұрланның белінің екі омыртқасы сыныпты. Әсіресе Л-1 деп аталатын бел омыртқасы орнынан шығып, жұлынды қысып тұр екен. Төмендегі екіншісінің сол жақ қанаты түбінен сынып кетіпті. Үш сағаттың ішінде операция жасап, шыққан омыртқаны орнына салмаса, жұлынның төменгі жағы істен шығып, белден төмен, екі аяқтан мүлде жан кетіп қалады екен. “Операцияны тез жасап, сынған сүйекті алып, жұлынды босатып, тазалау керек. Әйтпесе кеш болады”,– депті Байтұрсын дәрігерлер оңаша кездескенде. Оның бұл сөзіне бөлім меңгерушісі мен аурухананың бас дәрігері көнбепті. Олар да болған жағдайды естісімен ауруханаға жет кен еді. Дәрігерлердің бәрі де Нұрланның әкесін қатты сыйлайтын. Әсіресе бас дәрігер Ибрагиммен жақын дос еді. Екеуі пенсия тағайындайтын ВТЭК-тің мүшелері болғандықтан, жиі араласатын. Ал Байтұрсын жақын жекжат болатын. Бас дәрігер мен бөлім меңгерушісі операцияға келіспеген соң, ол үйіне барып хирургия жайлы жазылған кітапты әкеліп, “ляминактомия” деп аталатын операция қалай жасалатынын көрсетіп, түсіндіріп: “Осыған қарап отырып жасаймын, рұхсат беріңдер!”– деген екен, ашуланған бөлім меңгерушісі айқайлап, балағаттап, оны тіпті ұрып жібере жаздапты. Оған да тоқтамаған Байтұрсын Ибрагимді оңаша шығарып алып: “Ібеке, егер балаңыздың орнында сіз болсаңыз, мен мұндай тәуекелге барып, операция жасап қиналмас едім. Сіз көрер қызығыңызды көріп, жасар жасыңызды жасадыңыз. Ал Нұрланға обал. Көрер қызығы алда. Тез арада операция жасамасақ, өмір бойы қор болып, жүре алмай отырып қалуы мүмкін. Сондықтан операция жасауға келісім беріп, тілхат жазыңыз. Сіз келіссеңіз, бастықтардың қарсылығына қарамай, операцияны өзім жасаймын. Балаңыз я өліп кетеді, я жүріп кетеді!”– депті. Оның бұл сөзінен кейін Ибрагим не істерін білмей, бас дәрігерге айтып, ақылдасқан екен, бас дәрігер: “Ібеке, балаңыздан айрылып қаласыз. Бұлар ондай күрделі операцияны жасай алмайды. Өткен жолы біреудің осындай жап-жас баласын өлтіріп алған. Нұрланды жоғары жаққа алып бару керек. Операцияны сол жақта жақсы жасайды”,– депті. Жақын досының бұл ақылынан кейін, өзі де есінен адасқандай есеңгіреп қалған Ибрагим қорқып, операцияға келісе алмапты. Мұның бәрін, әрине, Нұрлан білген жоқ. Дәрігерлер де, келген туыстары да: “Уайымдама, екі-үш айда белің жазылып, тұрып, жүріп кетесің. Аз күн көретін бейнетің, құдайдың жазғаны шығар, шыда!–деп оны жұбатады. Дәрігерлер кеңесіп, облыстық ауруханаға телефон соғып, хирург шақырыпты. Бірақ ол жақта да дәрігер мамандардың бәрі мерекелік демалыста екен. Бірнеше күн күтуге тура келді. Мұндағы дәрігерлер Нұрланның керуетінің бас жағын көтеріп, биіктетіп, белінің астына дөңес тақтайша салып қойды. “Аяқтарының салмағымен белі созылып, омыртқасы орнына түседі”,–деп түсіндірді бөлім меңгерушісі хирург бұл әрекетін. Бірақ Нұрлан ұзаққа шыдай алмай, белі ауырып, қиналған соң, Байтұрсын тақтайшаны алып тастады. Өзі қол тигізбей қақсап ауырып жатқан омыртқаға тақтай батқан соң қалай төзсін. Нұрлан осылай дәрігерлердің алғашқы емдерін қабылдап, аурудың азабын үнсіз тартып, аудандық ауруханада облыстан келетін дәрігерді күтіп, екі көзі төрт болып, үш күн жатты. Ауылдағы туыстары, бауырлары бірінен соң бірі келіп, жағдайын сұрады. Олармен сөйлесе беру де ауру адамға оңай емес. Сондықтан дәрігерлер тек етене жақындарына ғана палатаға кіруге рұхсат етеді. Алғашқы сағаттарда-ақ жүрегін қолына ұстап, құстай ұшып анасы келген. Болған жағдайды естіген сәтте-ақ, қорыққаннан буындарынан әл кетіп, отырған орнынан тұра алмай қалыпты. “Бәрі де аман, тек Нұрлан ғана шамалы жарақат алып, ауруханаға түсіпті” дегенді естіген соң, есін жиып, дереу осылай қарай жаяу жүгіріпті. Жолда әлденеше рет сүрініп, құлап қала жаздап, әрең жетіпті. Келе салысымен, жасты көздерімен аяй қарап, баласын құшақтап бетінен сүйді де, аяқ-қолдарын алақандарымен сипалап ұстап, тексеріп, көре бастады. Палатаға кірер алдында күйеуі Ибрагим: “Жылап баланы қорқытатын болсаң, кірмейсің, мазасын алма!”–деп қатты ескертіп, уәдесін алған екен, сондықтан, көңілі босаса да, баласына білдірмеуге тырысты. Тек қана дауысы дірілдей шығып:

	– Жаным, жаным, құлыным, қалайсың? Аяқ-қолдарың аман ба, сынған жоқ па?– деп сұрай береді.

	– Мама, уайымдамаңыз. Аяқ-қолдарым, басым аман. Тек қана белім ауырады, қозғалтпайды,–деді Нұрлан, анасын жұбатып, күлімсіреп, көңілді болуға тырысып.

	– Белің болса, ештеңе етпес, тек аяққолдарың, басың сау болса, он екі мүшең аман болса жетеді ғой, тез жазылып кетерсің,– деп байғұс қуанып қалды.

	Бұрын мұндайды көрмеген, омыртқаның, жұлынның зақымдануы дегеннің не екенін білмейтін ол да баласының гипссіз, бинтсіз, сапсау адам секілді жатқанына шүкіршілік қылып, жүрегін қалыпқа түсіргендей болды. Егер сол сәтте Нұрланды қандай ұзақ ауыр бейнет, қиын тағдыр күтіп тұрғанын білсе, олай қуана алмас еді-ау! Шын жағдайды жақсы білетін әкесі Ибрагим баласына қалай көмектесерін, не істерін білмей, әркімнің айтқанына сеніп, дәрігерлердің ауыздарына қарап, құдайындай сиынып, абдырап қалды. Оның сол қалбалақтаған аянышты күйін, мазасызданған жабырқаулы жүзін көріп, Нұрлан жүрегі езіле аяп, өзінің жанының қиналғанын қолынан келгенше білдірмеуге тырысып, үнсіз жатты. Мәскеуде жүргенде алыстағы әкесі мен анасын сағынып, уайымдап көп ойлайтын. Шиеттей бала-шағаны асырап, оқытып, қиналып жүргендерін ұмыта алмай, аяп, ақша сұрауға да ұялатын. Солар ауырмаса екен, өлмесе екен, аман болса екен” деп құдайдан жиі тілейтін. Олардан арылса қалай өмір сүрерін өзі де білмей шошитын. “Жақындарымнан бұрын өзім өлейін” деп ойлайтын. Бұл, сірә, оның әлі ауыр қаза көрмегендігінен, жақындарын жоғалтудың қандай болатынын басынан кешпегендігінен, жүрегінің тым нәзіктігінен, мейірімділігінен, барлық нәрсені жүрегіне жақын қабылдайтындығынан болса керек. Енді, міне, өзінің бақытсыздығымен оларды да есеңгіретіп, қайғыртып, уайымға салып қойғанына іштей өкініп, тағдырға налып жа тыр. Солардың көңілдерін көтергісі келіп, жымиып күліп те қояды. Ауруы жанын қинап бара жатса, ыңырсудың орнына, жұртқа естіртпей ыңылдап , басқа нәрсені ойлауға тырысады. Онысы, әрине еріккендіктен емес, жан далбасасы еді. Дәрігерлердің жұбатқан, алдарқатқан сөздеріне имандай сеніп, болашағына үмітпен қарап, жігерлене бастаған Нұрлан, қалайда екі-үш айда жүріп кетемін, күзде оқуыма ораламын” деп ойлады. Егер біреу “енді жүрмейсің, мүгедек болып қаласың” десе, ол адамды жек көріп, жау санап ктер еді. Өзінің жүріп кететінін өзгелерге де айтса, неге екені белгісіз, олар аса қуана қоймайды. Аяй қарап, жұбату сөздерін жалғастырады. Нұрлан өзінің көңілін сұрап келген Еркебұланның әкесіне де жылы-жылы сөйлеп, көңілін сергітуге тырысты. Кінәнің бәрін жолдың жамандығына, әлгі жол бермеген бейтаныс шопырға жауып Еркебұланды ақтап, шаң жуытқысы келмеді. Милиция Еркебұланды кінәлі деп тауып, қамап қойған екен, Ибрагим: “Ол кінәлі емес, машинаны айдатқан өзім кінәлімін, баланы босатыңдар”,– деп беделін салып, түрмеден шығарып алыпты. Нұрланға да: “Тергеуші келіп сұраса, шопыр кінәлі емес, машинаның жылдамдығын шамадан асырған жоқ, сағатына 60-70км жылдамдықпен айдады деп айт!”– деп алдын-ала ескертіп қойды. Нұрлан да өзінің бақытсыздығына Еркебұланды айыпты санаудан аулақ еді. “Тағдырдың жазуы осылай болған шығар, тек тезірек бұл аурудан құтылып, тұрып, жүріп кетсем екен”,– деп ойлады. Өзі үшін біреудің жазаланғанын жан-тәнімен қаламады. Ал Ибрагим сүйікті ұлының мұндай күйге ұшырағанына өзін кінәлі санайтын сияқты. Қатты күйзеліп, уайымдап, шөгіп қалды. “Құдайын ұмытып кетіп еді, ең осал жерінен ұстады ғой”,– деп оны сырттай табалаушылар да табылыпты. Ал Нұрлан керісінше өзін кінәләп, іштей өкініп жатты. Светаның айтқанына көніп, мереке күндері ауылға асықпай-ақ, билетін біреуге сатып, Омар сияқты Мәскеуде қала тұрмағанына, Светамен бірге Ленинградқа қыдырып барып қайтпағанына, Алматыда достарымен бірге қалмағанына, Еркебұланнан күдіктене тұрып, машинада алдын-ала сақтық жасай алмағанына өкінді. “Әттең өйткенімде ғой, бүйткенімде ғой, бұлай болмас еді ғой, не үшін, неліктен осылай болды?” деген ойлардың ұшына жете алмай басы қатты. Кездейсоқ жағдайлардың жиналып келіп заңдылыққа айналғанын, негізгі кінәнің кімде екенін сезсе де, мойындағысы келмеді. Сондықтан да кейін тергеушіге Еркебұланды ақтап, қорғаштап тілхат жазып берді.

	Бұның көңілін сұрап келген көпшіліктің айтатыны: “Сол күні бәрің құлпырып, қаздай тізіліп көшеге шыға қалған екенсіңдер. Сендерге көз тиген ғой” деген сияқты ескі ырым, болжамдар. Үлкен бір қарт кісі келіп, Нұрланға: “Балам, қайғырма! Құдайдың маңдайыңа о бастан жазғаны осындай тағдыр ғой, бұдан бәрібір қашып құтыла алмайтын едің. Бұл саған Аллатағаланың берген бейнеті, сынағы шығар. Ендеше, құдайға сиынып, рахымын тіле! Құдай қаласа, “ауырып тұрдым, аунап тұрдым” деп жазылып, жүріп кетесің,”– деді. Миына заман атеистік ілім, материалистік теорияларды әбден құйып тастағандықтан, Нұрлан құдайдың бар екеніне іштей сен се де, мұндай ырымдарға, болжамдарға илана қоймайды. Ол кезде имандылық жүрегіне терең ұяламаған еді. Институтта бұларды коммунистік қоғамның нағыз идеологтары, жаршылары етіп тәрбиелеуге тырысатын. Сондықтан бұл құдайдан гөрі дәрігерлерге сенеді, үлкен жерге, білікті мамандарға тезірек барып емделсе, жылдам жазылып кететіндей көрінеді. Рас, осыған дейін тым менмен, өзімшіл болыпты. Қанша қиналса да, әйтеуір жолы болып, дегеніне жететін. Сондықтан тым асқақтап, құдайын ұмытып кетіпті. Мұндай жағдай басыма түседі, мүсәпір боламын деген ой қаперіне де кірмепті. Шын мәнісінде, амансаулықтың, өмірдің, жақындарының, достықтың қадірін онша білмепті, сезінбепті. Енді, міне, жарты денесі жансызданып, өзгелерге толық кіріптар болып, өлім мен өмірдің арасында бейшара болып, түтікшелерге таңылып, дәрменсіз күйде жатқанда, қиял әлемімен қоштасып, биіктен жерге түсіп, тәубесіне келіп, айналаға басқаша қарай бастаған сияқты. Өзінің де өзгеше, елден ерекше жаралмаған жәй пенде, қарапайым адам екенін түсінгендей. Дегенмен, тағдырдың азабына, мазағына көнгісі, төзгісі, аурудан жеңілгісі келмейді. “Шіркін, осыдан тезірек жазылып кетсем, жүріп кетсем, өмірді мүлде қайтадан бастар едім, ешкімді де ренжітпей, жұрттың бәріне жақсылық жасар едім” деп те ойлап қояды. Бірақ құдайға жалбарынуды әлі де ерсі көреді.

	Бұның асыға күткен дәрігері облыс орталығынан санитарлық ұшақпен үш күннен кейін, 4-ші мамыр күні келді. Жасы қырықтар шамасындағы ұзын бойлы, арық, аққұба жүзді хирург жігіт екен. Ол келе салысымен аурудың жағдайымен жедел танысып шықты да, дереу өзімен бірге алып кететін болды. Нұрланды жолға дайындап, арқасына ауырғанды сездірмейтін бірнеше уколдар салды. Оған ауруханадағы дәрігерлер, медбикелер көмектесіп, жүгіріп жүр. Ауруларды тамақтандыратын аспазшы әйелдердің бірі “жолға әл жинап ал” деп қоярдақоймай Нұрланға қасықпен көже ішкізді.Туыстары да, қайдан білсін, ауруға күш береді деп үш күннен бері әр түрлі тағамдар әкеледі, “іш” деп қинап, аузына тосады. Іш құрылысы жұмыс істемей, қиналып жатқан адам, тамақты қалай қорытсын, ішкенін қайта құсады. Бұл жолы да мейірімді апайдың көңілін қимай, қолын қақпай тәбеті шаппаса да, аурухананың майы бетінде кілкілдеген, дәмсіз сылдыр су сорпасын біраз ішті. Бірақ бекер ішкен екен. Зембілмен ұшаққа мініп, аспанға көтеріліп ұшқан кезде сол ішкен көжесі жүрегін айнытып, басы айналып әбден қатты қиналды. “Кукурузник” деп аталатын шағын санитарлық сары ұшақ 1-2 шақырым ғана биіктікте ұшқандықтан ауаның ағысымен тербеліп, әлсін-әлсін кенеттен әуе оқпандарына құлдилап құлап, қайтадан көтерілген са йын жүрегі қысылып, алқымына тіреліп, миы солқылдап, көзі қарауытады. Қасында отырған әкесі мен Жандос інісі де қатты қиналып, жүрек тұстарын ұстап, көздерін жұма береді. Тек қана дәрігер шыдамды екен, сабырлы қалпын бұзбай, Нұрланның қолынан ұстап, уқалап:

	– Шыда, Нұрлан, шыда, қазір жетеміз, аз қалды. Амал жоқ, екі-үш ай осылай шыдайсың енді,– дей береді. Қиналып жатқан жігітке жаны ашып, аяушылықпен қарайтын сияқты. “Суға кеткен тал қармайды” дегендей, Нұрлан да оның қолынан тас қылып ұстап алған. Бұл үшін дәл қазір, тағдыры қыл үстінде тұрған кезде, дәрігерлерден құдіретті адам жоқ секілді. Барлық үміті соларда болғандықтан, жанына жақын тұтып, не айтса да сене береді. Мына жас дәрігерді де, түсі жылы, елгезек, білгір болып көрінгендіктен, ежелгі танысындай ұнатып қалды. Қиналған сәтінде қасында отырып, жанашырлықпен, жылы сөздерімен рухани күш-қуат, жігер бергеніне риза болып, ыстық алақанымен қолын қысып-қысып қояды. Екінші қолын уқалап отырған әкесі де бұл үшін жаны қалмай қиналып, аяп, мейіріммен үн қатып, жұбатады. Қанша шыдайын десе де белі шаншып, қақсап ауырып, жүрегі қысылған кезде, Нұрлан еріксіз қабағын шытып, ыңырсып, жанын қоярға жер таппай кетеді. Бұл түгілі сап-сау інісі Жандос та, басы айналып, лоқсып, ұшақтың ішіне сыймай, аласұрып жүр. Ұшақ бір сағаттан кейін облыстық әуежайға келіп қонғанда, Нұрланның сәл де болса жаны жай тапқандай болды. Бірақ азабы әлі алда көп екен. Жедел жәрдем машинасымен облыстық ауруханаға әкелісімен, оны дәрігерлер рентгенге түсіруге жіберді. Дәлізде, бұлардың келуін күтіп, аудандық ауруханада қызмет істейтін хирург Байтұрсын мен аудандық санаторийдің бас дәрігері Ақан да жүр екен. Екеуі де жанашыр, ағайын адамдар болғандықтан, Нұрланның жағдайын айтып, дәрігерлермен сөйлесуге әдейі келген сияқты. Темір арба-зембілдің үстінде кетіп бара жатқан Нұрланға ілесе сөйлесіп, Байтұрсын:

	– Нұрлан, уайымдама, бәрі де жақсы болады. Бас дәрігермен де, бөлімнің меңгерушісімен де сөйлестім, жағдайды айтып, түсіндірдім. Олар саған операция жасайтын болды. Бас дәрігер – нейрохирург, осындай аурудың маманы, ғылым кандидаты. Операцияны өзім жасаймын деп уәде берді. Біз, Ақан екеуміз, ертеңгі жұмысқа үлгеруіміз керек, сондықтан қазір, бір сағаттан кейін келетін кешкі “Қазақстан” пойызына асығып бара жатырмыз. Қорықпа, әлі көп уақыт өткен жоқ. Негізі, операцияны үш күннің ішінде жасаса да тым кеш емес. Бүгін соңғы күн. Қазір операция жасап, омыртқаңды орнына салып, жұлынды босатса, аяқтарыңа жан кіріп, жүріп кетуің мүмкін. Сәттілік тілейміз! Тез жазылып кет!– деп басынан сипады.

	– Рахмет!– деп Нұрлан оларға риза болып, қимай қоштасты. Әсіресе, Байтұрсынның жанашырлығы, азаматтығы оның жүрегін тебірентіп, көңілін толқытты.

	Жалпы, аудандық ауруханадағылар қолдарынан ештеңе келмесе де, жан-жағына үймелеп, мейіріммен, ыждағаттықпен қарап, белін ауыртпауға тырысып абайлап қозғаса, бұл облыстық дәрігерлер бірден салғырттық, салқындық танытты. Медбикелер де тым дөрекі, асығыс қимылдап, машинадан бұны аяққолдарынан ұстап, қой лақтырғандай зембілге жұлқи лақтырып салып, одан зырылдатып апарып, рентген столына сілки көтеріп, топ еткізіп жатқызып, аударыстырып әбден қинады. Нұрлан қабағын шытып, ыңырсып:

	– Қарындастар-ау, байқасаңдаршы, белімді ауырттыңдар ғой, –деп еді, медбикелердің бірі:

	–Сені ауылдағы туыстарың аяған ғой. Біз аямаймыз. Осы бастан үйрене бер!–деді күліп. Бұл қараторы, қысық көз келіншектің қатыгездігін, дөрекілігін Нұрлан кейін де талай рет көруге мәжбүр болды.

	Рентгенге түсіріп, арқасының суретін көргеннен кейін, дәрігерлер оңаша кеңесіп, операция жасамайтын болды. Аурухананың бас дәрігері, хирург Нұрланның әкесін кабинетіне шақырып алып: “Балаңыздың бірінші бел-омыртқасы орнынан шығып, жұлынды қысып тұр екен. Төменгі жақтағы тағы бір омыртқаның сол жақ қанаты түбінен сынған, бірақ ол жұлынға тиіп тұрған жоқ. Кейін қажет болса сынған сүйекті алып тастап, қисайған омыртқаны түзей саламыз. Қазір мына шығып тұрған омыртқаны орнына салып, жұлынды босату керек. Оны операция жасамайақ орнына түсіреміз. Отделениенің меңгерушісі– сынықшы жігіт, омыртқаны жақсы салады. Оның әкесі де сынықшы. Негізі, операция деген қауіпті нәрсе, жұлынға пышақ тигізудің қажеті жоқ”,– депті. Нейрохирург, әрі ғылым кандидаты, әрі аурухананың бас дәрігері солай айтып тұрған соң, Ибрагимнің сенбеске, көнбеске амалы қанша?! Сонымен, еңгезердей, қарулы, бойы екі метрдей дәу қара хирург Нұрланды каталкамен медбикелерге дырылдата сүйреткізіп, операция бөлмесіне алып барды. Оған тағы бір жас дәрігер көмекке келді. Хирург Нұрланды операция столына бір қырынан жатқызып, арқасына екі жерден укол салды да: “Ал енді екі жаққа қарай қатты тартыңдар!”– деп, қасындағы көмекшілеріне бұйрық берді. Екі медбике екі қолтығынан ұстап, жас дәрігер жігіт екі аяғынан ұстап, бар күштерімен шірене Нұрланды созып, тартып тұрған кезде, Қодардай қорбаңдаған дәу хирург қолақпандай қолымен, темірдей бас бармағымен ауру омыртқаны басып, нұқып-итеріп, орнына түсіруге тырысты. Белі қатты ауырса да, Нұрлан тістеніп, үн шығармай шыдап бақты. “Не болса шыдайын, бұдан өлмеспін” деп өзін-өзі қайрап жатыр. Бөлім меңгерушісі омыртқасын бас бармағымен, жұдырығымен итерген сайын, белі біржола үзіліп кетердей қақсап ауырады. Нұрлан үн шығармаған соң, хирург:

	– Арқаң ауырды ма?– деп сұрады.

	– Иә,– деп Нұрлан еріксіз, шынын айтты.

	Онсыз да, әр қозғалған сайын, жігі ажырап кеткен екі омыртқасы былқ-сылқ етіп, белі екі бөлек болып жатқанда, қуатты, қатты жұдырық тиген соң, қалай ауырмасын. Хирург омыртқаны бас бармағымен тағы да бір-екі рет итерді де: “Болды, каталкаға жатқызыңдар!”– деді. Медбикелер Нұрланды темір арбаға қайта салып, палатаға алып келді. Палата өте үлкен екен. Тоғыз ауру қаз-қатар тізіліп жатыр. Нұрланды дәрігерлер оныншы етіп, залдың ортасына қойылған биік, функционалды темір керуетке шалқасынан жатқызды. Қатты жүн одеялды шиыршықтап орап, сыртын бинтпен шандып байлап жасаған, ұзындығы жарты метрден сәл асатын, бөренедей жуан валикті белінің астына салды да, керуеттің бас жағы мен аяқ жағына дөңгелек шығыршықты темірлер орнатып, бекітіп, әрқайсысына бес килограммдық гирлер іліп, жіптермен Нұрланның екі қолтығына, аяқтарының ұшына байлап, екі жаққа созып тартып, асып қойды. Дәрігерлердің ойынша, гирлердің салмағымен аурудың белі бірте-бірте созылып, омыртқаларының арасы ашылып, валиктің көмегімен, дененің салмағымен омыртқа өз орнына түседі. Екі-үш айда бәрі де қалпына келіп, жұлын босап, омыртқалар бекіп, аяқтарға жан кіруге тиіс. Шалқасынан, белі садақша иіліп, кішкентай көпір секілденіп жатқан Нұрлан үшін ауыр азап, нағыз тозақ енді басталғандай болды. Қыбыр етіп орнынан қозғала алмайды, басын, кеудесін көтеруге, жанжағына бұрылуға мұршасы, мүмкіндігі жоқ. Екі қолтығынан өткізіп байлаған жіңішке жібек жіптер ауыр гирдің салмағымен тартып, тамырларын қиып бара жатқандай қатты батып, төсекке жабыстыра жаншып, денесін сымдай созып, тынысын тарылтады. Алғашқыда “алып тастаңдар” деп жалынып көріп еді, дәрігерлер рұхсат бермей, ұрсып тастаған соң, амалсыз көнді. Бәрінен де қиыны – ішкен тамағы, сусыны тамағынан өтпей, тұрып алады. Іші тартылып, биікте жатқан соң, оған тамақ қалай барсын?! Бүкіл ішек-қарны жансызданып, жұмыс істемей тоқтап қалған секілді. Іші де әлдеқашан жүрмей қалған. Ішектері арнайы қозғайтын дәрілердің, уколдардың күшімен болмашы ғана бүлкілдеп, түйіліп ауырады. Қозғалмай шалқасынан ұзақ жатқандықтан, жастық батып, желкесі де қақсап сыздайды. Әлі көктем, күн салқындау болғандықтан, жоғары жақтағы айқара ашық тұрған терезелерден, есіктен соққан өкпек жел ортада жатқан бұған шаншудай қадалып, тоңдырып, үстінен өтеді. Алғашында қалтыратып жауратып, артынша қатты терлететін ыстық уколдан кейін төсегі малмандай су болған кезде, оны медбикелер құрғақ төсекпен ауыстырып үлгереміз дегенше, улеп соққан салқын жел жалаңаш денесіне өте жайсыз тиіп, мұздатып жібереді. Сондықтан көп ұзамай-ақ өкпесіне, өңешіне суық тиіп, қызуы қатты көтеріліп, Нұрлан тынымсыз күркілдеп жөтеле бастады. Булығып жөтелген сайын денесі селкілдеп, белі ауырады. Хирург омыртқасын орнына салды ма, салмады ма белгісіз: белі әлі сол қалпында сияқты, былқ-сылқ етеді. Сол күннің ертеңіне аяқтарын ашып қарады да, шошып кетті. Бір түннің ішінде екі аяғы да бөренедей быртиып ісініп кетіпті. Бөлім меңгерушісіне айтып еді, ол тексеріп көрді де:

	–Ештеңе етпейді, үш-төрт күннен кейін осылай ісуге тиіс. Демек аяқтарыңда әлі жан бар деген сөз,–деп басу айтты. Бұл оған сеніңкіремей:

	–Кеше ғана тізелеріме дейін ауырғанын сезіп жатыр едім ғой, енді белімнен төмен қарай ештеңе сезбей қалыппын. Неге олай болды?–деп сұрады.

	–Өйткені шоковое состояние, ет қызуы үш күнге дейін созылады. Содан кейін басылады, қайтадан бірте-бірте жан кіреді,– деп жауап берді дәрігер хирург. Нұрлан оның жауабына қанағаттанбаса да, амалсыз үндемей қалды. “Белімнің ауырғанына шыдап екі ай жатсам, омыртқаларым бұрынғы қалпына келер” деп өзін-өзі жұбатуға тырысты. Мына жөтел де жығылған үстіне жұдырық болып тиді. Кетпей, жабысып өңешін жыбырлатады да тұрады. Өкпесін тыңдап тексерген дәрігерлер пневмония, бронхит деген диагноздар қойып, емдей бастады. Бірақ емдерінен көмек бола қойған жоқ, көк жөтел күннен-күнге асқына берді. Енді ол аурулар аз болғандай пиоленефрит, цистит де ген пәлелер қосылды. Өңкей “иттердің” талауына түскен Нұрланның қызуы қырық градустан асып, күндіз-түні қиналып, ұйқыдан да қалды. Қанша суық жел соқса да терезелерді түгел жабуға болмайды. Палатадағы аурулардың көбі орнынан тұра алмай, төсек тартып жатқандар. Біразының бір-бір аяқтары тізеден жоғары кесілген. Гипсте, вытяжкада жатқандар да бар. Әсіресе бір маскүнем орыстың екі қолының да, аяқтарының да бастарын кесіп, тұқыл етіп тастаған. Төсекте кесілген дөңбек секілденіп жатыр. Сөйтіп жатып, басқа аурулардың көмегімен ұрланып арақ ішеді, темекіні тынымсыз бұрқыратады. Егер терезелерді қымтап жапса, іріңдеген жаралардың, кіші дәреттің, клизманың, темекілердің, дәрі-дәрмектердің иістерінен тұншығып өле жаздайсың. Ауырсаң да, амалсыз, таза ауа үшін суық желге де шыдауға тура келеді. Әкесі Нұрланды жеке палатаға жатқызуларын өтініп көрген екен, дәрігерлер: “Көпшіліктің арасында болып, жұртпен сөйлесіп, көңілі алдансын дедік. Жеке жатса, ауруын көп ойлап, уайымдауы мүмкін. Әрі, екі адамдық палаталарда бос орын жоқ”,– деп келіспей қойыпты. Нұрланға әлі белгілі бір дәрігер де тағайындалмаған. Врачтардың әрқайсысы келіп, көріп, әртүрлі кеңес айтып, өзінше ем жазып кетеді. Ал бөлімшенің бастығы палаталарды күніне бірақ рет аралап шығады. Бір-бір аяқтары тізеден жоғары кесіліп, мүсәпір болып жатқан жап-жас жігіттерге: “Осылай аштан-аш, бұралып жата бересіңдер ме? Үйлеріңнен қой алдырмайсыңдар ма?”– деп әзіл-шыны аралас қалжың айтады. Ол өзі артынан туыстары іздеп келіп, жолығып, пара бермеген ауруларға дұрыс қарамайды екен. Жоқтаушысы бар, тірегі мықты аурулармен ғана жылы сөйлесіп, ықылас білдіреді. Алғашқы кезде Ибрагим дәрігерлерге пара беруді ойламай, олар не айтса, соған сеніп, соңдарынан еріп, салпақтап, жалпақтап жүрді. Ауылдағы беделі бұл жерде қайдан болсын, әркімге бір жаутаңдап, жалынып, баласының жағдайы нашарлаған сайын, дегбірі қалмай абыржып, уайымдап, аз күннің ішінде әбден шаршап қалды. Өзі де автомобиль апатынан кейін есеңгіреп, жамбастары көгеріп, ақсаңдап, сүлдерін сүйретіп әрең жүр. Оның қиналғанын көріп, Нұрлан да іштей күйзеле түседі. Ибра гим күні бойы демалмай, түнде дәлізде ұйықтап, денсаулығы сыр беріп, мазасы кетіп жүрсе де, ауруханадан шықпайды. “Қасында өзім болмасам, балама дәрігерлер, медбикелер дұрыс қарамай қоя ма” деп қорқады. Ауылдан жылап-сықтап Нәзігүл де, балалары да келіп-кетеді. Олар келген сайын Нұрланның да көңілі босап, көз жасына ие бола алмай қалады. Ибрагим Мәскеуде тұратын үлкен қызы мен күйеу баласына болған жағдайды телефон арқылы хабарлаған болатын. Қызы ести сала жолға шығыпты. Күйеу баласы кейін келетін болыпты. Ол Нұрлан оқитын институтқа барып, оқу бөліміне кіріп, ұстаздарға жолығып, барлық жағдайды айтыпты. Олар Нұрланның бақытсыздыққа душар болғанын естіп, қатты өкініп, егер өздерінен көмек керек болса, көмектесуге дайын екендіктерін білдіріпті. “Егер Мәскеуге алып келсеңдер, барлық жағдайын жасайтын арнайы ауруханаға орналастырып, белгілі профессорға көрсетіп, емдетеміз. Барысымен Нұрланның жағдайын айтып хабарлаңыз”,– депті Жарқынбекке. Мәскеуге барып емделу – Нұрланның да арманы болатын. Бірақ дәрігерлер “жол алыс, оның үстіне, Бүкілдүниежүзілік Олимпиадаға байланысты, Мәскеу сырттан барған адамдарды қабылдамайтын болыпты, жабылыпты” деген соң, амалсыз ол ниетінен қайтқан еді.

	Жарқынбек Нұрланның апатқа ұшырағанын айту үшін жатақханаға барып Светаға да жолығыпты. Света бірақ барлық жағдайды естіпбіліп отыр еді. Кеткелі Нұрланнан хабар болмаған соң, мазасызданып, оның Алматыдағы ағасының үйіне телеграмма салып, телефонмен сөйлесуге шақырған болатын. Поштаға Нұрланның орнына ағасы Шәкен келіп сөйлесті. “Нұрлан автомобиль апатынаұшырап,беломыртқасысынып,ауруханада жатыр”,– дегенді естігенде, Света не болғанын білмей есінен адаса жаздады. Поштадан шыққан кезде, көшеден өтемін деп машинаның астына түсе жаздап, әйтеуір аман қалып, жатақханадағы бөлмесіне келе сала, ағаш төсегіне жастықты құшып, етпетінен құлай кетті де, еңіреп жылап жіберді. Өксігін баса алмай, көз жасы ағыл-тегіл болып, жастықты сулап, ұзақ егілді. Қасындағы құрбысы Валя құшақтап, не болғанын сұрап, жұбатып әрең тоқтатты. Есін жиғаннан кейін, Светаның басына келген алғашқы ой – тезірек ақша тауып, билет алып, Нұрланға, Қызылордаға жету болды. Сол оймен жолға жиналып жатқан кезінде Жарқынбек келіп, барлық жағдайды баяндап, басу айтып: “Уайымдама, асықпа, алдымен сессияңды аяқтап, емтихандарыңды түгел тапсыр. Нұрланды жақында Қарағанды қаласына алып баруы мүмкін. Бірден сол жаққа барғаның дұрыс болар”,– деді. Нұрланды өз көзімен көргенше жаны жан таппай тұрса да, Жарқынбектің “қазір жағдайы жаман емес, қауіпсіз, бірқалыпты” дегеніне сеніп, ақылға келген Света сессиясын аяқтап біржола жолға шығуға келісті. Отыра қалып, Нұрланға хат жазып, шетіне значок қадап, конвертке салып, Жарқынбектен беріп жіберді. Жарқынбек жұмысынан бір аптаға сұранып, дүкенге барып, бір жәшік апельсин, төрт бөтелке жаңа шыққан “Пшеничная” арағын алып, пойызға мініп, Қызылордаға аттанып кетті. Бұл кезде Нұрланның ауруы асқынып, жағдайы бұрынғыдан да нашарлап кеткен еді. Ыстығы қатты көтеріліп, жөтелден көз ашпайтын болған. Медбике күре тамырына ине шаншып система қойып, екі-үш сағат ерітінді дәрілер құйғаннан кейін, бойы мұздап, қақаған аязға жалаңаш шыққандай қалтырап, жаурап, жағы сынып кетердей сақылдап, дірілдеп, өзін-өзі тоқтата алмай, селкілдеп азапқа түседі. Селкілдеген сайын белі шаншып ауырады. Әкесінің үрейі ұшып, жүгіріп барып, дәрігерді шақырып келеді. Дәрігерлер, әдетте, мұндай кезде, медбикеге “ыстық” укол салуды бұйырады. Ыстық уколдан кейін Нұрланның тұла-бойы ысып, жаны жай тауып, сабасына түсіп, қатты терлей бастайды. Денесін тер жауып, төсегі малмандай болып кетеді. Ыстығы қайтып, салқындағаннан кейін, ылғал тартқан ақ төсеніш пен жамылғы денесіне жайсыз тиіп, жаурата бастайды. Амал жоқ, төсегін ауыстырып, құрғатуға тура келеді. Орнынан қозғап, аударыстырып жатқанда, белінің ауырғанына қоса, тағы да есік пен терезеден соққан суық жел жалаңаш денесін қарып өтеді. Содан кейін тынымсыз жөтел қайтадан басталады. Осындай жағдай күнде қайталанған сайын, Нұрлан, жағы қушиып, өңі бозарып, әлсірей берді. Бұл бір түссең, шыр көбелек айналдырып шығармайтын, құрдымға тартып, батырып әкететін иірім секілді қорқынышты, қиын жағдай еді. Гирдің салмағымен төсекке жаншылған екі өкшесі ойылып, валик батқан беларқасы жауыр болып, қарайып, күлдіреп барады. Екі аяғы күннен-күнге ісініп, дөңбектей болып кеткен. Осы кезде келіп, інісінің мынадай мүшкіл, аянышты халін көргенде, әпкесі Гүлжайна жылап жіберді. Барлық жағдайды көріп, естігеннен кейін, дәрігерлердің немқұрайлылығына шыдай алмай, үлкен шу шығарып, әкесін де тыңдамай, Нұрланды тез арада жеке палатаға шығаруды талап етіп: “Осындай ауыр халдегі ауруды жалпы палатаға жатқызуға бола ма? Бұларыңыз не? Мен облыстың басшыларына барып айтамын, шағымданамын!– деп бөлімшенің бастығын қорқытып, зәресін алып, зыр жүгіртті. Мәскеуден келген, батыл, тік сөйлейтін, ақын-журналист келіншектен сескенгені сонша–бөлім бастығы сол заматта бұйрық беріп, дәрі-дәрмектер сақталатын бір бөлмені тез арада босаттырып, Нұрланды керуетімен бірге сүйретіп әкелдіріп, сонда орналастырды. Босаға жаққа шағын төсек қойдырып, Ибрагимді жатқызды. Бөлме тым тар болғандықтан, күн түспейтіндіктен салқын, қаракөлеңке екен. Ауасы тар, сыздың, дәрідәрмектің иісі аңқиды. Дегенмен, оңаша, тыныш, бұрынғы жалпы палатадан әлдеқайда жайлы, жақсы. У-шудан миың ашымай, сырт көздерден қысылып-қымтырылмай, еркін жатасың. Терезеден өкпек жел де соқпайды. Осыған да шүкір. Мұның өзі өмір мен өлімнің арасында арпалысып жатқан адамға аз да болса жеңілдік, рухани демеу болды. Әпкесінің өткір мінезі, ақылдылығы болмаса, Нұрлан бұған да жете алар ма еді?! Өңкей жарымжан адамдардың, у-шудың ортасында мазасы кетіп, сасық иістерден тұншығып, суық желден тітіркеніп, сұқтанған көздерден қымсынып, өзін бейшара сезініп, азаптанған үстіне азаптана берер еді. Көпшіліктің арасында көңілденбек түгілі, өзінің дәрменсіздігіне қорланып, жігері құм болып, көңілі жасып, қинала түсер еді. Енді оңашада, өзімен-өзі болып, ойлануға, жағдайды түсінуге, тынығуға мүмкіндік алды. Өкпек желден құтылған соң, жөтелі де саябырси бастаған секілді. Дегенмен жағдайы әлі онша түзеле қойған жоқ. Дәрігерлердің дәрменсіздігі, емдерінің әлсіздігі анық байқала бастады. Әсіресе, олардың немқұрайлылығы, медбикелердің салғырттығы, қатігездігі Нұрланның жанына қатты батады. Медбикелер уақытында дәрі егуді де, аурудың денесін камфорлы спиртпен әлсін-әлсін сүртіп тұруы керектігін де ұмытып кетеді. Міндетті жұмыстарын атқару үшін де ақы дәмететіндей. Ауырып, шойнаңдап жүрген әкесін әуреге салып, жалындырып, сандалтып қояды. Бір еркетотай, тік мінезді, самарқау медбике әкесіндей үлкен Ибрагимге дауыс көтере жекіп: “Балаңызға қарай алмасаңыз, мұнда не үшін жатырсыз? Бала керек болса, өзіңіз қараңыз. Біздің басқа жұмысымыз жоқ па?”– дегенін естігенде, Нұрлан қатты күйініп, назаланды. Гүлжайна әпкесіне дәрігерлердің, медбикелердің қатігездіктерін, әділетсіздіктерін айтып, мұңын шағып еді, ол бұны жұбатып: “Ештеңе етпейді, қайтесің солардың сөзін елеп, шыда! Кейін осының бәрін жазасың ғой”,– деді. Нұрлан өзінің мектеп қабырғасында, жанұясында, институтта алған тәрбиесіне, оқыған, естіген, қалыптасқан ұғымдарына күнделікті өмірдің шындығының сәйкес келмейтінін көрген сайын іштей налып, күйініп жүретін. Өмірдің қайшылықтарын, сөз бен істің арасының алшақтығын, қоғамдағы саяси жалғандықты жоюдың жолдарын іздеп, болашақта солармен күрес жүргізсек деп армандайтын. Кейде сол рухани жан азабынан құтылғысы келіп, күйкі өмірдің келбетін көргісі, елегісі келмей, қиялға беріліп, аспанда ойша қалықтап кететін. Енді өмірдің қиындығымен, шындығымен бетпе-бет келіп, қанаты сынған қырандай торға түсіп, бостандықтан айырылып, тас қамалдан шыға алмай, азаппен арпалысқан кезінде, көз алдында болып жатқан әділетсіздікке, тәртіпсіздікке, надандыққа шыдай алмай ашына бастады. Әкесіне тіл тигізген тәлпіш медбикенің қылығына ыза болып, обход кезінде бас дәрігерге барлық ренішін айтып тастады. Жылы жүзді, момын, нәзік жанды, сүйкімді жас жігіттің кенеттен ашуға булығып, қатты сөйлеп кеткенінен шошып қалған бас дәрігер, қипақтап, жанында еріп жүрген дәрігерлерге, медбикелерге сұрақты, кейіген жүзбен қарап, ақталғандарына қарамастан, қатаң ескерту жасады. Нұрланды жылы сөзбен жұбатып: “Бәрі де дұрыс болады, саған ашулануға болмайды. Шыдау керек”,– деп көңілін жайландырып, тыныштандырған болды. Бөлім бастығына бұрылып, Нұрланға арнайы дәрігер тағайындауды тапсырды, ал медбикелер мен санитаркаларға ауруды уақытылы аударыстырып, дәрі егуді кешіктірмей, ыждағатпен қарауды бұйырды. Осыдан кейін жағдай біршама түзелгендей болды. Қатігез, ұрысқақ медбикені басқа постқа ауыстырды. Оның ешкімді тыңдамай тайраңдап жүрген себебі – бас дәрігердің туысы екен. Сондықтан онша жаза тартпаған сияқты, қайта жеңіл аурулар жатқан жаққа кетіпті. Оның орнына жайдары жүзді, ақсары, көгілдір көзді, сары шашты, әдемі, ұлты орыс медбике қызды қойғандары бәрінен де жақсы болды.

	Ине шаншып дәрі егуді, тамырға ауыртпай система қоюды өте жақсы білетін, қол-аяғы жеңіл, епті, ұқыпты, әдепті, инабатты, елгезек, кішіпейіл, нағыз ақ халатты абзал жан деуге лайықты бұл қызды Нұрлан да, әкесі де қатты сыйлап, риза болып, жақсы көріп қалды. Өзіне де, баласына да жақсы қарап, шақырған кезде келе қалатын, бар ықыласымен көмектесуге тырысып, Нұрланның жағдайын жасап, төсегін ауыстырған кезде белін ауыртпай, өте епті, жайлы қимылдап, біраз азабынан құтқарып, ауруын жеңілдеткен, өз ісіне жетік, мейірімді медбикеге деген алғысын қалай жеткізерін білмей, Ибрагим оған қолындағы барын, жеміс-жидегін ұсынып, рахмет айтумен болды. Ал қыз болса, бұлардың көңілдерін қалдырғысы келмей жемістен бірекеуден алып дәмін татса да, қалғанын алмай кетеді. Өзінің жұмысын абыроймен адал атқаруға тырысатын, түнімен кірпік ілмей, тыным таппай аурулардың жағдайын жасаудан талмайтын, жалықпайтын, бірқалыпты жүретін осы медбикеге Нұрлан да сүйсіне, құрметпен қарайды. Ол туралы көбірек білгісі келеді. Бұлардың қойған сұрақтарына қыз қысылмай, еркін, ерінбей жауап береді. Қыздың есімі – Татьяна екен. Тәжікстанның астанасы–Душанбе қаласынан жақында ғана көшіп келіпті. Бұл ауруханаға жұмысқа орналасқанына көп уақыт өтпегені ісінен де, сөзінен де, мінез-құлқынан да көрініп тұр. Басқа медбикелерден ерекше екені бірден көзге шалынады. Нұрлан оған қараған сайын ерекше толқып: “Шіркін, медбикелердің бәрі де осы қыздай мейірбан, өз ісіне жауапты қарайтын болса ғой”,– деп армандайды. Осы ауруханада жатқалы жақсылығымен жанын жадыратып, жағдайын жеңілдетіп, мейірімімен, қайырымдылығымен айналасына жарқыратып сәуле шашқан жалғыз жан – Татьяна секілді. Өзге дәрігерлердің салғырттығын, немқұрайлылығын, дәрменсіздігін бір өзі ғана ұмыттырып, бұның көңіліндегі кірбіңнің, реніштің бәрін айықтырып жібергендей болды. Ол жоқ кезде палатаның ішін қайтадан көңілсіздік басып, Нұрланның жаны жабырқай бастайды. Басқа медбикелер, санитарлар бұның жағдайын жасауды білмей, құр қинай береді. Врачтар да қолдарынан келер амалдары жоқ болған соң, атүсті қарап, үйреншікті сөздерін айтып, тезірек кетуге асығады. Екі жақтан тартқан гирлердің салмағымен тырп ете алмай, арқа жағы жауыр болып, азап шегіп жатқан Нұрланның денсаулық жағдайы күнненкүнге төмендей беріп, дәрігерлерге сенуден қалып, мазасыздана бастады. Бұлай қозғалмай екі-үш ай жатса, жаралары асқынып, денесі ойылып, іріп-шіріп, аяқтан да, белден де айырылатын түрі бар. Екі аяғы уақыт өткен сайын күмпиіп, доптай болып ісініп барады. Ыстығы да, жөтелі де қайтпай, тамаққа тәбеті болмай, ішкенін қайта құсып, әлсіреп бара жатыр. Кешке қарай ыстығы қатты көтерілген кезде, көз алдына әлдебір құбыжықтар елестеп, қаракөлеңкеде төбеден төніп келіп, тұншықтырып, кеудесінен басқандай болады. Әдейі аңдып келіп тұрған жаналғыш әзірейіл секілді. Нұрлан көздерін жұмып еріксіз талықсып кетеді де, селк етіп оянып, қайтадан есін жиып алады. Жүрегі тынымсыз дүрсілдей соғып, ауруға қарсы тұру үшін бар күшін салып жатқандай аласұрып кетеді. Нұрлан оның аптығын басу үшін, өзінөзі алдарқатып, қорқынышты елестен құтылуға, жақсы, көңілді нәрселерді ойлауға тырысады. Бойындағы барлық қайрат-жігерін жұмылдырып, қайғы-қасіретке, уайымға берілмеуге, қарсы тұруға, осы құрдымнан қалайда шығуға, ауруды жеңуге тиіс екенін түсінеді. Алыста қалған бақытты күндерін, Мәскеуді, Светаны, достарын сағынып, аңсап, көздері бақырайып, таң атқанша ұйықтамай, ойланып жатады. Кейде дәрігерлер берген ұйықтататын дәрілердің көмегімен қалғып кетіп, аз ғана көз шырымын алады. Ауырғалы бері ұйқысы да, шөлі де бір қанбай-ақ қойды. Еріндері кезеріп, басы зеңіп ауырып, қатты шаршағанын жиі сезеді. Жаз кезінде Мәскеудің көшесінде келе жатып, досы екеуі асханаға бұрылып, ішіне кіріп, бір-бір кружке салқын сыра немесе квас ішіп, шөлдерін басқан сәттерін көз алдына елестетіп, “шіркін, тағы да бір сондағыдай салқын сусынды армансыз сімірер ме едім’’ деп армандайды. Саялы орманда, өзен жағасында, жасыл шалғынның үстінде, көлеңкеде рахаттана демалып, ұйықтап жатқысы келеді. Достарымен, Светамен бірге тауға шығып, бұлақтан, өзеннен су ішіп, қыста орманға барып шаңғы теуіп, қаланың көшелерін, саябақтарын аралап еркін сайрандап жүрсем деп қиялдайды. Сау күніндегі өмірдің рахатын, қадірін енді түсіне бастағандай. Сол бір қызығы мол, балдай тәтті күндерге тезірек жеткенше асығады. “Қолда барда, алтынның қадірі жоқ” дегендей, бақытты кездерінің бағасын дұрыс сезіне алмаған екен. Енді, міне, тар қапаста, түнекте, темір төсекке таңылып, тұра алмай, сыртқа шыға алмай, қиналып жатқан кезінде, денсаулықтың, бостандықтың, жарық дүниенің қадірін, жақсылығын біліп, ұғынып, бір көруге зар болып, сағынып, шыдамы таусылып барады. Осылай әбден зарыққан кезінде Мәскеуден жездесі Жарқынбек келді де, Нұрлан сол бір армандаған күндерімен қайта қауышқандай болып, қуанып кетті. Талай қызықты күндерді бірге өткізген, әзілі жарасқан, сыйласқан, сырлас, жақсы көретін жездесінен Мәскеудің, институттың жаңалықтарын естігенше асықты. Жездесі бұған ұстаздарының сәлемін жеткізіп, Светаның жазған хатын табыс етті. Шетіне значок қадаған, қолдан суреттер салып, әшекейлеген, көңілді хатты оқып, Нұрлан Светаның жағдайды әлі толық білмейтінін, жете түсінбегенін аңғарды. Әлде ол бұның көңілін көтергісі келіп, әдейі осылай, қауіпті ештеңе болмағандай, әдеттегідей жазды ма екен? Әлде “жағдайы жақсарып келеді, екі-үш айда жазылып, жүріп кетеді” дегенге сеніп қалды ма екен? Нұрланның күзге дейін ауруынан толық айығып, оқуға оралатынына, бұрынғыша қызыққа толы күндерді екеуі бірге өткізіп, қол ұстасып жүретіндеріне сенетінін білдіріпті. Ол түгілі, Нұрланның өзі де бұрынсоңды бұндай аурудың бар екенін білмеген екен, көрсе де жете мән бере қоймапты. Сондықтан бұл – жауыңа да тілемейтін жаман аурудан алғашқыда шошып кетіп, қатты уайымдаса да, дәрігерлердің, жанашыр жандардың жұбатқан, алдарқатқан сөздеріне иланып, жазылып кететініне сене бастаған еді. “Үмітсіз – шайтан” деген бар ғой. “Кім біледі, омыртқаларым орнына түссе, аяқтарыма жан кіріп, жүріп кетермін” деп үміттенген. Бірақ жарты ай өтпей-ақ жағдайы нашарлай берген соң, сеніміне сызат түсіп, сарыуайымға еріксіз салынып кете беретін болды. Енді Светаның хатын оқығаннан кейін, тағы да қалың ойға қамала бастады. “Тұрып, жүріп кетсем жақсы, ал егер жүрмей, отырып қалсам не болады? Света қалай қабылдайды? Айнып кетіп жүрмей ме? Жаны ашығандықтан, аяғандықтан қасымда бірге болғысы келетін болса, ондай құрбандықты қалай қабылдамақпын? Жүре алмай қалсам, оның бақытсыздығына өзімді айыпты сезініп, қорланбаймын ба? Оның, осындай дәрменсіз, бейшара халімді көргенше, көрмей-ақ қойғаны жақсы емес пе?”– деген күдікті ойлар мазалап, тыныштық бермей қойды. Бір жағынан, Светаны қимайды. “Суға кеткен тал қармайды” дегендей, жоғалтқан бақытының бір ұшындай, үзілген үмітінің жалғаушысындай болып тұрған сүйген қызынан айрылғысы келмейді. Светаның хатын оқып, көңілдері босап қуанған әкесі мен шешесіне Гүлжайна әпкесі: “Енді Света келсе, қабылдайсыңдар, қарсы болмайсыңдар, көңіліне тимейсіңдер!”–деп ескертіп қойды. Кезінде қарсы болған Ибрагим мен Нәзігүл кінәларын мойындағандай қызара күлімсіреп: “Әрине, келсе, қабылдаймыз. Осындай жақсы қыз екенін қайдан білейік. Тек баламыз жазылып, жүріп кетіп, екеуі қосылып, бақытты болсын деп тілейік құдайдан”,–деп жарыса жауап берді. Ал Нұрлан: “Осы сырқаттан құтылып, жүріп кетсем жақсы, ал мешел, мүгедек болып қалсам, Светаға кете бер деп рұхсат берермін”,– деп ойлады.

	Қазіргі мына жағдайда, халі нашарлап, оңалмай тұрған кезде, оның бүкіл арманы, мақсат-мұраты, жалғыз тілегі – қалайда, тезірек ауыр азаптан, қорлықтан, нағыз тозақтан құтылу ғана. Белінің ауырғанына қоса, іш-құрылысының жұмыс істемей қалғаны, резіңке түтікшелерге таңылғаны, өзгелерге тәуелді, кіріптар болғаны жанын қинап, төзімін тауысып барады. Соған қарамастан, ол өзгелерге көңілді, мықты болып көрінуге тырысады. Өткен жолы, үлкен пала тада жатқан кезінде, ауылдан, көңілін сұрап, Еркебұланның шешесі келіп-кеткен. Баласы үшін кешірім сұрғандай, көзіне жас алып, өзін айыпты адамдай сезініп тұрған апасының көңілін көтергісі келіп, Нұрлан: “Апа, денсаулығыңыз жақсы ма? Мені уайымдамай-ақ қойыңыз, ауырып қаларсыз. Жағдайым жаман емес. Дәрігерлер “екі-үш айда жүріп кетесің” дейді. Авария алдыңғы машинаның шопырының кінәсінен болды. Милицияға да солай жазып бердім. Тергеушілер балаңызға енді тиісе алмайды. Бәрі де жақсы болады. Алаңдамай ауылға қайта беріңіз. Аурухананың ауасы жаман, астмаңыз асқынып кетпесін”,– деп жұбатты. Бұның мейірімді, жылы сөздеріне толқып, риза болған апасы: “Өзің қиналып жатып, түрегеліп жүрген менің денсаулығымды сұрап, жағдайымды ойлайсың. Бізді құдай алар дейсің бе? Тек өзің тезірек орныңнан тұрып, оқуыңа барып, достарыңның ортасына қайта орал, шырағым! Бақытты бол! Құдайдан соны күнде тілеймін!” – деді. Одан өзге ағайынтуыстары келген кезде де, Нұрлан сыр білдірмей, шыдамдылық танытып, кейде әзіл-қалжың да айтып қалады. Өзінің қазіргі мүшкіл халін күлкіге айналдырып көрсеткісі келеді. Сырт көзге батыр болып көрінсе де, оңаша қалған кезінде ыңқыл-сыңқылы қайтадан көбейіп, балалық шағы есіне түскендей, кейде әке-шешесіне ғана “еркелігін” байқатып алады. Ол байғұстар бұның қабағының түсіп, жүзінің түнергенін, жанының қиналғанын көрген сайын дегбірлері қалмай, уайымдап, жандары шыға жаздайды. “Бала – бауыр етің” деген рас екен. Олардың аяғандарын, күйзелгендерін көріп, бұл да іштей азапқа түседі. Тезірек өзін де, оларды да бұл бейнеттен құтқарғысы келеді. Бірақ бұлар асыққанмен, ауру асығар емес.

	Алыстағы Мәскеуге бару–қол жетпес арман болса, арқа ауруларын емдейтін Республикалық орталық орналасқан Қарағанды қаласына рұхсат алу да – сондай қиын шаруа екен. Ол туралы әңгіме қозғалғанда-ақ осы облыстық емхананың бас дәрігері: “Қазір бұл жігітті ондай алыс жолға алып шығуға болмайды. Мына күйінде орнынан қозғау өлімге айдаумен бірдей”,– деп үзілдікесілді қарсы болып, рұхсат бермей қойды. Өзі нейрохирург, ғылым кандидаты болса да, операция жасаудан бас тартып, темір-төсекке таңып, екі жаққа созып, тырп еткізбей, азапқа салып қойғаны – мынау. Аяқтарына күніне бір рет массаж жасап, қимылдатып қинағандары болмаса, ерекше ем де қолданып жатқан жоқ. “Омыртқа бір-екі айда орнына түсіп, бітіп кетсе, аяқтарға өзінен-өзі жан кіреді” деп ойлайтын сияқты. Бірақ жарты айдан асса да, жағдайдың жақсаратын түрі жоқ, керісінше ауру асқынып, Нұрланды титықтатып, әлсіретіп барады. Осының бәрін көріп отырған Ибрагим уайымдап, мазасызданып, ұйықтай алмай, түнімен төсегінде дөңбекшіп, уһілеп шығатын болды. Бір күні осы ауруханада баласы өлген бір шал ашынып, бүкіл дәлізді басына көтеріп, дәрігерлерді балағаттап айқай салды. Ибрагим оған жаны ашып, тоқтау айтпақ болған кезде, ол бұның өзіне дүрсе қоя беріп: “Сен мұнда кімге сеніп жатырсың? Бұлар дегенің – адам өлтіргіштер ғой. Балаңды тез алып кет, әйтпесе бұлар оны да өлтіріп тынады”,– деп ұрсып тастады. Оның сөздері жүрегіне оқша қадалып, тұла бойын түршіктіре шошытып, еріксіз ойланып қалған Ибрагим дереу облыстық әкімшілікте жауапты қызмет істейтін жиеніне телефон соғып, шақырып алды. Жас та бол са, қызметі үлкен, беделі зор жиені “көкелеп”, айтқан кезінде жетіп келіп, дәрігерлермен сөйлесіп, қолынан келген көмегін жасауға тырысты. Аурухананың басқа бөлімшесінде қызмет істейтін хирург досын ертіп келіп, Нұрланды көрсетіп, ауруын тексертті. Ол хирург мұндағы дәрігерлерге қарағанда өте сыпайы, зерделі екен. Бірден Ибрагимге мәймөңкелемей, турасын айтып: “Аға, балаңызды тезірек Қарағандыға, арқа ауруларының орталығына жеткізу керек. Мұндағылар мұндай ауруды қалай емдеуді білмейді. Балаңызды құр босқа құртып аласыз. Қарағандыға апарсаңыз, ондағылар омыртқасына операция жасауы мүмкін. Қанша дегенмен арнайы орталық қой. Егер қажет десеңіз, мен осындағы бөлім бастығымен сөйлесейін. Ол – менің бірге оқыған досым. Дегенмен, шамалы сый-сияпат жасағаныңыз жөн болар. Өзі сондайды жақсы көреді. Әйтпесе, өзім емдеймін деп қырсығып қалуы мүмкін”,– деді. Ибрагим де, Нұрлан да оның сөзіне қуана келісті. Бұлардың бақытына қарай, аурухананың бас дәрігері Арал ауданына ұзақ жолсапарға кеткен екен. Соның жоқтығын пайдаланып, хирург пен Ибрагим бөлім бастығымен сөйлесіп, Жарқынбектің Мәскеуден алып келген бір жәшік апельсині мен төрт бөтелке арағын соған беріп риза қылып, Қарағандыдағы орталық ауруханаға телефон соғуға көндірді. Қарағандыдан сөйлескен дәрігер Нұрланның жағдайын естігеннен кейін, қандай ем жасалып жатқанын сұрапты. Вытяжкада, шалқасынан жатқанын білген кезде: “Қандай жабайы әдіс (Что за варварский метод)!? Дереу темірлерін алып тастап, босатыңдар да, астына жұмсақ жастықтар салып, етпетінен жатқызыңдар! Ертең осы уақытта бізге тағы да телефон соғыңдар. Орын босаса, айтамыз”,– депті. Әкесінен хабар күтіп, шыдамы таусылып жатқан Нұрлан, палатаға кіріп келген бір қора адамның қуанышты, күлімдеген жүздерінен бір жақсылықтың нышанын сезіп, қуанып кетті. Медбикелерді, Ибрагимді, жиен ағасын, хирургты соңына ертіп, аюдай қорбаңдап, арсалаңдай күліп, есіктен енген бөлімше бастығы бірден бұның екі қолтығындағы, аяқтарындағы жіптерді шешіп алып тастап, гирлерден боса тып, медбикелердің көмегімен лезде аударып, етпетінен жатқызды. Кеудесінің, аяқтарының астына құс жастықтарды көпсітіп салып тастады. Не болғанын бірден түсінбесе де, Нұрлан аяқ-қолы шешілген тұтқындай, өзін еркін сезініп, бойы жеңілдеп, құрсаудан, зілдей салмақтан құтылғанына қуанып қалды. Үйренбегендіктен, алғашқыда аздап басы айналса да, кеудесіне жастық батып, мойны ауырып, тынысы тарылса да, бұл күйі бұрынғыдан әлдеқайда артық болып шықты. Бұрынғыдай валик батып белі де ауырмайды. Аз да болса азаптан көзі ашылғандай. Жақсы жаңалықты да естіп көңілденіп, Қарағандының хабарын күтіп, тықыршып, үміттеніп, түнімен ұйықтамай шықты. Ертеңіне сәскеде бөлім меңгерушісі Қарағандыдағы ауруханаға тағы да телефон соқты. Ондағы дәрігер хирург: “Ауруды алып келе беріңдер, орын босады”,– депті. Соны естіген соң бұлар қуаныштары қойындарына сыймай, тез жолға жинала бастады. Ендігі қиындық аэропорттан басталды. Қарағандыға тікелей ұшатын АН-24 ұшағына зембілде жататын ауыр халдегі ауруды алмайды екен. Амал жоқ, Ибрагим өзінің соғыс мүгедегі екенін алға тартып, қаладағы таныстарын, жиенін араға салып жүріп, Целиноградқа қатынайтын ЯК-40 ұшағына рұхсат алды. Облыстық ауруханадағылар Нұрланды қайтадан рентгенге түсіріп, выписка жазып, жолға дайындап, қасына тәжірибеден өтіп жүрген жас дәрігер жігітті қосты. Оған қоса Ибрагим осы қалада тұратын бажасын да ертіп алды. Алдынала билет алып қойған бұлар, аэропортқа жедел жәрдем машинасымен барып, уақытында ұшаққа да мінді. Нұрланды зембілмен бәрі жабыла көтеріп алып келіп, ұшақтың төменгі жағындағы жүк тиейтін салонның дәлізіне жатқызып қойды. Қасында жас дәрігер Талғат қарап, қадағалап отыратын болды. Ибрагим мен бажасы жоғарғы салондағы жолаушылармен бірге жайғасты.

	Нұрлан ұшақ жерден көтерілгенде де, жолда да өткен жолғыдай көп қиналған жоқ, ұшуды жеңіл көтерді. Ұшақ ауа оқпанына түсіп, құлдилаған кезде жүрегі қысылып, басы айналып, құсқысы келсе, бұған дәрігер апельсин аршып бере қояды. Апельсиннің қышқыл дәмді сөлі жүрегінің айнығанын басып, жанын жай тапқызады. Нұрлан да, дәрігер де, осы амалды тапқандарына қуанды. Арасында ішкен лимонадтың да көмегі тиетін сияқты. Кешке ұшып, түнде Целиноград қаласына келіп қонғанда, бұларды аэропорттың ’’жедел жәрдем’’ машинасы күтіп алды. Қарағандыға санитарлық ұшақ тек таңертең ғана ұшады екен. Сондықтан машина Нұрлан мен оның қасындағыларды тиеп алып, қаланың екінші жақ шетіндегі пансионатқа алып кетті. Машинаның ішіндегі аспалы зембілде шайқатылып, қараңғы көшенің әр бұрылысында, кедір-бұдырында белі ауырып, пансионатқа жеткенше Нұрлан біраз қиналды. Ұзақ жол шаршатып, соғып тастағандықтан әбден әлсіреп, белі ағаштай сіресіп, қақсап ауырып, пансионатта түн ортасына дейін әрең шыдады. Қанша қалжыраса да, көзі ілінер емес. Қасындағы дәрігер, тәжірибесі жоқтықтан ба, асығып жүріп жолға керек-жарағын, дәрі-дәрмектерін алмай шығыпты. Амалсыздан телефонмен “жедел жәрдем” шақыруға мәжбүр болды. “Жедел жәрдем” дәрігері арқасының ауырғанын басатын, тыныштандыратын укол салып, ұйықтайтын дәрі ішкізгеннен кейін ғана Нұрлан мазасызданғанын қойып, манаурап жатып, ұйықтап кетті.

	Ертеңіне, таң атар-атпастан “Жедел жәрдем” машинасы келіп, бұларды әуежайға қайтадан алып кетті. Әуежайда “Кукурузник” деп аталып кеткен АН-2 санитарлық шағын ұшаққа мінгізді. Жол алыс емес екен. Ұшқыш та тәжірибелі болып шықты, ұшақты көп теңселтпей, бірқалыпты, жайлы ұшырып, бір сағатқа жетер-жетпес уақытта Қарағанды қаласының әуежайына келіп қондырды. Нұрлан жол бойы онша қиналмай, жақсы жетті. Шеберлігі үшін жирен сары, жылы жүзді, ұзын бойлы, орта жастағы ұшқышқа риза болып, қоштасар кезде рахмет айтты. Қанша қиындықтан өтіп, Қарағандыға баласының аманесен жеткеніне Ибрагим де қуанды. Жолға жарамай ма деп қорыққан еді, шүкір, Нұрланның жүрегі мықты екен. Бұрынғы ревматизмінен жазылып қалған сияқты. Демек осыншама азапқа, ауыртпалыққа шыдаған жүрек операцияны да көтере алады. Ауылдағылар бекер қорыққан екен. Әуежайда күтіп тұрған “жедел жәрдем” машинасы бұларды қаланың “Майқұдық” деген ауданындағы әдемі жасыл бақтың ішінде орналасқан облыстық ауруханаға алып келді. Көкшіл түсті, ұзыннан-ұзақ созылған, аласа, ескілеу екі қабатты аурухананың алдында темір арбада отырған он шақты ауруларды көргенде, Нұрланның көңіл-күйі бірден түсіп кетті. “Мен де осылар секілді арбаға таңылып отырып қаламын ба?” деген қауіп санасының түкпірінде ояна қалды. Бұны медбикелер төрт дөңгелекті темір каталкаға жатқызып, зырылдатып алып келе жатқанда, әлгі аурулар түгел қадала қарап, көздерімен шығарып салды. Қаракөлеңкелеу, салқын дәлізге кірген соң, қабылдау бөлмесіндегі медбикелер Нұрланның құжат-қағаздарын тексеріп, аты-жөнін жазып, журналға тіркеп, біраз күттіріп қойды. Әрі-бері өткен медбике қыздар, әйелдер етпетінен жатқан бұның бетіне үңіле қарап өтеді. Біреуі орысша: “Қандай әдемі, жапжас жігіт!”– деп басын шайқады. Сірә, аяп кеткен болса керек. Содан-ақ Нұрлан өзінің халі қыл үстінде тұрғандай мүшкіл екенін түсінді. Дегенмен бұл жерде өзіне тағдыры ұқсас аурулардың көп екенін, адамдардың көздері мұндайға әбден үйреніп кеткенін, таңдана қарамайтынын байқап, көңілін демдеп, қуанып та қалды. Қабылдау бөлмесіндегілердің тексеруінен, тіркеуден өткен соң, екі жап-жас, ақ шағаладай ақ киім киген медбикелер бұны каталкамен сүйреп, ұзын дәліздің оң жақ түпкіріне таман орналасқан 14-ші палатаға әкеліп кіргізіп, оң жақ босағада тұрған темір керуетке етпетінен жатқызып қойды. Сонымен, Нұрлан, жарты айдан аса уақытқа созылған ауыр бейнет, сапары аяқталып, аңсаған арманына жетіп, үш керует тұрған, жалғыз терезесі бар, тап-таза, жарық бөлмеде құс жастықты кеудесіне басып, басына жастанып, өзі де көңілі де жайланып, қуаныштан жүзі жадырап, күлімдеп жатты. Арнайы медициналық орталыққа келіп, тағдыры сенімді қолдарға тапсырылғаннан кейін, өміріне қара бұлттай төнген қауіптің сейілгенін, терезеден мол шуағын төгіп тұрған көктемнің жарқыраған күніндей жарқын үміттің болашақ өмірді жайнатып, ашық аспандай мөлдіретіп, қайта ашқанын жан-жүрегімен, ішкі тылсым түйсігімен сезіне бастады. Далада тынымсыз сайраған әнші құстарға үн қосып, жүрегі де қуаныштан әндетіп, бойын шабыт билеп алғандай. Сол жақ босағада тұрған шыны шкафтан дәрідәрмектер алып, кіріп-шығып жүрген ақ халатты, ақ қалпақты дәрігерлер, медбикелер бұның жайдары жүзіне бір қарап қойып, жылы амандасады. Сол жақ төрде, терезе алдында, басын есік жаққа беріп, шалқасынан жатқан орта жастағы, шикіл сары орыс еркек қолындағы дөңгелек айнамен көк көздері сығырайып бәрін сығалай көруден жалықпайды. Екі шекесінен істік темірлер кіргізіп, вытяжка жасап, тартып қойғандықтан, мойнын жан-жағына бұрып қарауға мұршасы жоқ болғандықтан, босаға жақтағылардың бәрін тек айна арқылы ғана бақылап жатады екен. Нұрланның бас жағындағы керуеттегі екінші ауру төрге қарап етпетінен сұлқ түсіп жатыр. Анда-санда әлсіз ыңыранғаны болмаса, үндемейді, қозғалмайды. Қасында сары шашты, көк көзді, орта бойлы, көрікті жас қыз қарап отыр. Дәлізде де, палатада да дәрілердің, камфорлы спирттің иісі аңқиды. Бұл арқа ауруларының республикалық орталығы болып есептелгенмен, облыстық аурухананың бірінші қабатын ғана алып жатқан бір бөлімше екен. Спорт залын, операция залын, дәрігерлердің бөлмелерін есептегенде бар жоғы он бес-ақ палата бар. Нұрлан орналасқан 14 палата ең ауыр палата деп аталады екен. Мұнда негізінен операцияға дейінгі, жаңа түскен аурулар жатқызылатын көрінеді. Мұның бәрін Нұрланға әкесі айтып келді. Бұл палата өзге палаталардай үлкен емес, шағын ғана. Сондықтан кісі аяғы аз, саябыр, жым-жырт тыныш. Төрдегі ауыр халде жатқан жас жігітті тексеріп, ем жасап, есіктен кіріп-шығып жүрген жасы отыздар шамасындағы, мұнтаздай таза ақ халат, басы на ақ қалпақ киген сұңғақ бойлы, сымбатты, аққұба, көкшіл көзді, түсі салқындау, сұсты, көп сөйлемейтіндігі, қаталдығы байқалатын жас жігіт– осы палатаның емдеуші дәрігері, әрі опера ция жасайтын хирург екен. Оның ұлтының неміс екенін Нұрлан кейін білді. Аты-жөні орысшанемісше аралас Вильгельм Николаевич Шварц екен. Өткен жолы Қызылордамен телефон арқылы сөйлескен де осы дәрігер екен. Танысқаннан кейін Ибрагим оған жақсылығы үшін рахметін жаудырып, ризалығын білдіріпті. Нұрлан да амандасып, рахмет айтып еді, ол үндеместен басын бір изеді де, шығып кетті. Сірә, жұмыстан қолы тимей, бұған көңіл аударуға мұршасы болмай жүрсе керек. Соның нұсқауымен бе, әлде үйреншікті әдеттері ме – медбикелердің өздері-ақ бұған резіңке түтіктерді жалғап, система қойып, төрт-бес сағат сайын денесінің астыңғы жағын камфорлы спиртпен сүртіп, жаңа туған баладай қамқорлыққа ала бастады. Қызуына, жөтеліне қарсы дәрі беріп, укол да салды. Нұрлан ұзақ жол соғып қалжырап шаршағандықтан, әрі күні бойғы системадан, әңгімелерден, әуресарсаңнан кейін әлсірегендіктен түнге қарай ұйқысы келгенін сезді. Ауруханада кісі аяғы сиреп, у-шу басылып, тыныштық орнап, палаталарда шамдар өшірілген еді. Қаракөлеңке палатаға тек дәліздің әлсіз жарығы ғана түсіп тұрды. Аурулардың ыңырсыған үндері, кезекші медбикелердің жүрген дыбыстары ғана естіледі. Күні бойы қасында болып, кешке қарай әкесі мен жездесі қонақүйге кеткен еді. Қызылордадан еріп келген дәрігер түстен кейін ұшақпен қайтамын деп, күндіз қоштасып кеткен. Нұрлан жалғыз өзі қалған соң, елегзісе де, одан тез айығып, бас жағындағы аурудың ыңырсығанына, қырылдап ауыр демалғанына құлақ түріп, қабырға жаққа қарап жатып, қалғи бастаған еді. Кенет жартылай ашық тұрған есік жақтан біреудің: “Нұрлан!”– деген таныс дауысын естіп, оянып кетіп, ұйқылыояу күйі басын жастықтан жылдам көтеріп, жалт бұрылып қараса, палатаға күлімсіреп Света кіріп келе жатыр екен. Жүрегі қуаныштан аттай тулап, “Светочка” деуге әрең шамасы келді. Света ұмтылып келіп Нұрланды құшақтай алып, бетінен сүйді. Нұрлан да оның томпиған бетінен сүйіп, сол қолымен қолын қысып, жай ғана айналып-толғанып жатыр. Екеуінің де мейірімнен, қуаныштан көздері жасаурап, дауыстары дірілдеп шығады. Нұрланның бетін, мойнын Светаның ыстық демі шарпып, мұрнына қою-қалың қара шашының етене таныс, сүйкімді жұпар иісі келіп, жұмсақ еріндері бойын балқытып, жанын рахатқа бөлеп, ауруын бір сәт ұмыттырып жібергендей. Екеуінің де жүректері мейірімнен, мөлдіреген ыстық сезімнен, шаттықтан жарыла жаздап тұр. Бірін-бірі әбден қатты сағынған екен. Сағыныштарын көпке дейін баса алмай, бір-біріне елжірей, аялай қарап, алақандарын сипап, көңілдері сәл-сәл босап, алқымдарына жас тығылғандай толқып, жым-жырт, үнсіз ұзақ іштей ғана ұғысып, жанарларымен аймаласты. Света бір сәт Нұрланға кенеттен аспаннан түскен ақ қауырсын қанатты періште секілденіп көрінді. Қатты қиналған шағында, жалғызсыраған, жабырқаған, азапқа шырмалған жанына жар болсын деп жаратқанның өзі жібергендей. Кішкентай қаракөлеңке палатаның іші Светаның келуімен сәулеге, жарық нұрға толып кеткендей. Талдырмаш қана, киіктің лағындай сүйкімді, қараторы, момын, мейірімді қыз бұған жоғалтқан үмітін, қуанышын, қызық дәуренін өзімен бірге ала келгендей. Жүрегі толқып, елжіреп кеткен жігіт Светаны шын жақсы көретінін, сүйетінін анық аңғарды. Бұрын оны өзі дұрыс сезінбей, мойындағысы келмей жүрген екен. Дәл қазір өзіне Светасыз өмір жоқ секілденіп көрінді. Света да бүкіл болмысымен, қиыла, мөлдірей, аялай, ынтыға қараған көзқарасымен, ыстық сезімімен, риясыз көңілімен “мен сенсіз өмір сүре алмаймын” деп тұрғандай. Екеуі де бір-біріне ауадай қажет екендіктерін қимас көңілдерімен айқын түсінгендей. Үнсіз аймаласып, мауықтары басылғандай болған кезде, Нұрланның айтуымен Света палатаның бір бұрышында тұрған орындықты алып келіп отырды. Екеуі бір-біріне күлімсірей көз алмай қарап, қол ұстасып отырып, сыбырласып сөйлесе бастады.

	–Сүйіктім менің, жағдайың қалай, өзіңді қалай сезінесің? Белің қатты ауыра ма? Жаныңа батып жатқан жоқ па? Қиналып жатқан шығарсың?–деп Света енді Нұрланға мұңая қарады.





–Жағдайым жаман емес. Бірте-бірте жақсарып келеді. Осында келгенім жақсы болды. Операция жасаса, жазылып кететін шығармын,– деп Нұрлан оның қорқынышын сейілтпекші болып, сыр білдірмеуге тырысты. Дәл қазіргі күйі– түтікке таңылып, дәрменсіз халде жатқаны көрген адамның көңіліне қуаныш ұялататындай емес екенін өзі де біліп, Светаның алдында іштей қорланып, өзін ыңғайсыз сезінеді. Света соны аңғарып:

	–Ештеңе етпейді. Уайымдай берме, әлі-ақ жазылып кетесің. Бұл жерден көмек болмаған күнде де, бәрібір жүріп кетесің. Мәскеуде Юмашев деген мықты профессор бар екен. Оған қаралған, операция жасатқан аурулар толық жазылып жүріп кетеді дейді. Біздің оқу бөліміндегі Раиса Федоровна да бір кезде омыртқасы сынып, тұра алмай жатып қалғанда, сол Юмашев операция жасап, тұрғызып жіберіпті. Қазір қандай күйде екенін, аттай шауып, зыр жүгіріп жүргенін өзің де білесің ғой. Айтпақшы, ол кісі саған үлкен сәлем айтып жатыр. “Мәскеуге келсе, Юмашевқа көрсетуге, ауруханаға жатқызуға қолдан келген көмегімізді аямаймыз’’ деді. Сені танитындардың, курстас достарыңның бәрі қатты өкініп, уайымдап, біразы саған сәлем айтты. Бәрі де сенің тезірек жазылып, оқуыңа оралғаныңды тілейді,– деді.

	Светаның айтқан сөздеріне, ұстазының, достарының сәлемдеріне қуанып, риза болып, жүзі жайнап, күлімдеген Нұрлан енді сүйген қызының өз жағдайын, институттың жаңалықтарын сұрай бастады. Света Қызылорданың ауруханасына телефон шалып, бұлардың Қарағандыға кеткенін біліп, тура осы жаққа ұшуға билет алыпты. Ұшақтан жаңа, түнде түсе салып, таксимен бірден осында келген екен. Емтихандарын мезгілінен ерте тапсырып, сессиясын тез бітіріп, біржола келіпті.

	Екеуінің бір-біріне айтатын әңгімелері де, білгісі келетіндері де көп еді. Бірақ қастарындағы басқа аурулардың ұйқыларын бұзып, мазаларын алғысы келмей әңгімелерін доғарып, бәрін де кейінге қалдыруға мәжбүр болды. Сырласатын, мұңдасатын күндері әлі алда көп еді. Нұрлан әбден шаршағандықтан ба, еріксіз қалғып, ұйықтап кетіпті. Таң бозарып ата бастағанда оянып қараса, Света қасында, орындықта, керуетке басын сүйеп, ұйықтап отыр екен. Нұрлан оны қатты аяп кетті. Света да күні бойы алыс сапарға дайындалып, зыр жүгіріп, дамыл таппай, жол соғып қатты шаршаса керек; таң атқанша осылай керуетке сүйеніп отырып, көз шырымын алыпты. Таңертең қараса, ұйып қалған аяқтарының бас жағы быртиып, томпая ісініп кетіпті. Табандары жансызданып, тызылдап ауырып, аяқтарын бірден баса алмай, орнынан әрең дегенде тұрды. Света қиналып ауырсынса да, туфлиіне сыймай домбығып кеткен аяқтарын қызық көріп, еріксіз күле береді. Ал Нұрланның оған жаны ашып, жүрегі ауырып, тезірек қонақүйге барып, жайласып тынығуын тіледі. Бірақ Светаның бұл жерден кеткісі келмейтін түрі бар. Көптен бергі арманы орындалып, сағынған сүйіктісін көріп, қасында болғанына мәз.

	Таңертең ерте келген Ибрагим Светаны көргенде қуанып толқып кетіп, құшақтап бетінен сүйіп, мейіріммен арқасынан қақты. Баласының да өңі кіріп, көңілденіп қалғанын байқап:

	–Айналайын, келгенің қандай жақсы болды. Нұрлан енді жазылып кететін шығар, қазірдің өзінде ауруын ұмытып, көңілі көтеріліп, жақсы болып қалыпты,– деді әзіл-шыны аралас. Нұрлан да, Света да бұл сөзге қызараңдап ұяла күлімсіреді. Жарқырап шыққан Күннің шуағына дәрінің иісі аңқыған шағын палатаның іші толып, жайнап кеткендей болды. Әзіл-қалжың, көңілді әңгімелер естіле бастады. Нұрлан шынымен өзінің ауруын, қиын жағдайын бір сәтке ұмытқандай, әңгімешіл, қалжыңқой болып алды. Арқасының ауырғаны жанына батып бара жатса, ыңырсудың орнына бұрынғыша ән айтып ыңылдайды, әзілге айналдырып күледі. Светадан дәптер мен қалам алып, өлең де жаза бастады. Осының бәрі Светаның арқасында еді. Ол өзімен бірге Нұрланға зор сенім, ыстық сезім, мол құштарлық әкелгендей болды. Нұрлан сүйген қызының алдында боркемік, жанаяр, жасық болып көрінуге намыстанады. Өзінің жігіт екенін сезініп, батыр да, батыл болып көрінуге тырысады. Бұған дейін әке-шешесіне, бауырларына еркелеп, олар аяған сайын еңсесі түсіп, сарыуайымға беріліп, мұңаюға бейім болып жатса, енді жігерленіп, ақындық асқақ сезіммен болашаққа ұмтылып, Света мен өзінің бақыттары үшін күресуге тиіс екенін ұғынғандай болып, қиындықты мойымай қалайда жеңіп шығуға бел байлап, ширығып алды. Бала кезінде “Батырлар жырынан” бас алмай көп оқушы еді. Елін, жерін қорғап сансыз жауға жалғыз шауып, қырыпжойып, орда бұзып, қамал алатын батырлардың ерліктеріне сүйсініп, қызығатын. Солардың ішінен тағдыры өзіне ұқсас Ер Тарғынды енді жиі еске алатын болды. Ерен батырлығымен, ерлігімен көзге түскен, ер жүрек, ғаламат күшті Ер Тарғын абайсызда талдан құлап, белін шығарып алып, орнынан қозғала алмай, мүшкіл халде жатқанда, қасындағы серіктерінің бәрі оны айдалаға тастап кеткенде, қасында сүйген жары Ақжүніс қана қалмаушы ма еді. Сонда Ақжүністің намыс оятар сөздерінен кейін Ер Тарғын ширығып, қайраткүшін бойына жинап алып, жігерленіп, қуатты қолымен белін басып қалып, омыртқасын орнына сырт еткізіп түсірмей ме? Өз омыртқасын өзі салып, Ақжүніске алты құлаш орамалмен белін мықтап байлатып, соның сүйемдеуімен орнынан тұрып, атына мініп, екеуі кетіп қалған жұртының соңынан қуып жетіп бармаушы ма еді?! Еліне шапқан қалың жауға жалғыз өзі қарсы шығып, ойран салмаушы ма еді?! Нұрлан да қазір қолынан келсе, бел омыртқасын өзі салып, орнынан тұрып кеткісі-ақ келеді. Әттең, сынған омыртқалары оған көне қойсын ба? Тиіп кетсең ток ұрғандай тызылдайды. Барлық үміті дәрігерлерде. “Солар тезірек операция жасап, былқ-сылқ еткен омыртқаларымды орнына салып, белімді бекітіп берсе екен, Светаны қасыма алып, Алматыға, Мәскеуге аттанып кетсем екен’’ деп армандайды. Света көзіне кейде Ақжүніс болып елес-

	теп, өзін Ер Тарғындай батырға ұқсатып, мынау еңсесін езген, анталаған дерттерге, қасарысқан қатыгез, қатал тағдырға қарсы тұрып, қайыспай жағадан алып, жеңіп шыққысы келеді. Сондай сәттердің бірінде батырдың аруағына сиынғандай, қуат алғандай болып, өзін-өзі жігерлендіріп, шабыттанып жыр да жазды.



	Сырқаты үдеп кетсе де бел, арқамның,

	Уайым жеп қалайша мен қорқамын?

	Бала кезде оқығаным есімде,

	Белін өзі салған дейді Ер Тарғын.

	Ақжүніске белін мықтап байлатып,

	Тұлпарын ол шықпап па еді ойнатып?

	Салмап па еді талай ойран майданда

	Қамыстайын қалың жауын жайратып.

	О, көңіл-ай, шарықтаған көңіл-ай!

	Кейде өзімді қалам мүлде танымай.

	Түнде аттанам қанды майдан жорыққа,

	Дулығама шағылысып жарық ай.

	Әлжуаздау жігіт болып өскенмен,

	О, батырлық көкейімді тескен ең.

	Қайрат-күшін емес ұлы ерлердің,

	Махаббатын, өжеттігін көксегем.

	Мені сынап жатыр енді тағдырым,

	Жүрегіме құймақ болып зар-мұңын.

	Жарқылдайды қолымда үміт-алдаспан,

	Зымырайды атқан оқ боп әр жырым.

	Өмір әлі жаныма көп артар мұң,

	Талай сынның тақсіретін тартармын.

	Бірақ қалай жеңілмекпін?

	Жеңілсем,

	Қасыма кеп күлетіндей Ер Тарғын.



	Нұрлан осылайша өзіне рухани қуат тауып алғандай болды. Талайдан бергі жан серігі, сырласы болған өлең, поэзия енді оның қолдаушысына, емдеушісіне айналғандай. Шабыт іздеп, күтіп әуре болмайды, өлең қаптаған ауыр ойлармен бірге өзі келеді, тебіреністен, толқыныстан еріксіз туындап, ойына оралып, жазбасына қоймайды.



	“Су түбінде жатқан тас

	Жел толқытса шығады.

	Ой түбінде жатқан сөз

	Шер толқытса шығады,”



	–деп Асанқайғы жырау бекер айтпаған екен. Ал әкесі алғашқы кезде “шаршап қаларсың, демал кейін жазасың” деп қағаз-қаламын алып, бермей қойып жүрді. Света келген соң, Нұрлан одан дәптер, қалам сұрап алып, әкесі жоқта, оңаша қалған кезінде ғана жазып, бас жағына, төсектің астына жасырып қоятын болды. Асыл арманын, көкейіндегі ойларын, жүрекжарды сырларын, қасірет-қайғысын, мұңын, сағынышты сезімдерін өлеңмен жазып тастаса, бойы жеңілдеп, көңілі сергіп қалғандай сезінеді. Өлең оған – алданыш, жұбаныш секілді. Ендігі болашағы осы өлеңге тікелей байланысты болып қалғандай. Жүре алмай қалған күнде де өлең үшін өмір сүруге тиіс сияқты. Тура төніп келген ажалдан да өзі білмейтін бір тылсым құдірет осы өлең үшін, әлі орындалмаған армандары үшін аман алып қалған тәрізді болады да тұрады. Бұрын құдай бар дегенге онша мән бермей келген бұл енді өмірде, табиғатта белгілі бір мақсат, мән-мағына, тіршіліктің бәрін жаратып, басқарып тұрған саналы күш-құдірет бар дегенге іштей илана бастады. Машина аударыла бастағанда өліп кететін шығармын деп ойлаған еді, сөйтсе әлі көретін жарығы бар екен. Құдай жазаласа да, сынаса да жанын сақтап қалыпты. Бәлкім, өлеңін жазсын, оқуды аяқтасын, ел алдында азаматтық парызын өтесін, мақсатына жетсін деген болар. Үлкен кісілер “маңдайыңа жазылған тағдырдан қашып құтыла алмайсың” деуші еді. Бәлкім, сол рас шығар. Әйтпесе, сонау алыстағы Мәскеуден қол-аяғына тұрғызбай, көптеген кедергілерге қарамастан, айдап, ауылға алып келген қандай күш? Сол мереке күні көрші шопыр басқа жаққа кетіп, көшеде Еркебұлан жолыға қалмаса, мәшинені бұның “жәй айдашы” дегеніне қарамай, желігіп қатты айдамаса, бәрі де мүлде басқаша болар ма еді?! Жолдың кедір-бұдырлығы, жол бермей қырсыққан әлгі шопырдың кесірі де бар шығар. Дегенмен, негізгі себеп– Еркебұланның тәжірибесіздігі мен мақтаншақтығында емес пе? Жоқ, әлде құдайдың өзі солай жасады ма? Ендеше анау дәлізде олай-бұлай өтіп, қабырғаны жағалап, тәлтіректеп, қайта-қайта құлап қалып, қисалаңдап әрең жүрген алты-жеті жасар қарадомалақ баланы не үшін жазалады екен? Оның қандай кінәсі, күнәсі бар? Оны осындай жағдайға ұшыратқан маңдайындағы жазу емес, кездейсоқ жазым шығар? Әлде ол да ата-анасының күнәсі үшін жазаға тартылды ма? Онда бұл әділетсіздік болмай ма? Осындай сан түрлі түйіні шешілмес күмәнді ойлар мазаласа да, Нұрлан өзінің аман қалғаны үшін, ғұмырының мағынасыз болып өтпегені үшін қуанып, шүкіршілік етті. Мұның тағдырына алаңдаушылар алыста да бар екен. Мәскеуден осы аурухананың бас дәрігеріне ұстазы Евгений Долматовский телефон соғып, сөйлесіп, Нұрланның хал-жағдайын сұрапты, шәкіртіне жақсылап қарап, ыждағатпен емдеулерін өтініпті. Ректорат ауруханаға жедел хат жолдапты. Солар әсер етті ме: дәрігерлер бұған жылы жүзбен, ілтипатпен, құрметпен қарап, ерекше қамқорлық жасап, көңіл бөле бастады. “Бұдан әрі уақытты соза беруге болмайды, арқасындағы жауыр болған жарасы жазылмаса да операция жасау керек, әйтпесе тым кеш болады”,– деп, Нұрланды операцияға шұғыл түрде дайындауға кірісті. Ең алдымен жүрегін мұқият тексерді. Бұрын ревматизммен ауырғанын, жүрегінде ақау болғанын білгеннен кейін, терапевт операция жасауға қарсы болды. Соның алдында ғана бір егде жастағы ауру кісіні операция столына жатқызған кезде, наркозға шыдамай жүрегі қысылып, жүрегі тоқтап қала жаздап, өлім аузынан қалған еді. Нұрланның бас жағындағы керуетте жатқан жігіт те өткен түнде жүрегі тоқтап, қайтыс болған. Сондықтан ба, дәрігерлер қобалжи бастады. Бірақ Ибрагим операция жасайтын дәрігерге Нұрланның қазір сауығып кеткенін, жүрегінің ауырмайтынын, осыншама қиындыққа, жол азабына шыдаған жүректің операцияға да шыдайтынын айтып, көңілін орнына түсіріп, ақыры көндірді. Нұрлан да жүрегін тексеріп, бұрын ауырған-ауырмағанын күдіктене сұраған дәрігерге алғашқыда аңқаулықпен шынын айтып қойып шошытып алғанына кейіннен өкініп, қазір өзін жақсы сезінетінін, жүрегінің мықты екенін, операцияға жарайтынын айтып жатты. Қазіргі бар үміті операцияда болғандықтан, соны дәрігерлердің тезірек жасағандарын қалап, асыға күтіп, қандай қатерге болса да бас тігіп, тәуекелге бел буған еді. Хирург: “Наркозды аз мөлшерде береміз, операцияны да аз уақыттың ішінде бітіреміз”,– деген соң, терапевт дәрігер операцияға рұхсат беріп, қағазға қол қойды.

	Ақыры, Қарағандыға келгеніне он күндей болғанда, 27 мамыр күні таңертең Нұрланды медбикелер каталкаға салып операция бөлмесіне зырылдатып ала жөнелді. Нұрлан жанында еріп келе жатқан әкесі мен Светаның дем берген сөздеріне басын изеп, күлімдейді. Дәл қазір оның жүрегінде қорқынштан гөрі, қуаныш басымдау еді. Операциядан кейін орнынан тұрып жүріп кететіне сенімді болатын. Мейірбикелер Нұрланды жапжарық, жым-жырт кең бөлмеге кіргізіп, операция столына жатқызды да, жалғыз қалдырып, өздері шығып кетті. Бөлме іші тым салқын екен. Тыр жалаңаш жатқан Нұрлан қалтырап тоңа бастады. Біраздан кейін есігі ашық тұрған қапталдас бөлмеге хирургтер мен медбикелер келіп кірді. Олар салдырлатып, операцияға керекті құралсаймандарын дайындап, ақ халаттарын киіп, ауыздарына дәке байлап залға кіргенше, Нұрлан қатты тоңып, дірілдеп кетті. Қасына келген хирург жымия күліп:

	–Неге дірілдейсің? Қорқасың ба?–деп сұрады.

	– Жоқ. Мына жер суық екен, жаурап кеттім,– деді Нұрлан ыңғайсызданып.

	–Үстін простынямен жабыңдар!–деді хирург медбикелерге. Екі медбикенің жастауы Нұрланның аяқ жағында жатқан ақ жамылғыны алып, оның үстін жапты. Бойы сәл жылыған соң, Нұрлан дірілдегенін қойып, дәрігерлерге жайбарақат, үнсіз қарап жатты. Орта жастағы тәжірибелі медбике құрал-саймандарды, мақтадәкелерді реттеп болған соң, бұның сол қолының күре тамырына ине шаншып система қойды. Екі қолына резинке қолғап киіп, бағанадан бері үнсіз күтіп тұрған дәрігер әлдене деп бұйрық беріп еді, медбике үлкен шприцпен системаның түтігі арқылы әлдебір сұйық дәрі жіберді. Сол кезде Нұрлан өзінің қалай ұйықтап кеткенін сезбей де қалды. Одан әрі не болғанын білген де жоқ. Кенет оянып кетіп, көзін ашса, медбикелер оны төсегіне жатқызып, үстін жауып жатыр екен. Олардан әріректе бұған қарап әкесі мен Света да тұр. Алғашқыда көздерінің алды бұлдырап, басы айналып, ой-санасы тұманнан айыға қоймағандықтан, ешнәрсені түсінбей: “Неге мені палатаға тез әкелді? Операция жасамаған екен ғой” деп ойлап, шошып кетті. Жанындағыларға ашулы, ренішті жанарларымен таңырқай қарап, мас адамдай тілі күрмеле әрең сөйлеп:

	– Неге маған операция жасамады? Неге, неліктен?–деп айқайлап жіберді. Әкесі де, медбикелер де, Света да бұған жауап бермей, былдырлаған тілін қызық көріп, күле береді. Бұл олардың неге күлгендерін түсінбей, әлгі сұрағын бірнеше рет қайталады. Сол кезде палатаға келіп кірген хирург те еріксіз жымиып:

	– Тыныштал, уайымдама! Операция жасап қойдық. Бәрі де ойдағыдай, сәтті болды,–деді.

	– Омыртқаны орнына салдыңыз ба?– деді Нұрлан әлі де толық сеніңкіремей. Тілі ұйып, жансызданып қалғандай икемге келер емес. Әкесі сықылықтай күліп, хирургке қарап:

	– Қараңызшы, мынау тура мас секілді! – деді.

	– Иә, наркоздан кейін солай болады. Оның әсері сәлден соң тарап кетеді,– деді хирург тағы да еріксіз жымия күліп. Содан кейін байсалды қалыпқа көшіп Нұрланға қарап:

	– Уайымдама, Нұрлан, омыртқаңды орнына салып, жұлынды босаттым. Енді жазылып, бітіп кетуін екі ай күтуіміз керек. Оған дейін жұлынды емдейміз, уколдар саламыз, магнит қоямыз. Асықпа, шыда! Жұлының жартылай зақымданыпты, дегенмен үміт бар. Кейін бәрін өзіңе толық айтып түсіндіремін. Қазір, демал! Операциядан кейін саған тыныштық керек,– деді.

	– Сізге үлкен рахмет!– деп, көңілі орнына түскен Нұрлан оған ризалығын білдірді. Әдетте өзін тым салқын ұстайтын сұсты дәрігер күлімсіреп жылы жүзбен басын изеді де, палатадан шығып кетті. Оның соңынан Ибрагим де ере шықты.

	Олар кеткен соң, медбикелердің көмегімен бұрынғыша етпетінен жайғасып жатқан Нұрлан көңілденіп, Светаға қарап тағы да сөйлеп, ақтала бастады. Операцияның өткенін қалай білмей қалғанына, ештеңе сезбегеніне өзі де таң қалып, әлгіндегі қылығына ұялып, күле берді. Медбикелер кеткеннен кейін, Ибрагим қайтып келді де, Нұрланға дәрігермен сөйлескенін, операцияның қалай өткенін айтып берді. Операция бар жоғы екі сағатқа созылыпты. Наркозды аз бергендіктен, тез оянып кетер деп дәрігерлер асыққан болуы керек. Операцияны кеңесші, ғалым маманның қатысуымен жаңағы жас хирургтің өзі жасапты. Әдетте бұндай операциялар төрт-бес сағатқа созылады екен, ал бұл жолы жылдам, жеңіл өтіпті. Сынып, орнынан шығып, жұлынды қысып тұрған омыртқаның үстіңгі сүйегін кесіп алып тастап, жұлынды босатып, тазалап, омыртқаны орнына салыпты. Бұл операцияны медицина тілінде ляминактомия дейді екен. Егер дер кезінде, жарақаттанған күні-ақ осындай операция жасағанда бәрі де жақсы болатын екен. Омыртқа сынып, орнынан тайған кезінде, екі омыртқаны іліндіріп жалғап тұратын кішкентай сүйектердің бірі сынып арасында қалып қойған екен. Қызылордадағы хирургтер омытқаны орнына саламыз деп итергенде, сол сүйек қыстырылып, кедергі болып, жұлынды үстінен басып қалып, жыртып, қарайтып жіберіпті. Операция жасап сол сүйекті алып тастап, омыртқаны орнына түсіргенде, онша қиын ештеңе болмайтын екен. “Осындай беп-белгілі, түкке тұрмайтын нәрсені олар қалай білмейді”– деп дәрігер хирург өкінішпен таңдана басын шайқапты. Енді өкінгенмен амал жоқ, уақыт өтіп кетті. Үсті қарайып, зақымданғанмен, жұлынның астыңғы жағы аман екен. Хирург сол жақ қанаты түбінен сынған екінші омыртқа туралы ештеңе айтпапты. Сірә, аса қауіпті емес деп, оған тиіспеген сияқты. Нұрлан әкесінің айтқанына онша қанағаттанбай, ежіктеп қайта-қайта сұрай берді. Әкесі де хирургтің сөздерін толық түсінбеген сияқты. Мардымды жауап бере алмай, бір айтқан сөздерін қайталап айта берді. Нұрлан өзінің жүретіні немесе жүрмейтіні туралы анық білгісі келіп, мазасызданып, хирургтің өзімен сөйлесіп, өз аузынан естігенше көңілі тыншымайтынын сезді. Бірақ, неге екені белгісіз, дәрігер сөйлесуден қашқақтап, әңгімені кейінге қалдыра берді. Шындықты айтып бұның көңіл-күйін бұзғысы келмеді ме, әлде әкесіне айтқанын қанағат қылды ма, әлде қолы тимеді ме, әйтеуір ұзақ уақыт операция туралы жақ ашпады. Ал Нұрлан оның “кейін түсіндірем” деген уәдесін малданып, бірнеше рет сұрап, тағатсыздана күтті. Дәрігерінен үмітін оятар нақты жауап ала алмаған соң, көңіл күйі де төмендеп, уайымдай бастады. Бұрынғыша етпетінен, қозғалмай, терезеден көкшіл жарық аспанға қарап жатып, ұзақ-ұзақ ойларға беріліп, қиял теңізіне шомылады. Операциядан кейін, наркоздың күші қайтқан кезде, белінің ауырғаны білініп, жанына қатты бата бастағанда, дәрігерлер екі-үш күн ауырғанын сездірмейтін укол салуға рұхсат берген. Бірақ алғашқы күні-ақ медбике мен медбрат ол дәрілерді салудан бас тартты. Себебі, Нұрлан арқасы қанша ауырса да, үнсіз шыдап, елемеуге тырысып, ыңырсудың орны на өлең айтып, көңілденіп, айналасындағы адамдармен, Светамен қалжыңдасып, күле береді. Сонда да медбраттан өзіне тиесілі, ауырғанды қойдыратын уколды салуын өтініп еді, бұның күлімдеген жүзін көріп, ол:

	– Мынаны қараңдар, екі езуі екі құлағына жетіп күліп жатыр, сөйте тұрып укол сұрайды. Сен не, нашақор болайын деп пе едің? Егер ол дәріге үйреніп кетсең, өмір бойы соны талап етіп, белің, аяқтарың ауыра беретін болады. Одан да осы бастан шыдап үйренсең, кейін өзіңе жақсы болады,– деп күліп, әзіл-шыны аралас ұрсып ақыл айтып, укол салмай қойды. Сонысы да жақсы болған екен, үш-төрт күн өткеннен кейін, Нұрланның еті үйреніп кетті ме, әлде жарақаты жазылайын деді ме, әйтеуір белінің ауырғаны басылып, бұрынғыдай қатты мазаламайтын болды. Омыртқасы да бұрынғыдай былқ-сылқ еткенін қойып, белі беки бастаған сияқты. Дегенмен жұлынның зақымданғанын естігеннен кейін, Нұрлан шындыққа тура қарауға тырысып, болашақта ұзақ жатып қалатынын, жүріп кетуі неғайбыл екенін ойлап, оңашада сарыуайымға салына беретін болды. Оның үстіне, көріп жатқан азабы да аз емес. Күні бойы бір қалыпта тапжылмай жатып, массаж, ем қабылдайды. Әсіресе, күніне бес-алты сағатқа созылатын системалардан шаршайды. Ине шанышқанда венасының ауырғаны ештеңе емес,–қозғалмағандықтан қолы ұйып, қары талып қалады. Екі-үш бөтелке сұйық дәрілер түтік арқылы асықпай тамшылап, тамырына тарап, қашан таусылам дегенше екі көзі төрт бола күтіп, шыдамы сарқыла жаздайды. Жата-жата мойны ауырып, төсекке тірейтірей екі шынтағы қарайып көнтері болып, ашып, сыздайды. Тағдыр оны әдейі тозақтың азабына салып, төзімін сынап жатқандай. Бірақ Нұрлан осы азабының, ауыр бейнетінің бәрін кейде жақсылыққа жорып, шыдамды болуға үйреніп, жігерін шынықтыруға тырысады. Қатал тағдырға мойынұсынғысы, жеңілгісі келмейді. Уайымға берілсе де, мойығысы келмейді. Ақын Төлеген Айбергенов айтқандай, “қайғыдан бақыт жасайтын” балға мен қара төс секілді қасіретін қуанышқа айналдырғысы келеді. Отқа балқып, салқын суға суарылып суытылған болат қылыштай шыңдалып, өткірленіп, жарқылдап шығуды армандайды. Арқасына күнде қойылатын электрлі магниттің оңды әсері ме, әлде операцияның пайдасы тиді ме, әйтеуір аяқтарының ісіктері біртебірте қайта бастады. Соны көңіліне медет тұтса да, Нұрлан аяқтарына тез жан кіре қоймаған соң, еріксіз мазасыз ойларға шома бастады. Ондай кезде жүрегінің түбінен жыр жолдары оянып, қолына қалам алдырады. Кеудесіне сыймай жарып шыққан қайғы-қасіреті, сағынышы, арманы, сырлы сезімдері дәптер бетіне өзінен-өзі жыр болып құйылып түседі.



	Тұрып кеткім келеді, тұра алмаймын,

	Жүріп кеткім келеді, жүре алмаймын.

	Желегі желкілдеген дер шағында

	Құлаған жел-дауылдан шынардаймын.

	Ай өтті, тек азаппен тыныстадым,

	Теңселіп кетті бауыр, туысқаным.

	Қараймын терезеден: сыртта – көктем,

	Қол бұлғап шақырады гүлстаным.

	Түлкідей өмір шіркін бұлаң қағып...

	Саулықта жүрген екем құр алданып.

	Қадірін білмей келген жалғыз досым

	Қасымнан шықпай қойды шыр айналып.

	Жалықтым аурухана иісінен де,

	Сарғайып, іштен налып күрсінем бе?

	Есендік деген нағыз бақыт екен,

	Тағы да дәмін татып сүйсінем бе?

	Шыдайын, шыда дейді жұрт та маған,

	Мұңымды сыңайменен құптамаған.

	...Өмір деген отаудың есігінен

	Еркін кірмей, қалайша сыртта қалам?–



	деп біресе мұңайып күрсінсе, көп ұзамай қайтадан жігерленіп, болашаққа үмітпен көз тігіп, бойына қайратын жинап алады. Тар қапаста тынысы тарылып, еркіндікті аңсаған, қиналған жаны таза ауаға, жарық дүниеге, бостандыққа ұмтылып, баяғы бал күндерін сағынады. Көрші палаталардан теледидардың даусы, жұрттың дабырласып сөйлескен, күлген дыбыстары естілген сайын қызығып, өзін өзге дүниеден тыс қалғандай сезінеді. Ауыр халдегі аурулар жатқан бұл палатаға теледидар, радио қоюға дәрігерлер рұхсат бермейді. Мұнда бөтен адамдар да сирек кіреді. Нұрланға мүгедектер арбасында отырған бір бозбала жас жігіт бірнеше рет келіп кетті. Ол да Қызылорда облысынан екен. Жерлесім деп әдейі келіп танысқан еді. Бұл жатқан ауруханада ол да жатыпты. Қызылордалық дүмше дәрігерлер оны да аз қинамапты. Операциясыз алты ай жатқызып қойып, ақыр аяғында, арқасын қисайтып, омыртқасын шодырайтқан күйі, амалсыз осы жаққа жіберіпті. Байғұс бала белі ауыратын болғандықтан, коляскада ұзақ отыра алмайды екен. Сонда да палаталарды аралап, далаға шығып қыдырып келеді. Соған да шүкір! Әйтеуір жарқыраған күнді, әртүрлі адамдардың жүздерін, алуан түрлі ағаштарды, гүлдерді көріп, таза ауа жұтып, тірі жүргеннің өзі неге тұрады? Нұрлан соның өзіне жете алмай зар болып жатқан жоқ па?! Бұл да ең болмаса осындай төрт дөңгелекті арбаға тезірек отырып, мына тар қапастан құтылып, кең дүниеге, еркіндікке шығып, табиғатты тамашалап, думанды қызық тіршілікке араласса қуанар еді! Шіркін, өмір сүргенге, амансау жүргенге не жетсін! Сау кезінде, ғашық болып, сүйгенімен бірге шалқып жүрген шағында, бақытты сәттерінде өмірдің тамаша, рахат, ғажап екенін енді ғана түсінгендей болып, жанжүрегімен сезіне бастағанда, кенеттен мынадай күйге ұшырады. Бұрын арбада отырған, балдақпен жүрген мүгедек адамдарды көрсе де, мән беріп байыбына бара қоймаған екен. Өмірде осындай азап шегіп жатқан дәрменсіз жандар, аянышты тағдырлар бар екенін ойламаған, білмеген екен. Қаннен-қаперсіз бақытты өмір сүруді ғана армандап, өз басын ғана ойлап, болашақта бәрі жақсы болады деп сенген екен. Өмірдің көңілсіз, күңгірт жағын көрмей, тек көңілді, күнгей, жақсылыққа толы жағын ғана көруге тырысып келіпті. Бірақ айналадағы өмірдің, қайнаған тіршіліктің әсемдігіне, табиғаттың сұлулығына көз алмай қарап, талай жерді тамашалап, құмары қанбай жүрсе де, өмірдің қадірін дәл қазіргідей анық түсіне, біле алмапты. Енді Жарық дүниені зарыға аңсап, достарын, оқуын, туған үйін, жақындарын сағынып, өмірге шын ғашық болып, бір көруге зар болып, шыдамы таусыла бастаған кезде өмірдің қымбат екенін, ғұмырының мақсаты мен мәнін жан-жүрегімен, тылсым түйсігімен айқын, терең сезінгендей болды. Жанында қас-қабағына қарап, кезек-кезек күтіп жүрген әке-шешесі, бауырлары және күндіз-түні көзінен таса қылмай қарап, орындықта, мүгедектер арбасында ұйықтап жүрген сүйген қызы, ем-домын жасаған ақ халатты абзал жандар – бәрі де бұған аяулы, етене, қимас жақындары болып көрініп, мейірімін, махаббатын, ризалық сезімдерін тасытып, жүрегін елжіретеді, жанын шуаққа бөлейді. Соларға деген алғысын, ыстық сезімін өлең жолдарына айналдыруға асығады. Нұрлан енді бүкіл ғұмырының мәні – өмірге, елге, жақындарына, Светаға, адамдарға ғашық болып, қалтқысыз көңілімен, жалынды жүрегімен сүйе білу, солар үшін өмір сүру деп ұқты. “Өмірді, адамдарды, жақындарын шын сүйе алмаған, қадірлей, бағалай алмаған, жақсылық жасай алмаған адам өмірдің мәнін де ұға алмайды, босқа ғұмыр кешеді” деп ойлады. Тек өз басын ойлайтын өзімшіл адам бақытты өмір сүре алмайды. Өйткені өмір тек жақсылықтан, қуаныштан, рахаттан ғана тұрмайды, оның қасіреті, қайғысы, жамандығы, бейнеті де аз емес. Бақытсыздыққа ұшыраған адам жалғыз болса, жанында жанашырлары, жақындары жоқ болса, нағыз сорлы, дәрменсіз, бейшара болып, одан сайын көп азап шегеді екен. Жалғыздықтың азабы осындай, басыңа қиын-қыстау күн туып, тауқымет түскенде анық сезіледі. Жақындарыңның, ата-анаңның, бауырларыңның, достарыңның қадірін, бағасын басыңа іс түскенде, қиналғанда білесің. Сау жүргенде адам көп нәрсені түсіне бермейді.. Қасында жанашырлары болмаса, Нұрлан да туған жерінен тым алыста, осы Қарағандыда, бейтаныс ортада, ауруханада жатып өзін қалай еркін сезіне алар еді. Уайымға беріліп, жалғызсырап, торығып, өмірден түңіліп те кетер еді ғой. Ата-анасының мейірімі мен бауырларының, сүйген қызының ыстық ықыласының арқасында қайғыға берілмей, өмір сүруге құлшынып, құштарлығы арта түскендей. Қандай қиындықтар келсе де, сол аяулы жақындарының өзін ешқашан тастап кетпейтініне, жалғыз қалдырмайтынына көзі жетіп, көңілі сенгендіктен де, ол болашақтан күдер үзбей, бейнеттің бәрін мойымай көтеріп, үнсіз шыдап, күлкісін, үмітін жоғалтпай, қайраттанып жатыр. Ел алдындағы азаматтық парызын, перзенттік борышын өтемей өмірден өтпейтініне сенімді. Сондықтан ол оңаша қалса болды, қалам дәптерге жармасады. Жан дүниесін, санасын дауыл соққан теңіздей толқытып, тыным тапқызбай тебіренткен мазасыз ойларын, буырқанған сезімдерін, қасіреті мен қуанышын, асыл арманын қағаз бетіне түсіріп өлең жазып тастағанша көңілі тынышталмайды. Сол арқылы ол өзінің болашақ кітабының, дипломдық жұмысының негізін қалауға тырысады. Әрбір жаңа кітап ол үшін жаңа ғимарат секілді. Әрбір кірпішін асықпай қалап, тұрғызып, айналасын әшекейлеп, әсемдеп, сәулетті етіп жасау үшін қаншама қажыр-қайрат, шеберлік, шыдамдылық қажет. Ауырдың үстімен, жеңілдің астымен жүріп мақсатыңа жете алмайсың. Жаңа кітап жазу, шығармашылық өнер – инемен құдық қазғандай қиын шаруа. Оған таусылмас төзім, сарқылмас сезім, мұқалмас жігер, қажымас қайрат керек. Ол туралы Нұрлан көп оқыған, көп естіген еді. Енді соны өзі де сезініп, іштей мойындап, азабы да, рухани ләззаты да мол сүйікті ісіне тайсалмай кірісіп, өндіре жазып, өнімді еңбек етуге үйрене бастады. Нағыз жақсы өлеңнің оңайлықпен тумайтынын, қиын тағдырдан, ауыр бейнеттен, қиналыстан кейін, әбден толғағы жетіп барып туындайтынын да түсінді. “Әрбір жаманшылықтың әйтеуір бір жақсылығы болады” дегендей, осы көріп, бастан кешіп жатқан ауыр азабы Нұрланды сондай шыдамдылыққа, төзімді болуға үйретіп жатқандай сезіледі. Дәрігерлер де оның осы күйін ұққандай: “Ол енді өлеңді шындап жазатын болады”,– депті. Соны естіген Нұрланның әке-шешесі көңілдеріне жұбаныш етіп, әжептеуір қуанып қалыпты. Әкесі бұрынғыдай бұған “шаршап қаласың” деп өлең жаздыртпайтын әдетін де қойды. Расында да, Нұрлан сау кезіндегідей шабыт күтіп жатпайды, өлең деген көзі ашылған бұлақтай өзінен-өзі келіп, жүрегінен бұрқырай төгіліп, кейде түсінде мазалап, шырт ұйқысынан оятып, тыным бермейді. Бұл қараңғыда қарманып, жастығының астында жатқан дәптері мен қаламын алып, көзі көрмесе де, ашық параққа тұспалдап жыр шумақтарын тез-тез жаза береді. Таңертең дәптерін қайтадан ашып, түнде жазған өлеңін тауып алып, бірінің үстіне бірі шығып кеткен жыр жолдарын әрең ажыратып оқып, қайтадан көшіріп жазып алады. Нағыз шығармашылықтың рахаты деген осы болар. Не туралы жазамын деп ойланып жатпайды. Айтары да, сезгені де мол, тек мүмкіндігі, жағдайы болса жетеді. Әттең, күндіз емнен қолы босамайды, аурухананың қарбалас тіршілігі, у-шуы да кедергі келтіреді. Тек кешке, түнге қарай, оңаша қалған кезінде ғана мүмкіндік туады. Қасындағы аурулар ыңырсып, пысылдап ұйықтап жатқан кезде, бұл түннің бір уағына дейін көз ілмей, ойға батып, дәптерін шимайлап жатқаны. Қазіргі қиын күндерде оның негізгі ермегі, жұмысы – осы өлең болды. Өлең жазған сәттерінде ол өзін аурухананың темір төсегінде емес, патша тағында отырғандай сезінеді. Қиялымен әлемді шарлап, қалықтап ұшып жүргендей бір сәт дәрменсіз халін, ауруын ұмытады. Нұрлан табиғатынан әлжуаздау, нәзік болса да, өршіл, еркіндікті сүйетін, оптимист, ұсақ-түйекке мән бермейтін, биікке ұмтылуға құмар, намысқой жігіт еді. Сын сағаттарда сағы сынбай, намысқа тырысып, өршеленіп, батылданып кететін. Енді, міне, тағдырдың ауыр сынағына берілгісі келмей, күресуге, шыңдала түсуге тырысып, бақытсыздықтан да болашақ өміріне пайдалы нәрсе іздеп жатыр. Қиындықты мойымай жеңіп шығатынына, осылай дәрменсіз болып қалмайтынына, жарқын күндерге де жететініне қалтқысыз көңілмен сенеді. Сол сенім жазған өлеңдеріне де күш-қуат, жігер беретін секілді.

	Жақында ғана жағдайын айтып, қамқорлығы үшін алғысын білдіріп, институттағы ұстазы, шығармашылық жетекшісі – Евгений Долматовскийге хат жазып жіберген болатын. Көп ұзамай ол кісіден жауап хат алып, қуанып қалды. Орыстың атақты ақыны болса да, Евгений Аронович қарапайым, жұмсақ мінезді, шәкірттеріне мейірімді, кішіпейіл жан еді. Бұның хатын алғанына қуанғанын айтыпты. Шығармашылық семинарлардың қалай өтіп жатқаны туралы қысқаша хабарлап: “Жігіттер мен қыздарды өзің көрген кездегідей ширатып, ширықтырып жатырмын. Достарың сенің жағдайыңды сұрап, хатыңды алғанымды естіп, ыстық сәлем айтып жатыр. Сен туралы жиі әңгімелеп, еске алып қоямыз. Саған медицина мен поэзия көмектесіп, қиындықты, ауруды жеңіп шығатыныңа, ортамызға оралатыныңа кәміл сенемін. Тезірек оқуыңды ойдағыдай аяқтағаныңды тілеймін, менің сүйікті балақайым!”–деп жазыпты. Иә, сүйікті ұстазы бұны, балаңдығы, жанының тазалығы, әдептілігі, нәзіктігі үшін болса керек, әйтеуір жақсы көріп, кездескен, амандасқан сәттерде әкелік мейіріммен құшақтап, арқасынан қағып, “мой мальчик” деп еркелететін. Өлеңдегі әрбір жетістігі үшін шын көңілден қуанып, қолдап, өзгелердің сынынан қорғаштап, мақтап отыратын. Сондай ақкөңіл, қамқор ұстазының ыстық ықыласына, жылы лебізіне риза болып, Нұрлан шаттанып, шабыттанып, жыр жазуға бұрынғыдан да көбірек құмартып, құлшына кірісті. Адал жүректі, абыройлы, адамды алаламайтын азамат ақынның, қадірлі ұстазының сенімін ақтауға тиіс екенін түсініп, алдына мақсат етіп қойды. Сол мақсатқа, бақытты күндерге тезірек жетсем екен деп армандады.

	Операциядан кейінгі екі ай Нұрлан үшін оңай болған жоқ. Арқасындағы жаралар жазылмағандықтан, белі ауыратын болғандықтан тек қана етпетінен, бір қалыпта жатуға тура келді. Қанша жұмсақ дегенмен, астына тақтай төселген матрац шынтақтарына батады, иықтары талып, мойны ауырады. Аурудың азабынан жақтары қушиып, көздері шүңірейіп, арықтап, қу сүйегі ғана қалғандай. Сонда да ол қасындағы ауру шал секілді уайымға беріліп, уһілемейді, өмірден түңілмейді. Жанында күні бойы Света отырып, көмектесіп, әңгімелесіп, мұның көңілін көтереді. Әкесі Ибрагим операциядан кейін баласының беті бері қараған соң, көңілі жайланып, ауылына қайтып кеткен. Кетерінде Светаны осы ауруханада вахтер болып жұмыс істейтін орыс кемпірдің үйіне орналастырған. Света ол пәтерге кейде қону үшін, Нұрланға тамақ жасап әкелу үшін ғана барады. Көбінесе Нұрланның қасынан кеткісі келмей, осында қалып, бұрынғыша бос креслоколяскалардың бірінде жатып ұйықтап шығады. Пәтер иесі жалғыз өзі тұратын, мінезі жайсыз, қытымыр адам екен. Жатырқап, жақтырмай күңкілдеп сөйлей беретінін ұнатпай, Света ол жаққа аяқ басқысы келмейді. Үлкен, бөтен қалада жалғызсырайтын болғандықтан, жақын адамының жанында болғанды қалайды.

	Аяқтары талып, қанща шаршаса да, сүйген жігітіне демеу болып, көзінен таса қылмай жүргеніне риза. Қолынан келген барлық көмегін аямай, оның тезірек тұрып кетуіне ықпал етуге тырысады. Бірақ бұлар асыққанмен, ауру асықпайды екен. “Батпандап кірген ауру мысқалдап шығады” екен. Рас, операцияның, жасалып жатқан емдердің және арқасына күнде жарты сағат іліп қоятын магниттің әсері ме: Нұрланның аяқтарының ісігі бірте-бірте басылып, қайтып кетті. Бір айдың ішінде дүмпиген аяқтары арықтап, таяқтай болып қалды. Бірақ әзір жан кіретін түрі жоқ, бұлшық еттері де қозғалмайды. Дәрігерлер ине шаншып жиі тексереді, бірақ Нұрлан белден төмен қарай түк те сезбейді. Әсіресе, “ғылымдағы соңғы жаңалық” –магнитпен емдеу тәсілін ойлап тауып, докторлық диссертация қорғамақ болып жүрген ғалым, медициналық институттың оқытушысы, орта жастағы бурыл шашты, көк көзді, сары ер кісі қасындағы көмекші келіншекпен бірге апта сайын арнайы келіп, аурулардың аяқтарын мұқият тексереді, магниттің әсерін бақылайды. Бір күні Нұрланның аяқтарында болар-болмас сезім пайда болғанын байқап, қуанып кетті. Қасындағы ассистентіне мақтана қарап: “Міне, қарашы, жұлыны жыртылып, мылжаланып, езіліп кеткен болса да, аяқтарында сезім, өзгеріс пайда бола бастапты. Ғажап емес пе? Магниттің кереметі ғой бұл!” – деді. Көмекші келіншектің онша сенбегені түрінен сезіліп тұрса да: “Иәиә”,– деп оны қоштап, басын изеді. Нұрлан ғана дәрігердің сөзіне шамданып, жүзі түнеріңкіреп:

	–Неге жұлыны езілген дейсіз? Хирург “жұлының шамалы ғана зақымданған, астыңғы жағы аман” деп еді ғой,– деп ренжи үн қатты.

	Дәрігердің түсі бұзылып, қызарып:

	–Мен өтірік алдап тұр дейсің бе? Операцияға қатысып, өз көзіммен көргенмін. Сенбесең, қазір әкеліп өзіңе оқытайын,– деді де, медбикеден бұның ауруының тарихы жазылған дәптерді алып келді. Парақтарын аударыстырып қарап, қажетті бетті тауып алды да: Міне, өз көзіңмен оқы!”– деп сұқ саусағымен бір сөйлемді нұқып көрсетті. Нұрлан оқып шығып, өз көзіне өзі сенбеді. Операция туралы баяндалған ақпарда, расында да, “омыртқасы сынған, жұлыны езіліп, мылжаланып кеткен, ақсұр сұйық заттары қабығының сыртына шығып көп мөлшерде төгілген,”– деп жазылыпты. Сонда қалай, бұның әкесін операция жасаған хирург алдаған ба? Әлде мына ақ шашты оқымысты ғалым өзінің ғылыми жаңалығын дәлелдеу үшін әдейі осылай жаздыртты ма екен? Осындай күдікті ойлар Нұрланның миын шарлап, әрі-сәрі етіп, көңіл-күйін астан-кестең етіп, қабағын жауар бұлттай түнертіп жіберді. “Ә, сыбағаңды алдың ба?”– дегендей масаттанған ғылым кандидаты, дәрігерлік құпияны ашқанына қысылмастан, өзінің жеңгеніне мәз болып күлімсіреп, дәптерді алып ассистент қызға да оқытты. Қыз сәл қабағын шыта, көз жүгіртіп оқып шықты да, қоштағандай: “Шынында да, таңқаларлық жағдай!” – деп болар болмас үн қатып, басын шұлғыды. Мақтаған магниттерін алып, олар палатадан шығып кеткеннен кейін де Нұрлан қорғасындай зіл батпан ойлардан, кеудесін торлап алған қалың мұңның тұманынан арыла алмай, есеңгіреген адамдай бір нүктеден көзін алмай қарап, біраз жатты. “Шынымен жағдайым соншалықты ауыр, ауруым жазылмастай қиын болғаны ма? Демек, жақын арада жазылып кетемін, жүріп кетемін дегенім – бос әурешілік, жалған үміт екен. Емдеуші дәрігерлер шындықты жасырып, алдап жүр екен ғой”. Жаңағы ғылым кандидатының аз ғана өзгеріске бола, әжептеуір жетістікке жеткендей, жерден жеті қоян тапқандай қуанғанын көрмейсің бе? Рас, операцияның пайдасы ма, әлде магниттің әсері ме, аяқтарының ісігі қайтып, белінен төмен шамалы сезім пайда бола бастаған сияқты. Бірақ аяқтары ине сұққанды да, ыстықсуықты да сезер емес. Бұл қалыппен қашан жан кіріп, жазылып кетері белгісіз. Жараларының да жазылмай жатқаны, анау! Демек, жұлыны қатты зақымданған екен ғой! Алдамшы қиялдан арылып, шындыққа көзі ашылғандай болған Нұрлан өзінің бақытсыз болашағының суық кескінін көргендей шошып, дәрменсіз күйге түсіп, өзін құрдымға құлап бара жатқандай сезінді. Арманға беріліп аптыққан көңілі су сепкендей басылып, қармайтын талы қалмағандай. Осылай салы суға кетіп, сұлқ түсіп жатқан кезінде Света келіп, бұның тұнжыраған жүзінен, үнсіздігінен көңілсіздігін аңғарып:

	– Не болды саған? Белің ауырды ма?– деп мазасыздана сұрады. Нұрлан сәл үнсіз жатты да, оған болған жайды жасырмай, аз сөзбен айтып берді. Өзінің күдігін де бүгіп қалмады. Света бұның жан дүниесінің күйзелісін ұққандай жанашырлықпен бірден үн қатып:

	–Сенбе оларға! Ол ғалым әдейі өз пайдасын көздеп солай жазған ғой! Маған өзіміздің дәрігер басқаша айтқан. Сен жүріп кетесің! Үміт бар! Мойыма! Уайымға берілме! Сенің тұрып, жүріп кететініңе мен сенемін!– деп рух бере сөйледі. Оның сеніммен айтқан сөздерінен кейін, Нұрланның көңілі көтеріліп, уайымнан арыла бастағандай болды. Өзінің жүріп кететініне, әйтеуір бір кереметтің болатынына, құдіреттің көмектесетініне, бұл дәрменсіз күйде қалмайтынына іштей сенімді сияқты. Өзі үшін болмаса да, мынау қасында қарлығаштай қанатымен су сеуіп, бар ықылас-пейілімен, адал көңілімен көмектесіп, тезірек жазылып кетуін, бұрынғы бақытты, қызық күндердің қайта оралуын жантәнімен қалап жүрген Светаның тілегі үшін-ақ бір жақсылықтың болатынын сезетін секілді. Осы сүйген қызының сенімін, үмітін ақтау үшін де аурумен арпалысып, қайтсе де жеңіп шығуға, жүріп кетуге тиіс екенін де түсінеді. Сондықтан басқаша болуы мүмкін емес тәрізді.

	Света да, қанша жас дегенмен, ет пен сүйектен жаралған адам ғой. Азапты күндер мен түндер, уайым шаршатса керек, бір күні Нұрланды, алыстағы үйін, ауру анасын, жалғыз інісін ойлап, дәлізде, терезе алдында сыртқа қарап мұңайып, көңілсіз тұр еді, кенет, қасына Нұрланның емдеуші дәрігері Вильгелм Николаевич келіп:

	– Светочка, саламатсың ба?– деді. Света оған жалт қарап, ұяла күлімсіреп:

	– Саламатсыз ба?– деп амандасты.

	– Неге көңілсіз тұрсың? Шаршадың ба?– деп сұрады дәрігер.

	– Жоқ. Жәй әншейін...

	– Жүр, дәрігерлер бөлмесіне барып әңгімелесейік,– деді Вильгелм Николаевич.

	Света үндемей, оның соңынан ерді. Ординаторскийде ешкім жоқ екен. Дәрігер өз столының жанына, Света оған қарсы қарап отырып, екеуі оңашада біраз сөйлесті. Вильгелм Николаевич суық түсін жылытып, Светаның ойлы, момақан жүзіне мейіріммен қарай отырып, жұмсақ үнмен хал-жағдайын сұрады. Содан соң сәл кідіріп барып:

	– Бүгін обкомнан бізге телефон шалып, сен туралы сұрады. Қызылдан ата-анаң хабарласып, саған іздеу салып жатыр екен. “Біреулер жап-жас қызымыздың басын айналдырып, оқып жүрген жерінен алып кетіпті. Еліне қайтаруға көмектесіңіздер!”– деп шағым-өтініш жасапты. Мен сенің жағдайыңды түсіндірген болдым. Үйіңмен өзің хабарлассаң қайтеді. Олар да сені қатты уайымдап жатқан шығар. Мүмкін, үйіңе барып қайтқаның дұрыс болар. Мұнда Нұрланға өзіміз қараймыз,– деді.

	Света оның сөзін үндемей, төмен қарап отырып тыңдады. Телефон соққан, іздестіріп жатқан шешесінің әпкесі, өзін кішкентайынан тәрбиелеп өсірген екінші мамасы екенін іштей сезіп отыр. Ол кісінің ашуы қатты екенін, айтқанымен жүргізгісі келетінін бұл жақсы біледі. Сондықтан да өзінің қайда екенін хабарлауға қорқып жүрген еді. Қазір, мына жағдайда Нұрланды тастап кете алмайтынын да сезеді. Сәл ойланып отырды да, дәрігерге қарап:

	–Жоқ, мен әзір үйге бара алмаймын. Барсам, олар мені бұл жаққа жібермей қояды. Кейінірек барып қайтармын. Оларға бәрін айтып, түсіндіріп хат жазамын,– деді. Сосын сәл кідіріп барып:

	Вильгелм Николаевич, өтінемін, жасырмай айтыңызшы, Нұрлан жүре ме?– деп сұрады.

	– Иә, балдақпен жүріп кететініне өз басым сенемін. Рас, көп уақыт керек. Біз қолдан келгеннің бәрін жасадық, әлі де жасаймыз. Әттең, уақыт өтіп кетті. Операция дер кезінде жасалғанда, мұндай болмайтын еді. Дегенмен әлі де үміт бар. Бұл жұлын ауруы біздің елімізде әлі жақсы зерттелмеген. Емдеу шаралары да жетілмеген. Сондықтан анық ештеңе айта алмайсың, барлығы да мүмкін нәрсе. Тек асықпай күту керек. Нұрланның өзіне де көп нәрсе байланысты. Әлі жас қой, ауруды жеңіп шығуға мүмкіндігі бар,– деді дәрігер.

	– Сізге үлкен рахмет!– деп, Света аздап көңілденіп қалды.

	– Уайымдама! Көмек керек болып жатса, медбикелер дұрыс қарамай жатса, жасырмай маған айтып тұр,– деді Вильгелм Николаевич Светаға мейірлене қарап. Сәбидей сүйкімді, періштедей таза, көздері мойылдай мөлдіреген, момақан жүзді, балаң көңіл, ұяң мінезді қыздың адамгершілігі, сүйген жігітіне адалдығы, пәк сезімі сырт көзге суықтау көрінетін хирургтің қатайып кеткен жүрегін елжіретіп жіберген тәрізді. Света ұяла төмен қарап:

	– Сау болыңыз!– деп қоштасты да, кабинеттен шығып кетті. Ол Нұрланға келіп, дәрігермен болған әңгімені түгел айтты. Нұрлан өзінің жүріп кетуге мүмкіндігі бар екенін естіп, қуанып қалды. Сонымен қатар, өзіне де көп жауапкершілік артылатынын түсінді. Жүре алмаса, өзіне де, Светаға да қиын болатынын біледі. Өз басы ата-анасының, бауырларының арқасында күн көрер-ау, бірақ аяқ-қолы сау, жап-жас Светаны аяйды. Оның бағын қалай байламақ. Қазірдің өзінде уайымдап, іздеу салып жатқан ата-анасы оны бөтен елге, алысқа, мүгедек жанды бағуға біржола жіберіп, үнсіз отыра ала ма? Сондықтан бұл қалайда жүруге тиіс. Өзі үшін де, Света үшін де! Бұның тезірек жазылып кетуін, жүріп кетуін тілеп жандары қалмай жүрген ата-анасы мен бауырлары үшін де тұрып, жүріп кетуді тілейді. Нұрлан өзі ауырғалы бері сүйген қызымен қатар, аға-інілерінің де жақсылығын, қамқорлығын көріп жатыр. Әкесі ауылға кеткенімен, өзінің орнына балаларын кезекпен жіберіп жатыр. Ағасы Шәкен келіп бір ай қарағаннан кейін, інісі Жандос та жазғы демалысын пайдаланып, біраз уақыт бұның қасында болып, аяқтарына массаж жасап, қарап, көмектесіп кетті. Теміртау қаласында институтта оқып жүрген інісі Дәурен де әрбір жексенбі сайын қолынан келген тамағын жасап алып келіп, кешке дейін қасында болып, қолғабыс жасап, жағдайын біліп тұрады. Өзімен бірге оқитын жиенін, достарын да кейде ертіп келеді. Іші пысып, қиналып жатқан ағасының көңілін көтеріп, қызықты әңгімелер айтып, күлдіруге тырысады. Нұрланның Қарағанды қаласында университетте оқитын кластас досы Мұса да келіпкетіп тұрады. Барлығының да тілегі – бұның тезірек жазылып, жүріп кетуі, қатарға қосылуы. Омыртқалары тезірек бекіп, бітіп кетсе екен. Содан кейін денешынықтырумен айналысып, спорт залына барып таңертеңнен кешке дейін шынығар еді. Дәрігерлер айтқан екі ай да табандап әрең жылжып, тез өтпей-ақ қойды. Дегенмен, жатудан жалықса да, Нұрлан жақындарының арқасында жалғызсыраған жоқ. Тек туған үйін, кішкентай іні-қарындастарын, ата-анасын жиі ойлап, сағынады. Байғұс анасы бұған жете алмай, түн ұйқысын төрт бөліп, уайымнан азып жүрген шығар! Ұл-қыздары дегенде анасының мейірімінде шек жоқ қой. Әр баласы ауырған сайын жаны күйзеліп бірге ауыратын. “Балаң ауырғанша, өзің ауырған жақсы” деп жиі айтатын. Әкесі көбінесе өкіметтің жұмысымен сыртта жүреді. Он баласының ыстық-суығына, үй шаруасына төзетін жалғыз анасы ғана. Өмірде қанша қиындық, бейнет көрсе де, әке-шешесі мойымай, әрдайым адал, абыройлы ғұмыр кешіп келеді. Балаларын оқуға, еңбекке баулып, адалдыққа, адамгершілікке үйретіп, тәрбиелеуден жалыққан емес. Әкесі бұларға ылғи: “Мені дұрыс тәрбиелейтін, ақыл айтатын адам болған жоқ. Әке-шешем кәмпескеленіп, мал-мүлкінен айрылып, қуғынға ұшырап, жастайымнан әркімнің қолында жүріп оқып, жұмыс істеп, қиындық көріп өстім. Жоқшылықпен күресе жүріп, өз күшіммен адам болдым. Әкем бай болғаны үшін он рет сотталды. Бірнеше рет түрмеден қашып шығып, ақыры Өзбекстанға барып паналап, ізін жасырып, бала-шағасымен жеркепеде тұрып, ашжалаңаш өмір сүрді. Ал мен болсам байдың баласы екенімді жасырып, фамилиямды сәл өзгертіп жазып, туыстарымыздың үйлерінде жатып, таяқ та жеп, мақта, масақ теріп жүріп, оқып, сауатымды аштым. Ал сендердің оқуға да, жақсы адам болып өсуге де мүмкіндік, жағдайларың бар. Менің міндетім –сендерге тамақ, киім тауып беріп, оқыту, ал сендердің міндеттерің – жақсы оқып, білім алып, халықтың қалаулы, елдің елеулі азаматы болу”,– деп ақыл айтатын. Бұлардың әрдайым ынтымақты, тату болуын қалайтын. Барлық ұлқыздарын алаламай жақсы көріп, жетістіктеріне қуанып, мақтаныш етіп отыратын. Бұлар да әкешешесін өздеріне үлгі тұтып, бетіне келмей, сыйлап, іштей мақтан етіп жүреді. “Солардай ауылелге, ағайын-туысқа сыйлы, абыройлы болсақ, жаман болмаспыз” деп ойлайды. Әкесі де, шешесі де, текті жерден шыққандықтан ба, өздерін өте мәдениетті ұстайтын ақылды, мейірбанды жандар. Әкесінің ойы мен білімінің тереңдігіне, тапқырлығына, шешендігіне іскерлігіне талай адам таң қалатын. Он тоғыз жасында аға лейтенант болып, соғыс кезінде рота басқарған, жиырма бес жасқа жетпей аудандық сотта судья болып, отызға жетпей орда бұзып, аудандық партия комитетінің хатшысы болған, талай жыл колхоз, совхоздарда басшы болып қызмет атқарған, оқығаны да, тоқығаны да, естігені де, көргені де мол, жан-жақты, көзі ашық, философ, ақынжанды әкесінің бұларға берген тәлім-тәрбиесі аз емес. Ол кісі кейде қонақтармен бірге шарап ішіп көңілденіп алған кезінде, ата-тегі туралы бар шындықты жасырмай айтып, мақтанып отыратын. Әсіресе, батыр атасы туралы жиі айтатын. Ол атасы кезінде қазақтың ұлт-азаттық күресіне қатысып, Кенесары ханның қолбасшыларының бірі болыпты. Сыр өңірінен шыққан атақты Бұхарбай батырдың үзеңгілес досы болған деседі. Есімі-Аппақ екен. Шын есімі солай ма, әлде жеңгелері солай атап кеткен бе, әлде көтерілістен кейін жасырыну үшін, шын есімін өзгерткен бе– белгісіз. Өзі еңселі, батыр тұлғалы, қарулы, қарасұр кісі болған екен. Қырғыздың Алатауында Кенесары жау қолына түсіп, Наурызбай өлгеннен кейін, соғыстан аман қалған бір топ сарбаздар “Кенесарыны босатып аламыз” деп аңдып, таутасты сағалап, малта құртты ас қылып, ашығып, бірнеше апта жүріпті. Кенесарының өлгенін естігеннен кейін, амалсыз ат басын бұрып елге, алыстағы ауылдарына қайтыпты. Аппақ Ақтөбе, Орал жақтағы туған жеріне Сырдың бойын жағалап келе жатқанда, Жаңақорған бекінісінің айналасында отырған ауылдардың беделді, атқамінер байлары оны еліне жібермей алып қалады. Орта жүздің Абылай, Нәлібай деген ел басқарған дәулетті адамдары: “Еліңізге барып қайтесіз, көзге түсіп қаларсыз. Одан да ортамызда болыңыз, бізге сіздей ел намысын көксеген, жұртына қорған болар батыр адам керек. Алдыңызға мал жинап, қаласаңыз қыз алып беріп, үйлендірейік,’’– деп қолқа салыпты. Аппақ қалуға келіседі, бірақ: “Маған ештеңенің керегі жоқ, тек қана бір жылға, майына екі өгіз бен соқа берсеңіздер болады”,– дейді. Сол уәдемен ол еліне барып, жалғыз інісін ертіп, тұқымдыққа бір-екі қап тары алып, Жаңақорғанға, қарашалардың ортасына қайтып келеді. Ары-бері өтіп жүргенде көзі түскен, ұнатқан, Сырдарияның жағасында иесіз жатқан майлы топырақты, құнарлы жердің шеңгелін, жыңғылын інісі екеуі кетпенмен шауып, тазалап, екі өгізге жеккен соқамен жыртып, атыздап, көктемде тары егеді. Дарияның жағасына шығыр орнатып, өгіздің күшімен айналдырып жазыққа су шығарып, арық қазып, атыздарды суарады. Аппақ қара күші мол, ерінбейтін еңбекқор, иманды адам болса керек. Бір күні талтүсте жұмыстан шаршап, жиде талдың көлеңкесінде тынығып алмақ болып, қисайып жатқанда, кірпіктері ілінісіп, қалғып кетіпті. Сол кезде, түсінде ме, әлде өңінде ме, бір сәлделі, ақ киімді, ақ сақалды, қолында асатаяғы бар шал қасына төніп келіп: “Жатпа, тұр балам, малыңа ие бол! Еңбегің жансын! Әумин”–деп сақалын сипап бата беріп, бұл басын көтерем дегенше, заматта ауаға сіңгендей жоқ болады. Аппақ орнынан тұрып, айналасына қараса – әр атыздың ішінен топ-топ болып маңырап ақ қасқалы қара қойлар қаптап шығып келе жатыр екен. Таң қалып, оянып кетсе – түсі екен. Аппақ өзіне Қыдыр ата келіп аян бергенін түсініп, түсін жақсылыққа жорыпты. Кейбір көне көз қариялар: “Аппақ Қыдырды өңінде көрген немесе көзіне елестеген” деп те айтады. Не де болса, сол жылы Аппақ тарыдан мол өнім алып, әр атызға бір-бір ұра қазып, тарысын қап-қап қылып көміп кете беріпті. Несібесіне қарай, сол жылы елде астық тапшы болған ба, әйтеуір тарысын малға айырбастап, бір жылда мың қой айдап, бай болып шыға келіпті. Қойларды әр отардан таңдап жүріп, түсінде көргендегідей, маңдайында қасқасы барларын жинап алады екен. Сөйтіп адал еңбегімен, маңдай терімен, әулиенің қолдауымен байып, ел қатарына қосылған Аппақ, інісі екеуі Жаңақорғанның іргесіндегі Жетітөбе деген жерге үй салып, құдық қазып, малын қоралап, жайылдырып, үйленіп, отау құрып, балалы-шағалы болып, жеті ұл, бірнеше қызды болып, қанатын кеңге жайып, мал өсіріп, тары егіп, бір ауыл болып отырып, ел-жұртқа беделді Аппақ бай атанып, бақытты, дәулетті ғұмыр кешіпті. Сол Аппақтың ең кенже баласы, мұрагері, отау иесі Ысабай атқұмар, атақты шабандоз болыпты. Үйдің ең кішісі болғандықтан, шолжаңдау, ерке, шаруаға қырсыздау болып, азаннан кешке дейін көкпар шауып, бәйгеге ат қосып елді аралап той-тойлап жүреді екен. Әкесінен қалған байлықты шашып, қай жерде жүйрік ат бар десе іздеп барып, бір үйір жылқыға айырбастап алып келеді екен. Сол өңірде атақты Ысабай, Жиенбай деген екі шабандоз көкпаршылар қатар аталады екен. Олардың тақымынан көкпарды ешкім тартып ала алмайды екен. Ысабайдың нағыз цирктегі шабандоздардай аттың құлағында ойнап, шауып келе жатып, аттың бауырының астынан айналып өте беретін өнерін Ибрагим бала кезінде өз көзімен көріпті.

	Әкесі сондай қағілез, шапшаң, шалт қимылдайтын шымыр адам болыпты. Оның атқа құмарлығы сонша, сол үшін түрмеге де түсіпті. Өкімет бар малын тартып алып, қудалап күн көрсетпеген соң, бас сауғалап Өзбекстандағы таныстарына кетпекші болады. Бала-шағасын, әйелін жүк пойызына мінгізіп жібереді де, “өзім кейінірек барамын” деп қалып қояды. Сондағы ойы – аудандық милицияның бастығы тартып алып мініп жүрген өзінің сүйікті, жүйрік ақ боз атын ұрлап алып кету. Сол мақсатпен милицияның айналасын аңдып жүрсе, көшеде екі милиционер алдына салып айдап келе жатқан бір жиені қарсы жолығыпты. Ол бұны көре салып қасындағы мылтықты қызыл жағалыларға: “Ана адамды ұстаңдар! Ол да менімен бірге ұрлық жасаған”,– деп, ұстап беріпті. Екеуі бірге түрмеге түскеннен кейін, Ысабай: “Әй, оңбаған, мұның не? Айдаладағы мені қаматқаның қалай?”– десе, жиені: “Нағашы, ренжімеңіз! Басқа амалым қалмады. Мен мұнда жалғыз жатсам, аштан өлемін ғой. Сіз жұртқа белгілі, қадірлі адамсыз. Артыңыздан іздеп, ас-ауқат әкеліп тұратын ағайыныңыз, дос жараныңыз көп, бізді аш қалдырмайды. Екеу болсақ, ішім пыспайды, түрмеден қашып шығу да жеңілірек”,– деп уәж айтыпты. Айтқанындай-ақ, аудандағы түрмеде біраз уақыт жатқаннан кейін, облысқа бір милиционер екеуін арқанмен байлап, алдына салып жаяу айдап бара жатқанда, айдалада қашудың сәті түседі. Ыстық күнде діңкелеп шаршаған милиционердің ат үстінде қалғып келе жатқанын байқаған Ысабай жиеніне сыбырлап: “Қазір мен арқанды тартып, ананы аттан құлатам. Сен сол кезде маған көмектесіп, оның мылтығын тартып ал!– дейді. Жиені келіскен сыңай білдіреді. Ысабай сәл кідіріп тоқтап, атты бір жағына үркітіп жіберіп, милиционердің белдігіне байланған арқанды шірене тартып қалғанда қалғып-мүлгіп отырған байғұс ердің үстінен ауып, жерге құлап түседі. Сол кезде оқша атылып барып үстіне қона кеткен Ысабай оның есін жиғызбай, маңдайынан басымен бір соғып, талдырып түсіреді. Бұрылып қараса, жиені алды-артына қарамай, айдалаға қашып барады екен. Дауыстап шақырып алып, қолын шешіп, өзінің қолын шешкізеді. Милиционердің қолын байлап, жерде жатқан мылтықты алады. Екеулеп жүріп атты ұстап алып, мінгесіп мініп, милиционерді айдалада жалғыз қалдырып, “теміржол қайдасың” деп тартып отырады. Сол кеткеннен ауылға қайтып оралмай, ақ боз аттан күдер үзіп, пойызға мініп, Өзбекстанға ауып кетеді. Апталап ашығып жүріп, өліп-талып, бала-шағасына жетіп, сол жақта тұрақтап қалады. Ұлы Отан соғысы басталған кезде оның екі баласы майданға аттанып, үлкен ұлы –Ысмайыл хабарсыз кетеді де, кенже ұлы – Ибрагим қырғын соғыстан аман қалып, қолынан жарақаттанып, елге оралады. Он рет сотталып, әбден қуғын көріп зәрезеп болған әкесі: ''Е-е, балам, сот болмаған соң, бәрі бекер ғой,''– дей берген соң, оның арманын орындап, соттың оқуына түсіп, оқып бітіреді. Әке-шешесі қайтыс болғаннан кейін, еліне оралып, ауданда сот болып қызмет етіп, үйленіп, ұл-қыз өсіріп, қара шаңырақты құлатпай, ұрпақты жалғастырып, балаларын оқытып, тәрбиелейді. Сол асқар таудай арқа сүйер әкесі “ақын болып атымызды шығарады” деп үміттенген сүйікті ұлының қайғысынан күйзеліп, уайымнан азып, қартайыңқырап, шөгіңкіреп қалғандай. Күйіктен бе, кейінгі кезде ішімдікке де тым әуес бола бастағанын естіп, Нұрлан оны да, анасын да аяп, уайымдай беретін болды. Ата-анасына қартайған кездерінде рахат көрсетудің орнына қайғы-қасірет, бейнет әкелгеніне өкініп, іші удай ашиды. Бірақ қолынан келер дәрмен болмаған соң, үнсіз қиналып, амалсыз іштен тынады. Әлсін-әлсін Света екеуі кезектесіп үй-ішіне көңілді хат жазып, хал-жағдайларын сұрап, өздерінің амандығын айтып, хабарлап тұрады. Үйіндегі іні-қарындастарынан сағынышқа толы хаттар алған сайын өзі де қуанып қалады. Атаанасы бұны Светаның қиын сәтте қызғыштай қорып, жағдайын жасап, өздерін үлкен ауыртпалықтан құтқарғанына риза болып, “оны бізге құдай жіберген шығар” деп жиі тәубе айтып, алғыс айтып отырады екен. Қарлығаштай қанатымен су сепкен қаршадай қыз өзінің қалтқысыз қайырымды жүрегімен, адал көңілімен, мейірімді махаббатымен, адамгершілігімен олардың да, бұның да жүрегін жаулап алып, сарымайдай еріткен еді. Әкесі Ибрагим бірде Светаға: “Мен бұрын шын махаббат тек аңыздарда, романдарда, ертегілерде, киноларда ғана болады деп ойлаушы едім. Олай емес екен. Қателесіппін. Сендердің махаббаттарың мені мойындатты”,– депті. Нұрланның өзі де сүйген қызының ерлігіне, сезіміне тәнті болып, жанындай жақсы көріп кетті. Бұның ата-анасы да Светаны өз қыздарындай еркелетіп, мейіріммен Светочка деп, аялап, құрметтеп, айтқанын екі етпеуге, ренжітпеуге тырысады. Осы ауруханадағы дәрігерлер де оған құрметпен қарайды.

	Операциядан кейін екі ай өткенде дәрігерлер Нұрланды басқа, бес адамдық үлкен палатаға ауыстырды да, екі жағына кезек-кезек аударылып жатуына рұхсат берді. Әрине, өзі емес, төрт-бес сағат сайын Света, ол жоқ кезде медбикелер немесе бауырларының бірі көмектесіп, жастықтарын көпсітіп қайта салып, жайластырып жатқызады. Екі жарым ай бойы тек етпетінен, қозғалмай жатудан шаршаған Нұрланға бұл әжептеуір жеңілдік әкелді. Еркін ұйықтап, демалып, жан-жағына қарап, теледидар көріп, жұртпен сөйлесіп көңілін аулап, өлеңін еркін жазып, жағдайы жақсарып қалды. Әсіресе, Света оны медбикенің көмегімен каталкаға жатқызып, ваннаға алып барып, алғаш рет шомылдырғандағы қуанышын айтсаңшы! Әбден қурап, камфорлы спирт сіңген денесі үш айлық кірінен арылып, тазарып, жібіп, жіпсіп, жеңілдеп, анасынан жаңа туғандай жаңарып, рахаттанып қалды. Ертеңіне көптен бері аңсаған тағы бір арманы орындалды. Екі айдан аса далаға шықпаған, жарық дүниені көрмей, қаракөлеңке, дәрі, күлімсі иіс сасыған палатада зарығып, сағынып, сарғайып, жатқан бұны тұңғыш рет каталкамен Света таза ауаға, сыртқа шығарды. Жаздың соңы болғанмен, күн ерекше жадырап, жылы, жанға жайлы самал есіп, ағаштардың жасыл жапырақтары сыбдырлап, гүлдердің хош иісі аңқып, дала рахатқа, шуаққа бөленіп тұр екен. Нұрлан мол жарықтан алғашқыда екі көзін аша алмай, таза ауадан басы айналып есеңгіреп қалғандай болды. Бірте-бірте масаң халден арылып, көзі үйренген соң, рахаттанып, айналаға, жасыл баққа, жайқалған гүлдерге, жарық дүниеге, жарқыраған күнге шаттана, алғаш көріп тұрғандай таңдана, құмарта қарады. Ол мынау табиғаттың, күн нұрының, таза ауаның, өмірдің, қайнаған тіршіліктің, жарық дүниенің ғажап, сұлу екенін ғашық көзбен айқын көріп, жан-жүрегімен терең сезінді. Бұрын сау кезінде, сайрандап жүрген шағында аңғармаған талай әсемдікті, әдемілікті енді байқап, таңырқап, телміре көз тігеді. Осынау бір балдай тәтті сезім, өмірге шексіз құштарлық, махаббат бұрын-соңды болмаған құдіретті күшпен бойын біржола билеп алды. Адамдармен, жақындармен бірге өткізген әрбір күні, сағаты, жарық дүниені, ғажайып табиғатты көріп қуанған әрбір сәті – қайталанбас қуаныш, шексіз бақыт екенін жан-жүрегімен ұқты. Бүгінгі күнмен өмір сүріп, қазіргі сәтті, көрген қызығын, қолдағы барын бағалай біліп, тіршіліктің қадірін, ғұмырының мәнін түйсініп, сағына сүю керек екенін түсінді. Бұрын жас адамға тән әдет бойынша, арманмен, алдағы күнді ойлаумен өмір сүріп, айналасына көп көңіл бөле бермеген екен. Сөйтсе, құр қиялға беріле бермей, сарыуайымға салынбай, әр күн сайын шуаққа шомылып, таза ауаны рахаттана жұтып, құстардың сайраған үнін, жапырақтардың сыбдырын тыңдап, адамдармен сөйлесіп, жайнаған гүлдерді, қалбалақтап ұшқан көбелектерді, аспанда шарықтап еркін жүрген құстарды, қалықтап жүзген ақша бұлтарды, жарқыраған күнді қызықтап, тыныш, аман-есен,тірі жүргеніңе де қуануың керек екен. Осындай мол қуанышқа, бақытқа бөленген Нұрлан өзін бір сәт тозақтан шығып, жұмаққа оралғандай сезінді. Ойында бір шумақ өлең құралып, еріксіз күбірлей берді.



	Ауа қандай, гүлдер қандай керемет!

	Құстар сайрап, ұшып-қонып көбелек.

	Жарқырап Күн шуағын тұр себелеп,





Өмір ғажап, жанға басқа не керек!



	Иә, өмірде қанша қиналсаң да жер басып тірі жүргенге не жетсін! Сондықтан Нұрлан аурудан аман қалғанына қуанып, қалайда қиындықты жеңіп, өз ортасына қайта оралуға тиіс екенін тағы да бір ұққандай болды. “Шіркін-ай, тезірек тұрып, жүріп кетсем екен, бұдан былай мүлде басқаша өмір сүрер едім!” деп армандады.

	Жаңа палатаға ауысқан соң-ақ дәрігерлер оған төсегінде жатып қимылдай бастауға, біреулердің көмегімен аяқтарын қозғай беруге рұхсат берген. Қозғалыссыз көп жатқандықтан, әрі аурудың әсерінен буындары толық бүгілмей, әсіресе екі жамбасына тұздар жиналып, қатып қалған екен. Енді солармен күресу басталды. Тұз деген бәленің кетуі қиын екен. Егер онымен алыспасаң, аяқтарыңды тынымсыз қозғай бермесең, одан сайын асқынып, көбейіп, буындарыңды бүгілдірмей тастауы, тіп-тік болып қақайып қалуың мүмкін екен. Соны дәрігерден естігеннен кейін Нұрлан белінің ауырғанына қарамай, тізерлеп төрт аяқтап тұрып, әлі келгенше буындарын қозғалтып, шынығуға кірісті. Тағы бір ай өткенде дәрігерлер оны арнайы қондырғыға жатқызып, байлап, бірте-бірте көтеріп, тікесінен тұрғызып үйрете бастады. Ұзақ уақыт төсектен тұрмай жатқан адамды бірден отырғызса, тік тұрғызса, басы айналып кетеді екен. Нұрлан бұрынғы палатада жатқан кезінде сондай жағдайдың куәсі болған. Төр жақта қарамақарсы жатқан орта жастағы, ақжарқын мінезді, ылғи жұртты күлдіріп сөйлейтін, Николай деген көңілді орыс кісі бұған ер жүректі, мойымайтын, батыр болып көрінетін. Мойын омыртқасы орнынан шығып кетсе де, бағы бар екен, аяққолдарынан жан кетпепті, еркін қозғалып жатты. Дегенмен екі ай бойы екі шекесіне қадалған істік темірге, мойнын созып тартқан темір тастардың салмағына шыдау да оңай деймісің. Үнемі төбесі ғана көрініп жатқандықтан, Нұрлан оның жүзінің қандай екенін де білмейтін. Хирург сол кісінің басындағы вытяжканы, темір-терсектерді алып тастап, мойнына бұрандалы қайыс қамыт кигізіп, бекітіп: “Енді орныңнан тұрып, отыр!”– дегенде байғұстың зәресі ұшып, қорқып, қалтырағанын көрсең.

	– Не надо, доктор, я боюсь!– деп ба сын көтергісі келмей тартыншақтай берді. Әзілқойлығына, сөздеріне қарап оны мықты санап жүрген Нұрлан енді қоян жүрек қорқақ, жанаяр болып шыққанына қайран қалып, күлкісі келеді. Қатал мінезді хирург жігіттің жыны келіп кетсе керек: Николайды екі иығынан ұстап жұлқа тартып, төсектен жұлып алып, екі аяғын төмен салбыратып бірден отырғыза салды. Қапелімде не болғанын түсінбей қалған Николай, тыр жалаңаш ап-арық күйінде, ұзын шашы ұйпа-тұйпа болып, қорыққаннан көкшіл көздері бақырайып, шарасынан шыға жаздап, жақ жүндері үрпиіп, шикіл сары жүзі қуқыл тартып қуарып, жағы суалып, есеңгіреп отырып қалды. Оның қамыт киген, ашарық құл секілді екі иығы салбырап, еңсесі түсіп, бүкшиіп отырған түріне қарап еріксіз мырс етіп күліп жіберген Вильгелм Николаевич: “Точно иог!”– деді.

	Сол күні-ақ аурухананың киімін киіп, орнынан тұрып, жүріп кеткен Николай ай бойы, аяқтарын санап басып, айналасынан қамыт киген мойнын қызғыштай қорғап, өзін өте сақ ұстауға тырысты. Оның сол сауысқандай сақтығын жұрттың бәрі қызық көріп, күлкіге айналдырып жүр еді. Адамды сөзіне қарап емес, ісіне қарап тану керек екеніне Нұрланның тағы да көзі жеткендей болған. Бірден тікесінен тұрудан қорықпаған себебі де содан еді. Алғашқыда аздап басы айналып, жүрегі айныса да, шыдап, тез үйреніп, ертеңіне кресло арбаға отырды. Енді өз аяғымен жүрмесе де, арбаның көмегімен палатадан шығып, аурухананың ішін аралап, далаға, таза ауаға шығып серуендеуге, спорт залына барып шынығуға мүмкіндік алды. Спорт залында алғаш үйренгені – тізе тірегішке тұру болды. Әрине, өздігінен тұра алмайды, белі де жамбасы да, тізесі де ұстамайды, бүгіліп кете береді. Сондықтан жаттықтырушы әйел қолтығынан демеп, көмектесіп тұрғызады да, қалың белбеумен екі жамбасының сыртынан орап, брустарға байлап қояды. Осылай аяқтарына салмақ түсіріп біраз тұрғызғаннан кейін, қайтадан көмектесіп, арбаға отырғызады. Содан кейін жұмсақ кілемнің үстіне жатқызып еңбектетеді, түрлі жаттығулар жасатады. Көп жатудан, аурудан әлсіреген Нұрлан да басқалар секілді терге малшынып, лезде шаршап қалады. Белден төмен қарай жан болмаған соң қиын екен: аяқтары былқ-сылқ етіп, зілдей болып, икемге келмейді. Әйтеуір жамбастарында шамалы қозғалыс пайда болған еді, соның арқасында сәбидей төрт аяқтап шамалы еңбектеп жүруді үйренді. Біраз күннен кейін тізе тіреуішке екі тізесін тіреп, брустан ұстап өзі тұра алатын болды. Енді ол күндіз спорт залында шыныққанын місе тұтпай, кешке қарай дәліздің түпкіріндегі брустарға да барып жаттығатын болды. Бірақ қанша тырысса да, қолдары күшейгенмен аяқтары әлденетін сияқты емес. Тізесін тірегенмен, ұзақ тұра алмай, қолдары талып, арбасына сылқ түсіп отыра кетеді. Аяқтарында жан болмаған соң, Свифтің тау басына тас домалтқаны сияқты еңбегі еш кетіп жатқандай. Бір күні жалғыз өзі терезе алдында осылайша жаттығып, қатты шаршап отыр еді, қасынан өтіп бара жатқан жара таңдаушы орыс медбике кемпір:

	–Қалай, ештеңе болмай жатыр ма?–деп сұрады орысшалап.

	–Аяқтарымда жан жоқ, түк сезбеймін,– деп жауап берді Нұрлан.

	–Қалай сезесің арқаң быт-шыт болса!– деді кемпір мысқылдап.

	Нұрлан оның сөзіне ренжіп, іштей ашуланып қалса да, үндей алмады. Кемпір операцияға қатысқан, бұның ауруының жағдайын жақсы біледі. Әрі күн-ара бұның арқасындағы үлкен жараны дәрілеп, таңып, емдейді. Оның қанша айдан бері емге көнбей жазылмағанына жыны келіп, ашуланады. Жақпаған дәрісі, жасамаған емі жоқ. Бұның жауырынынан тері алып, жамап та көрді, бәрібір жазылмады. Содан да әйтеуір бұған тиісе береді. Екеуі бір рет сөзге де келіп, айтысып қалған. Араларынан қара мысық жүгіріп өткендей, содан бері бірін-бірі онша жақтырмайды. Оны Света да ұнатпайды. Күндері соған түсіп, тәуелді болып тұрған соң, амал жоқ, шыдап, бетіне келмеуге, сөз қайтармауға тырысады. Бұл жолы да Нұрлан оның сөздеріне мән бермеуге тырысса да, жүрегіне улы оқ қадалғандай, ауырсынып, бойынан әл кетіп: “Демек, осының бәрі бос әурешілік екен-ау”,–деп, орнынан тұрып жаттығуға құлқы болмай, терезеге қарап көңілсіз тұнжырап отырған. Кенет, арт жағынан келе жатқан адамдардың таныс дауыстарын, аяқ-дыбыстарын естіп, жалт қарап еді: көптен бері көрмеген әкесі мен жылдан аса уақыт кездеспеген тетелес інісі Арман екен. Әкесі де, інісі де бұны көргендеріне қуанып, күліп келіп, қолын алып, бетінен сүйіп жатқанда, қамкөңіл болып қыстығып отырған Нұрлан еріксіз еңіреп жылап жіберді. Әсіресе, сағынған інісін көргеніне көңілі босап, өзін-өзі тоқтата алмай, мұң шаққандай ағыл-тегіл жас төгіп жылады-ай! Аңқылдаған көңілмен қуанып келген әкесі мен інісі, не болғанын түсінбегендей таңдана қарап, тұрып қалды. Інісінің де түсі бұзылып, көздері лезде жасаурап кетті. Әкесі бұның қылығын өзінше түсініп:

	– Мұның не, балам! Қой, жылама, боркемік болма! Қайта өстіп аман-есен отырғаныңа қуанбайсың ба? Біз, шешең екеуміз сені бүйтіп арбаға отырады, адам қатарына қосылады деп ауылда жатқан кезіңде ойлаған да жоқ едік. Жүрмесе де тек жаны қалса екен деп құдайдан тілегенбіз. Шүкір, аурудан, қатерден аман қалдың. Осындағы дәрігерлерге рахмет! Сенің арбаға отырғаныңды естіп, қайғыдан көзіміз ашылды ғой. Неліктен жылап, уайымдайсың? Мен бармын, анаң бар. Сүйген қызың, бауырларың қасыңда. Тірі болсам, барлық жерге апарып, емдетіп, жағдайыңды жасап, аяғыңа тұрып кетуіңе көмектесемін. Ештеңеге алаң болма!– деп сабырмен жұбатып, басу айтты.

	Аяқ-астынан босаңдық танытқанына ұялып, іштей өкінсе де, өзіне-өзі ие бола алмаған Нұрлан көз жасын тауысып барып, өксігін басып, әрең тоқтады. Жылағаны бір жағынан жақсы болған сияқты. Талайдан бері кеудесіне шемен боп қатып, толып қалған қайғы-шері, ренішуайымы көз жасымен бірге кетіп, бойы сергіп, жеңілдеп қалғандай. Осы уақытқа дейін хабар алмай, жоғалып кеткен інісі өзін кінәлі санағандай сәл ыңғайсызданып қипақтап, оқудан қолы тимегенін, кеш естігенін айтып ақтала бастады. Нұрлан оның сөзін естімегендей, мән бермей, жүзіне бауырмалдық сезіммен мейірлене қарап, үнсіз жымиып күлді. Бейне тез жауып басылған жаңбырдан кейін күн ашылғандай жүзі жадырап, көзі күлімдеп, олардың келгеніне қуанғанын білдірді. Інісіне өкпелеуден гөрі, қатты сағынған екен. Бала кезден бірге өскен, бірге ойнаған бауыры емес пе?! Бәлкім, көңілінің күтпеген жерден босағаны да содан болар.

	Әкесі мен інісінің келгені Нұрланның көңілін көтеріп, бойына қуат бергендей болды. Олардың сөзбен демеп жігер беруінің, қайрауының арқасында қайтадан қайраттанып, шыныға бастады. Әке деген арқа сүйер асқар таудай болса, іні деген –расында да, тынысың екен. Әкесінің қамқорлығы, інісінің бауырмалдығы, жарасымды қалжыңы жанына жылу, тәніне қуат беріп, дертіне дауа болғандай. Әкесі келгеннен кейін дәрігерлер де бұған көбірек көңіл бөле бастады. Қымбат дәрілер, ине салып тыңғылықты емдеуге көшті. Соның арқасында Нұрланның жағдайы әжептеуір жақсарып, белі қатайып, аяқтары әлдене түсті. Енді жаттықтырушы дәрігерлер оның аяқтарына гипс пен бинттен лангет жасап, тізесін бүгілмейтіндей етіп байлап, балдаққа тұрғызып, жүруді үйрете баста ды. Қара терге түсіп қиналса да, Нұрлан бір ай жаттығып, дәлізбен жүз қадамдай жүре алатын дәрежеге жетті. Тіпті, баспалдақпен үйдің екінші қабатына да көтеріле алатын болды. Егер лангетпен еркін жүруді үйренсе, аяқтарына арнайы аппарат жасатып алып балдақпен жүре беруге болады екен. Сонда үйдің ішінде, аулада жүруге, машинаға мініп түсуге мүмкіндік аласың. Сүйретіліп жүрсең де, ешкімге кіріптар болмай өз аяғыңмен жүргенге не жетсін! Бірақ бұл лангет пен аппараттың бір жаманы – аяқтарыңды қысып, қан жүргізбей тастайды екен. Бір сағаттың ішінде аяқтарыңның бас жағы дүмпиіп, ісініп кетеді. Үнемі киіп жүрсең аяқтарыңның бұлшық еттері семіп, салдырап, қозғалыссыз қалып, біржола істен шығуы мүмкін екен. Дегенмен, құр отырғаннан қозғалып жүргеннің денсаулыққа пайдасы зор. Бірақ Нұрлан түпкілікті бұлай жүруді місе тұтқысы келмейді, намыстанады. Бұрын лақтай секіріп, ойнақтап шауып жүрген адамға мұндай мүсәпір мүгедектік қалай ұнай қойсын?! “Басқа түссе, баспақшыл” дегендей, көнбеске амалы да жоқ. Әйтеуір қимылдай берсе, мақсатына бір қадам жақындай түсетін сияқтанып, көңіліне үміт ұялайды. Әкесі мен інісі қасында он шақты күн болып, ауылына қайтып кеткеннен кейін, олардың орнына ағасы Шәкен, одан кейін інісі Жандос келіп, бір-бір айдан жатып, көмектесті. Солардың арқасында Светаның қолы босап, тамыз айының соңында еліне, туған үйіне, одан кейін Мәскеуге барып қайтты. Атаанасын, інісін, туыстарын көріп сағынышын басып, оларға айтпастан институттағы оқуын сырттай оқитын бөлімге ауыстырып, Қарағандыға біржола келді. Бұл кезде Нұрланның жағдайы біржола жақсарып қалған. Палатадағы аурулармен әңгімелесіп, қолы бос кезде шахмат ойнап уақыт өткізіп жүрді. Палатада бұдан басқа бір орыс шал, бір кәріс жігіт, бір орта жастағы өзбек және жасы өзімен қатар Марат деген қазақ жігіт жатады. Мараттың қасында шешесі мен аққұба, сүйкімді, орта бойлы Алтынай деген келіншегі көмкектесіп жүреді. Алтынай мен Света лезде тіл табысып, достасып кеткен. Екеуі бір-біріне сырлас серік болды. Нұрлан да үнемі Маратпен бірге қыдырады. Марат бұрын жеңіл салмақты боксшы болған екен. Сәл мақтанып сөйлейтіні болмаса, жақсы жігіт. Оның да бел омыртқасы сынған, жүре алмайды. Әйтеуір бір қызы бар екен. Соны жиі айтып, көңіліне медет тұтады. Палатада бұларға үнемі ақыл-кеңес айтып отыратын өзбек ағалары – Әлішер бұрын уролог дәрігер болып жұмыс істепті. “Біз әлі жаспыз, жағдайымыз күннен-күнге жақсарып келеді. Үшеуіміз де балдақпен жүріп кетуге тиіспіз”,– деп жігер береді. Өзі бастап бұларды спорт залына алып барады. Оның да жанында әйелі көмектесіп жүреді. Иә, басыңа қиындық түскен кезде қасыңда жанашыр жақындарың, достарың болғаны қандай жақсы! Спортшылар да жаттықтырушылардың, демеушілердің арқасында аянбай тер төгіп, бейнеттеніп дайындалу арқылы жеңіске жетеді. Нұрлан сондай жанашыр жақындарының көп болғанына қуанады.

	Күзде әкесі мен шешесі ауылдан арнайы артынып-тартынып, дайындалып келіп, бұның туған күнін дүркіретіп өткізді. Ет пен балық тағамдарына, жеміс-жидекке арақ-шарапқа, түрлі сусындарға, тортқа бірнеше палаталардағы ауруларды, дәрігерлерді, медбикелерді тойғызып әжептеуір мерекеге айналдырып жіберді. Нұрлан достарымен, Светамен, жақын туыстарымен, ата-анасымен бірге ауруханада алғаш рет туған күнін тойлап, көңілі тасып қуанып, бір серпіліп, сергіп қалды. Сол әсермен шабыттанып кешке қарай өлең де жазды. Азапты күндерде көрген қуаныштың дәмі өзгеше тәтті болады екен. Өзінің жалғыз емес екенін, өмірге, жақындарына керек екенін, көрер қызықтары әлі көп екенін тағы да бір сезінді. Осы туған күнінің ойдағыдай көңілді өтуіне атсалысып, жүгіріп, бұдан бетер қуанып жүрген Светаның адалдығына, ықыласына да риза болды. Осы бір сәби көңілді, періштедей пәк қызды бұған құдайдың өзі жібергендей. Әбден азап шегіп, қалжырап, басы айналып, шаршаған кезінде жұпар шашқан қалың шашын емірене бір иіскеп, ұялғанда алмадай қызарып, ысып кететін топ-томпақ бетінен сүйсе, санасы шайдай ашылып, шаршағаны бірден басылып, уайымы тарқап, бойы сергіп қалады. Сірә, сезімнің құдіреті деген – осы болар. Света болмаған кезде, күздің жауынды көңілсіз күніндей жабырқап, жалғызсырап, оны сағына бастайды. Осы ауруханада жатқалы бері оған қатты бауыр басып, қамқорлығына әбден үйреніп, сеніп кетіпті. Енді онсыз өмір сүре алмайтындай халге жетіпті. Света бұны жас баладай бағып-күтіп, бар ықыласымен қарайды. Қалай күтім жасауды, ине шаншып дәрі егуді медбикелерден көріп, үйреніп алды.

	Сегіз ай бойы емделіп, жағдайы, денсаулығы біршама жақсарып, өзіне-өзі қарай алатындай халге жеткен кезінде, Нұрланды дәрігерлер ауруханадан шығарып, үйіне қайтарды. Алар емі біткендіктен, әрі ауруханада өзге жаңа ауруларға орын жетпей жатқандықтан қыстың көзі қырауда, ақпан айының ортасында қайтуға мәжбүр болып, үйреніп қалған жылы орнынан кеткісі келмей, достарын қимай қиналса да, Нұрлан дәрігерлердің шешіміне қарсылық білдіре алмады. Қайта осы Қарағандылық дәрігерлердің арқасында өмірге қайта оралғанына риза болып, бәріне шын көңілден рахмет айтып, қимай қоштасты. Қанша уақыттан бері көрмеген ауылын, туған үйін, кішкентай іні-қарындастарын, туыстарын, туған жерін әбден сағынған еді. Ауылдан әкесі мен ағасы келіп, қысқы киімдерін кигізіп, Света екеуін алып кетті. Төртеуі ұшақпен Шымкентке барып, сондағы орталық қонақүйде бір түн қонып, ертеңіне пойызға мініп, ауылға жетті. Түс ауа жеткен бұларды үй іші, ағайын туыстары, көршілері жиналып, күтіп отыр екен. Ибрагимнің тоқсанға келген қарт жездесі есік алдында діни ырым жасап, тіл-көздерді, ауруды аластап, Нұрланды ұшықтап барып, үйге кіргізді. Әке-шешесі бұған бір бөлмені босатып, үлкен керует қойып, дайындапты. Керуеттің үстіне екі тақтай салып, үстіне матрац төсеп, ауруханадағыдай жағдай жасапты. Жолдан шаршап келген Нұрлан соған жатып, “өз үйім– өлең төсегім” деп рахаттанып, еркін белін жазып, туған – туыстарымен әңгімелесіп, мауқын басып, бойы жеңілдеп, көңілі сергіп, бір жасап қалды. Бірақ ақпан айының ызғары өтіп, жолда бойын суық алып қалған ба, ертеңіне-ақ ыстығы көтеріліп, бүйрегі сыздап, қатты ауырып қалды. Аудандағы уролог дәрігер келіп, тексеріп, ауруын анықтаған соң, ‘’бір қой берсеңдер емдеп жазамын’’ деп ауруханаға алып кетпекші болып еді, Нұрланның ауылдағы жездесі Төлеубай оның емдей алатынына сенбей, келіспей қойды. Жақсы көретін қайнысын өзі жиі барып емделіп жүрген облыс орталығындағы қалалық ауруханаға алып баратын болды. Қайнағасы Ибрагим де соны дұрыс көрді. Ол баяғы ашуы тарқағаннан кейін, Нұрланға керек болады деп, жол апатынан төбесі мыжмыж болған машинасын Шымкентке апарып, кузовын ауыстырып, екі мың сомға жөндетіп қойған екен. Күйеу баласы екеуі сол машинаның жүк салғышына бір қойды байлап салып, дәрігерге қосымша беретін ақшасын дайындап, Нұрлан мен Светаны алып, шопыр жалдап, Қызылордаға тартып кетті. Қызылордадағы калалық аурухананың бөлім бастығы–республикаға белгілі уролог, білікті маман екен. Төлеубайдың жақсы танысы болғандықтан, Нұрланды ауруханаға бірден қабылдап, “сыйғасый, сыраға бал” дегендей, жақсы палатаға жатқызып, айрықша қамқорлық жасап, шын ықыласымен емдей бастады. Бүйректерін ғана емес, арқасындағы жарасын да емдеп, аяқтарына алтын ине салып, жеке өзінің қарауына алды. Соның арқасында Нұрланның денесінің қызуы қайтып, бүйректері тазарып, тоғыз ай бойы жазылмаған жарасы жазылып, әл жинап, бір айдың ішінде жағдайы жақсарып қалды. Бұл кезде қасында Света болып, күндіз келіп, кешке дейін қарап жүрді. Ол түнде бұның жиен, нағашы апаларының үйлеріне кезекпен барып қонып, тамақ дайындап әкеледі. Күні бойы кетпей, жанында отырады. Әйтеуір бұны көзінен таса қылғысы келмейді. Бір жағынан, бөтен қаланы, бейтаныс, сырын білмейтін адамдарды жатырқап, жалғызсырайтын болар. Сүйгенінің қас қабағын аңдып, кім көрінгеннен, медбикелерден қызғанып, кеткісі келмей, үнемі сөйлесіп отырғанды қалайды. Өзі жоқта бұның не істегенін, не ойлағанын, не жазғанын білгенше асығады. Бұл дүниеде Нұрланнан басқа жақыны, сырласы, ермегі жоқ сияқты. Нұрлан оған: “Үйге барып демалсаңшы, қаланы аралап қыдырсаңшы”,– десе, балаша көңіліне алып, ренжіп қалады. Нұрлан оның қиналып, қолы тимей, мүмкіндігі болмай жүргенін түсініп, жаны ашып, шығармашылық жұмысына көмектесіп, әңгімелер жазуына жәрдемдесіп, семинарға дайындалуына қол ұшын беріп, жағдайын жеңілдетуге, көңілін көтеруге тырысады. Ауруханада күні бойы қараптанқарап бос жатқанда не істейді. Екеуінің әңгімесі көбіне–көп әдебиет, шығармашылық жайында болады. Екеуінің рухани жақындығы бірінбірі жақсы түсінулеріне көп ықпалын тигізген сияқты.

	Нұрлан осында жатқанда, Алматыдағы университетте оқитын тетелес інісі Арман ауылға келіншек әкеліп, ата-анасы кішігірім той жасап, некелерін қиыпты. Той өткен соң, інісі қасына келіншегін ертіп, бұны көріп кетуге ауруханаға келді. Келіншегі екіқабат екен, іші білініп қалыпты. Сондықтан ба, әйтеуір, үндемей, төмен қарап ұяла береді. Өзі орта бойлы, талдырмаш, көздері үлкен, ақсары, әп-әдемі, сүйкімді екен. Нұрлан інісінің теңін тауып үйленгеніне шын жүрегімен қуанып, құттықтады. Келгендеріне риза болып, рахмет айтты. Келіннің есімі– Гүлжан екен. Пединститутты биыл бітіріпті. Мамандығы– математика мұғалімі. Інісінің таңдаған мамандығына сәйкес. Демек, тіл табысып, түсінісулеріне жақсы. Гүлжан Светаға да бірден ұнап қалған секілді. Нұрланнан ұялып отырғанын байқап, танысып болысымен, сыртқа ертіп алып кетті. Нұрлан інісімен оңаша отырып әңгімелесіп, тойдың қалай өткенін сұрап болғанша, олар да дәлізде жүріп сөйлесіп, жақсы танысыпбілісіп алыпты. Қайтатын кезде ғана Арман оларды шақырып келді. Жас жұбайлар қоштасып кеткеннен кейін, Света біраз үндемей, ойланып отырып, бір кезде Нұрланға:

	–Біз қашан үйленеміз? Ауылға барған соң үйленейік. Загстің қызметкерін үйге шақыруға болатын шығар? Той жасамасақ та, заңды некеге тұрайық,– деп өтініш білдірді.

	–Мен жазылып, жүріп кеткенше, асықпай, қоя тұрсақ қайтеді?– деді Нұрлан, бірден не айтарын білмей.

	–Мен сенің заңды әйелің болмағандықтан, үйіңде жүруге туыстарыңнан, жұрттан ыңғайсызданамын. Інің үйленіп жатқанда, бізге үйленуге болмай ма? Әлде менің келін болғанымды қаламайсыңдар ма?– деп Света қабағын түйе, ренжи сөйледі.

	– Үйленген соң, ертеңгі күні мен тез арада жүріп кете қоймасам, айнып, тастап кетпейсің бе?– деді Нұрлан күдігін жасыра алмай.

	– Мен сені ешқашанда тастамаймын,–деді Света сеніммен.

	– Онда жарайды, үйге барған соң, әкешешеме айтайын, ақылдасайын. Олар қарсы болмаса, үйленсек үйленейік,–деп Нұрлан келісіп, оны құшақтап, бетінен сүйді. Светаның жүзі лезде қуаныштан жадырап, көздері күлімдеп, жайнап кетті.

	Бір ай емделіп, бүйрегінің ауырғаны қойып, денсаулығы, көңіл-күйі жақсарғаннан кейін, ауруханадан шығатын болып, Нұрлан Света арқылы үйіне хабар берді. Көп ұзамай әкесі машинамен келіп, бұларды ауылына алып қайтты. Үйіне келген соң, Нұрлан оңашада ата-анасына Света мен өзінің арасында болған үйлену жайлы әңгімені түгел айтып берді. Әке-шешесі Светаның ұсынысын қуана қабылдап, ақылына, адамгершілігіне риза болып, бірден келісті. Мәселені ұзаққа созбай, тез дайындық жасап, бір аптадан кейін, үйіне ағайын-туыстарын, құрбы-достарын, аудандық загсті басқаратын әйелді шақырып, шағын той жасады. Загстің бастығы Нұрлан мен Светаны заңды некеге тұрғызып, үйлену туралы куәлікті салтанатты түрде табыс етті. Аудандық газеттің фототілшісі суретке түсірді. Осыдан кейін, жиналған жұртшылық жас жұбайларды жабыла, жамырай құттықтап, тост көтеріп, ақ тілектерін жаудырды. Аңсаған армандарына жетіп, бақытты сәтті бастан кешірген Света мен Нұрлан, жүздері қуаныштан бал-бұл жайнап, ұяла күлімсіреп, төрде, жарасымды жұп болып, қатар отырды. Бұрын да жұптары жазылмай келсе, енді ерлізайыпты болып, жаңа отау құрып, жеке жанұяға айналғандарын, тағдырлары біржола тоғысқанын, көңілдері жайланғанын сезінді. Олар бұған дейін үй-ішіндегілерден ұялып, оңашада ғана сүйісіп, түнде бөлек жатып ұйықтайтын. Енді тойдан кейін, әкесі оларды үлкен бөлмеге ауыстырып,екі адамдық төсекке жатуларына рұхсат берді.

	Оның: “Үйлендіңдер, енді бірге жата берулеріңе болады,’’– деп әзілдеп күле айтқан сөзінен жас жұбайлар ұялып, әсіресе, Светаның екі бетінің ұшы апорт алмадай қып-қызыл болып кетті. Дегенмен, ол бұрынғыдай көп қысыла бермей, үй ішінде еркіндеу жүретін болды. Келін ретінде үйдің тірлігін де айтқызбай өзі істей береді. Бірақ ата-енесі оны келін демей, бұрынғыша Светочка деп еркелетіп, көп жұмсамауға, ренжітіп алмауға тырысады. “Баламызға қарап, жағдайын жасаса болды”,– деп артық жұмысқа араластырғысы келмейді. Нұрланның іні-қарындастары да Светаны қатты сыйлап, “сіз” деп сызылып, ізетті сөйлеп, айтқанын екі етпей, көмектесіп жүреді. Бәрі де онымен орысша сөйлесуді үйреніп, қазақша сөздерді үйретіп, түсіндіріп, тату тәтті болуға, құрбысындай сырласуға құмар. “Светаның арқасында білмеген орысшамызды біліп қалдық”,– деп, анасы Нәзігүл де күліп қояды. Түркі тілдес, тілдері ұқсас болғандықтан, Света да қазақшаны аздап түсіне алатын болды. Сондықтан араларында тіл жөнінен кедергі болмай, үйдегілермен еркін сөйлесіп, түсінісіп жүрді. Нұрланның жағдайын жасаудан қолы босай қалған кезде, қарап отырмай, тамақ жасап, енесіне көмектесуге ұмтылады. Келін болғаннан кейін, ата-енесін “мама”, “папа” деп, шәй құйып беріп, көңілдерінен шығуға талпынады. Енесі Нәзігүл – шебер тігінші еді. Балалары мен қыздарының, құрбықұрдастарының, таныстарының көйлеккиімдерін, соңғы модаға сәйкес, өзі пішіп, тігіп бере береді. Бұрын үлкен қызы Гүлжайна, студент кезінде, юбка, көйлек тіктіретін. Енді Нәзігүл аяқ машинесі мен қол машинесін зырылдатып, көз майын тауысып, қалаған матасынан Светаға көйлек, киім тігіп беріп, қуантып жүрді. Жарасып, денесіне қонымды болып тігілген әрбір көйлек, юбканы киген сайын, Света балаша шаттанып, қуанышы қойнына сыймай, енесін құшақтап:

	– Рахмет сізге, мама!– деп бетінен сүйеді. Нәзігүл де оның қуанышына мәз болып, күлімдеп, аналық мейіріммен аялап, еркелете арқасынан қағады. Света қатты қызығып, өтініп, енесінен киім тігуді үйренуге кірісті. Тігіншілікті Нұрланға ішкиім тігуден бастады. Қызғыш, жолақты матадан өзі пішіп, қол машинамен тіккен трусиді бұған алып келіп, киіп көруін өтінгенде, Нұрлан, күлкісі келсе де, оның көңілін қалдырғысы, ренжіткісі келмей, өзін-өзі әрең тежеді. Алды-арты бірдей болып, айырмасыз тігілген труси киген кезінде денесіне тарлау болып, тырысып, қолайсыз көрінсе де, сыр білдірмей: “Тамаша, маған құйып қойғандай, дұрыс келді. Жарайсың, рахмет! Енді дүкеннен ішкиім сатып алмайтын болдық”,– деп, келіншегін әзіл-шыны аралас мақтап қойды. Света қуанғанын жасыра алмай, қызара күлімсіреді. Бірақ тіккен киімдерінің кемшілігін өзі де байқады ма, әлде әуестігі тарқап кетті ме, тігіншілікпен айналысуды бірте-бірте азайтып, қойып кетті. Тігіншіліктен гөрі жазушылықпен айналысқанды дұрыс көрген де болар. Светаның бала сияқты мінезін, қылықтарын Нұрлан да, өзгелер де қызық көреді, оңашада айтып, күліп отырады.

	Ибрагимнің көрші тұратын Күләш деген әзілі жарасқан жеңгесі бар еді. Қайтыс болған немере ағасының әйелі. Оны Нұрландар әже дейтін, өте жақсы көреді. Сол кісі орысша білмесе де, Светаны қатты жақсы көретін, ол десе ішкен асын жерге қоятын. Қазақша сөйлесіп, жеткізе алмағанын ыммен білдіріп, түсінісетін. Ол кісінің үнемі Алласын аузынан тастамай, күйінсе де, таңданса да, сиынса да: “О, тоба!” деп күрсініп, жиі айтатын әдеті бар еді. Соны түсінбеген Света бір күні Нұрланға келіп: “Әже, неге мені көрсе болды “о, тоба” деп айта береді? Тува дегені ме?”– деп сұрады. Нұрлан мырсылдап күліп, ол сөздің мағынасын орысша түсіндірді. Кейінірек әжесі үйге келген кезде, еркелеп, қалжыңдап ойнайтын әдетімен:

	– Әже, неге келініңізді “О, тува” деп мазақтап жүрсіз? Ол сізге ренжіп қалыпты,– деді.

	Аңқау әжесі сеніп қалып:

	– Құдай-ау, не дейді?! “Тувасы” несі, менің “О, тоба!”– деген сөзімді түсінбей жүрген шығар. Сен оған айтып, түсіндірсеңші!– деді шыж-быж болып, абыржып.

	– Мен айтсам сенбейді. Өзіңіз айтпасаңыз...– деді Нұрлан, әдейі отқа май құйғандай, әңгімені өршітіп. Сөйтті де Светаны дауыстап шақырып алды. Әжесі келініне қарап:

	– Қарағым, айналайын, ренжіме! Тува емес, тоба, о, тоба, “о, құдай!” деген сөз. Кешір, айналайын, аузым солай айтып, қалыптасып кеткен. Сені мазақтап неғылайын, шырағым!– деп ынты-шынтымен, әбігерге түсіп, Светаға қазақша түсіндіріп жатыр.

	– Мен түсіндім, әже, түсіндім. Абыржымайақ қойыңыз!– деді Света, ұяла жымиып күліп, басын изеп, орысша сөйлеп.

	Әжесінің бала мінезіне, аңғалдығына Нұрлан мәз болып, рахаттана күліп алды. Әжесі– бір қулығы жоқ алтын кісі. “Нұрланжаным, ауруынан жазылып, жүріп кетсінші! Сбетасымен бірге бақытты болсыншы!”– деп құдайға күнде жалбарынып, екі жастың тілеуін тілеп отырады.

	Нұрланды үгіттеп жүріп, молда шақырып дем салдыруға, оқытуға ақыры көндірді. Абысынының айтуымен Нәзігүл, күйеуі жұмысқа кеткен кезде, бір көшенің бойында тұратын ауданның бас молдасын үйге шақырып, алып келді. Нұрлан молданың еміне сенбесе де, әжесінің көңілін қимаған еді. Молда шалдың судыратып оқыған дұғасын тыңдап, үшкүруін қабылдап, күліп жібере жаздап, әрең шыдап отырды. Молда дем салып болып, сыбағасын алып, кеткеннен кейін, Нұрлан өзінің денесінің жеңілдеп қалғанын сезгендей болды. Соны айтып еді, әжесі де, шешесі де қуанып қалды. Екеуі де құдайға шын берілген иманды адамдар ғой. Егер бұл да молданың дұғасына солар секілді құлай сенсе, бәлкім, емнің нәтижесі өзгешелеу, жақсылау болар ма еді?! Мектепте де, институтта да ұстаздары санасына құйып тастаған атеистік тәрбие, тәлім сенімін әбден жұқартқан, жұтатқан ғой. Сондықтан құдайға сыйынуды әбестік көріп, өзінің ақылы мен жігеріне сүйенгенді жөн санайды. Құдайдың бар екеніне іштей сенсе де, қожа-молдаларға сенбейді. Олар– аңқау елді, жетім-жесірді алдап, пітір-садақа жинап, тегін ас-аухат ішу үшін ғана құран оқып, Аллаға сыйынып жүрген қулар секілді көрінетін. Әсіресе, бұрын арақ ішіп, карта ойнап жүрген кісілердің қартайғанда кенет діндар, емші болып кеткенін естігенде таңырқап,күлетін. Оқымаған, білімсіз дүмше молдалардың елге насихат, ақыл айтатынына, қаза шыққан қаралы үйлерді қарауылдап, жемтікке үймелеген құзғындардай кетпей қоятынына таң қалып, басын шайқайтын. “Аңқау елге – арамза молда” деген осы екен ғой дейтін. Онша сенбегендіктен бе, молданың дем салып үшкүруінен аяқтарына жан кіре қоймады. Түнімен белі ауырып, жамбастары сыздап, ыңырсып, ыңыранып шығады. Сірә, күндіз аяқтарына лангет байлап балдақпен жүргеннен қатты шаршайтын болуы керек. Жанында Светаның болғаны көңіліне демеу еді, ол кезекті сессиясын тапсыруға, күзде Мәскеуге кеткенде, бұл жалғызсырап, аяқ-астынан өкпесіне суық тиіп, ауырып қалды. Бұрынғы ескі жөтелі қайта басталып, ыстығы көтеріліп, әлсіреп, төсектен әрең тұрып жүрді. Әкесі ауылдағы санаторийден ауруханадағыдай кресло-арба сұрап алып берген еді. Соған мініп сыртқа шығып жүргенде, суық тиіп қалса керек.Енді үйден де шыға алмайтын болды. Қанша ем қолданса да, дәрігерді шақырып укол салдырса да, жөтелі, денесінің қызуы кетпей қойды. Күздің түнерген, күркіреген бұлтты аспанындай көкірегі сыр-сыр етіп, өңеші жыбырлап, тынымсыз күрк-күрк жөтеліп, титықтап, әлсіреп, көздері шүңірейіп, өңі қарайып, әбден жүдеп кетті. Әкесі мен шешесі бұны қатты уайымдап, абыржып, амал таппай, әбігерге түсті. Сөйтіп қиналып жүргенде, бір ай өткен соң, сессиясын бітіріп, Мәскеуден Света да қайтып келді. Ол келген соң, қуанып, көңілі көтеріліп, жөтелін ұмытып кетті ме, Нұрланның беті бірден бері қарап, ауруынан жазыла бастады. Соны байқаған Ибрагим Светаға:

	–Келгенің қандай жаққсы болды! Сен келген соң, Нұрланның жөтелі сап тиылды. Қуанғаны сонша, ауруын ұмытып кетті. Біз қанша емдесек те, жаза алмаған едік. Сенің жөнің бөлек екен,– деді күліп. Оның бұл сөзіне Нұрлан ыңғайсызданып, Света мәз болып қалды. Света, расында да, Нұрланға рухани серік екен. Адамдар көп уақыт жақын болып, бірге тұрса, әбден үйренісіп, бауыр басып қалады екен. Құдай да о баста Хауа Ананы Адам атаға серік болсын деп жаратқан ғой. Света қасынан сәл уақытқа ұзап кетсе, Нұрлан сыңарынан айрылған аққудай жалғызсырап, жабырқап, мұңайып қалады. Света да бұны сәл көрмесе сағынады. Бір ай бойы іші пысып, әбден сағынған Нұрлан Светамен ұзақ әңгімелесіп, Мәскеудің, институттың жаңалықтарын, таныстарының жағдайын сұрап, өздерінде болған жаңалықтарды айтып, сырласып, жаны жадырап сергіп қалды. Света бір айдың ішінде бірнеше рет хат жазса да, айтатын нәрселері көп екен. Сессиясын тапсырып біткенше әзер шыдап, бұны сағынып, уайымдап, қайтқанша асығыпты. Қайтар алдында ректорға кіріп, бұған “Саки” санаторийіне жолдама алып беруін өтініпті. Ректор қолынан келгенше көмектесуге уәде беріпті. Екеуі осылай өз бөлмелерінде түн ортасына дейін әңгімелесіп, ара-арасында қайта-қайта құшақтасып, сүйісіп, құмарлары тарқағанша, сағыныштары басылғанша көз ілмеді. Бақыттан бастары айналып, рахат сезімге беріліп, қиындықтардың бәрін аз уақытқа болса да ұмытып, қуанышқа бөленді. Екеуінің де арманы – біріне-бірі қашан да осылай қуаныш, бақыт сыйлау, балалы болып, толыққанды жанұя құру. Әсіресе, үйленгелі бері Света осы жөнінде көп айтатын болды. “Келешекте өзімізде бала болмаса, балалар үйінен асырап алайық”,– деп ұсыныс та білдірген. Нұрлан ол ұсынысқа ойланбастан-ақ, қуана келіскен. “Тек шамалы уақыт, жағдайымыз түзелгенше күте тұрайық”,–деген. Сол әңгімелердің, ойлардың әсері ме, әлде Аллатағала аян берді ме: бір күні ол ұйқтап жатып, таң ата, ерекше есте қаларлық, анық, жақсы түс көрді. Түсінде әкесі екеуі ауыл ортасындағы, бұрын өздері жұмыс істеген, қауын-қарбыз қабылдайтын баздың қасындағы ашық алаңда келе жатыр екен. Кенет аспан да, дәл төбелерінің үстінде, биікте бір бүркіт тәріздес үлкен қара құстың қалықтап, айналып ұшып жүргенін байқады. Соған таңырқай, басын шалқайта қарап тұрып қалғанда, әкесі қолына садақ пен жебе ұстатып: “Ана құсты ат!”– деп аспанды сұқ саусағымен нұсқады. Нұрлан қисықтау жебені садаққа салып, көздеп, шірене тартып, атып қалғанда, оғы зымырап барып нысанаға дәл тиді де, құс жерге топ етіп құлап түсті. Нұрлан жүгіріп қасына барып қарап еді, әлгі құс дегені тыр жалаңаш сәби болып кетіпті. Топтолық екен. Көздері жұлдыздай жылт-жылт етіп, кіп-кішкентай, буылтықтанған аяқ-қолдарын ербеңдетіп, көк шөптің үстінде шалқасынан жатыр. Нұрлан сиқырлы құбылыс көргендей шошып кетті де, сезіктеніп, сәбиді көтеріп алмай, бұрылып, үйіне қарай бет алды. Темір жолдан өтіп, жолға түсіп, үйіне жақындай бергенде, артына қараса, әлгі бала соңынан қалмай, аяқтарын тәлтіректей басып, еріп келеді екен. Нұрлан сонда да тоқтаған жоқ. Сол кезде көшенің бұрылысынан інісі Арман шықты да, баланы қолына көтеріп алды. Сосын Нұрланды қуып жетіп, ренжіген түрмен: “Нұреке, бұл баладан неге қашасыз? Қорықпаңыз! Бұл сіздің балаңыз”,– деп, сәбиді ұсынып, қолына ұстатты. Нұрлан баланы алып, құшақтап көтеріп үйіне келген кезде, ауланың көк қақпасының есігін ашып, шешесі алдынан жүгіре шықты. Нұрлан қолындағы сәбиді қуана көрсетіп: “Мама, қараңызшы, маған Арман бала берді”,–деді. Сол кезде қатты шыққан өз даусынан өзі оянып кетті. Таңертең бәрі ұйқыдан тұрған соң, әкесі мен шешесіне осы түсін айтып берді. Әкесі түске онша сенбейтін адам болса да: “Құдай қаласа балалы болады екенсің, қарағым! Жүріп кетеді екенсің. Түсің жақсы екен”,– деп жорыды. Келесі жазда келіні Алматыда жүріп босанып, қыз туып, Арман екеуі ауылға, үйге келгенде,– әкесі айтты ма, әлде құдай аузына салды ма,– әйтеуір інісі: “Бұл біздің қыз емес,– Нұрекеңнің қызы ғой”,– деді. Келіні де жұртқа: “Бұл тәтемнің – қайнағамның қызы”,– дейтін болды. Балпақтай семіз, жылауға ерініп, қарны ашпаса былқ етпей, тып-тыныш жата беретін, өзі аппақ, қасы мен шашы қап-қара, қара көздері жыл-жылт етіп нұр шашатын, Гауһар десе гауһардай сүйкімді сәбиді Нұрлан бірденақ қатты жақсы көріп кетті. Света да мейірленіп, ұнатып қалды. Екеуі оны бөлмелеріне алып кетіп, еркелетіп ойнатып, емірене иіскеп, қылықтарын қызық көріп мәз болып жүреді. Екеуіне сәби жақсы ермек, алданыш болды. Кейде келіні, тірліктен қолы тимей жатқан кезінде, Гауһарды Нұрланның қасына әкеліп жатқызып қояды. Нұрлан сәбиді сылдырмақ ойыншықтармен алдандырып, емізікпен сүт беріп, еркелетіп, сүйкімді түріне сүйсініп, айналып-толғанып, ербеңдеген қолдарын ұстап, сүйіп ойнатады. Келіні мен Света нәрестені суға түсірген кезде, бұны шақырып алады. Шылапшындағы суға шомылдырған кезде қыңқ етіп жыламайтын, қайта рахаттана түсетін қызының топ-толық, тоқаштай денесіне, сабырлы мінезіне, сүйкімді қылықтарына қарап отырғанды Нұрлан қатты ұнатады. Сәби де бұның балажандығын сезгендей, тез үйреніп алды. Еңбектеп, отыра алатын болған кезінде талпынып, арбасына мінгісі келетінді шығарды. Нұрлан оны алдына отырғызса, кішкентай әлсіз қолдарымен арбаның дөңгелектерін итергісі келіп, талаптанып, «жүргіз» деп белгі береді. Бұл соған мәз болып күліп, оны үйдің ішінде, есіктің алдында арбамен қыдыртады. Осылай бір үйде тұрып, өздеріне икемдеп, өз қыздарындай әбден бауыр басып, жақсы көріп кеткен кезде, Нұрлан мен Света Гауһарды туған шешесінен де қызғанатын болды. Кейде Светаның айтқан сөзіне еріп, Нұрлан келінімен ренжісіп те қалып жүрді. Келіні де кейде бұларға қызын қимай, қызғанып жүретін сияқты көрінетін. Бір күні бұл әкесіне соны айтып:

	– Келініңіз қызын бізге қиғысы келмейді, өзіне қарай тарта береді. Одан алмай-ақ қояйық. Гауһар солардың-ақ қызы болып жүре берсін, деп еді, әкесі:

	–Қанша дегенмен анасы ғой, жақсы көретін шығар, бірақ бәрін кейін түсінеді, ұмытады. Ініңнің қызы – сенің қызың. Асырап ал! Кейін балаларыңның басы, өзіңе серік, көмекші болады. Светаның да кетіп қалмауына себепші болады. Менің әкелік ақылымды тыңда, ақымақ болма! – деп тыйып тастады. Содан кейін бұлар Гауһарды Гүлжаннан онша қызғанбайтын болды. Әкесінің басу айтқан сөзі көңілін сабасына түсірген соң, Нұрлан ондай ұсақ-түйек нәрселерге алаңдамай, мән бермей, өлеңін жазып, диплом жұмысын дайындауға кірісті. Осы кезде бұларда, кенет, өте қуанышты жағдай болды. Үйге Мәскеуден Әдебиет институтының оқу бөлімінің меңгерушісінің орынбасары Раиса Федоровна телефон соқты. Институттың ректоры уәдесінде тұрып, Нұрланға Қырымдағы «Саки» санаторийіне Денсаулық сақтау министрлігінен жолдама алып беріпті. Соны пошта арқылы салып жібергендерін Раиса Федоровна қуана хабарлады. Нұрлан мен Света да қатты қуанып, оған ризашылықтарын білдіріп, ректорға бұлардың атынан рахмет айтуды өтінді. Бұл тамаша хабарды естіп, үй-іші түгел қуанды. Қатардағы бір студенттің жағдайын ойлап, жақсылық жасап жатқан, қиналғанда қол ұшын беріп көмектескен сондай абзал, ізгі, қарапайым жандардың бар болғанына тәубә деп, риза болды. Қарағандыдағы дәрігерлер Нұрланның «Сакиге» кемінде үш рет барып емделуі керек екенін айтқан еді. Ол санаторийде емделгендер жақсы болып кетеді екен. Бірақ оған жолдама алу үшін бірнеше жыл кезекте тұру керек екен. Міне, сол тілектер орындалып, аңсаған жолдамаға қолдары жеткен соң, Нұрлан жүріп кететіндей үміттеніп, қанаттанып, үй-ішімен бірге шаттанып, Света екеуі алыс жолға жиналып, дайындала бастады.

	Жолдама арнайы хатпен келіп жеткен соң, оларды Ибрагим өзінің машинасымен Ташкентке апарып, сол жерден Симферополь қаласына ұшатын ұшаққа отырғызып жіберді. Машинаны соңғы кезде Хасен деген милиционер жігітке айдатып жүрген. Хасен өте тәжірибелі шопыр екен. Бұларды Ташкентке қиналдырмай, тез жеткізіп салды.

	Нұрлан мен Света Симферополь қаласына қонуға бет алған кезде, санаторийге келе жатқандарын стюардессаға тағы да ескертіп еді, ол ұшқыштар арқылы аэропортқа хабарлайтындарын айтты. Ұшақ әуежайға қонған кезде, Нұрлан иллюминатордан қарап, төменде «Жеделжәрдем» машинасы келіп тоқтағанын көрді. Жолаушылар түсіп, салон босаған кезде, есіктен бойлары ұзын, алпамсадай екі жігіт кіріп келді. Бойы екі метрден асатын, алып денелі, түрі шешенге ұқсайтын біреуі алдыңғы қатарда отырған бұны шыбын құрлы көрмей, екі қолымен сәбидей жепжеңіл көтеріп алып, траппен алшаңдай басып, еркін түсіп, машинаға әкеліп отырғызды. Одан сәл кішілеу екіншісі бұлардың қара шабаданын, қол сөмке ұстағандай бұлғаңдатып, ойнатып, алып келді. Оның қасында Света кіп-кішкентай қыз секілді көрінеді екен. «Жедел-жәрдем» машинасы бұларды аэропорттың екінші жағындағы, жолаушылар аялдайтын, тынығатын бөлімге жеткізді. Осы жерде арнайы жабдықталған бөлмеде, жайлы, таза төсекте жатып, ертең санаторийден келетін көлікті күтулеріне тура келді. Таң сібірлеп атып, күн шыға бастағанда, үлкен «Жедел-жәрдем» машинасы да келіп, Нұрлан мен Светаны және екі ауру адамды Сакиге алып кетті. Санаторий Симферопольден алыс емес екен.

	Бұлар екі сағатта қиналмай жетті. Сакидің өзі шағын, бірақ әдемі қала екен. Арқа ауруларын емдейтін, академик Бурденко атындағы санаторий қалалық саябақтың дәл қасында екен. Үлкен бес қабаты, жаңа корпусы әсемдігімен көз тартады. Айналасы да гүл алаңдарына толы, көркем. Жанында шағын, жағасы қамысты, суы тұзды көл бар. Ауруларды сол көлдің қоймалжың, қара батпағымен емдейді екен. Одақтағы ең құнарлы, шипалы көл осы дейді. Санаторийде арбамен жүретін ауруларға, мүгедектерге барлық жағдай жасалған. Өздігінен арбамен түсетін жол, арнайы үлкен жүк таситын лифтілер жұмыс істейді екен. Бір қабаттан бір қабатқа қиналмай көтеріліп, түсіп, біреудің көмегінсіз-ақ сыртқа шығып, қыдырып жүре беруіңе болады. Бөлмелері де кең, есіктері де оңай ашылып-жабылады, үлкен балкондары бар. Асханасы да ыңғайлы, іші сәулетті, кең. Арбамен өзің барып, еркін отырып, тамақтанасың. Санаторийдің клубы да ішінде. Онда кездесулер, концерттер өтеді, кино көрсетіледі. Батпақ, ванна қабылдайтын, суға шомылатын бөлігі ең төменгі қабатта орналасқан екен. Осының бәрін көріп, санаторийге қабылданып, емдік кітапшасын алған соң, Нұрлан төрт адамдық бөлмеге орналасты. Қасында жатқандар – кілең орыстар. Бәрі де ақжарқын, қарапайым адамдар екен: бірден танысып, сөйлесіп кетті. Света осында қызмет істейтін біреулердің айтуымен сол күні-ақ жақын жерден жалдамалы пәтер тауып алды. Нұрлан бір күн тынығып, ертеңіне дәрігердің тексеруінен өтіп, анализ тапсыруға, ем қабылдауға кірісіп кетті. Света күн сайын таңертең келіп, кешке дейін қасында болып, бірге жүреді. Күндіз жақын маңдағы асханадан тамақтанып келеді. Пәтеріне тек қонуға кешке қарай кетеді. Нұрлан бір күн балшыққа түсіп, бір күн ванна қабылдап, ұдайы емделіп, уколдар салдырып, дене шынықтырумен айналысып, санаторийдің қызу, қарбалас тіршілігіне араласып кетті. Үш мезгіл асханадан тамақтанып, қолы емнен босаған кезде Света екеуі саябақты, қаланы аралайды, базарға, дүкендерге барады. Бұл қалада арбада отыратын аурулар көп екен. Сондықтан жұрт оны «спинальниктер қаласы» деп атайды екен. Айтса айтқандай, көшелерде, кинотеатрларда, дүкендерде, кейбір жазғы асханаларда арбамен кіретін арнайы жолдар жасап қойыпты. Қаланың көшелері де теп-тегіс, арбамен өтетін жерлері бар. Мұнда келгелі Нұрланның арқа-басы кеңіп, көзі ашылғандай болды. Жұрттың бұндай арбаға мінген ауруларға көздері әбден үйренгендіктен, ешкім таңырқап қарап қалмайды, қысылмай көшеде еркін жүресің. Барам деген жеріңе барасың, көрем деген жеріңді көресің. Кез келген кинотеатрға арбамен кіріп, кино көруіңе болады. Бұларға арнап жол салып, орындар дайындап қойған. Тіпті санаторийден арнайы, арбалы ауруларға арналған автобуспен аптасына бір рет, жексенбі күні қаладан үш шақырым жердегі Қара теңізге суға түсуге апарып-әкеліп тұрады. Өздеріне арналған пляж да бар. Нұрлан мен Света автобусқа мініп әуре болмай, Катя деген мүгедек қыздың жеңіл машинасымен үш рет теңізге барып, құмға аунап, күнге қыздырынып, суға шомылып қайтты. Нұрлан екі аяғы сау кезіндегідей Қара теңізбен қайта қауышып, тамашалап, рахаттана жүзіп, малтып, баяғы ұмытыла бастаған тәтті сезімді тағы да басынан кешірді. Света мен Катя да құмарлары тарқағанша армансыз суға түсіп, жақсы демалды. Суы мөп-мөлдір, ұшы-қиыры жоқ секілді шалқар айдыны баяу толқыған Қара теңіз, қиыршық құмды жазық жағалау Светаға да қатты ұнады. Ол теңізді өмірінде бірінші рет көрген екен. Ал Катя мұнда әр жаз сайын келеді екен. Өзі сондай қарапайым, көпшіл, әзілқой, ақсары, көңілді қыз. Света екеуі бір пәтерде тұрады. Өзі арбамен жүрсе де, қолмен басқаратын «Запорожец» машинасын айдайды. Көптен бері ауыратындықтан, әрі жақын аймақта тұратындықтан жыл сайын жаз кезінде жолдамасызақ осы қалаға келіп, пәтер жалдап, санаторийде таныстықпен ем қабылдап, теңізге шомылып, өзіндей аурулармен араласып, демалады екен. Света екеуі жақсы құрбы болып алған. Кейде, ол жоқ кезде, Света Нұрланды пәтеріне алып барады. Екеуі тамақ пісіріп ішіп, құшақтасып, бірге жатып, музыка тыңдап, көңіл көтеріп жүрді. Көбінесе бірге санаторийдің алдындағы саябақты аралап, бір түкпіріне барып, оңаша отырады. Жаз кезі болғандықтан, талдар қызғылт жасыл жапырақтарға малынып, гүлдер жайқалып, сандуғаштар, бұлбұлдар сайрап, көкектер үн қатып, шымшықтар шиқылдап, самал жел тәніңді аймалап, жаныңды жайландырып, керемет әсерге бөлейді. Екеуі де табиғатты, сұлулықты сүйетін әсершіл болғандықтан, үнсіз айналаны тамашалап ұзақ отырудан жалықпайды. Әрдайым өздерімен бірге қалам-дәптерлерін ала жүреді. Әңгімелесуден жалықса, үнсіз өз ойларымен әуре болып, шабыттанып, бірі өлең, екіншісі әңгіме, суреттеме жазып, уақыт өткізеді. Саябақтың ішінде кішкентай көлшік бар. Онда әсем мойындарын иіп-жазып, тұмсықтарымен таранып, кербезденіп, аққулар жүзіп жүреді. Соларды қызықтап, көз алмай, екеуі жағада ұзақ отырады. Көлшіктің жанында сым тормен қоршалған шағын зообақ та бар. Онда әртүрлі, сирек кездесетін құстар, түрлітүсті ғажайып, әсем павлиндер, түйеқұстар, кішкентай аңдар жүреді. Оларды да Нұрлан мен Света әлденеше рет көріп тамашалады. Күндіз, демалыс күндері осылай уақыт өткізсе, кешке киноларға, концерттерге, би алаңына да барып жүрді. Белгіленген қырық бес күннің ішінде Нұрлан әжептеуір оңалып, өңі кіріп, тынығып, сергіп, әл жинап алды. Емнің мерзімі біткен соң, Света екеуі өткен жолғыдай ұшақпен ұшып, ауылға көңілді оралды. Оларды Ташкенттен Төлеубай мен Хасен машинамен күтіп алды. Үйге келген соң, Нұрланның бойға күш жинап, бұлшық еттері бұлтиып, денсаулығын біршама жөндеп, өңіне қан жүгіріп, ширап, шынығып қайтқанын көріп, ата-анасы, бауырлары, туған-туысқандары қуанып қалды. Енді ауруының беті бері қарап, жұмыс істеуге қабілеті өскен соң, Нұрлан диплом жұмысын жазуға, бесінші курстың емтихандарына дайындалуға шындап құлшына кірісті. Ерінбей өз өлеңдерінің орысша жолма-жол аудармасын жасайды, оны Света үстінен қарап жөндеп, машинкаға басады. Арасында Нұрлан да Светаға әңгіме жазуға көмектеседі. Света келесі шығармашылық семинарда жаңа әңгімелерін талқылауға ұсынуға тиіс болатын. Көктемге дейін екеуі үлгермек болып, қызу жұмыс істеді. Көктемде жұмыстары дайын болып, институттың шақыруымен Нұрлан мен Света әкесі Ибрагиммен бірге, Шымкент арқылы ұшақпен Мәскеуге ұшты. “Домодедова” әуежайына қонғаннан кейін, таксиге мініп, түнде жатақханаға келсе, ондағы комендант әйел ректордың бұйрығымен бұларға жайлы, ыңғайлы шетелдік студенттерге арналған, ортақ дәлізді, керек-жарағы, жуынатын бөлмесі бар, жеке екі бөлме дайындап, төсекпен жабдықтап қойыпты. Бөлмелердің біреуіне Ибрагим, екіншісіне Света мен Нұрлан орналасты. Қарағандыдағы ауруханада жатқанда сүйікті Мәскеуін, осы жатақханада өткен думанды күндерін, өзі талай рет кезген көшелерді, қыдырған бақтарды, Тверь бульварын, оның бойындағы институтын бір көруді армандап, қалай сағынды десеңші Нұрлан! Аптап жел соққан, ыстық шөл далада жалғыз қалып қойып, шөлден аңқасы кепкен адамдай, өзі талай кірген шайханалар, асханалар, сыраханалар көз алдына елестеп, үлкен крөшкемен көпіршіген салқын сыра немесе квасты рахаттана бір сімірсем деп тілейтін. Сол арманына да жетіп, ертеңіне-ақ бұрын жүрген жерлерді, жатақханасын, таныстарын көріп, көңілінің құмары бір тарқап, мауқы басылғандай болды-ау! Күн сайын кейбір курстас достары, таныстары, ұстаздары келіп сәлемдесе бастады. Осы жаққа жол жүрер алдында әкесі бүкіл облыс орталығын аралап, бір қоймадан шағын, ықшамды арба тауып алып келген еді. Сол арбамен Нұрлан лифтіге мініп, қабаттан қабатқа өзі-ақ көтеріліп-түсіп, жатақхананы түгел аралап, көріп шықты. Света екеуі сыртқа да шығып, жақын маңдағы дүкендерді, көшелерді, саябақтарды аралады. Олардың келетінін алдынала білгендей, Қостанайдан кезекті сессиясына, институтта сырттай оқитын жан досы Асылбек те келіп жатыр екен. Нұрлан екеуі жиі хат жазысса да, екі жылдан бері бірін-бірі көрген жоқ еді. Енді шұрқырасып табысып, құшақтасып, сүйісіп, амандасып, қуаныштан жүректері жарыла жаздады. Ұзақ әңгімелесіп, шерлері тарқағанша сырласты. Нұрланның өз курстастары оқуды өткен жылы бітіріп кеткен еді. Бірақ осы Мәскеуде қалғандары оның келгенін естіп, бірінен соң бірі арнайы келіп, көріп, сәлем беріп, әңгімелесіп кетіп жүрді. Өзге курстарда оқитын таныстары да келіп, бөлмелеріне, думанды отырыстарға алып кетіп, көңілін көтеруге тырысады. Әрдайым хат жазып, сырттай көмектесіп, қамқор болып жүрген Раиса Федоровна Светаға еріп, жатақханаға келіп, бұнымен қуана кездесіп, әкесімен танысып, бірге шәй ішіп, алдағы оқу жоспарымен таныстырды. Емтихандарды Нұрланнан мұғалімдердің өздері кезекпен келіп қабылдайтынын айтты. Диплом жұмысын да шығармашылық жетекшісі Евгений Долматовскийге және екі баяндамашы қазақ мұғалімдерге Раиса Федоровнаның өзі апарып тапсыратын болды. Ол – сондай елгезек, мейірімді жақсы адам екен. Бұрын Нұрлан оны тынымсыз, күйгелек, қатал әйел деп ойлаушы еді, –қателесіпті. Әрбір студентке жаны ашып, күйіп-пісіп жүру – әдеті екен. Кенеттен бақытсыздыққа тап болған Нұрланға жаны ашып, Света екеуіне қолдан келген көмегін аямай жүр. Өзінің жасы қырыққа әлі келмеген. Күйеуі үлкен шенді әскери адам екен. Бір қызы бар. Қиындық кезінде рухани қолдау көрсеткен осы бір қарапайым, қайырымды әйелге Нұрлан қатты риза болып, алғыс айтып, екі шумақ өлең де жазды. Әкесі де оған рахмет айтып, алғысын жаудырды. Баласы мен келінінің қамқор, жанашыр жақсы адамдардың ортасына түскенін көріп, көңілі жайланғанын жеткізді. Ибрагимнің осы қалада тұратын, театр институтында сабақ беріп жүрген қызы – Гүлжайна мен аспирант күйеу баласы да келіп, сәлем беріп, біраз қастарында болып кетті. Нұрлан өзінің курстас досы–Омардың үйіне телефон соққан еді, ол бұның келгеніне қатты қуанды. Сол күні-ақ әйелі

	– Ираны, бір жарым жасар үрпек сары ұлын алып, жетіп келді. Ауруханада жатқан кезінде, Алматыда жүрсе де артынан іздеп келмеген, хабарласпаған досына өкпелесе де, Нұрлан оны ұмыта алмаған еді. Екеуі үш жыл бойы бір бөлмеде тұрып, бірге оқыды, студенттік күндердің ыстықсуығын бірге көрді, сырлас, жанашыр, тату дос болды. Ира да – мейірімді, қарапайым адам. Күйеуі екеуі де бұрын өмірде көп қиындық, жалғыздық көргендіктен бе,бірін-бірі сыйлап, жандары ашып тұрады. Олар үйленген кезде Нұрлан күйеу жолдас, куәгер болып, тойларын бірге тойлаған. Кейін де үйлеріне жиі барып, жақсы араласып тұрды. Ирина бәліш, тоқаш пісірген кезінде бұны шақырып алатын, тойғызып жіберетін. Омар да бұны өз інісіндей көріп, бауырмалдық жасап жүретін. Нұрлан олардың сол жақсылықтарын қалай естен шығарсын?! Омар өзінің ашық-жарқын, аңқылдақ мінезімен Ибрагимге бірден-ақ ұнап қалды. Дастархан басында отырғанда, сәл қызыңқырып қалды ма, әйтеуір, тост айтқан кезінде толқып, дауысы дірілдеп:

	– Аға, мен Нұрланның алдында кінәлімін. Ауруханада жатқанын естісем де, сол кезде Алматыда жүрсем де, іздеп барып көңілін сұрай алмадым. Менің бұл кінәмді Нұрлан ешуақытта кешірмеуге тиіс. Менің осы опасыздығымды ол өзінің өлеңінде келтіріп жазбаса, мен де оны кешірмеймін. Олай етпесе, оның маған шын дос болмағаны,– деп ағынан жарылды.

	Ибрагим күліп, оның арқасынан қағып:

	–Өз кінәңді осылай мойындағаныңның өзі-ақ сенің нағыз дос, азамат екеніңді көрсетеді. Омар,қарағым, ақкөңіл, жақсы жігіт екенсің. Нұрланның артынан іздеп бармасаң да, осы келгенің, шын жүректен айтқан сөздерің оның досы екеніңді дәлелдейді, – деді.

	–Аға, мен оған шын дос екенімді әлі дәлелдеп, қолдан келген жақсылығымды жасауға тиіспін. Менен қандай көмек керек болса да, қысылмай айтыңыздар, – деді Омар Ибрагимнің мақтауына қанағаттанбай.

	–Ендеше, қарағым, досыңа жасаған көмегің болсын, мені осындағы протез зауытына алып бар. Нұрланның аяқтарына арнайы аппараттар жасату қажет. Сонда ол екі балдаққа сүйеніп жүре алатын болады. Мәскеуді сен менен жақсы білесің ғой, көмектес, – деді.

	– Аға, оған қам жемеңіз. Протез зауыты біздің үйдің қасында. Мен өзім-ақ барып, бастығына жолығып сөйлесемін. Сіз әуре болмайақ қойыңыз, – деді Омар, сенімді үнмен.

	– Папа, Омекең адамдардың тілін табуды, қалай сөйлесуді жақсы біледі, – деді Нұрлан, жымиып күліп.

	– Олай болса, бұл жұмысты саған тапсырдым. Омар, қарағым, қанша қаражат керек болса да, қысылмай айт, өзім үлгермесем, Нұрланға керегінше тастап кетемін, – деді Ибрагим, көңілденіп, риза болып.

	– Аға, мен алдымен зауыттың бастығымен сөйлесіп көрейін. Аппараттың қанша сом тұратынын білейін, сосын айтармын. Сіз оған бола қиналмай, уайымдамай, ауылға қайта беріңіз.

	Аппарат бірден дайын бола қоймас, ақысын да соңынан төлеу керек шығар. Құдай қаласа, бұл шаруаны Нұрлан қайтқанша өзім реттеймін,– деп Омар уәде берді.

	Ибрагим баласының қасында үш-төрт күн болып, оның жағдайының жаман болмайтынына, қамқор адамдардың қарауында болатынына көзі жетіп, көңілін демдеп, ауылына қайтып кетті. Омар өзі айтқандай, протез зауытына барып, директорына кіріп, сөйлесіп, Нұрланның жағдайын айтып, түсіндіріп, бір “Қазақстан” коньягін сыйлап, аппарат жасатып беруін өтініп, келісімін алды. Аппарат тапсырыс берілгеннен кейін, екі-үш айда дайын болады екен. Директор рұхсат берген соң, Омар Нұрланды зауытқа алып барып, аяқтарын өлшетті. Жұмысшылар гипспен екі аяқтың да өлшемін алып қалды. Аппараттарды сол қалыптарға қарап жасайды екен. Омар мен Ира бұдан кейін де жатақханаға бірнеше рет келіп, Нұрлан мен Светаның көңілдерін көтеріп кетті. Олардан басқа тағы бір жігіттің Нұрланға көп көмегі тиді. Ол – Әдебиет институтының екі жылдық жоғарғы курсында оқып жүрген Бақытжан деген ақын еді. Нұрлан онымен бұрыннан таныс болатын, бірақ жақын араласпаған. Бақытжан бұлардың бөлмесіне жиі келіп, Нұрланмен шахмат ойнап жүрді. Институттың жолдауымен ауруханаға алып барып, профессорларға көрсетті. Бір күні ол Нұрланға: “Сен әлі Олимпиададан кейінгі Мәскеуді көрмеген шығарсың”,–деп, Света екеуін таксимен қаланы ұзақ аралатты. Расында да, Мәскеу Олимпиаданың арқасында біраз өзгеріп, тазарып, сұлуланып кетіпті. Біраз жаңа ғимараттар салынып, Олимпиада қалашығы бой көтеріпті. Соларды және Қызыл алаңнан бастап, өзі талай жүрген көшелерді, алаңдарды, саябақтарды, әсіресе, өзі төрт жыл бойы қыдырып-серуендеген Тверь бульварын, көзіне оттай басылған сүйікті институтын көріп, тебіренген Нұрлан таксиде келе жатып-ақ, екі өлең жазып тастады. Машинаның артқы терезесінен телміре, сүйсіне қарап:



	Москва,

	Мен сені сағынам, Москва,

	Аңсауым күннен күн асқына.

	Өмірде әрқашан магниттей тартатын

	Қимасың болғаны жақсы да!



	– деп күбірлеп, шаттанып, шабыт құшағына бөленді. Бақытжан Нұрлан мен Светаға өзінің жаңа шыққан кітабын, қолтаңба жазып, сыйлады. “Қолың тигенде оқып шық, жақсы дүние”, – деп Нұрланға Шыңғыс Айтматовтың “Новый Мир” журналына шыққан “Боранды бекет” деген жаңа романын әкеліп берді. Байқоңыр өңірі, қазақ өмірі туралы жазылған, мәңгүрттік пен тіл тағдырын сөз еткен, өзекті үлкен мәселелер көтерген, ойлы, көркем, тамаша шығарманы бас алмай қызыға оқып шыққан Нұрлан, ол туралы әдеби семинарға арнап, үлкен рецензия жазды. Соның арқасында зачет алды. Бақытжан екеуі Светаның дайындаған кешкі асын ішіп, күрең шәйін сораптап отырып, әдебиет туралы қызу әңгіме соғып, біріне-бірі жаңа өлеңдерін, аудармаларын оқып беріп, пікір алысып жүрді. Бұларға кейде Асылбек те қосылады. Ол сессиядан қолы босаған кезде Нұрланды сыртқа арбасымен алып шығып, қыдыртып қайтады. Света үшеуі жатақхананың қасындағы “Орел” кинотеатрына барып, кино көреді. Бір жолы таксимен “Орталық хайуанаттар паркіне” барып, күні бойы аралады. Темір тордың ішінде қамалып, еркіндігінен айырылып, көздері мөлие қарап, бейшаралық күйге түскен аңдарды, құстарды көріп аяп кеткен Нұрлан жатақханаға келген соң “Зоопарк туралы ой” деген өлең жазды. Жер бетін, табиғатты жасыл желекке, алуан түрлі гүлдерге бөлеген шуақты, салқын самалды көктемнің, жақсы жаңалықтардың, қызықты күндердің әсері ме, ол Мәскеуге келгелі жиі өлең жазатын болды. Жатақхананың жанындағы шағын саябаққа Света екеуі барып, көп шөптердің, гүлдердің арасында, талдардың саясында отырып таза ауамен демалып, сирень гүлдерінің аңқыған жұпар иісін рахаттана жұтып, тынығып қайтқан сайын, шабыттанып, қолына еріксіз қалам алады.

	Осылай думандатып жүріп-ақ, Нұрлан бір жарым айдың ішінде, бесінші курстың барлық емтихандарын, мемлекеттік емтихандарды жақсы тапсырып үлгерді. Көп ұзамай, көптен күткен, диплом қорғайтын күн де келіп жетті. Оқу бөліміндегілер: “Лифтсіз екінші қабатқа көтерілу, ұзақ отыру саған қиын болар, сондықтан сен келіп әуре болмай-ақ қой. Сен үшін Света қатысса да жетеді”, – деген соң, Нұрлан мәжіліске бара алмай, жатақханада қалды. Бөлмесінде мәжіліске таңертең кеткен Светаның келуін асыға күтіп отырды. Түс кезінде есікті ашып, бөлмеге Света мен Раиса Федоровна шулап, қуана күліп, кіріп келді. Нұрланның бетінен кезекпен, қуана сүйіп:

	– Дипломды тамаша қорғауыңмен құттықтаймыз! Жарайсың! – деп жарыса құттықтады.

	Қуаныштан жүрегі аттай тулап кеткен, арқасынан ауыр жүк түскендей бойы жеңілдеп қалған Нұрлан, риясыз көңілмен, жүзі жайнап, жымиып күліп:

	– Рахмет! Рахмет! – дей берді. Шаттығы кеудесіне сыймай, қуанғаннан, аузына түскен жалғыз сөз сол болды. Света таң атпай тұрып, тамақ жасап қойған болатын. Тез дастарханын жайып, стол жасап, шәй дайындады. Үшеуі отырған соң, бокалдарға шарап құйылды. Раиса Федоровна бірінші болып сөйлеп, Нұрланның қуанышы үшін тост көтерді, диплом жұмысын қорғаудың қалай өткенін айтты. Света екеуі баяндамашылардың сөздерінің мәтіндерін сұрап алып келіпті. Олардың ауызша айтқан сөздерін де жазып алыпты. Нұрланға сол жақсы пікірлерді Света екеуі жарыса оқып берді. Әсіресе, шығармашылық семинардың жетекшісі Евгений Долматовский толқып, көзіне жас алып тұрып, Нұрлан туралы шын көңілмен, тамаша сөздер айтып, қатты мақтапты. Бұны “Құрыш қалай шынықты?” романының авторы Нико лай Островскийге және оның кейіпкері Павел Корчагинге теңепті. “Нұрлан басына түскен зор қиындықты мойымай жеңіп, жігерлі, жақсы өлеңдер жазып, тамаша ерлік жасады. Ол алғаш институтқа келгенде мөлдір бұлақтай таза, гауһар тастай сұлу, шуақты, балғын жырларын оқып, болашағына сенген едім. Нұрлан сол сенімді ақтады. Ол әдебиетте өз сөзін айтады. Қазірдің өзінде айтып жатыр. Келешекте үлкен ақын болатынына, Одақтық аренаға шығатынына мен сенемін! ” – депті. Одан басқа екі баяндамашы да бұның өлеңдерін талдап, өте жақсы баға беріпті. Осы пікірлерді тыңдап, қайталап оқып, өз көзіне өзі сенбей, Нұрлан да қатты толқыды. Олардың сөздерін өзі барып, өз құлағымен ести алмағанына өкінді. Раиса Федоровна да:

	– Қап, “келмей-ақ қой” деп саған бекер айтқан екенбіз. Өзің де барып, тыңдағанда тамаша болатын еді. Долматовский сені іздеп, сұрады,– деп қайта-қайта өкініш білдірді. Сонымен бәрі де сәтті болып, Нұрлан дипломды өте жақсы қорғапты. Бұл есте қаларлық қуанышты күн болды. Светаның да қуанышында шек жоқ. Раиса Федоровна да өте көңілді. Сәлден кейін Нұрланның достары да келіп, қуанышты хабарды естіп, құттықтай бастады. Шаттыққа толы көңілді отырыс кешке дейін жалғасты. Кешке, қонақтары тараған соң, Нұрлан дәліздегі телефон-автомат арқылы ұстазы Евгений Аронович Долматовскийге қоңырау шалып, сөйлесіп, жасаған барлық жақсылықтары үшін, қамқорлығы үшін шын жүректен рахмет айтып, ризалығын білдірді. Ұстазы оның хабарласқанына қуанып, Светаны көргенін, сөйлескенін айтып, қазіргі хал-жағдайын сұрап: “Келгенің, оқуды бітіргенің дұрыс болды. Жиі хат жазып, хабарласып тұр. Жоғалып кетпе!”–деп әдеттегідей мейірімді үнмен жылы сөйлесті.

	Бір аптадан кейін оқуды бітіргенін айғақтайтын дипломды, кеуде белгісін Нұрланға институттың ректоры Евгений Сидоровтың өзі келіп, салтанатты түрде табыс етті. Қасында Раиса Федоровна бар. Света Ленинградтан келген студент құрбысы, бұрынғы сыныптасы Риммамен бірге бөлмеде стол жасап, дастарханды жайнатып қойған еді. Евгений Юрьевич, өз машинасымен жүргендіктен, шарап ішпесе де, ырымын жасап, тост сөйлеп, Нұрланды дипломмен құттықтап, тілек айтты. Нұрлан өз кезегінде оған қамқорлығы үшін, “Сакиге'' жолдама алып бергені үшін рахмет айтты.

	– Егер тағы да қажет болса айтыңыздар, көмектесеміз, – деді Евгений Юрьевич.

	– Ниетіңізге рахмет! Екі жылдан бері жолдаманың кезегінде тұрмын. Жақында беріп қалатын шығар, – деп Нұрлан риза екенін білдірді.

	Ол осы, өзі жап-жас, көрікті, белгілі сыншы, әдебиетші, ғалым жігіттің мінезінің биязылығына, қарапайымдылығына сүйсініп, адамгершілігіне тәнті болды. Евгений Юрьевич көп отырмай, қоштасып кеткен соң, қалғандар дипломды жақсылап тұрып жууға кірісті. Оларға кейіннен Асылбек, Бақытжан, тағы басқалар келіп қосылып, думанды дуылдатып, қыздырып, бірге тойлады. Ертесіне Нұрлан әпкесі мен жездесін, Омар мен Иринаны, бұрынғы курстас достарын шақырып дипломын тағы да жуды. Осылайша талайдан бергі арманы орында лып, қалаған, аңсаған дипломын алып, оқудың қиындығынан, емтихандардың уайымы мен азабынан құтылып, еңсесі көтеріліп, өзін еркін сезініп, көңілін бір демдеді. Света да сессиясын аяқтап, екеуінің қолдары босаған соң, олар біраз күн Мәскеуді аралап, демалып, жаңа шығармалар жазып, зауыттағы аппараттардың дайын болуын күтіп жүрді. Билет алуға жететіндейі ғана қалып, ақшалары таусыла бастаған кезде, коммендант әйелдің күнде келіп “қашан қайтасыңдар?” деп сұрай бергеніне де ыңғайсызданып, ауылға тезірек қайтуды ойлай бастаған Нұрлан Омарға телефон соқты. Жағдайын түсіндіріп, ұзақ күте алмайтынын, қайтулары керектігін айтып, аппараттар дайын болған кезде, поштамен ауылға салып жіберуін өтінді. Омар досының көңіл-күйі бірден бұзылып, қарсылық білдіріп: “Жоқ, болмайды. Аппараттар он шақты күнде дайын болады. Көбіне шыдағанда, енді азына да шыдаңдар. Аппаратарды аяғыңа киіп көріп, өзіңмен бірге ала кетесің. Егер комендант жатақханадан қуып жатса, біздің үйге келіп тұрыңдар”, – деді. Нұрлан оған келісе алмады, ыңғайсызданды. Бұны телефон арқылы көндіре алмаған соң, Омар: “Біз, Ира екеуміз, баламызды алып, қазір сендерге барамыз, сол кезде сөйлесерміз” , – деп, трубканы қоя салды. Олар жәй келген жоқ, төменнен комендант әйелді ерте келіпті. Комендант әйел есіктен кіре сала:

	– Мен сендердің қашан қайтатындарыңды жәй білгім келген. Бұларың не, әй-шәй жоқ, асыққандарың? Қанша уақыт жатам десеңдер де, жата беріңдер. Сендерді ешкім қумайды. Мені дұрыс түсінбепсіңдер, кешіріңдер! – деп, ұялақызара кешірім сұрады.

	Сірә, Омар айқайлап оның зәресін алса керек. Комендант кеткен соң, Омар мен Ира екінші мәселе туралы да сөз қозғап:

	– Егер ақшаларың таусылған болса, бізден ала тұрыңдар. Кейін, ауылға барған соң, поштамен салып жіберерсіңдер, –деп елу сом ұсынды.

	–Рахмет, достық пейілдеріңе! Өздерің ақшасыз қиналмайсыңдар ма?– деді Нұрлан ақшаны алуға ыңғайсызданып, ұяла күлімсіреп.

	–Жоқ, ақшамыз бар. Егер жетпей жатса тағы да береміз,– деді Омар. Ира да оны мақұлдап, басын изеді.

	–Он күнге осы да жетіп қалар. Үйге барысымен поштамен салып жібереміз,–деп Нұрлан Омардан ақшаны алды.

	Досының адалдығына, оның әйелінің адамгершілігіне риза болып, іштей толқыды. Көңілдері сабасына түскен соң, бәрі көңілденіп, күліп, біраз отырып әңгімелесіп, әдеттегідей жылы қоштасты.

	Көп ұзамай Света ұшаққа алдын-ала билет алып қойды. Белгіленген уақытында аппараттар да дайын болды. Нұрлан Светамен, Омармен бірге барып, аппараттарды аяғына киіп көріп, көңілі толып, алып келді. Ақысын бұрын төлеп қойған еді. Мәскеудегі барлық шаруасын бітірген соң, жолға дайындалып, таныстарымен, Раиса Федоровнамен, достарымен қоштасып, Света екеуі ауылға қайтты. Баласы мен келінін Шымкент әуежайында күтіп алған Ибрагим, оларды машинасымен үйіне алып келген соң, көршілерін, достарын, ағайынтуыстарын шақырып кішігірім той жасады. Бұдан кейін де құтты болсын айтып келушілер таусылмай, диплом қуанышын жуу бірнеше күнге созылды. Баласының оқу бітіргеніне есі шыға қуанған Ибрагим қонақтарға қосылып, көбірек “ішіп” қойса керек, думан тарқағаннан кейін ауырып қалды. Өзі соғыста жарақат алған, кейінгі уақытта денсаулығы нашарлап, екінші топтағы мүгедектер қатарына кірген, әрі екі жыл бұрынғы автомобиль апатынан соққы алған, жасы алпысты алқымдап қалған, баласының уайымы қажытқан кісіге осының өзі оңай тисін бе?! Үш-төрт күн үйде жатып, Нәзігүлдің жасаған емдерінен орнынан тұрып кетсе де, күнненкүнге әлсіреп, дансаулығы нашарлай берді. Сәл жүрсе ентігіп, демігіп, жөтеле беретін болды. Бұрыннан асқазаны аурушы еді, енді не ішсе де, жүрегі айнып, құсатын болды. Сонда да, бір үйлі жан бір өзіне қарап отырған соң, амалсыз ілініпсалынып, жұмысына әрең барып-келіп жүрді. Бір қатты ауырған кезінде үйіне дәрігер шақыртып, тексеріліп еді, ол жүрегін қайта-қайта тыңдап болған соң: “Жүрегіңіз қатты әлсіреп кеткен екен. Ауруханаға жатып емделмесеңіз, инфаркт алып қалуыңыз мүмкін”,–деп ескертті. Инемен дәрі егу дегеннен денесі тітіркеніп, қашатын Ибрагим, ауруханаға жатқысы келмей, үйде ем қабылдағанды дұрыс көрді. Дәрігер әйелдің жазып берген дәрілерін алып ішіп, жұмысына кейде барып, кейде бармай қалып жүріп, бір айдай емделген соң, ентіккені басылып, денсаулығы түзеле бастағандай болды. Бірақ адам қашанда қанағатсыз, шыдамсыз ғой. Аяқ-қолдары сырқырып-сыздап, ұйып, ұйқы бермеген соң, Ибрагим дәрігерлердің рұхсатынсыз өзінше ем жасап, ауылдағы санаторийге машинасымен күн сайын барып, тұзды ванна қабылдады. Өзімен бірге Нұрланды және Алматыдан келіп, тынығып жатқан күйеу баласын да алып барып, тұзды суға түсіріп жүрді. Нұрлан мен Жарқынбек белгіленген он бес минут өткен кезде ваннадан шығады, ал Ибрагим жарты сағаттай жатып алады. Ваннаға түсіруші қыз: “Аға, уақытыңыз бітті, тұрыңыз!”– десе, ол: “Шырағым, мені қайтесің, басқа шаруаларыңмен айналыса бер. Бойым жіпсіп, терлеп, рахаттанып жатырмын”, – деп көнбейді. “Папа, тұрсаңызшы, ыстық ванна жүрегіңізге зиян ғой!” – деп Нұрлан мен Жарқынбек те мазасыздана өтінеді. Бірақ Ибрагим әбден бой-бой боп терлеп, әлсірегенше шыдап жата береді. Ваннадан шығарда іш киімдерін тұзды суға малып, сығып, үстіне киіп алады. Сірә, “шипалы су термен денеме сіңе берсін” деп ойлайтын сияқты. Әкесінің осындай қызық әдеттеріне көзі үйренген Нұрлан амалсыз басын шайқап, күлген де қойған. Он күн қатарынан қабылдаған шипалы су үшеуіне де жағып, бойлары жеңілдеп, аяқ-қолдарының сырқырап-сыздағаны қойып, дерттеріне дауа болғандай сезілген. Бірақ уақыт өткен сайын Ибрагимнің жүрегі қайтадан нашарлап, жүрісі қиындап, деміге беретін болды. Күзде алпысқа толатын күні де жақындаған сайын толқып, оны да уайымдап жүрді. Қанша дегенмен, ауданға белгілі, беделі бар, ағайын-туыс, досжараны бар, сондықтан алпыс жасын атаусыз қалдырғаны ыңғайсыз секілді. Ересек ұл-қыздары да: “Мерейтойыңызды атап өтпесек болмайды. Бәріміз жиналып әкеміздің алпыс жылдығын тойлай алмасақ, не болғанымыз?”, – деп құлшыныс білдірді. “Ел-жұрт, дос-дұшпанымыз бар, ертең табалап жүрмесін”,– деп әйелі де тойдың болғанын қалады. Нұрлан да уайымнан шаршап жүрген әке-шешесінің көңілдерінің көтерілгенін тілеп, қолдау білдірді. Бәрі де алдын-ала осылай ұсыныс білдірген соң, Ибрагим ауырып, мазасы болмай жүрсе де, келісім берген. Уәделі күн жақын қалғанда, Алматыдан үлкен қызы мен күйеу баласы, студент ұлдары, Шымкенттен баласы мен келіні, немерелері сый-сияпаттарын алып, келетін болып хабарласқан. “Ертең келеді” деп соларды асыға күтіп отырған күні түнде мазасызданып, толқып жүрген Ибрагим үйде отыра алмай, сыртқа шығып кеткен еді. Сәлден кейін үйге аласұрып жүгіре кірді. Ауызғы бөлмеде ерсіліқарсылы жүріп, жүрегі қысылып, демала алмай алқынып, жанталасып, кеудесін жұдырығымен ұрғылай берді. Жүзі түтігіп, өрт сөндіргендей күреңітіп, көздері шарасынан шығардай аларып кеткен.

	–Не болды, не болды? Айтсаңшы!– деп соңына ілесе жүгірген Нәзігүлдің де, ұлқыздарының да, келіндерінің де үрейлері ұшып, зәрелері қалмады.

	– Мына жерім түйіліп қалды. Босатар емес. Тұншығып өліп барамын... – деп Ибрагим аптыға сөйлеп, аласұрған күйі кеудесін ұра түсті. Сәлден кейін алқынып, әлі кетіп тоқтап, әйелі мен балаларына сүйеніп, едендегі текеметтің үстіне отыра кетті. Нәзігүл оның басының астына жастық салып, шалқасынан жатқызды. Келініне кесемен салқын су алғызып, күйеуінің аузына тосып, ішкізбекші болды. Судан ұрттай бере шашалып, тұншығып қала жаздаған Ибрагим басын шайқап, қарсылық білдірді. Әбден күші кетіп әлсірегендіктен бе, әлде кеудесінің түйілгені тарқап, тынысы ашылайын деді ме, ол бірте-бірте тынышталып, сәл қырылдай демалып, көздері бозарып үнсіз сұлқ жатты. Жаңағы аласапыран кезде, Нұрлан 03ке телефон шалып, “Жедел жәрдем” шақырып қойған еді. Көп ұзамай дәрігер де келіп, Ибрагимнің тамырын ұстап, жүрегін тыңдап көріп, не болғанын сұрады да, “Жүрек миокарды, инфаркт” деп диагноз қойды. Дереу науқастың қолының күре тамырына уколмен дәрі жіберді. Сол дәрі бойына тарағаннан кейін, есін жинап, өзіне-өзі келіп, Ибрагим қайтадан жан біткендей әлсіз үнмен ентіге сөйлей бастады. Дәрігердің сұрағына орай, жағдайдың қалай болғанын айтты. Жүрегі қысылып, асқазаны күйіп, басы айналған соң, далаға шығып, таза ауа жұтып, қораның ішінде талға сүйеніп тұрған екен, кенет кеудесі қатты түйіліп, тынысы тарылып, дем ала алмай қалыпты. Содан соң жанталаса жүгіріп үйге кірген екен. Жаны алқымға келіп қайтқан тәрізді.

	Дәрігер науқастың беті бері қарағанын, қауіптің ауылы алыстай бастағанын көріп:

	– Аға, бізбен бірге ауруханаға барасыз. Қабынған жүрегіңіздің бұлшық еттері қалпына келгенше, бір ай бойы төсектен тұруға, көп қозғалуға болмайды, – деді.

	– Жарайды!, – деп Ибрагим болар-болмас басын изеді.

	Дәрігер шопыры мен медбикені жіберіп, машинадан зембіл алдырды. Ибрагимді бірнеше адам қаумалай, абайлап көтеріп, соған жатқызды да, есіктің алдында тұрған машинаға апарып салды. Күйеуінің қасына еріп, Нәзігүл де дәрігерлермен бірге машинаға мінді. “Жедел жәрдем” түн қараңғысын жарқыраған қос шамының жарығымен тіле, гүрілдеп, орнынан қозғалып, ауладан шықты да, көшеге түсіп, ауылдың шетіндегі ауруханаға қарай зымырай жөнелді.

	Ибрагим ауруханада сол жатқаннан мол жатты. Нәзігүл күндіз-түні қасында. Үйге тек жуынып-шайынуға, киімін ауыстыруға ғана келіп кетеді. Қалған уақытта күйеуінің қасында болып, тамақтандырып, жағдайын жасап, күтіп, қарап жүрді. Өмір бойы бір баласындай болып, әйеліне арқа сүйеп, әбден сеніп кеткен Ибрагим оны жанынан бір елі жібергісі келмеді. Әкесі мен шешесінің жоқтығы білініп, орындары үңірейіп тұрса да үйдегі бала-шаға, келін-кепшік өз беттерінше өмір сүруге үйрене бастады. Алматыдан, Шымкенттен келген үрім-бұтағы Ибрагимнің күтпеген жерден құлап түсіп, қиналып жатқан сәтінің үстінен шыққандарына қатты өкініп, еңселері түсіп, көңілдері қабаржып, тосылып қалды. Той тойлаймыз деп келгенде, қайғылы оқиғаға тап болғандарына қалай өкінбесін?! Сол күні-ақ бәрі “әкеміздің көңілін көтерейік” деп алып келген шапан, кәстөм-шалбар, Алматыда Жарқынбек арнайы жасатқан, “60 жас” деген жазуы бар үлкен медаль, тағы басқа сыйлықтарын ауруханаға алып барып көрсетіп, Ибрагимді мерейлі жасқа толуымен құттықтап, жағдайын сұрап, халін біліп, жүздесіп қайтты. Әрине, бұл алдын-ала жасаған құрметтерінің белгісі еді.

	–Папа, жүрегіңіз тезірек жазылып кетсін! Мерейтойыңызды ауруханадан шыққан кезіңізде жасаймыз! – деп Гүлжайна Ибрагимге бірден ескертіп қойды.

	–Рахмет, айналайын, жасаған бергендер! Той жасаймыз деп жүріп, құдай көп көрді ме, әкелеріңнен айырылып қала жаздадыңдар ғой! Сендерді көре алмай кетем бе деп қорқып едім. Осы сыйлықтарыңның, ниеттеріңнің, келгендеріңнің өзі-ақ жетеді маған, – деп Ибрагим кемсеңдеп, көзіне жас алды.

	– Қой, Ибрагим, босаңси берме! Саған толқуға болмайды деп дәрігерлер айтты ғой. Аман қалғаныңа қайта қуанбайсың ба? Құдай қаласа, бір айдан кейін жазылып, тұрып кетесің. Балашағаңның ортасына барасың. Осы жасқа дейін бұлардың бәрін асырап не үшін өмір сүрдік? Енді осылардың қызығын бірге көреміз. Алда әлі біз көретін тойлар көп, – деп Нәзігүл әлсіреп, жасып қалған күйеуіне басу айтты. Содан кейін балаларына:

	– Әкелеріңді шаршатпай, енді үйге қайта қойыңдар! Жағдайы біршама түзелген соң, тағы да келерсіңдер,– деді.

	– Папа, әзірге сау болыңыз! Біз әлі келеміз!

	Тез жазылып кетіңіз! – деп олар көп аялдамай, Ибрагимнің бетінен сүйіп, қоштасып шығып кетті. Бірақ Ибрагим ауруынан тез жазылып кете алмады. Бір айдай жатып емделгеннен кейін жүрегі жақсарғанмен, күшті дәрілер әсер еткендіктен, бауыры ісіп, қызуы көтеріліп, жағдайы қиындап кетті. Оны дәрігерлер ұзақ емдеп, тексеріп, ұйқы безінің де іскенін, бауырының ісігі циррозға айналғанын әрең анықтады. Бірақ ол туралы ауру кісінің өзіне білдірмей, әйеліне ғана айтты. Жасы келген адамның қатерлі ісіктен жазылмасына көздері жеткен соң, дәрігерлер оған: “Аға, тым көп дәрі қабылдадыңыз, сондықтан үзіліс жасап, үйіңізге барып, біраз күн демалып қайтыңыз. Жағдайыңыз нашарлай қалса, хабарларсыздар. Өзіміз барып алып келеміз,’’– деп алдаусыратып, қаңтар айының соңында ауруханадан шығарып, үйіне жіберді. Ауруханадан мезі болып, үйін, бала-шағасын сағынған Ибрагим оңай келісіп, әйелімен бірге машинамен өз отбасына оралды. Оның ескірген қағаздай сарғайып, тозған ағаш қазықтай мүжіліп, аштыққа ұшыраған адамдай арықтап, көздері шүңірейіп, жұтқа ұшыраған жылқыдай тәлтіректеп, Нәзігүлдің сүйеуімен әрең жүріп келгенін көріп, үйдегілер жаны ашып, аяп кетті. Машинадан түсіп, үйге кіргеннің өзіне ентігіп, әлсіреп қалған ол, төргі кең бөлмедегі жұмсақ диванға барып жатқан соң ғана, демін басып, жан-жағына барлай қарап, ұл-қыздарымен, келіндерімен, жеңгесімен ернін жыбырлатып амандаса бастады. Әсіресе, арбада отырған Нұрланға көбірек көз тоқтата қарап:

	–Жағдайың қалай, балам? – деп сұрады.

	–Жағдайым жаман емес, папа! Өзіңіздің денсаулығыңыз қалай? Дұрысталайын деді ме?– деді Нұрлан әкесіне қарап.

	–Шүкір, жаман емес сияқты. Дәрігерлер «үйіңізге барып демалып келіңіз» деп жіберді,деп Ибрагим шаршаңқы, болар-болмас үнмен жауап берді.

	–Әкелеріңді көрдіңдер, әзірге осы жетеді. Көп сөйлесе бермеңдер. Алыс жолдан шаршап келді, демалсын,–деп Нәзігүл Нұрланнан басқаларды бөлмеден шығарып жіберді.

	Ибрагим, расында да, қатты қалжыраған екен, төбеге қарап шалқасынан жатқан күйі, ұйқысы келген адамдай екі көзін еріксіз жұма береді. Нұрлан әкесінің қасында біраз отырып, бір-екі рет тілдескеннен кейін, оның қалғып кеткенін көріп, үнсіз, арбасын жәймен итеріп, дыбысын білдірмеуге тырысып, дәлізге шығып кетті. Ибрагим қатты ауырып келіп, төсектен тұра алмай жатқан соң, үйдің жағдайы бұрынғыдан да қиындап, түнерген қара бұлттай ауыр көңілсіздік басты. Түнімен ұйықтай алмай, дөңбекшіп, ыңыранып, қиналып жатқан әкесін көрген сайын, Нұрланның да көңіл-күйі төмендеп, ұнжырғасы түсе берді. Әкесі әл үстінде жатса да, бұны көре бергісі келеді, көп сөйлеспесе де, қасында отырғанын қалайды. Бөлмесіне бір күн кірмей қалса: «Көрінбей кеттің ғой, балам-ау», деп алаңдағанын, күткенін білдіреді. Нұрлан кірмейін демейді, үйдегілер рұқсат бермейді. Аудандық ауруханадан күнде келіп, Ибрагимді қадағалап, укол салып жүрген дәрігер Байтұрсын Нәзігүлге:

	«Жеңеше, Нұрланды ағаның үстіне көп кіргізе бермеңіз. Ауру әкесінің жағдайын көру оған ауыр тиеді. көңіл-күйіне, денсаулығына кері әсерін тигізіп, зиян келтіруі мүмкін», депті. Содан бері шешесі де, Света да Нұрланды залға жібермеуге тырысады. Ал, әкесі: «Нұрланжан қайда? Шақырыңдаршы», деп бұны үнемі іздеп жатады. Ауруын сездірмейтін укол қабылдағаннан кейін, өзін-өзі жақсы сезініп, жаны тынышталып қалған кезінде: «Нұрланжан, домбыраңды тартып, өлең айтып берші» деп өтінеді. Бұл домбырамен ән айтқан кезде, үнсіз ойланып жатып, сүйсіне тыңдайды, кейде жаңа өлеңдерін де оқытады. Рухани жан дүниесі бай адамның әнсіз, өлеңсіз өмір сүре алмайтынының бір дәлелі – осы болу керек. Баласының өнері әкесі үшін қуат, қуаныш секілді. Содан ерекше ләзззат алып, мақтаныш сезімі оянып, көңілін аулайтын тәрізді. Екеуінің әңгімесі бұрыннан жарасушы еді. Өмір, әдебиет, саясат, философия туралы көп сөйлесетін. Енді ондайға шамасы келмесе де, Ибрагим баласын қасынан жібергісі келмей, үнсіз, қимай, мұңая, аяй қарап жатады. «Қанатынан айырылған құстай қиналып қалған қарағым-ай, мен өлсем, сенің күнің не болар екен? Ең болмаса Алматыға, әдеби ортаға да жеткізе алмайтын болдым-ау!» деп ойлайтын сияқты. Арманда кетіп бара жатқанын мұңлы көздерінен аңғаруға болатын секілді. «Жақсы әке– балаға өскенше азық» деген рас-ау. Ибрагим төсектен басын дұрыс көтере алмай жатса да, бала-шағасының, әйелінің қамын, ертеңін ойлап, жұмысына телефон соғып, өзінің орнындағы инспектор қызбен сөйлесіп, ауырып жатқанына байланысты зейнетақысын көбейтуін, сол үшін бұның құжаттарын дайындап ВТЭК-ке тапсыруын өтінді. Есі барда, көзінің тірісінде сол шаруаны өзі бітіріп кеткісі келсе керек. Қанша дегенмен көзі ашық, ақылды кісі ғой: ауруының күнненкүнге асқынып, татар дәмінің таусылып бара жатқанын сезінетін сияқты. Расында да, ауру күшейіп, іші бірте-бірте ісіп, күпті болған сиырдың қарнындай тырысиып кетті. Тамағынан ас түгілі су да өтпейтін болды. Мас қылып ұйықтататын дәрінің күшімен ғана кірпіктері ілініп, аз уақыт қана ұйықтайды. Қалған уақытта жанын қоярға жер таппай, сыздап ауырған ішін Нәзігүлге сипатып, аласұрып жатады. Жағдай тым қиындап, шыдай алмай кеткен кезінде, Қызылордадан дәрігерлер шақыртты. Облыстық ауруханадан өзі танитын орта жастағы қара жігіт келгенде, сөнген үміті қайта жанғандай болған. Дәрігер оны мұқият тексеріп, ішін басып көріп, жаңа дәрілер жазып берді де, тағы да келетінін айтып, келген ізімен қайтып кетті. Кетерінде Байтұрсынға: «Енді адам болмайды. Санаулы күндері қалды. Ауруын білдіртпейтін, ұйықтататын уколды сала беріңдер! Бұл ауруға басқа ем жоқ», деп айтыпты. Енді Нәзігүл де, басқалар да Ибрагимнің жазылатынынан күдер үзіп, қайғылы күнге іштей дайындала бастады.

	Ибрагим үздіксіз салынған уколдың әсерімен ұйқылы-ояу қалыпта масаң күйде, ішінің ауырмағанын, жанын қинамағанын ғана қалап, ауыр демалып, үнсіз жатады. Уколдың күші қайтып, ауруы сезіле басталса болды, аласұрып, ыңыранып, қиналып кетеді. Байтұрсын енді күні бойы кетпей, ауруға уақытылы инемен дәрі егіп, түнде медбикелерді жіберіп жүрді. Күндіз ол жоқ болса, үйдегілердің мазасы кетеді, қорқа бастайды. Байтұрсын, көбінесе, Нұрланның қасында отырып, әңгімелесіп, көңілін аулауға, уайымдатпауға тырысады. Омыртқасына операцияның тым кеш жасалғанына өкініп, келешекте қалай емделу керек екенін айтып, ақыл-кеңес береді. Бұған шын жаны ашитыны сөздерінен де, көздерінен де аңғарылып тұрады. Нұрлан да оны адамгершілігі, адалдығы, ағалық қамқорлығы, азаматтығы, біліктілігі үшін жақсы көріп кетті. Жездесі Төлеубай да күн сайын келіп, рухани демеу көрсетіп, дәрі тауып беріп көмектесіп жүрді. Осындай ақкөңіл, асыл азаматтардың арқасында Нұрлан әкесінің қайғысына төтеп беріп, мойымай шыдамдылық танытты. Бұның ауырып қалмауын қадағалап, Света да шамды айналған көбелектей шыр-пыр болып, мазасызданады. Ибрагим ауырғалы бері оның дәрі-дәрмегіне көп қаражат кетіп, үй-ішінің күн көрісі қиындай бастаған соң, Света да, Гүлжан да аудандық балабақшаға тәрбиеші болып жұмысқа тұрған. Аяғын апыл-тапыл басып жүрген Гауһарды күндіз өздерімен бірге ала кетеді. Кешке қарай келе салысымен, екі келін де үйдің тірлігіне кіріседі. Бірі тамақ пісірсе, екіншісі шәй қойып, үй жинап, келген қонақтарды күтеді. Нәзігүлдің Ибрагимге қараудан қолы тимейді. Науқастың халін сұрап келішілер күн өткен сайын көбейе түсті. Олардың бәріне шәй беру керек, базардан, дүкеннен азық-түлік тасу тағы бар. Света жұмысқа баратын кезде, Нұрланды қайын сіңлілері мен қайын інілеріне тапсырып кетеді. Қарындастары мен інілері Нұрланды қараусыз қалдырмайды. Бірі шәй әкеліп берсе, екіншісі аяқтарын уқалап, қолқанат болып жүреді. Нұрланның бір кездегі өздерін баққан еңбегін өзіне қайтарып жатқандай. Бастарына түскен ауыр салмақты үйдегілердің бәрі жұмыла көтеріп, әрқайсысы өз жауапкершіліктерін сезіне бастағандай. Барлығын да асырап, жел жағында пана болған асқар таудай әке, міне, бірте-бірте шөгіп барады. Аурудан, ас іше алмағандықтан арықтап, еті қашып, терісі салбырап, сүйектеріне жабысып, құр сүлдері ғана қалды. Бұрын етжеңді, толық адам еді, енді қаңқасы көрініп, иегі шошайып, аянышты күйге түскен. «Ат арыса – тулақ, адам арыса – аруақ» деген рас екен. Сұм ажал адам таңдамайды. Сонша қинағанша адамның жанын неге ауыртпай ала салмайды екен?! Ақыры алады екен, ендеше, азапқа салмай, қинамай, уақыты келгенде о дүниеге жөнелте салмай ма? Пенденің күнәсі болса, алатын жазасын сол жақта-ақ ала жатар. Өлім туралы ойламайтын адам болмайды. Ибрагим де бұрын, қызып қалса, Нәзігүлге: «Мен алпыстан аспаймын. Екі рет операция жасатып, наркоз қабылдаған адаммын, біздің ата-тегімізде, еркектердің алпыс жастан асқаны жоқ. Балашағаның қызығын сен көр! Сен өлме, сенен бұрын мен өлейін», дейтін. «Тәйт, әрі, ондай сөзді айтпа! Аузыңнан бір жақсы сөз шықпайды сенің. Кімнің бұрын өлетінін бір құдай ғана біледі», деп Нәзігүл ашуланып, қайтарып тастайтын. Аузына құдай салды ма, әлде естіп қойды ма, міне, сол айтқаны айдай келіп, Ибрагим алпысқа толған кезінде ажалдың құрығына түсті. Асау аттай қанша бұлқынса да алқымынан қысқа қыл арқан жібермей буындырып, тынысын тарылтып барады. Байқоңыр жақтан соққан жел айдап келген қара-қошқыл, ауыр бұлттай, жаман, ем қонбайтын ауру бұл аймақтағы талай ересек адамдардың басын жұтқан еді. Енді бейқам жатқан бұл үйдің де төбесіне төнді. Есін жоғалтып, адам танудан қалып, көздері аларып жатқан Ибрагим алқына дем алып, қатты қырылдай бастады. Оның санаулы сағаттары ғана қалғанын сезген Нәзігүл дереу жақын ауылдарда тұратын қайнағасы мен қайынысын шақыртып алдыртты. Соңғы сәттерде аурудың қасында көпті көрген ер адамдар отырмаса, әйелдер мен жастар қорқып кетуі мүмкін. Онсыз да әкесінің қырылдаған үнінен бүкіл бала-шаға, келіндер үрейленіп ол жаққа жолаудан қалған. Нұрлан ғана шыдамай есіктен әлсін-әлсін сығалап қарап қояды. Ауруханада жатқанда бұндайға көзі, бойы үйренген болса да, әкесіне жаны ашып, жүрегі суылдап, сыздайды. Ибрагимнің бір атадан тараған жақын туыстары – немере ағасы, шөбере інісі және көрші тұрған немере інісі келіп, оны түнімен күзетіп шықты. Ертеңіне, ақпан айының жиырмасында, күн ақша қарға шағылысып, көкжиектен жарқырай көтеріліп, сәске кезі болғанда, Ибрагимнің қырылдаған үні баяулап барып үзіліп, тынысы тоқтады. Татар дәмі таусылып, жарық дүниемен қоштасты. Бейне жанармайы бітіп, машина үні өшкендей, үй ішінде жым-жырт тыныштық орнады. Кенет зал жақтан: «Ой бауырым!» деген зарлы үн шықты да, оған басқа үндер қосылып, үй-іші азан-қазан, у-шу болып кетті. Нәзігүлдің айтуымен сыртқа шығып, есіктің алдында, арбада отырған Нұрланның тұла-бойы түршігіп, жүрегі алқымына тығылып, басының құйқасы шымырлап, жанарларына жас үйірілді. Әкесіне барғысы келіп, арбасынан тұрайын десе,тұра алмады. Бойын бір шарасыздық, дәрменсіздік билеп алған. Жүрегін езген қорғасындай ауыр, зор қайғы-қасіреттің салмағын енді айқын сезінгендей. Байғұс әкесін аяп, жоқтап, өлгеніне сенгісі келмей, жүрегі қан жылап, көңілі әлем-жәлем болып, көкірегі қарс айрыла күрсініп, іштей егіліп:

	«Әкежаным, айналайын, әкешім, қиналдың-ау қатты қиналдың-ау!» дей берді. Сол кезде үйден жүгіре шыққан Света келіп бұны құшақтап алып:

	–Нұрлан, папамыздан айырылдық. Сүйікті папамыздан айырылдық, деп еңірей жылады. Онымен құшақтасып көріскен Нұрланның да көңілі босап, көз жасы ағыл-тегіл төгілді. Әкесінің жасаған жақсылықтары, қамқорлығы, аяулы бейнесі есіне түскен сайын өзін-өзі тоқтата алмай еңірей берді. Светадан кейін шыққан ағалары, көкелері, анасы, іні-қарындастары, әжесі, туыстары кезектесе бұнымен жылап көрісті. Жылаған дауыстарды естіп, жиналып, келіп жатқан көршілер де көңіл айтуда. Көз жастары таусылып көңілдеріндегі шерлері тарқап, алғашқы қарқындары басылған кезде, жұрт қарасы көбейіп кеткен соң, Света Нұрланды жақын жердегі Күләш әжесінің үйіне арбасын итеріп, алып кетті. Бұлар келсе, ол үйдің ауласында шемішкені шырт-шырт шағып, теңселіп, жақында түскен келін – Сәбира жүр екен. Айыкүні жақындап, босанатын кезі келіп қалған соң, «саған мазасыздануға болмайды» деп, Нәзігүл оны да осында жіберген екен. Нұрланның інісі Жандос өткен жылы Алматыда жүріп, жазғы демалысында студенттік топпен құрылыс жұмысына барып, өз күшімен ақша тауып, әке-шешесіне салмақ салмай, сол жақта, кафеде тойын жасап, осы Сәбираға үйленген болатын. Екеуі де студент болса да, бірін-бірі ұнатқан соң, қиындыққа қарамай қосылыпты. Жандос – ақылды, сырбаз сымбатты сұлу жігіт. Келіншегі де өзіне сай, аққұба, әдемі, сүйкімді екен. Сырттай қарасаң, адам қызығарлықтай жарасымды жұп. Бейне көл бетінде қатар жүзіп жүрген қос аққуды көргендей боласың. Света өзімен жасы шамалас Сәбирамен тез достасып алған. Қазір де екеуі бірден шүйіркелесіп сөйлесіп, шағын ауланың ішін аралап кетті. Нұрлан көп жылағандықтан мәңгіріп, әлсіреңкіреп қалған екен. Көңіліндегі қайғының әсері әлі кете қоймапты. Жарқыраған күнге қарап, көз жасын құрғатып, жылуына жүзін тосып, есеңгіреген адамдай, қимылсыз отырды. Жылы киініп алғаны жақсы болған екен, бойы тоңази қоймапты. Оның үстіне күндесалқынемес. Әкесінің жайдары мінезіндей, шуақты, мейірімді жүрегіндей жылы Күн жадырап түр. Бейне әкесі өлмегендей, бұл дүниеде ештеңе өзгермегендей. Бірақ бұның жүрегінде орны толмас өкініш орнап, әкесінің орны ойсырап қалғанын айқын сезінеді. Алдағы күні не боларын, әкесіз қалай өмір сүретінін ойласа, көңілі құлазиды. Болашағы бұлдыр, қанша ойласа да, жүретін анық жол таба алар емес. Осылай ұйқылы-ояу біраз отырғаннан кейін, жалғыздықтан жалығып, көңілсіз ойлардан құтылғысы келіп, көпшілікті, анасын, бауырларын аңсап, араларында болғысы келіп, дауыстап, Светаны шақырып алды. Оның арбасын итерісіп, бұны үйіне алып келді. Бұрынғыдай емес, мұндағылар да естерін жиып қалыпты. Еркектер үйдің алдында кезекте тұрып, әйелдер үйдің ішінде әлсін-әлсін дауыс салып жылап отыр. Әкесінің бөлмесі жабық тұр. Нұрлан мен Света жігіттердің көмегімен үйге кіріп, жұрттың көзіне көп түспес үшін бөлмесіне өтіп, есікті жауып қойды. Бірақ, келген адамдардың бірсыпырасы Нұрланды көріп, көңіл айту үшін қайта-қайта келе берді. Есікті іліп алу ыңғайсыз. Бір кезде, жездесі Төлеубайға еріп, Байтұрсын да келді. Ол бұның қасына отырып, қолының тамырын саусағымен басып көріп, жүрегінің соғысын тексерді, маңдайын ұстап көрді.содан кейін кесемен су алдырып, дәрі ішкізді.

	–Шаршапсың, Нұрлан, жатып демал. Әкеңді көп уайымдай берме! Кетер адам кетті, енді оны қайтара алмайсың. Қайғырғанмен амал жоқ. Ақылың бар ғой, өзіңнің денсаулығыңды ойла! Ауырып қалсаң, өзіңе де, анаңа да қиын болады. өзіңе-өзің берік бол! – деді.

	Нұрлан оның ақылын тыңдап, аяқ киімін шешіп, ағаш төсегіне жатып, бойын жаз ды. Байтұрсын бейтаныс адамдарды бөлмеге кіргізбей, қасында әңгімелесіп, біраз отырды. Өзінің демікпе (астма) ауруы болса да, у-шуға шыдап, бұның жайын ойлап, көңілін аулауға тырысады. Адам денсаулығының сақшысы, нағыз ақ халатты абзал жан деп осындай кісілерді айту керек шығар. Әттең, әкесі келісім беріп, бірден осы дәрігерге операция жасатқанда, бәлкім, Нұрлан мұншалықты азап шекпей, лезде екі аяғына тұрып, жүріп кетер ме еді?! Байтұрсын да соған іштей өкінетін сияқты. Әлі де болса қолынан келген көмегін көрсетуге әзір. Мұндай ауруға алтын иненің пайдасы зор екенін айтып, әртүрлі ақылкеңестер береді. Осы қайғылы қаралы күндері Нұрланның аса қиналмай, ауырмай көтеруіне Байтұрсынның ықпалы зор болды.

	Екі күннен соң, молда Ибрагимнің жаназасын шығарғаннан кейін, үйінің ауласының алдындағы алаңда марқұмның құрметіне үлкен митинг болды. Оркестр қаралы музыка ойнап, ауданның басшылары жиналған қалың жұртшылықтың алдында сөз сөйлеп, марқұмның ауданға белгілі, абыройлы азамат, адал дос, соғыс ардагері болғанын, жақсылықтарын, ел үшін аянбай еңбек еткенін айтып, машинаның қорабына салып, соңынан қатарласа сап түзеп, бір көшеден өткенше еріп жүрді. Осылай қалың көпшілік өздерінің құрметін, ықыласын көрсетіп, марқұмды соңғы мәңгілік сапарға аттандырып салды. Екі машинаға, бір автобусқа мінген ағайын-туыстары, бала-шағасы (олардың ішінде Нұрлан да бар), достары Ибрагимді атасы, әкешешесі, аға-апалары жатқан молаға, Жалаңаш әулие бабасының мазарының қасына апарып, жер қойнына тапсырды. Бәрі де қабіріне топырақ салғаннан кейін, молда құран оқыды. Нұрлан да аяулы әкесінің қабіріне, іштей егіле, топырақ салып, жұртпен бірге қолын жайып, бетін сипады. Әкесінің қабірге көмілгенін өз көзімен көрген соң ғана, оның өлгеніне, қайтып келмесіне көңілі сенгендей болды. «Хош бол әке! Топырағың торқа болсын, жаның жәннатта шалқысын! Қайда жүрсем де өзіңді, жақсылығыңды ұмытпай, айтып, еске алып, келіп-кетіп жүрермін. Мен барда есімің ешқашанда ұмытылмайды!» деп күбірлеп, іштей тебірене қоштасты.

	Ибрагимді жер қойнына табыстап келген соң, жұрт құдайы тамағынан дәм татып, құран оқылып болғаннан кейін, біртіндеп тарай бастады. Нәзігүл үш күн бойы қайта-қайта жоқтау айтып жылап, тамағы қарлығып шаршаса, балалары мен келіндері де тірліктеп, қонақ күтуден әбден титықтаған еді. Бірақ құдай бұларды қайғыдан сергітіп жұбатқысы келгендей қуанышын да сыйлады. Жандостың келіншегі мерзімі жетіп, толғатып, кеше түнде ауруханаға түскен еді, таң ата аман-есен босанып, қыз туыпты. Таңертеңнен бері жерлеу рәсімінен қолдары тимеген, мойындарын бұруға мұршалары келмеген үй-іші енді ғана Жандостан жақсы хабарды естіп, қуанып қалды. Қалған жұрт та құлағдар болып: «Құдайға тәубә! Жақсы адам еді ғой Ибрагим! Қазасының арты қайырлы болып жатыр. Қуаныштарың құтты болсын! Немереңнің бауы берік болсын!»–деп Нәзігүлді құттықтап жатыр. Иә, өмір деген – тынымсыз толқып жатқан теңіз ғой, бір толқын жоғалса, екінші толқын орнын басады. Бір шырақ сөніп еді, оның ұшқынынан тұтанғандай, екінші шырақ өмірге сәуле шашты. Осылай, ошағының оты сөнбей, тіршілік жалғаса береді, ұрпақ алмаса береді, өмір алға баса береді. Қыстың соңынан, жер бетінің қар мен мұзын ерітіп, қатқан тоңын жібітіп, шуақ төгіп, рахман нұрын жауғызып, өмірді гүл-гүл жайнатып, құлпыртып, жайдары көктем келеді. Адамдардың да арқа-бастары кеңейіп, еңселері көтеріліп, көңілдері жадырап, жаңа тіршіліктерін бастайды. Нәзігүл де жаңа туған немересінің қуанышымен еңсе көтеріп, бейсенбі сайын дастархан жайып, құран оқытып, өз міндетін ойдағыдай атқарды. Арасында немересіне де көңіл бөліп, келініне қалай бағуды үйретіп, нәрестені тұзды суға шомылдырып, рәсімін жасап, қырқынан шығарды. Содан кейін Алматыдан Жандос келіп, келіншегі мен қызын Орынбор жақтағы ата-енесіне алып кетті. Осындай тіршіліктермен әуре болып жүргенде, уақыт өткен сайын қайғыдан арылып, үй-ішінің, үлкенкішінің қабақтары ашылып, көңілдері ағарып, естерін жинады. Нұрлан мен Света да енді әкелерінен айрылғаннан кейін, сенетін ешкімдері жоқ екенін сезініп, ауылда қалып қоймай, Алматыға жетудің амалын ойластыра бастады. Институтты бітірген кезде, жұмысқа жолдама алу Нұрланның ойында болмапты. Енді сол есіне түсіп, Мәскеудегі жездесі Жарқынбекке телефон шалып, жағдайды айтты. Жарқынбек институтқа барып, ректорға жолығып, жағдайды түсіндіріп, Қазақстан Жазушылар Одағына жолдама алып, хатпен бұған салып жіберді. Жолдамада Жазушылар Одағының Нұрланға жас маман ретінде пәтер беруін сұраған институт ректорының өтініші де бар екен. Енді осы жолдамамен бірге, басқа да анықтама-құжаттарды дайындап, жазда, жұмысынан демалыс алып, ауылына барар кезде, Света Алматыға соғып, Жазушылар Одағына тапсырып кетпекші болды. Нұрлан әкесінің айтып кеткен аманатын орындап, Гауһарды өз аттарына жаздырып алмақшы болып, інісі мен келініне өтініш білдірген еді. Арман бірден келісім берсе де, келіні үндемей, жылап, бетін басқан күйі бөлмеден сыртқа шығып кетті. Күйеуі оның соңынан барып, далада шамалы уақыт сөйлесіп, көндіріп, қайтадан ертіп келді. Сөйтіп келіні де келісім беріп, өзі тиісті орындарға барып, жүгіріп жүріп, Гауһарды бұлардың атына жаздыртып, куәлігін алып берді. Інісі мен келінінің адамгершілігінің арқасында Гауһар Нұрлан мен Светаның заңды, туған қыздары болды. Бұларды «папа», «мама» деуге де үйрене бастады. Бұлар да енді оны меншіктеп, өз қызымыз деп есептеп, туған ата-анасындай қарап, қайда жүрсе де өздерімен бірге алып жүретін болды. Үшеуінің қаз-үйректей тізіліп бара жатқанын көргендер мәз болып күліп, қарап қалады.

	Сондай шуақты күндердің бірінде, мамыр айының соңында аудандық комсомол комитетінен бір қыз үйге телефон соғып, Нұрланды сұрады. Екеуі амандасқаннан кейін:

	–Мен Алматыдан, «Лениншіл жас» газетінен келіп едім. Аты-жөнім – Нұргүл Алтынбаева, сол газеттің тілшісімін. Шөп науқанына байланысты іс сапармен жүрмін. Осында келер алдында, жолыққанымда, ақын Күләш Ахметова сізге сәлем айтып, кітабын беріп жіберіп еді.

	«Жолығып, жағдайын біліп кел» деген. Бүгін түсте үйіңізге барып, жолықсам бола ма? – деді.





–Болады, әрине. Келіңіз, күтеміз, деп жауап берді Нұрлан.

	Бұл Күләш Ахметованы Мәскеуде, Әдебиетшілер үйінде, Қазақстандық бір топ жас ақындардың семинарында көріп танысқан еді. Өлеңдерін де ұнатып, оқып жүрген. Кейін Алматыға келген кезде, Жазушылар Одағының дәлізінде жолығып қалып, амандасып, сөйлескен.

	Сонда Күләш апайы бұның «Қазақ әдебиеті» газетінде жарияланған бір топ өлеңдерін оқығанын айтып: Сенің, сондағы «Шәйі орамал» деген өлеңіңді отырыстарда, қонаққа барғанда оқып жүрміз», деп жымиып күлген болатын. Сондықтан ол кісінің сәлемін алып келген тілші қызды асыға күтті. Көңіл күйі де жақсы болатын. Бұдан бір күн бұрын қызық оқиға болған еді. Нұрлан күндіз бөлмесінде кітап оқып отырған. Кенет сырттан үйге екі-үш інісі қатты шулап, жүгіре кірді де:

	–Тәте, бір сұмдық алып адам келе жатыр. Көріңіз, зәреңіз ұшады, деп үрейлене, әрі естері шыға күліп, тығылатын жер іздеп, төргі бөлмеге қарай қашты.

	Нұрлан не болғанын ойша шамалап үлгергенше, дабырласа сөйлесіп, есіктен ағасы Шәкен мен бойы екі метрден асатын алып қараторы жігіт кіріп келеді. Есіктен еңкейіп өткен жігіт бойын тіктегенде, басы үйдің төбесіне сәл-ақ тимей тұрды. Нұрлан езуін тартып күлсе де, онша таң қалған жоқ. Себебі, Қарағандыда, ауруханада жатқанда, осындай алып түркімен жігітін өз көзімен көрген. Бұлардың палатасына кейінірек келіп түскен, бойы бір жарым метрден аспайтын, құйтақандай ағасын артынан іздеп келген екен. Ол ауруханаға кіргенде, медбикелер де ертегідей алып дәуді көргендей шошып, таң қалып, ұлардай шулаған. Аурулар да қайран қалып, тамашалап мәз болған. Мына жігіт те, сәл арықтығы болмаса, бой жағынан одан кем емес екен. Нұрлан Мәскеуде бір-екі баскетболшы жігіттерді көрген еді, бірақ олар да бұдан ұзын емес сияқты. Мұндай алып адамды өңінде түгілі түсінде де көрмеген інілері қалай шошымасын!

	Ағасы құшақтасып амандасқаннан кейін, қасындағы жігітті таныстырып:

	–Танысып қойыңдар, менің досым – Құралбек. Институтта бірге қызмет істейміз,– деді.

	Нұрлан, деп бұл қолын созып еді, алақаны алып жігіттің күректей алақанының ішіне сүңгіп, көрінбей, жоқ болып кетті. Үлкен адамның қолын алған бүлдіршіндей, қолын ұяла тартып алған Нұрлан тағы да еріксіз жымиып күлді.

	–Менің саған жиі айтып, өлеңдерін оқып беріп жүрген ақын інім – осы, – деп Шәкен досына мұны да таныстырды.

	–Иә, иә, танысқаныма қуаныштымын,– деді алып жігіт сабырлы қалыппен басып изеп. Жүзінде сәл абыржу, секемдену бар сияқты. Сірә, өзінің тым ұзын бойынан ыңғайсызданады.

	Нұрлан кейін інілерінен естіп білді:

	Шәкен мен алып досы үйден алыстау жерде машинадан түскен кезде, көшеде ой нап жүрген ауыл балалары көріп, шулап, түк көрмегендей соңдарынан жүгіріп, үйге дейін, қалмай еріп келіпті. Пілді немесе маймылды алғаш көргендей таң қалып, қолдарын шошайтып бір-біріне көрсетіп, циркті тамашалағандай таңдайларын қағып, шектерін тартып, естері шыға күліпті. Шәкен мен Құралбек мән бермей өзара әңгімелесіп, үйге кіріп кетсе де, балалар олардың шығуын күтіп, есіктің алдында топталып, біраз тұрыпты. Кейбіреулерінің есіктен, терезеден сығалап, жылтыңдап жүргендерін Нұрланның да көзі шалып қалды. Құралбектің халін түсінген соң, бұл әдептілік сақтап, күлмеуге тырысып, түк болмағандай, әңгімеге тартып, еркін сөйлесіп кетті. Құралбек қалыптан тыс алып жігіт болса да, қарапайым, кішіпейіл екен. Мұндай орасан зор алып денелі адамдардың намысқой, шамшыл келетінін Қарағандыда көрген түрікмен жігіттің түрінен байқаған, білетін Нұрлан Құралбекті ренжітіп алмауды ойлап, ініқарындастарына оңашада: «Көп таңғалып, күле бермеңдер!» деп ескертіп қойды. Мамасы үйде жоқ еді. Қайынсіңілерінің бірі Шымкент жаққа күйеуге шығып, соның құдалығына кеткен. Қарындастары самауырын қойып, төргі бөлмедегі столға дастархан жайып, шәй жасады. Шәй дайын болған кезде, қонақ жігіт пен Шәкен қол шаю үшін террассаға шыққан еді. Үйге жапсарлас, қосылып, кейіннен салынған бұл ұзын дәліздің төбесі пәстеу болатын. Басы төбеге тиіп қалмас үшін Құралбек сәл еңкейіп жүруге мәжбүр болды. Қасындағы Шәкен оның кеудесінен-ақ келеді. Әкесінің қасында тұрған 10-12 жасар бала сияқты. Жұмыстан жаңа келген екі келін ары қарап, қол жуғыш кранға кезекпен еңкейіп, беті-қолдарын жуып тұрған еді. Кенет Света қабырғадағы айнадан ту сыртында өңкиіп тұрған алып денелі жігітті байқап қалып, артына жалт бұрылып қарады да:

	 «Мама!» деп жан дауысы шыға айқайлап, қорқып кетті. Сескеніп, ыңғайсызданып, ренжіп қалған Құралбек, реңі күреңітіп, түтігіп, кейін шегінді. Өзінің оқыс қылығынан ұялып, бетін басқан күйі, Света жүгіріп далаға шығып кетті. Гүлжан да қысылып, күлкісін жия алмай, қайнағасымен, қонақпен әрең амандасып, үйдің ішіне зып берді. Содан кейін Света кеш бойы қонақтар отырған бөлмеге кіре алмай, жігітті қолайсыз жағдайға қалдырғанына ұялып, көрінбеуге тырысып, қашып жүрді. Шәйді Гүлжан құйып беріп отырды. Ол да қонаққа тура қарамауға тырысып, күлкі қысқанда, булығып, әлсін-әлсін бөлмеден шығып кетіп, күлкісі басылған соң қайтып келді. Расында да, күлмеске болмайтын еді. Жігіттің қолдарының үлкендігі сондай – дәу шәй кесе алақанының ортасында оймақтай болып көрінеді. Ал басы тұптура самаурындай. Соған қарамастан, ол өнерлі жігіт екен. Домбыра тартып, әжептеуір ән, терме айтып берді. Бақандай ұзын қолдарымен ұстап, күректей алақанының айырдай салалы, белтемірдей жуан саусақтарымен тартқанда, домбыра ойыншық секілді болып көрінеді екен. Құралбек Шәкенмен бірге далаға шығып кеткен кезде, Света оның костюмін үстіне киіп көріп еді, етегі мен жеңдері салбырап жерге тиді. Бәрі оған шек-сілелері қатып күлді. Жігіттің топылиы да кішігірім астаудай. Ол киімді өзіне арнайы тапсырыспен тіктіреді екен. Шәкен таныстырғанда оның қол добынан спорт шеберлігіне кандидат екенін айтқан. Шәкен қызмет істейтін институтта денешынықтырудан сабақ береді екен. Оның келуі көңілдері жасыңқырап жүрген бұл үйдің адамдары үшін тамаша оқиға, кішігірім мереке болып, көңілдерін бір көтеріп тастады. Бәрі де рахаттана күліп, серпіліп қалды. Ертеңіне, сәскеде Шәкен Құралбекке Сырдарияны көрсетіп қайтпақшы болды. Үйдегі машинаны біраздан бері інісі Дәурен үйреніп алып, айдап жүрген еді. Құралбек мінген кезде «Жигули» бір жағына қарай жантайып, шеті жерге тие жаздады. Ол машинаның артқы орындығына екі тізесі бүктетіліп, еңкейіп, бір қырындап отырып, әрең сиды. Терезеден қарап отырған Нұрлан тағы да еріксіз күліп жіберді. Олар дарияға кеткеннен кейін, түс кезінде үйге тілші қыз келді. Ашықжарқын мінезді, орта бойлы қараторы жүзді, көздері жайнаған ажарлы қыз екен. Журналист болғандықтан ба қысылмай-қымтырылмай, көсіліп, еркін сөйлейді. Үй ішіндегі үлкенкішілермен түгел амандасып болғаннан кейін, Нұрланға Күләш апайының сәлемін толық жеткізіп, авторлық қолтаңбасы жазылған қалың мұқабалы өлең кітабын тапсырды. Нұрлан оған рахмет айтып, кітапты қуана аударыстырып қарап, көз жүгірте танысып отырып:

	–О кісінің жағдайы қалай, – деп сұрады.

	–Жағдайы жаман емес, жақында жаңа жыр жинағы баспадан шығайын деп жатыр. Сен туралы өте жақсы пікірде екен, – деді Нұргүл, жастарының қатар екенін байқағаннан кейін, бірден «Сенге» көшіп, – «Бастау» деген кітабыңды столының суырмасынан қос қолымен аса ыждағатпен ұқыптай ұстап, алып маған ерекше ылтипатпен ұсынды. «Жалын» баспасында жатқан жаңа қолжазбаңды да оқып шығып, қатты ұнатыпты. Мақтап отыр.

	–Иә, өткен жылы жазда жаңа өлеңдерді машинкаға басып «Жалын» баспасына беріп жібергенмін. Баспаның бас редакторы Серікбай Оспанов: «Нұрлан, қолжазбаңды алдық. Келесі жылдың жоспарына кіргізейін деп отырмыз»,– деп маған хат жазып жіберіпті. Содан бері әлі хабарсызбын. Бәлкім, биыл шығып қалатын шығар. Айтпақшы, ол қолжазбам Жазушылар Одағының әдеби кеңесінде талқыланып, жақсы баға алыпты деп естідім, – деді Нұрлан күлімдеп, қуанышын жасыра алмай.

	–Сенің Мәскеуде әдебиет институтында оқығанынды білуші едім. Студент кезіңде, «Жалын» журналына суретіңмен, алғы сөзбен шыққан бірнеше өлеңдеріңді оқығанмын. Мен де Мәскеудегі Жоғарығы комсомол мектебінде оқып, бітіргенмін – деді Нұргүл.

	–Солай ма? Қалай кездеспегенбіз? Мен әдебиет институтының өткен жылы бітіріп, дипломымды алып қайттым, – деді Нұрлан.

	Енді екеуінің әңгімесі Мәскеудегі студенттік күндерге ауысты. Жерлестік кездесулерді еске түсіріп, қызықты кештер, концерттер туралы жарыса айтып отырды. Соның арқасында әңгімелері тез жарасып кетті. Нұргүл Мәскеуге барар алдында КазМУ-дің журналистика факультетін бітірген екен. Сондықтан әдеби орта ақынжазушылар туралы да көп әңгімелесті. Шәй ішіп отырып, кешке дейін біраз жайттардың басын шалып үлгерді. Нұрлан кешке қарай Света мен Гүлжан жұмыстан келгенде, Нұргүлді олармен де таныстырды. Нұргүл тілшілік әдетіне басып Светаны да сөзге тартып, байқатпай сұрақтар бере бастады. Бұлардың тағдырлары туралы жақсы білгісі келетіні байқалады. Нұрлан іштей әлденені сезсе де аңғармаған болып, әңгімешіл, көпшіл мінезімен, өзіне түсінігі мол, пікірлесетін адам табылғанына қуанып, ағынан жарылып емінеркін сұхбаттаса берді. әдеби ортаны, сырласатын достарын сағынып қалыпты.

	Күн көкжиекке батып кеш болғанда Шәкендер де келді. Шәкен өздерімен бірге бұрынғы сыныптас екі досын ерте келіпті. Олар жоқта Нұрландар Нұргүлге алып жігіт туралы жыр қылып айтып берген еді. Сонда да болса, Құралбек сорайып есіктен еңкейіп өтіп залға кіріп келгенде Нұргүл таңдана қарап қалды. Қонақтар амандасып дастархан басына жайғасып отырып, танысқаннан кейін, Нұрлан Құралбекке қарап:

	–Құреке, Сырдария сізге ұнады ма? – деп сұрады.

	–Иә, жақсы екен. Суға да түстік. – деді Құралбек.

	–Шіркін несін айтасың Сырдың суы біздің Құралбектің сирағынан да келмеді ғой, – деп Шәкен қулана күліп әзілдеді.

	Отырғандар ду күлді. Құралбек ыңғайсызданып, қызарып кетті. Бойының ұзындығын сөз қылғанды ұнатпайтыны жүзінен тағы да байқалды. Бірақ оған мән беріп жатқан Шәкен жоқ, отқа май құйя түсіп:

	–Құрекең әлі бойдақ. Осы жақтан бір қыз тауып беруіміз керек, – деді.– Өзі арақ ішпейтін, темекі шекпейтін, қыз мінезді, тамаша жігіт. Көріп отырсыңдар, ой десең ойы бар, бой десең бойы бар. Құрекең тамақты да жақсы пісіреді. Оның пісірген палауын жеп көрсең өмірі дәмі аузыңнан кетпейді.

	Шәкен досын мақтаған сайын отырғандар «О-о!» десіп, таңдана гуілдесіп, Құралбек қызара күлімсіреді.

	–Табамыз, қыз табу қиын емес , – деді Шәкеннің сыныптас досы Мұрат.

	–Керек емес. Қыз деген Шымкентте де жетеді ғой, – деді Құралбек әзілді шындай көріп. Шәкен әзілін көтеретін досын ауылды таң қалдыру үшін әдейі әкелген сияқты. Қайта-қайта мақтап, домбыра тартқызып, жетістіктерін айтып, көтермелеп отырды. Ол өйтпесе де отырған жұрттың назары еріксіз Құралбекке ауа береді. Әрине, біреудің бойын сөз ете беру, талқыға салу әдептілікке жатпайды. Бірақ «әзілің жарасса, атаңмен ойна» дегендей, досымен орынды қалжыңдасқанның несі айып? Әзіл-қалжың күлмекке жақсы. Қайта сол арқылы Шәкен жұрттың жасыра алмаған таңданысын туған ыңғайсыздықты жуып-шайып отырған сияқты. Әйтпесе,құдай берген бойда тұрған ештеңе жоқ.

	Оның қайта жұрттың білгені жақсы. Оған тек таңғажайып нәрсе деп қарау керек.

	Осылайша әзілдесіп, күліп, әңгіме айтып, көңіл көтеріп біраз отырып тамақ ішіп болған соң Шәкенді досымен бірге сыныптастары шақырып, алып кетті. Өздері оңаша қалған соң, Нұргүл мен Света, Нұрлан үшеуі тағы да бұрынғы әңгімеге көшіп, әдебиет, өмір туралы сөйлесті. Арасында Нұргүлдің өтінішімен Нұрлан жаңа өлеңдерін оқыды. Диплом жұмысына жазылған лицензияларды оқытты. Түн ортасы болған кезде, Нұрлан шаршағанын сезіп, бөлмесіне барып, төсек салдырып жатып қалды. Света мен Нұргүл әңгімелесіп тағы да шамалы уақыт отырды. Бір кезде Света келіп:

	–Нұрлан анау тілші қыз жаңағы лицензияларды, Долматовскийдің сөзін қайтадан сұрап жатыр. «Ішінен кейбір сөздерді жазып алайын» дейді, – деді.

	–Оны қайтеді? Біз туралы жазбақшы ма? Керек жоқ! – деп Нұрлан, ежелгі қарапайымдылығы ұстап кетіп, лицензияларды бермей қойды. Өзі туралы жарияға жар салғанды ұнатпаушы еді. Света басқа ештеңе айта алмай, бөлмеден шығып кетті. Сәлден кейін, Нұргүлге түпкі бөлмеге төсек салып беріп, қайтып келді.

	Таңертең тұрып, жуынып, бәрі бірге шәй ішіп болған соң, Нұргүл кетуге ыңғайланды. Аяқ киімін киіп, қоштасып, есіктен шыға бере кідіріп, бұрылып қарап:

	–Нұрлан, егер газет бетінде сен туралы пікірімді білдіріп жатсам, ренжіме! – деді.

	–Ол қандай пікір? – деп Нұрлан таңдана қасын керіп жымиып күлді.

	Нұргүл де езу тарта күліп, үндеместен, бұрылып үйден шығып кетті.

	Жаңақорғанның миы қайнаған аптап ыстық жазының ортасында қуанышты жаңалық болды. Нұрланның кезегі келіп, оған әлеуметтік қамсыздандыру министрлігі Сакиге тегін жолдама жіберіпті. Нұрлан мен Света өткен жолғыдай ұшаққа билет алып, Ташкент арқылы Қырымға ұшты. Саки қаласы жаздағы әдетіндей жасыл желек жамылып, құлпырып, көңілді тіршілік кешіп жатыр екен. Екі жыл бұрын бір жарым ай демалып, емделіп, үйреніп қалған Нұрлан мен Света бұл жолы санаторий мен қаланың өміріне бірден емін-еркін араласып кетті. Нұрлан санаторийге орналасып алысымен, дәрігердің тексеруінен өтіп, ем қабылдауға, дене шынықтырумен айналысуға кірісті. Света санаторийдің қарсы алдындағы, келесі көшедегі бес этажды жаңа үйден жалдамалы, жаңа пәтер тауып алды. Екеуі күн сайын қаланы, саябақты аралап, кешке қарай киноға, концерттерге барып, жексенбі күндері Қара теңізге шомылып, алаңсыз тынығып, уақытты көңілді өткізіп жүрді. Бір ай өткенде олар күтпеген жерден ауылдан хат алды. Хатты ауылдың, үйішінің амандығын айтып, Гүлжан келін жазыпты. Хатпен қоса, конвертке «Лениншіл жас» газетінің бір бетін бүктеп, салып жіберіпті. Нұрлан ашып қарап еді, газеттің соңғы бетін түгелдей алып Нұргүлдің «Махаббат жыры» деген мақаласы шығыпты. Мақала Нұрланның өзі мен Света туралы. Қуаныштан көңілі толқып, жүрегі тулап кеткен Нұрлан мақала мен оның ішіндегі өзінің өлең шумақтарын жылдам, көз жүгірте оқып шықты да, Светаға көрсетті. Света онша түсінбесе де, мақаланы бастан-аяқ шола қарап, өзінің есімінің жиі келтірілгенін көріп, қызығушылығы оянып:

	–Не деп жазыпты? Айтып берсеңші! – деп өтінді.

	–Бөлмеде оқығанымыз ыңғайсыз бо лар. Жүр, сыртқа шығып, оңаша жерге барып, асықпай оқиық. Сол жерде түсіндірермін, – деді де Нұрлан төсегінен арбасына ауысып мінді. Күндізгі тынығатын уақыттың кезі болатын. Екеуі көрші әскери санатроийдің тып-тыныш, әсем бағына барып, талдардың көлеңкесіндегі арқалы ағаш орындықты тауып алып, оңаша отырып, мақаланы асықпай оқуға кірісті. Нұрлан Светаға мақалада не туралы айтылғанын егжейтегжейлі ыждағатпен, бір сөйлемін қалдырмай, орысшаға аударып, айтып берді. Света үн-түнсіз, зейін қоя тыңдады. Мақала шабытпен, көркем тілмен, шынайы, өте әсерлі жазылған екен. Тіпті, бұларды тым әсірелеп мақтап жіберіпті. Соған екеуі де, аздап ыңғайсызданып қалды. Өйткені бұлар «біз ерлік жасап жатырмыз» деп ойламаған еді. Қиындықты өмірге деген құштарлықпен жеңіп, шынайы махаббатпен, адал көңілмен бірін–бірі сыйлап жақсы көріп, қарапайым өмір сүріп жүрген. Бірде тынышталып, бірде дауыл соғып, долданып, тау-тау толқындармен көбік шашып, буырқанған бурадай долданып, аласұрған теңіздей толқыған тіршіліктің айдынында жүзген желкенді қайықтай жанталасып, кедергілермен, қиындықтармен алысып, тынымсыз күресіп, алыстағы жасыл жағалаудай бұлдыраған асыл арманға қарай бірге жүзіп келе жатқандай сезінеді өздерін. Қиналғанда бірінебірі қол ұшін беріп, сүйеу болуға тырысады. Өмірдің мәні – махаббат, мейірім, адамгершілік деп түсінсе де, махаббатсыз бақыт жоқ деп білсе де, өзінің махаббаты үшін күресі – аңызға айналар үлкен ерлік деп санамаған екен. өздері секілді бірін–бірі шын сүйген адамдардың көп екенін естіп те, көріп те жүрген. Сондықтан мақаладағы бұларды Ер Тарғын мен Ақжүністей «батырлар жырының» кейіпкерлеріне теңеп, мақтаған сөздерді оқығанда, ұяла күліп,өздерін қолайсыз сезінді. Дегенмен автордың мақаланы шын жанашырлықпен, адал достық көңілмен жазғаны көрініп тұр. Сол үшін Нұрлан оған риза болды. Алыста, бір қиырда, жүрсе де елінің ыстық ықыласын сезгендей, пікірін білгендей болып, жүрегі лүпілдей қуанды. Елге қайтқанша асығып, туған жерін, үйін бұрынғыдан бетер сағынып кетті. Әсіресе, хатында келінінің Гауһар туралы жазғаны ойынан кетпей қойды. Тәй-тәй басып, аулада, есік алдында ойнап жүретін томпақ бет, сүйкімді кішкентай қызы, төбесінен гүрілдеп ұшақ өткен сайын, аспанға қарап:



	Самолет, самолет,

	Гауһарды папаға, мамаға,

	Қалаға ала кет!



	– деп былдырлап өлең айтады екен. Нұрлан мен Света соны оқығанда мәз бола күлді. Кейінгі кезде Гауһарды өздері де сағынып, сүйкімді, балдай қылықтарын жиі еске алып, айтып, күліп жүрген. Мына өлеңнен кейін, оны тезірек көргілері, құшақтап сүйгілері келіп кетті.

	Ақыры, белгіленген қырық бес күн де зуылдап өте шықты. Нұрлан мен Света ауылға қайтып, сағынған жақындарымен шұрқыраса табысып, қызын көріп көзайым болды. Бұлар жоқта үйге облыстық, аудандық комсомол комитеттерінен арнайы адамдар іздеп, келіп кетіпті. «Лениншіл жас» газетіне шыққан мақала ресми орындарға қозғау салған болуы керек. Олардан басқа да іздеушілер болыпты. Нұрланның келгенін естіген соң, мектептегі бұрынғы сынып жетекшісі Әсия апайы менекіжыл бірге оқығансыныптастарының бір тобы келіп, әкесінің қазасына көңіл айтып, институтты бітіргенімен құттықтап, алтын қол сағат сыйлап, қонақ болып кетті. Ауырғалы бері көрмеген апайымен, құрбы-құрдастарымен жүздесіп, әңгімелесіп, Нұрлан қуанып қалды. Олардан басқа Жандарбек деген досы да хабарласып, келіп кетті. Нұрлан ауруханадан келгелі бері онымен жиі араласып жүрген. Мектепте өзінен бір сынып төмен оқыған Жандарбек те Нұрланнан бір жыл бұрын машинасының қорабынан түнде секіріп түсемін деп, оқыста құлап, бел омыртқасын сындырып алып, екі аяғы сал болып, Қарағандыда жатып операция жасатып, ауылға келген екен. Нұрланның басынан өткен қиындықты ол да көріп, бірінші топтағы мүгедек болып, арбада отырып қалыпты. Екеуінің тағдыры ұқсас болғандықтан, бұрынғыдай емес, жиі, жақын араласып, дос болып кетті. Жандарбек фотограф досын ертіп келіп, Нұрланға сурет шығаруды да үйреткен. Кездескен сайын екеуі Қарағандыдағы аурухананы еске алып, ұзақ әңгімелесетін. Бір күні Нұрлан інісі Дәуренге машинаны айдатып, Жандарбекті қастарына алып, ауылды аралап, Сырдарияның жағасына барып, қыдырып қайтқан еді. Жолда Жандар бек бұған бұрын жұмыс істеген мекемесінен ай сайын алуға тиіс зейнетақысын төрт жылдан бері ала алмай әуреге түсіп, қиналып жүргенін айтты. Жұмыс кезінде жарақат алған оған Қызылордадағы Тасбөгет жылжымалы автобазасы тиісті заң бойынша зейнетақысына қосымша айлық жалақысын төлеуге тиіс екен. Сол ақшаны ай сайын төлеп тұруды міндетіне алып, меке ме жалпы жиналысында қаулы да қабылдапты. Бірақ, заң жүзінде бәрі болғанмен, аталған мекемеден ақшасын төрт жылдан бері әлі бір рет те ала алмай Жандарбек әбден шаршаған екен. Мекеме «бермейміз» деп кесіп айтпай, түлкі бұлаңға салып, уақытты созып жүр екен. Тіпті бас бухгалтер «алатын ақшасының жартысын маған қалдыратын болса, берейін» деп ағасынан астыртын сәлем айтыпты. Жарымжан адамды әуреге салып, сандалтып қойған безбүйрек жандардың әділетсіздігіне күйінген Нұрлан, досына жаны, үйіне келген соң, түнімен ұйықтай алмай, ойланып, өмірінде бірінші рет фельетон жазды. Арасында:



	Дау болды пенсиямның көк қағазы,

	Сол ақшаның, япыр-ай, өтті азабы.

	Сұрай-сұрай тіл шаршап, жақ тозады.

	«Әй, бала, ала бердің көп мазаны,

	Осы елдің емеспіз бе дос қазағы.

	Тең жартысын ақшаңның қисаң, берем»

	– Деп бухгалтер Хасенов хат жазады.

	О баста өзі атаған «көксиырды»

	Бермей отыр мекемем, – жоқ па қазы?

	Беретін өсімі мен атағанын

	Салтымыздың дәл мұндай жоқ мазағы,



	– деп Жандарбектің атынан өлең де қосып жіберді. Ертеңіне, Нұрлан Жандарбекті үйіне шақырып алып, фельетонын оқып берді де, ол мақұлдаған соң, конвертке салып, Республикалық «Ара» журналына поштамен жолдап жіберді. Арада ай өткенде, журнал редакциясынан, сыртында қып–қызыл араның суреті бар конвертпен, жауап хат келді. Редакция бұның фельетонының бір данасын Қызылорда облыстық халықтық бақылау комитетіне шындығын тексеруге жіберіпті. «Егер фельетонның фактілері рас болып шықса, журналға жариялаймыз», – деп жазыпты. Енді бұларға істің ақырын күту ғана қалды.

	Осы күндерде ауылға Шымкенттен Шәкен, Алматыдан Арман мен Жандос жазғы демалысқа келіп жатқан еді. Келгендегі ең басты мақсаттары–әке алдындағы парздарын өтеп, оның қабірінің үстіне үй тұрғызу болатын. Шәкен Қызылордаға барып, бір машина ақ силикатты кірпіш, екі қап цемент сатып алып келді. Інілерімен бірге сол ақ кірпіштен қалап, әкесінің қабірін қоршап, төрт бұрышты, үлкен, әрі биік, төбесі ашық мазар салды. Алматыдан арнайы жасатып алып келген, бетіне марқұмның суреті мен аты жөні, туған өлген жылдары жазылған ескерткіш тақтаны есігінің жанына орнатты. Бір қызығы, Шәкен өзінің ертеңін ойлап жүретін пысықтығына басып, қоршауүйдің ішінде тағы бір қабір сиятындай орын қоймақшы екен. Келешекте анасы қайтыс болғанда, сол жерге, әкесінің жанына қоймақшы екен. Ол арсалаңдап келіп, шешесіне:

	–Мама, папамның қасына сізге де орын қалдырдық,– деп еді, шешесі қуанудың орнына:

	–Немене, менің өлгенімді күтіп жүрсің бе? Сүйегімнің қай жерде қалатынын бір құдай біледі. Сонша асыққаның не, жаман ырымды бастап, – деп ренжіп қалды.

	–Жоқ, сіз папаммен бірге жатсын дегенім ғой. Ертең ол орынды басқа біреулер алып қойса қайтеміз? – деп Шәкен ақтала бастады.

	–Мен өлсем, орын табылар, көмусіз қалмаспын. Осы жерде өмір бойы тұра береді деп ойлайсың ба? Нұрланжаным қайда барса, мен де сонда барамын, қасында боламын, – деді Нәзігүл. Иә, оның да арманы – баласын Алматыға жеткізу еді. Сол үшін үйін сатып, Алматыға көшсем деп ойланып жүрген. Күйеуінің жылын берген соң, сол ойын іске асырмақ еді. Сондықтан Шәкеннің сөзі жынына тиіп кеткен тәрізді. Шәкен «қиналып қаласыңдар» деп, бұлардың қалаға көшкенін қаламайтын. Дегенмен, ол ұлдың үлкені болған соң, жанұяның қамқоры болып, қамын ойлай бастаған. Әкесінің қабірінің басын қалқайтып, перзенттік борышын өтеген де – негізінен сол.

	Жаздың ыстығы қайтып, күн салқындап, жеміс-жидектер былбырап пісіп, жерге шашылып-төгіліп, қауын-қарбыздар қазан болуға айналып, ауданда күріш науқаны басталып, жаңбыр жиі жауып, ауланың ішіндегі ағаштардың жапырақтары сарғайып, түсіп, гүлдер солып, шөптер қурап, жым-жырт момақан алтын күз де келді. Табиғатты сабасына түсіріп, тыныштыққа, демалысқа, үнсіздікке бөлейтін, адамның жүрегіне тәтті, сағынышты, мұңлы сезім ұялататын, ойға батыратын, жанға да, тәнге де жайлы қоңыр күзді Нұрлан қатты ұнатады. Сондай қоңыр-салқын, жақсы күндердің бірінде, аудандық комсомол комитетінің қызметкерін қасына ертіп, облыстық комсомол комитетінің бөлім меңгерушісі, журналист, жас жазушы Әлтай бұны ідеп келді. Өткен жолы да бұл жоқта келіп–кеткен осы жігіттер екен. Әлтайды бала кезінен білетін, бір ауылда екі жыл бірге тұрып, сырлас болған Нұрлан, оның келгеніне қатты қуанды. Әлтай бұған ресейлік Титов деген екі қолы жоқ жазушының «Всем смертьям назло» деген романын ала келіпті. Келе сала қолына қағазқаламын алып, іске кірісті. Нұрлан мен Света жайлы облыстық газетке мақала жазбақшы екен. Бірнеше сұрақтар беріп, жауабын қойын дәптеріне жазып алып отырды. Негізгі шаруасын бітіргеннен кейін, шәй үстінде домбырамен ән шырқап, шалқып сөйлеп, Нұрланның көңілін біраз көтеріп тастады. Арасында бұған облыстық партия комитетінің идеологиялық хатшысының сәлемін де жеткізді. «Егер Нұрлан мен Света облыс орталығына келіп, тұрамыз десе, оларға үй береміз, жағдай жасаймыз» – деген екен. Нұрлан Қызылордаға бара алмайтынын, Света екеуінің Алматыға кеткісі келетінін айтып, ұсыныстан бас тартып, хатшының пейіліне риза екенін білдірді. Әлтай әңгімешіл ер көңілді жігіт екен. Әңгіме арасында:

	–Нұреке, мені жазушы еткен – сіз. Баяғыда, есіңізде ме, бала кезімізде екеуміз Қырашта қырға шығып әңгімелесетінбіз. Сонда сіз ақын-жазушылар туралы көп айтатынсыз. Жазушы болсаң, көп ақша табасың, бай боласың деуші едіңіз. Соған қызығып, мен журналист, жазушы болып кеттім. Қайда сол айтқан ақшаларыңыз?– деп қалжыңдап, күлдіріп қойды. Қасындағы досы да қарапайым, кішіпейілді жігіт екен. Екеуі кештен түн ортасына дейін еркін отырып, үйі ішін думан-күлкіге толтырды. Қоштасып кетер кезінде, Әлтай «жариялатамыз» деп, Нұрланның бір топ өлеңдерін сұрап алды. Олар кеткеннен кейін, көп ұзамай Нұрлан өзінің өлеңдерін облыстық радиодан тыңдады, газеттен көрді. Сол облыстық «Ленин жолы» газетінде Әлтайдың бұлар туралы жазған «Тоғысқан тағдырлар» деген көлемді мақаласы да жарияланды. Нұргүлдің және ақкөңіл інісі, әрі досы Әлтайдың арқасында Нұрланның осылай көңілі өсіп, жолы бола бастады. Сол жақсылықтарымен қанағаттанған ол, пәтердің кезегіне тұру үшін, институттың жолдамасы мен тиісті құжаттарын Алматыдағы Жазушылар Одағына Светадан беріп жіберді. Света Алматыға соғып, құжаттарды тапсырып, сол жақтан ұшақпен Қызыл қаласына, үйіне ұшып кетпекші болған. Ол Алматыға барғаннан кейін, бірнеше күн өткен кезде, күндіз телефон соқты. Нұрлан есіктің алдында, таза ауада, бау-бақшаны тамашалап, құстардың құйқылжыған әндерін тамашалап, күнге қыздырынып, аракідік домбыра шертіп, демалып отырған. Телефон арқылы Светамен сөйлесіп, сыртқа жүгіре шыққан мамасы:

	–Нұрланжан, сендерге комсомолдың орталық комитеті Алматыдан екі бөлмелі пәтер беретін болыпты. Жаңа телефонмен Света мен Күләш Ахметова соны айтып, сүйінші сұрап құттықтады, – деді.

	–Шынымен бе, рас па? – деп сенерсенбесін білмей қуанған Нұрлан, жүрегі алып– ұшып тулап, арбасынан тұрып кете жаздады. Тұла-бойын кернеген шаттықтан өзін қоярға жер таппай, аспанға ұшардай қомданып, талпынып, қуанышы қойнына сыймай, толқып, жанарына жас іркілді. Бұл тамаша жаңалық ертегідей естіліп, өз құлағына өзі сенбеді. Анасынан қайта-қайта сұрап, толық білуге асықты. Анасы естігендерін түгел айтып түсіндіргенде ғана көңілі орнына түсіп, иланғандай болды.

	Света Алматыдан еліне барып, оншақты күн анасының, інісінің қасында болып, ауылға қайтып келді. Оны асыға, сағына күткен Нұрлан, соңғы жаңалықтардың бәрін сұрап, біліп алды. Света Нұрланның жолдамасын тапсырып, пәтердің кезегіне тұру үшін, Жазушылар Одағына барып, сонда қызмет істейтін қайын апасы Гүлжайнаға жолығып, сөйлесіп тұрса, кездейсоқ, қастарына Күләш апай келе қалыпты. Істің мән-жайын естіген соң, бұл кісі: «Ауылда жатқан адамға Жазушылар Одағы пәтер бермейді. Ол үшін Нұрлан Алматыға келуі керек. Мен Светаны ертіп, Орталық Комсомол комитетінің бірінші хатшысына барып сөйлесіп, солардың жатақханасынан уақытша тұратын бір бөлме сұрап көрейін. Адал, жақсы жігіт деп естимін, бәлкім, көмектесер», – депті. Оның ұсынысына Гүлжайна мен Света қуана келісіпті. Күләш апай Светаны ерітіп, Қазақстан ЛКМС Орталық комитетіне барыпты. Өзі танымал ақын Қазақстан Ленин комсомолы сыйлығының лауреаты болғандықтан, беделіне де сенсе керек. Оны бірінші хатшы Серік Жақсылықов бірден қабылдапты. Күләш апай хатшыға Нұрланның жағдайын айтып, «Бастау» деген кітабын беріп, таныстырыпты. Секең «Лениншіл жастан» Нұргүлдің «Махаббат жыры» деген мақаласын оқыған екен, Нұрлан мен Света туралы сырттай білетінін айтыпты. Күләш апай: «Ендеше, сол Света сізге келіп, дәлізде күтіп отыр», – дегенде, Секең елгезектік танытып, орнынан атып тұрып: «Күлеке, бағанадан бері неге айтпадыңыз?» – деп, аяғын жылдам басып, өзі дәлізге шығып, Светамен амандасып, кабинетіне шақырыпты. Танысқан соң, Секең Светаға: «Сіздің ерлігіңізге, Нұрлан екеуіңіздің махаббаттарыңызға өте тәнтіміз!» – депті. Өзі сондайкөркем, көздеріоттай жайнаған, жас та болса өте үлкен басшылық қызмет атқарып отырған жігіттің кішіпейілділігіне, адамгершілігіне таң қалған Света, ұялып, екі беті алаулап, төмен қарай беріпті. Сондай толқынысты сәтті пайдаланған Күләш апай келген шаруасын айтып, жатаханадан бөлме сұраған екен, сәл ойланып қалған Секең:

	–Күлеке, айтыңызшы, Нұрлан өзі қандай ақын? – деп сұрапты.

	–Ол өте талантты, болашағы зор ақын, қатарының алды, – деп Күләш апай көпірте мақтап жіберіпті.

	–Онда, Нұрлан мен Светаға жатақханадан бір бөлме берген аз болар. Жеке екі бөлмелі пәтер берсек қалай болады? – депті Секең.

	–Онда, біз сізге өмір бойы қарыздар болар едік, – деп жауап беріпті, қуанып кеткен Күләш апай.

	–Бізге жылына үш-төрт-ақ пәтер беріледі. Кезекте тұрған қызметкерлеріміз көп, сондықтан бұл мәселені бюроға саламыз. Дегенмен, бюро мүшелері оңды шешім шығарады, менің ұсынысымды қолдайды деп ойлаймын. Әзірге күте тұрыңыздар, хабарын өзіміз береміз. Нұрланға сәлем айтыңыздар, уайымдамасын, – депті Секең. Оған қуана рахмет айтып қоштасқан Күләш апай мен Света бірден Орталық пош та үйіне барып, ауылға телефон соққан екен. Бұлардан сүйінші сұрап, қуантайық деген ғой. Осының бәрін Светаның өз аузынан естіп, көңілі жайланып, Нұрлан өлеңін жазып, ерекше қуаттанып, аяқтарына аппараттарын киіп алып, екі балдақпен үй ішінде жүріп үйрене баста ды. Света екеуі күнделікті тірлікпен алданса да, алаңдап, Алматыдан хабар күтіп жүрді.

	Бір күні сәскеде аудандық комсомол комитетінен өткен жолғы Әлтайдың досы – Мақсат деген жігіт тағы келіп:

	–Нұреке, сізді ЛКСМ Орталық комитеті Алматыдағы, Жас ақындардың Республикалық Кеңесіне шақырып жатыр. Барасыз ба? Жол қаражаттарыңызды, барған соң өздері төлейді. Өздері күтіп алады. «Қазақстан» қонақүйінен екі орын дайындап қояды. Баратын болсаңыз, қазір айтыңыз. Бүгін түсте Алматыдан олар тағы да телефон соғады. Біз сонда жауабын беруіміз керек, – деді. Нұрлан қапелімді не айтарын білмей, екі ойлы болып, Светаға қарап:

	–Қайтеміз? Барамыз ба? – деп сұрады.

	–Барамыз! Үйде отыра бергенде не бітіресің? Барғаның дұрыс, – деді Света.

	Анасы да оны қоштап, Нұрланға:

	–Барып қайтыңдар, балам. Қиналып қаламын деп қорықпай-ақ қой. Қайта Алматыға барып, елді көріп, көңілді көтеріп қайтасың. Мүмкін, осы жолы пәтер де беріп қалар, – деді. Солардың сөзі қамшы болды да, Нұрлан Мақсатқа сенімді түрде:

	–Біз, Света екеуіміз ұшақпен барамыз. Олар әуре болып күтіп алмай-ақ қойсын. Алматыда бауырларым бар. Солар-ақ қарсы алады, – деді.

	–Жарайды онда. Жақсы болды. Солай деп айтамыз. Жолға өзіміз шығарып саламыз, – деп Мақсат қуанып кетті.

	Нұрлан мен Света үйреншікті әдеттері бойынша, тағы да жолға дайындалды. Отағасы қайтыс болғалы, жиі құран оқытып, көңіл айтып келушілерді күтіп үй іші көп шығындалып, қаражаттары таусылып, қиналып отырған еді. Нәзігүл жүгіріп жүріп, сарай саламын деп сақтапқойған тақтайларды сатып, жетпегенін жұрттан қарызға алып, баласы мен келінінің жолына ақша тауып берді. Алдын-ала ауылдан ұшаққа билет сатып алып, Нұрлан мен Све та Қызылорда арқылы Алматыға ұшты. Оларды Қызылордаға машинамен Хасен деген жиені алып барып, ұшаққа отырғызып жіберді. Бір күн бұрын Нұрлан Алматыда тұрып жатқан ағасы Шәкенге қашан баратынын телефонмен хабарлаған еді. Әуежайда сол ағасы мен жеңгесі күтіп алды. Үйіне алып кетпекші болып еді, ертең кеңес жұмысы басталатын болғандықтан, Нұрлан мен Света көнбеді. Бәрі бір таксиге мініп «Қазақстан» қонақ үйіне тіке тартты. Келсе, расында да, бұларға екі адамдық бөлме дайындалып қойған екен. Лифтімен оп-оңай жетінші қабатқа көтеріліп, бөлмеге келіп, орналасып алды. Бөлме шағын болғанымен, балконы, телефоны, теледидары, ваннасы бар, қолайлы, жайлы екен. Нұрлан мен Света кезекпен ваннаға түсіп шығып, буфетке барып, шәй ішіп келгеннен кейін, екі адамдық кең, жұмсақ, таза төсекке курортқа келгендей рахаттана демалды. Шәкен мен әйелі қоштасып, «ертең таңертең келеміз» деп кеткен. Өздері оңаша қалған соң, Нұрлан мен Света ертеңге дейін тынығып алуды ойлап, көңілдері тынышталып, жарықты сөндіріп жатып қалған еді. Жолдан шаршап келгендіктен бе, лезде ұйықтап кетті.

	Таңертең ұйқыдан оянғанда, Нұрлан ерекше бір толқынысты күйді басынан кешірді. Терезеден түскен күн сәулесі бөлмені жарқыратып, жайнатып, көңілді шуаққа бөліп жіберіпті. Ашық балконнан күн нұрына шағылысып ақ қар жапқан тау жоталары, асқар шыңдар көрінеді. Бергі жағында сарғыш бұталар, шөптер жамылған сүйікті Көктөбе көз тартады. Алтын, қызғылт түсті жапырақтарға малынған күзгі Алматы әлі де көркем, сұлу келбетінен айырыла қоймапты. Арбасына отырып, жуынып келген соң, Нұрлан терезеден асқақ Алатауға, сұқтана қызыға қарады. Көптен бері көрмеген тауды, қаланы сағынып қалыпты. Қазір Жазушылар Одағына баратынын, таныстарымен, достарымен кездесетінін ойлап, көз алдына елестетіп еді, жүрегі дүрсілдеп, көңілі толқып кетті. Ұзақ үзілістен кейін сахнаға шыққалы тұрған әртістей қобалжып, әрі қуанып, тойға асыққандай дегбірі кетіп, сырт киімдерін дұрыс кие алмай, түймелей алмай, галстугін жөнді таға алмай әбігерге түсті. Ақыры ағасының, Светаның көмегімен үсті-басын жөнге келтіріп, сыртқа шықты. Қонақ үйдің алдында топталып тұрған жас ақын жігіттер бұны көріп, танып, бірден қоршап алды. Танитындары амандасып, танымайтындары танысып, қол алысты. Есіктің алдынғы биік тепкішектен түсіруге, автобусқа көтеріп мінгізуге көмектесті. Бұлар Жазушылар Одағына сағат он болмай ертерек жеткен еді. Есіктен кірмей жатып, бұны көрген жұрт бірінен соң бірі топырлап келіп, қолын алып амандаса бастады. Нұрлан қаумалаған адамдардың қайсысына қарарын білмей, біреуін таныса, біреуін танымай, басын қайта-қайта шұлғып, амандасудан аузы босамай, жан-жағына алақтап, абдырады да қалды. Амандасқандардың көбі – бұл танымайтын жастар, өзімен қатарластар. Нұрлан өзін осынша адамның білетініне таң қалды. «Лениншіл жасқа» шыққан бір мақаланың арқасында осыншама танымал болдым деп ойламаған еді. Жастар бұны атақты артисті қарсы алғандай, құрметтеп, қаумалап, қоршап, арбасымен көтеріп, биік баспалдақтармен оп-оңай үшінші қабаттағы мәжіліс залына алып барды. Нұрланның арбасын итеріп келе жатқан Шәкен мен қасындағы Света кейін қалып, соңынан еріп жүрді. Өзіне бұрылып қарап қалған қарақұрым халықтың қадалған көздерінен алғашқыда қысылып–қымтырылса да, залдың орта тұсындағы қатардың шеткі орындарының біріне арбасынан ауысып отырып алғаннан кейін, Нұрлан өзін еркін сезініп, айналасына анықтап қарай бастады. Зал ақындар мен жазушыларға лық толған екен. Көптен бері мұндай көпшілікті көрмей, сағынып қалғандықтан ба, Нұрланның көзіне бәрі де жылы ұшырайды. Ауруханадан кейін қайтадан сапқа қосылған солдаттай өз ортасына келіп, бірге отырғанына қуанып-толқыған Нұрлан өзін бақытты сезінді. Қасында жүзі алабұртып, көздері жайнаған Света отыр. Жиналған жұрт гуілдесіп, орналасып, енді тыныштала берген кезде, залдың мінбе жақтағы есігінен президиум мүшелері келіп кірді. Отырған қауым оларды ду қол шапалақтап қарсы алды. Басшылар, мәртебелі қонақтар мінбедегі орындарына жайғасықан соң, Жазушылар Одағының үшінші хатшысы сөз алып, Кеңесті ашық деп жариялады да, жиналыс басталып кетті. Хатшы жиналысты басқарып, Кеңестің жұмыс тәртібін баяндап жатқанда, Нұрлан президиумда отырғандарды барлай қарап шығып, іздеген адамын тапқандай болды. Президиумның алдыңғы қатарының орта тұсында залға қыранша еміне, ойлы, отты үлкен көздерімен тесіле, тайсалмай қарап отырған кең маңдайлы, жарқын жүзді, ажарлы, сымбатты, қысқа етіп қидырған шашы мен қою қастары қап-қара, құлақтары сәл қалқиған, жарасымды, сәнді киінген, галстук таққан, көркемдігімен ерекше көз тартатын, отыздар шамасындағы жігітті көріп: «Серік Жақсылықов осы болар» деп ойлады. Светаның тамсана суреттеуіне, жастардың көшбасшысы болуға сол жігіт лайық секілді көрінді. Түйсігі алдамапты. Ол жігіт те бұларды көптің арасынан көзбен шолып іздеген сияқты. Сәлден кейін оның шырамытқандай өздеріне қадала қарап отырғанын Нұрлан байқап қалды. Светаның одан ұялып, төмен қарағанын аңғарды. Алғашқы баяндамашыдан кейін, жиналысты басқарушылар сол жігітті таныстырып, сөз бергенде, оның анық ЛКСМ-ның бірінші хатшысы Серік Жақсылықов екеніне көзі жетіп, қуанып кетті. Көруге ынтық болып жүрген адамының өзін де көріп, сөзін де естіп, арманына жеткендей болды. Оның қағазға қарамай, қазақша еркін сөйлегенін:

	–Анау тұрған бидайды, комбайнмен жинайды деп өлең жазбаңдар. Өмірді сүйе біліңдер, жақсы жырлай біліңдер! – деген сөздерін де ұнатты. Түрлі жарыссөздер болып, жиналыс біткеннен кейін, Нұрлан қонақ үйге келіп, демалып алды да, кешке қарай, сағат алтының кезінде Серік Жақсылықұлының жұмысына телефон соқты. Қабылдау бөлмесіндегі хатшы қыз бастығына бұның аты-жөнін айтып еді, ол бірден «қосыңыз» деді. Нұрлан онымен амандасып, Кеңеске шақырғандарына рахмет айтты. Серік Жақсылықұлы жылы сөйлесіп, бұның, Светаның хал-жағдайларын сұрап болған соң:

	–Нұрлан, келгендердің жақсы болды. Осы жолы сендерге пәтер береміз, – деді.

	Оның бұл сөздеріне Нұрлан да, қасында тыңдап тұрған Света да қатты қуанып кетті. Нұрлан басқа не айтарын білмей:

	–Серік аға, рахмет сізге, рахмет! – дей берді. Серік Жақсылықұлы бұлардың телефон нөмерін жазып алды да:

	–Қандай көмек керек болса да, ұялмай телефон соғып, сұрап тұрыңдар. Әзірге сау болыңдар! Ертең Жазушылар Одағында жиналыста кездесерміз, – деді.

	–Кездескенше сау болыңыз, аға! – деп Нұрлан да көңілді үнмен қоштасты.

	Ертеңіне таңертең бұларды төменде арнайы автобус күтіп тұрды. Ол кешедегідей Шәкенді, Нұрланды, Светаны Жазушылар Одағына алып барды. Шопыр бұларға автобус керек болса, кезкелген уақытта шақырып алуларына болатынын айтып, телефон нөмерін берді. Бүгін түске дейін шығармашылық семинарлар өтетін еді. Жас ақындар бірнеше секцияларға бөлініп, жеке-жеке кабинеттерде белгілі қаламгерлердің талқылауына шығармаларын ұсынды. Нұрлан қатысқан семинарды белгілі ақын Сағи Жиенбаев жүргізіп отырды. Жас ақындардың өлеңдерін тыңдап, талдап, пікір айтқан ақынжазушылардың арасында Күләш апай да бар еді. Нұрланның кезегі келгенле ол:

	–Нұрлан, Ер Тарғын туралы және Вавилон мұнарасы жайлы жазған өлеңіңді оқышы! – деді.

	Бұл ол кісінің ұсынысын жерде қалдырмай, бір топ өлеңдерінің ішінен аталған екі өлеңді тауып алып, көпшілікке оқып берді. Өлеңдер оқылып біткен кезде, отырғандар риза болып қол соқты. Күләш апай оларға:

	–Пікірлеріңізді айтыңыздар, – деп еді, бірақ ешкім суырылып шығып сөйлей қоймады. Үнсіз отырған ақын-жазушыларды сұрақты жүзбен шола қарап шыққан Сағи Жиенбаев Күләш апайға бұрылып:

	–Не айтатыны бар? Қосып-алары жоқ, дайын өлеңдер емес пе? – деді. Басқалары да, «иә» деп оны қоштап, бастарын изеді. Сағи енді Нұрланға қарап:

	–Нұрланжан өлеңдерің жақсы екен. Осындай өлеңдер жаза бер. Ертең поэзия кешінде осы өлеңдеріңнің бірін оқи ғой, – деді.

	Бұдан кейін де басқа ақындардың өлеңдері талқыланды. Нұрлан да олардың өлеңдеріне өз пікірін, ойларын айтып, талқылауға қатысып отырды. Жас ақындардың ертең поэзия кешінде оқитын бір-бір өлеңін таңдап алғаннан кейін, Сағи ақын қорытынды сөз айтып семинарды аяқтады.

	Түстен кейін Жазушылар Одағының мәжіліс залында жас ақындар Кеңесінің қорытынды жиналысы болды. Жиналыс басталардан бұрын Шәкенмен, Светамен бірге келген Нұрлан мәжіліс залының есігінің алдында бір топ қызметтестерімен бірге тұрған Серік Жақсылықовты көрді. Ол бұлардың келе жатқанын бірден байқап, бұрылып, қасына келгенше қарап тұрды да, ықыласпен сәлемдесіп қол алысты.

	–Жағдайларың қалай? Жолға бөлінген ақша алдыңдар ма? – деп сұрады ол.

	–Рахмет, аға! Ақшаны бүгін Света барып алды. Жағдайымыз жақсы, – деді Нұрлан.

	–«Бастау» деген кітабыңды жанұямызбен бірге оқып жатырмыз. Өлең қалай, жазылуда ма?

	– деді Секең жымиып.

	–Иә. Келесі кітабым «Жалын» баспанасынан жақын арада шығайын деп жатыр, – Нұрлан.

	–Тиражы қанша екен? Аз болса, көбейтуге көмектесейік.

	–Білмеймін.

	Секең қасында тұрған екінші хатшы жігітке қарап:

	–Сен сонымен айналысшы, білші, қадағалашы, – деді.

	–Баспадағылардың өздерінің тиісті жоспары бар, соған қарап белгілейді ғой, – деп жауап берді екінші хатшы.

	–Нұрлан біздің ақынымыз. Кітабын өзіміз таратамыз деп айт оларға, – деді Секең. Мәжіліс басталатын уақыт болғанын хабарлап қоңырау үшінші рет шырылдаған соң, ол бұларға қарап:

	–Кейін асықпай сөйлесерміз. Залға тезірек кіріп, отырып алыңдар, – деді де, қасындағы нөкерлерін бастап, төрдегі есікке беттеді.

	Бұл қорытынды жиналыста әр секциядан бір-бір баяндамашы шығып, семинарда талқыланған жас ақындардың шығармалары туралы айтты. Баяндамашы Тұтқабай Иманбеков өзгелермен қатар Нұрланның да өлеңдеріне айрықша тоқталып, оның қалыптасқан ақын екенін, келешекте үлкен ақын болады деп сенетінін айтып, мақтады. Президиумда мұкият тыңдап отырған Серік Жақсылықұлы, бұл сөздерді қоштап басын әлденеше рет шұлғыды, ал жиналысты жүргізіп отырған Жазушылар Одағының үшінші хатшысы жақтырмай, қабағын шытып:

	–Мақтай бергенді қойыңдар! Қысқа сөйлеңдер, кемшілікті көбірек айтыңдар, – деп баяндамашының сөзін бөліп жіберді. Сасқалақтап қалған баяндамашы қалған сөздерін тез-тез қысқарта оқып шықты да, мінбеден түсіп кетті. Нұрлан жиналысты басқарушының қылығын түсінбей, көңіліне алып қалды. Жазушылар Одағының басшысының да бұның Кеңеске келгенін жақтырмай қалғанын әпкесінен естіген еді. Бәлкім, «үй сұрап, көмек сұрап, мазамызды алады», – деп қорыққан болар. Бірақ өмірде нағыз жақсы адамдар да аз емес екен. Жиналыс аяқталғаннан кейін, жұртпен бірге сыртқа шығып. Одақтың алдында бірнеше ақындармен, достарымен бірге сөйлесіп тұрған. Алыстау жерде машина жүретін даңғыл жолдың шетімен орта жастағы, бурыл шашын артқа қайырған, шығыңқы, кең маңдайлы, бүркіт тұмсықты, орта бойлы ер кісі аяқтарын алшаңдап басып өтіп бара жатыр еді, бұларды көріп, кілт тоқтады. Бұрылып, сәл қадала қарап тұрды да, асықпай көшенің бойындағы арықтан аттап өтіп, тура жүріп тепкішекпен көтеріліп, қастарына келді де, өзгелерге назарын да салмай, Нұрланға қарап қолын созып, амандасып:

	–Амансың ба? Нұрлан бауырым?! Денсаулығың қалай? Мен Асқар Сүлейменов деген ағаңмын, – деді. Бұрын кітаптан суретін ғана көріп жүргендіктен, жүзін шырамытқанымен, алғашқыда танымай қалған Нұрлан оның қолын қуана қысып:

	–А-а, Асқар аға, саламатсыз ба?! Рахмет, денсаулығым жаман емес. Сізді сырттай жақсы білемін. Жағдайыңыз қалай? – деді.

	–Жақсы, – деді Асекең де. Ол жапатармағай қол берген жігіттермен үнсіз амандасқаннан кейін:

	–Ал, Нұрлан, сау бол! Тезірек жазылып кет! Жақсы өлеңдер жаза бер! – деді де, асқақ, маңғаз қалпымен тепкішектен түсіп, асфальт жолмен өз бағытына қарай асықпай кете берді.

	«Бесін» деген кітабын оқып, сырттай атағына, білімділігіне, шешендігіне қанық болып жүрген Нұрлан риза көңілмен оның соңынан сүйсіне қарап қалды. Қасында тұрған ақын жігіттердің бірі Есенғали да, басын шайқап таңырқаған кейіппен, кеудесін алақанымен ұстап:

	–Ана кісінің сонша жерден бұрылып келіп, Нұрланмен амандасқанына толқып, жүрегім ауырып тұр. Неткен ұлылық, адамгершілік! – деді.

	Нұрлан да солай ойлап отырған еді. Осы бір есте қаларлық қуанышты сәтті ол кейін де ұмытпай, жайшылықта тәкаппар, қиын мінезді талантты жазушының сол бір кішіпейілділігін жұртқа тамсана айтып жүрді.

	Сол күні кешке Нұрлан мен Светаның бөлмесіне, осы қонақүйде жатқан Есенғали, Аманғали, Аманхан, Ниятолла секілді жас ақындар жиналып келіп, өлең оқып, шәй мен шарап ішіп, Нұрланның өлеңдерін тыңдап, әңгімелесіп, дуылдасып түн ортасына дейін отырды.

	Ертеңіне кешке қарай Жазушылар Одағының мәжіліс залында поэзия кеші болды. Оған Нұрлан мен бірге Света, Шәкен және келіні Сәбира да барған еді. Бұл кеш басталар алдында келіп, залға кірген кезде, онда лық толып отырған жастар ду қол шапалақтап қарсы алды. Нұрлан мен Света ең алдыңғы қатарға барып отырғанша, шапалақтар үні басылмады. Мұндай қошеметті бұлар күтпеген еді. Бұл әрине екеуінің махаббатына деген құрмет болса керек. Бұл кеш нағыз жалынды жастықтың, поэзияның, махаббаттың мерекесі болды. Жас жігіттер мен қыздар бірінен соң бірі сахнаға шығып, таңдаулы өлеңдерін жарыса оқыды. Кешті ардақты, арқалы ақын Хамит Ерғалиев жүргізіп отырды. Кеш теледидарға түсіріліп жатты. Кезек өзіне келгенде, Нұрлан өз орнында отырып, микрофонды алдырып, Ер Тарғын туралы өлеңін жігерлене, шабыттанып оқыды. Өлеңін оқып болған кезде, ұзақ қол шапалақтаған жастардың арасынан: «Тағы бір өлең оқысын!» – деген дауыстар естілді. Тіпті, Ниятолла орнынан тұрып барып, кешті жүргізушіге сондай ұсыныс айтты. «Бір-ақ өлеңнен оқысын» деген ережеге қарамастан, жастардың тілегіне құлақ асқан ақын Хамит Ерғалиев бұған қарап, қарлығыңқы, мейірімді үнмен:

	–Нұрлан, айналайын, тағы бір өлеңінді оқи ғой, – деді.

	Нұрлан өткен жолы семинарда оқыған:



	...Шынымен өмір өткінші, ғажайып жалған ба?

	Жетпей кетуім мүмкін екен ғой арманға.

	Қиядан сәл–сәл құламай қалдым, әйтеуір,

	Мұнарамның тағдыры үшін қалған ба?–



	деп аяқталатын «Вавилон мұнарасы» деген төрт шумақ өлеңін оқып берді. Сол кезде бір жас қыз келіп оған бір шоқ қызыл гүл ұсынды. Нұрлан ұяла күлімсіреп, букетті алды да, қасында отырған Светаға бере салды. Шуылдап барып басыла берген зал қайтадан ду қол шапалақтады. Света шоқ гүлді аялай ұстап, алдына қойып, ұяла күлімсіреді. Бұдан кейін де біраз жас ақындар өлеңдерін жалындата оқып, кеш қызықты өтті. Кеш аяқталғаннан кейін, Нұрлан өзін қызу құттықтаған Күләш апай мен Нұргүлді, Гүлжайна мен Жарқынбекті және оның досы Әбдіғаниді қонақүйдегі бөлмесіне қонаққа шақырды. Әпкесі Гүлжайна мен жездесі, Света, Шәкен жолай таксимен «Қымызхана» кафесіне соғып, бесбармақ, құйрық-бауыр, құрт, қымыз-қымыран, бауырсақ секілді ұлттық тағамдарды мол етіп сатып алып, дүкеннен арақ-шараптар алып келіп, дастархан жасады. Қонақтардың бәрі Нұрлан мен Светаның Алматыға келгенін, Нұргүлдің «Лениншіл жастағы» мақаласын, қуанышты жаңалықтарды жуып, тілектер айтып, мәз-мейрам болып отырды. Бағанағы кештің әсерімен шабыттанған ақындар өлеңдерін оқыды. Күләш апайдың сәлден кейін, кешігіңкіреп келген жолдасы Қайырбек те белгілі ақын екен. Ол да шабыттанып, арқасы қызып, өлеңдерін қайта-қайта оқыды. Қайырбек өзі жақсы ақын бола тұра, Күләш апайдың талантын жоғары бағалап, өз талантынан биік қойып, қатты қадірлеп, мойындайтынын айтты. Екі ақынның бірін-бірі түсініп, әзілдері жарасып, бір үйде тату тұрып жатқандарын жасырмады. Қайырбек аға мен Күләш апайы туралы қызық әңгіме де бар екен. Бірде Олжас Сүлейменов олардың үйінде қонақта отырыпты. Дастарханды басқарып жүрген асаба жігіт Олжасқа оларды таныстырып:

	–Олжеке, қазақта «екі қошқардың басы бір қазанға сыймайды» деген сөз бар ғой. Әйтсе де, бұл екі ақынның бастары бір шаңыраққа сыйып отыр, – депті. Сонда Олжекең:

	–Значит, один из них не кошкар, – деген екен.

	Отырғандар оның әзіліне ду күліпті. Бұл әңгімені Нұргүл айтқанда, Нұрландар да еріксіз күліп, мәз болды. Күләш апай осы қонақүйде жатқан Қарағандылық жазушы Жайық Бектұровты шақырып алып келді. Кең маңдайлы, келбетті, егде жастағы кісінің кресло орындықта шалқайып, маңғаз отырысы, сабырмен асықпай, шешен сөйлейтіні Нұрланның өз әкесіне ұқсайды екен. Ол кісі Сталиннің кезінде «ұлтшыл», «халық жауы» атанып, репрессияға ұшырап көп жыл түрмеде қамауда, айдауда болған екен. Талай қиындықты, ауыр азапты бастан кешірсе де, мойымағаны, кісілігін жоғалтпағаны, мейірімділігі, жайдарлығы келісті түріне, ақжарқын мінезінен айқын аңғарылады.Жайық Бектұровты көріп, тыңдап отырғанда, Нұрлан аттары аңызға айналған алашорда азаматтарының, жазықсыз жапа шегіп, азаппен ажал құшып, атылып кеткен аяулы ақындар – Мағжан, Сәкен, Ілияс және тағы басқа ақын жазушылардың көзін көргендей, үнін естігендей, қуғын-сүргіні мол заманды көз алдына елестеткендей болды. Сол асылдардың сынығындай болып аман қалған абзал жанды іштей құрметтеп ұнатып қалды. Осы отырыстың гүлі болған Әбдіғани – керемет әнші екен. Домбырасын кербез шертіп, тіл бітіргендей күмбірлетіп, хрустальдай сыңғырлаған таза үнімен келістіре көп тілде ән шырқап, терме айтып, түннің бір уағына дейін бұлардың көңілдерін көтеріп, сезім мен шатыққа, шабытқабөлеп отырды. Бұл кеш нағыз ән мен жыр кеші болды. Нұрлан қызықты отырыстың әсерімен өзінің ауру екенін, шаршағанын ұмытып кетті. Басқалар да көңілді кешті қимай ұзақ отырып, әрең тарасты. Нұрлан мен Света Алатаудың баурайындағы ару Алматының ең биік, ең әсем, алтын тәжді «Қазақстан» қонақүйінде күнде ыстық ваннаға шомылып, асқар тауды тамашалап, алаңсыз демалып, он күн бойы емін-еркін рахаттанып жатты.

	Құр жатқан жоқ, күндіз комсомолдың автобусымен қаланы аралап, шаруаларын да бітіріп жүрді. Нұрлан «Жалын» баспасына барып, кітабының договорына қол қойды, редакторларымен танысты. Комсомол комитетіндегі жігіттердің көмегімен радиодан өлеңдерін оқыды. Он күннен кейін ағасының үйінде Света екеуі отырып, теледидардан Жазушылар Одағында болған өткен жолғы поэзия кешін, өздерін көріп тамашалады. Ол кешті қаладағы таныстары да, ауылдағы туыстары да түгел көріпті. Бәрі де қуанып, мақтап жатты. Он күн бойы қонақүйге үйінен ыстық тамақ тасып жүрген ағасы мен жеңгесі ақыры Нұрлан мен Светаны біржола үйіне алып кетті. Қонақүйдің күнделікті ақысы қымбат екен. Ағасының үйінде де Нұрлан бос жатқан жоқ. «Лениншіл жас та» «Махаббат жыры» мақаласы шыққаннан кейін, редакцияға көптеген оқырмандар хаттары келіпті. Олардың біразы әлденеше рет топталып газет бетінде жарияланған еді. Сол хаттарға жауап беріп, мақала жазуды газеттің бас редакторы Сейдахмет Бердіқұлов Нұрланның өзіне жүктеуді ұйғарыпты. Сол тапсырмамен келген Нұргүл оған бір бума хаттарды, газеттерді әкеліп берді. Нұрлан хаттарды түгел оқып шығып, көлемді жауап–мақаланы бір жеті бойы жатып, жалықпай жазып бітірді. Ағасы мен жеңгесі Света, Сабира үшеуіне екі бөлмесінің залын босатып берген. Өздері төрт жасар қызы мен екі жасар ұлын қастарына алып, шағын жатын бөлмеде ұйықтап жүрді. Олардың ұлы мен қызын Света залға көп кіргізбей, Нұрланға кедергі болмауларын қадағалап, далаға алып кетіп, ойнатып, алдандыруға тырысты. Қысылып-қымтырылып, көңілі бөлініп, алаң болып жатса да, Нұрлан намысқа тырысып, мақаланы дер кезінде аяқтап, «Махаббат сырлары» деген ат қойып, редакцияға Шәкеннен беріп жіберді. Мақала бір аптаға жетпей-ақ толығымен газет бетінде жарияланды. Оқыған біраз адамдар ұнамды пікірлерін айтты.

	Нұрлан Сейдахмет Бердіқұловқа телефон арқылы хабарласып, ағалық қамқорлығына рахмет айтты. Көп ұзамай ол кісі әдебиет бөліміндегі жігіттердің ұсынуымен, Нұрланның өздерінде жатқан бір топ өлеңдерін газет бетіне жариялады. Ол өлеңдерді кезінде Нұргүл Күләш апайдан сұрап алған екен. Нұрлан кейін білді. Күләш апай бұның баспадан шыққалы жатқан кітабына рецензия жазыпты. Жаңа өлеңдерімен сол кезде танысқан екен. Осындай қуаныштан соң қуанышқа кенеліп жүрген кездерінде көптен күткен жақсылыққа да қолдары жетті. Серік Жақсылықұлы уәдесінде тұрып, үлкен азаматтық жасап, қалалық атқару комитетінің бастығымен айтысып жүріп, бұларға Алматының қақ ортасынан, Жаңа алаңның іргесінен бес қабатты үйден екі бөлмелі, телефоны бар, жайлы пәтер алып берді. Бұлар жақсы жаңалықты естіп, қуаныштан естері шығып жүргенде байқамай қалыпты, ордер алғанда бір-ақ білді, пәтер төртінші қабатта екен. Серік Жақсылықұлы да кеш біліп, өкініп қалыпты. Бұлар ордер алғандарын айтып хабарласқанда:

	–Қырқыншы пәтер екен ғой, ә? Нұрлан сенің түсіп шығуың қиын болатын болды-ау. Мүмкін басқа пәтер іздеп көреміз. Онда бір-екі ай күте тұруларыңа тура келеді, – деді.

	«Қолымыз әрең жетіп тұрғанда, бұл пәтерден де айырылып қалармыз» деп қауіптенген Нұрлан, ауылға қайтқысы келмей:

	–Аға, сізге көп рахмет! Бізге осы пәтер де жарайды. Кейін бірінші қабатқа ауыстырып алармыз, – деп ризашылығын білдірді.

	–Онда осы пәтерді ала беріңдер. Кейінірек өзіміз төменге ауыстырып береміз, – деді Серік Жақсылықұлы сенімді түрде. Нұрлан қуанып кетіп, оған тағы да шын көңілден рахмет айтты. Биік лауазымды жігіттің қарапайымдылығына, қайырымдылығына, азаматтығына қайран қалып, іштей қатты риза болды. Асыл азаматтың айтқан уәдесінен кейін, барлық уайымы тарқап, көңілі орнына түсіп, тезірек жаңа үйіне кіруге асықты. Алматыға аяғы жеткен Светаның да қуанышында шек жоқ. Пәтер шағын болғанмен, бөлмелері қосылмайтын екі бөлек, тыныш, жылы екен. Нұрланның Шәкен бастаған бауырлары, Света, Сәбира – бәрі жабыла кірісіп, бөлмелерді ақтап, сырлап, жөндеп бір аптаның ішінде жаңартып, жайнатып жіберді. Құдайдың көмектескені шығар, сол кезде Нұрланға «Жалын» баспасы кітабының қаламақысының жиырма бес пайызын, яғни 850 сом берген еді. Сол ақшаға Света мен Шәкен дүкеннен үйдің керек жабдықтарын, ас үйге гарнитур, екі адамдық тахта, бір диван, үлкен жиналмалы стол мен орындықтар сатып алып келді. Жиһазбен жабдықтанғаннан кейін, қаңырап бос тұрған пәтер үйге ұқсап, құлпырып шыға келді. Нұрлан мен Света, Сәбира жайлы төсекте жатып тынығып, қиналмай тамақ жасап, қонақ та қабылдай бастады. Іштері пыспас үшін прокатқа теледидар да алып алды. Осылай қуанып жатқанда, ауылдан тағы бір қуанышты хабар келді. Күтпеген жерден, Нұрланға Жандарбек досы телефон соғып, бұның «Ара» журналына жазған фельетоны көмектескенін, төрт жылдан бері ала алмай жүрген пенсиясын түгел алғанын хабарлап, рахмет айтты. Бұлардың үйлі болғанына сүйінші ретінде, поштамен жүз сом салып жібергенін де құлағына жеткізді. Нұрлан жақсы жаңалыққа досымен бірге қуанып, сүйіншісіне ризалығын білдірді. Досының қиын мәселесінің шешілгеніне, оған аз да болса көмегінің тигеніне іштей шаттанды.

	Үйлеріне жақсылап орналасып алған соң, Нұрлан мен Света ауылда қалған Гауһарды да осында алдырды. Оны Нұрланның осы қалада оқитын студент қарындасы, ауылға барып қайтқан кезде, өзімен бірге ала келді. Пойызға алғаш рет мініп, алыс сапарға шығып, армандаған Алматысына, ата-анасына келген Гауһар жолда көргендерін, алған әсерлерін былдырлаған тілімен айтқанда, бұлар еріксіз күліп, мәз болысты. Жасы әлі екіге толмаса да, әжептеуір тілі шығып қалыпты. Сүйкімді қылығымен, балдай қызық тілімен ол да Нұрланға жақсы, алданыш болды. Светаның қолы тимеген кезде қызына қарау, киіндіру, тамақтандыру, ұйықтату, ойнату Нұрланның мойында. Күні бойы сонымен әуре болып жүріп уақыттың қалай өткенін білмей де қалады. Гүлжайна Света келінін жұмысқа орналастыру үшін Госкиноның бастығы Олжас Сүлейменовке алып барып сөйлескен еді. Олжакең көңілшек мінезімен бұлардың жағдайын бірден түсіндіріп, Светаны өзінің мекемесіне методист етіп жұмысқа алды. Нұрлан да қол қусырып қарап отырмай, «Жалын» баспасынан тапсырмалар алып, қолжазбаларға рецензия жазып, «Қазақфильм» журналына аудармашы болып, «Лениншіл жас» газетінің ұсынысымен өлеңдер, мақалалар жазып, жаңа өлеңдерін газетжурналдарға жариялатып, ақша тауып, ешкімге салмақ салмай, өз күндерін өздері көріп, жақсы өмір сүріп жатты. Үйде отырудан жалыққан кезде студент інілерінің көмегімен сыртқа шығып, жаңа алаңды, қаланы аралап, табиғаттың саясында серуендеп, таза ауамен демалып қайтады. Көбінесе, қасына Света мен Гауһарды ертіп алады. Күн жылы болған кезде інілері, ағасы машина тауып, Медеуге, Көктөбеге алып барып, әсем табиғатты тамашалатып, таза ауа жұтқызып қайтады. Таудың ғажап сұлу көрінісі, қарағай-шыршалары, сарқыраған өзені, салқын самалы Нұрланның шабытын шалқытып, жаны мен көкірегін жаңартып, тазартып, көңілін аспандатып, керемет әсерге бөлейді. Поэзия – өмірдің сұлулығы ғой. Сұлулықты сезіне алмасаң, жақсылықты көре алмасаң, біле алмасаң жан-жүрегің таза, мейірімді болмаса жақсы өлеңдер жаза алмайсың. Өмірдің, табиғаттың әсемдігі, адамдардың жақсылығы, мейірімі жаныңды тебірентіп, жүрегіңді шуаққа толтырады. Нұрлан Алматыға келгелі сондай шұғылалы, сәулелі, көңілді жырлар жазатын болды. Света екеуі үшін қарбалысы мол, шуақты, думанды жаңа өмір басталған еді. Армандарына жетіп, әдеби ортада, достарының, жақындарының арасында уайымсыз, көңілді тірлік кешіп жатты. Бұлардың үйіне жас ақын–жазушылар, әншілер жиі келіп бас қосып, өлең оқып, әдебиет туралы әңгімелесіп, ән шырқап, думандатып кетеді. Әсіресе Нұргүл, Аманхан, Әділғазы, Есенғали секілді жақын болып кеткен достары жиі келіп, көңілдерін көтеріп кетеді. Әрдайым Нұрланға қамқор болып, өлеңдерін алып кетіп, газетке шығуына көмектеседі. Ал әнші, университетте ұстаз болып қызмет істейтін Әбдіғани туған ағасындай болып кетті. Нұрланды әдеби кештерге алып барып, университетте студенттермен кездесулер ұйымдастырып, көпшілікпен араласуына, танылуына көп ықпал етті. Ол таныстырған Ырыспай ағасы да Нұрланды өзі ұстаздық ететін ЖенПИ-ге әлденеше рет кездесулерге шақырып, кейін кітаптарының таралуына да көмектесті. Серік ағасы да көп қамқорлық жасады. Осындай жанында жүрген жақсы адамдардың арқасында Нұрлан уайым–қайғыны ұмытып, қырандай қанаттанып, қиялымен биікте қалықтап, ерекше шабыттанып жиі қалам алып, жақсы жырлар жазуға ұмтылатын болды. Өмірге, адамдарға деген сағынышы, мейірімі, махаббаты жақсы азаматтардың ыстық ықыласынан, жүрек жылуынан қуат алып, бұрынғыдан да қатты жалындап жанып, айналасына жыр болып жарық шашты. Жүрегі мейірім мен махаббаттан алаулаған Күнге айланып кеткендей. Жақсы адамдарға деген алғысы мен кеудесіне сыймаған шаттығы еріксіз шуақты жыр болып төгілді.



	Адамдар-ай, мен сендерге ырзамын,

	Мәңгі–бақи өздеріңмен бір жаным.

	Жасадыңдар маған қанша жақсылық,

	Тұтандырып жүрегімде жыр жалын.

	Мен сендерді қалай бөтен санармын,

	Өздеріңе жоқ қой менде тағар мін.

	Мейірімнен шатыққа мол бөленіп,

	Өмір бойы алаулармын, жанармын...



	Алматыға келген соң, жарты жыл өткенде екінші кітабы, одан кейін, көп ұзамай «Өмірді сүю» деген жыр жинағы жарық көрді. Иә, расында да, ол өмірді шын жүрегімен, жан-тәнімен беріле, қалтқысыз сезіммен сүйген еді. Өйткені тағдыр оның иығына қаншалықты зіл батпан ауыр жүк артса да, сол салмақты жеңілдетіп жақсы адамдарды өмір жолына көп кездестірді. Сол ақпейілді адамдардың ықыласының арқасында талай қуаныштарға бөленіп, жақсылықтарға қол жеткізді. Ойлаған мақсаттары орындалды. Қайырымды халқы, туған елі оны қиындықта жалғыз қалдырмады, қамқорлығына бөледі.

	Сондықтан да Нұрлан тағдырына өкпелемей, өмірді сүйіп, жақсы адамдарды жақынындай жақсы көріп, жүрегі махаббат пен мейірімге, мөлдір, ыстық сағынышты сезімдерге толып, шаттанып, шабыттанып шуақты, жігерлі жырлар жазып жүрді. Жақсы адамдардың мейіріміне, халықтың ықыласына бөлену зор бақыт екенін сезінді. Бірақ өмірдің күнгейімен бірге көлеңкесі де болады екен. Мамыражай, көңілді жақсы күндерді бұзып, кенеттен соққан дауылдай, тынымсыз жауған жауындай мазасыз кезеңдер де келе бастады. Алматыға келіп, бұлардың жағдайын көзімен көріп, көңілі біршама тынышталған екінші шешесі Светаға: «Нұрланның жағдайы түзелді ғой. Қасында қарайтын қарындасы, ағаінілері бар. Сен енді Мәскеуге барып, қалған оқуыңды сонда жүріп бітір. Сырттай оқып, жөнді білім ала алмайсың. Бүкіл республика «әдебиет институтына түскен алғашқы қарлығашымыз» деп саған сенім артып отыр. Методист деген не сұмдық?! Дұрыс білім алып, өз мамандығыңмен жұмыс істейтін бол! Әйтпесе біз саған қатты ренжиміз»,–деп үгіттей бастады. Нұрланға да осы сарындас әңгімелер айтып, Светаны Мәскеуге жіберуін өтінді. Еліне қайтып барған соң да, қайта-қайта телефон шалып, үгіттеп Светаға маза бермей қойды. Света алғашқыда біраз уақыт көнбей жүрді де, болмағасын бұған келіп:

	–Нұрлан, апайым бәрібір соңымнан қалмайды, айтқанын істетпей қоймайды. Егер оны тыңдамасам, ерегісіп, ауру шешеме тиісіп, құлағын жеп, ініммен екеуіне көмектеспей қойып жүрер. Екі-ақ жыл қалды ғой. Соның-ақ айтқаны болсын, Мәскеуге барып оқып, институтты тезірек бітіріп қайтайын. Содан кейін қасыңнан ешуақытта кетпеймін, үнемі бірге боламыз, – деп жалынды.

	–Жоқ, болмайды! – деп Нұрлан келіспей, оны жібергісі келмеді. Ол кетсе өзі Алматыда жалғызсырап, қиналып қалатындай сезілді. Светаға әбден үйреніп, сеніп кеткені соншалық, онсыз өмір сүре алмайтын секілді болып көрінді.

	Сол күні, түстен кейін Қостанайдан досы Асылбек келіп, екеуі серуендеп қайту үшін, жаңа алаңның жанындағы жасыл баққа барды. Жазғы жаймашуақ күнде, талдардың көлеңкесінде, көк шалғын шөптің үстінде, жұпар иісі аңқыған гүлдердің арасында оңаша отырып, сырласып, өлең оқып, таза ауа жұтып біраз демалып, күн көкжиекке бата бастағанда, үйге қайтып келе жатыр еді, қарсы алдарынан Света шықты. Ол жымиып күліп, қастарына келді де, Нұрланды сәл шетке шығарып, құлағына сыбырлап:

	–Нұрлан жаңа апайым тағы да телефон соқты. «Мәскеуге биыл барып оқисың, әйтпесе, ауру шешеңе келіп қарайсың» деп шарт қойып жатыр. Қазір жарты сағаттан кейін тағы телефон соғады. Не деп айтайын? – деді.

	Досымен бірге қыдырып, көңілденіп келе жатқан Нұрлан:

	–Жарайды, барсаң, баршы Мәскеуге, оқуға, – деп келісе салды.

	Қуанып кеткен Света әпкесіне айтуға асығып, жүгіріп кетті.

	Келісуін келіссе де, Нұрлан досы кеткен соң, еріксіз уайымға беріліп, Светаны алысқа, ұзақ уақытқа жіберуге қимай, түнге қарай балконда бір өзі көрші үйлердің терезелерінің жарығына, аспандағы жұлдыздарға қарап Нұрғиса Тілендиевтің Мұқағали Мақатаевтың өлеңіне жазылған «Сөнбейді әже ошағың» деген мұңлылау әнін ыңылдап айтып, ойға батып отыр еді. Үй ішінде тірлікпен айналысып, киімдерін дайындап жүрген Света кенет, арт жағынан келіп, мойнынан құшақтай алып, еңіреп жылап жіберді. Бетін мұның бетіне басып, көз жасымен солқылдап үнсіз егілді. Бірден түсінбей қалған Нұрлан шошып кетіп, оның айқасқан қолдарын ұстап аялай сипап жұбатып:

	–Не болды саған? Неге жылайсың? – деп сұрады.

	Света өкісігін баса алмай әрең сөйлеп:

	–Мәскеуге, оқуға барғым келмейді. Сені жалғыз тастап кеткім келмейді. Апайымның сөзіне неге келістім екен?! Бармаймын оқуға! – деді.

	Нұрлан оны өзіне тартып құшақтап, жасты бетінен сүйді де:

	–Барамын деп айтып қойдың ғой, енді бас тартқаның, айнығаның болмас. Бара бер, мені уайымдама! Бауырларым бар ғой, мені жалғыз қалдырмас. Бәрібір әпкең саған тыныштық бермейді, қоя салмайды. Соның-ақ айтқаны болсын. Жолыңнан қалма! Жылама! – деп тоқтау айтты. Света біраз жылап шерін тарқатып алған соң, тынышталып, бұның ренжімейтініне көзі жетіп, оқуға билет алып, жұмыстан шығып, жолға дайындала бастады. Нұрлан да оның кететінін білген соң, амалсыз көніп, Светасыз, басқа біреудің көмегінсіз, қиын тірлікке бейімделуге өзін-өзі іштей дайындауға кірісті. «Нұрлан, енді өзіңе-өзің сенбесең, мықты болмасаң болмайды. Қиындықтың бәрін де жеңуге, төзуге тиіссің» деп өзін-өзі қайрады. Ол ауырғалы бері азаппен, қиындықпен күресуге үйреніп қалған еді. Бірақ Света үнемі қасында болып, бейнетті жеңуге көмектесетін. Енді тағдыр бұның жеке өзін талқыға салып сынамақшы. Сондықтан, болған іске болаттай төзіп, барлық қайрат-күшін, жігерін бойына жинап, қиындыққа қарсы тұруға тиіс. Құдайға шүкір, қолтығынан демейтін, көмектесетін бауырлары, достары бар, жалғыз емес.

	Келіні Мәскеуге кеткен соң, Нұрланның анасы ауылдағы үйін, машинаны сатып, балашағасымен Алматыға көшіп келіп, қаладан үй сатып алды. Света сол кеткеннен мол кетіп, Мәскеуде екі жыл емес үш жыл оқып, институтты бітірді. Каникулда ғана Алматыға келіп тұрды. Оған Нұрлан ай сайын ақша жіберіп, қолынан келгенше көмектесіп жүрді. «Света оқуын бітірген соң Алматыға біржола келеді» деп ойлаған. Бірақ Светаның қатерлі ісікпен ауыратын анасы операция жасатса да жазылмай, ауруы асқынып, төсектен тұра алмай жатып қалды да, Света оқуын бітірісімен соған қарауға, қасында болуға кетті. Ол сол жақта институтта екі жылдай жұмыс істеп, анасы қайтыс болғаннан кейін, жалғыз қалған інісін Алматыға алып келді. Нұрлан Серік ағасына айтып, қайнысын құрылысшы етіп жұмысқа орналастырды, бірақ Алматыны жерсінбей, достарын, үйін сағынып, бір айдан кейін еліне қайтып кетті. Онда барған соң өзіндей жасөспірім достарына қосылып, арақ ішіп, «әй дейтін әже, қой дейтін қожа» болмаған соң, бұзықтық жасап түрмеге түсе жаздапты. Света амал жоқ, Алматыдағы машинисткалық жұмысын тастап інісіне баскөз болып қарауға кетті. Ол жаққа барған соң, бұрынғы институттағы қызметіне қайта орналасты. Бір жылдан кейін інісін анасының әпкесіне қалдырып, «Алматыға барып, университеттің аспирантурасына түсемін» деп уәде беріп, қайтадан келді. Бірақ бұл жақтағы жоғары оқу орындары басқа республиканың жолдамасымен аспирантураға қабылдамайды екен. Света тағы да біраз уақыт жұмыс іздеп, Гүлжайнаның көмегімен Жазушылар Одағының аударма бөліміне машинистка болып орналасты. Бірақ ол жұмыс өзіне ұнамай, әпкесінің қысымымен, аспирантураға баратын болып, еліне жиналды. Нұрлан оның кетуіне, басқа жерге аспирантураға түсіп оқуына қарсылық білдірді. Света оны өзімен бірге ала кетпекші болды. Бірақ Нұрлан көне қоймады. Елін, жерін, қызын, бауырларын, анасын, үйренген ортасын, қаласын, достарын тастап бөтен елге мүгедек қалпымен қалай барасын?! «Өзге елде сұлтан болғанша, өз еліңде ұлтан бол!» деген рас емес пе? Тілі, діні, салт-дәстүрі бөлек елге қалай сіңіп кетеді? Қыздың жөні бөлек.

	«Қыз бала жат жұрттық» деп бекер айтпаған ғой. Соның өзінде Света Алматыға тастай батып, судай сіңе алмай, мұндағы жұртты жатырқап, елін, жерін, туыстарын, достарын аңсай береді. Адам есейген сайын есі кіріп, өз Отанының, халқының қадірін сезіне түседі екен. Қырсыққанда, бұл жақтан Светаның алған біліміне лайық жұмыс та табылмады. Нұрлан мен Света осылай іштей ренжіңкіреп қоштасты. Света еліне барған соң да, екеуі телефон арқылы хабарласып, сөйлесіп тұрды. Кейін Алматыда Желтоқсан оқиғасы басталып кетті де, байланыстары біраз уақытқа үзіліп қалды. Жаңа алаңның дәл түбінде тұрғандықтан, Нұрлан ол уақиғаның бастан-аяқ куәсі бол ды. Қайта құру басталып, ел еркіндіктің тынысын сезе бастаған шақта, Мәскеудегі Орталық басқару жүйесінің өктем, ақылсыз саясатпен елді басынып, беделді, еңбегі сіңген республика басшысын бірден, ойланбастан қызметінен алып тастап, орнына сырттан, Қазақстанға еш қатысы жоқ белгісіз біреуді әкеліп қоя салғаны жергілікті халықтың басым көпшілігінің намысына тиіп, ашу-ызасын оятқан еді. Бұл әділетсіздікке шыдай алмаған жастар көшеге шығып, Орталық алаңға жиналып, өз наразылықтарын білдірді. Бірақ халықпен санаспай, билеп-төстеп қалған Кремльдегі басшылар олардың заңды талаптарына құлақ аспай, жан-жақтан әскер алып келіп, қақаған қыстың ызғарында суық су шашып, таяқтың астына алып, итке талатып, тепкілеп, сүйреп, таратуға тырысты. Балконда отырып осының бәрін өз көзімен көрген, үйіне жылынуға келген жастардан, іні-қарындастарынан естіген Нұрланның да зығырданы қайнап, ашынып, өлең де жазды. Тіпті, алғашқы күні алаңға барғысы да келген. Інілері: «Аға, алдымен бір барып не болып жатқанын байқап келейік», – деп кеткен еді, сол күйі қайтып келмеді. Ертеңіне Нұрлан:

	«Кеше неге келмедіңдер?» – деп сұрап еді, олар:

	«Аяқ-қолдары сау адамдардың өздері көпшіліктің арасында қысылып, құлап жатқанда, сізді алаңға қалай алып барамыз? Қарақұрым халық сізді аяқтарымен таптап кететін еді», – деді. Екі күн бойы топтарын жазбай, «Менің Қазақстаным» деген Шәмшінің әнін шырқап айтып, сап түзеп, шеру құрып, Орталық алаңнан кетпей, қайта-қайта «Қазақ басшысы. Қазақ басшысы» деп ұрандаған жастарды милиция мен әскер ұрып-соғып, аяусыз жазалап, ақыры алаңнан қуып, біразын тұтқындап, машнаға салып, алып кетті. Талай жастарды ұрып есінен таңдырып, қаланың сыртына апарып тастады, сыйғанын түрмеге қамады. Ереуіл басылғаннан кейін «жазықтыларды» жаппай жазалау, қудалау басталды. Серік Жақсылықұлы да қызыметінен алынып, құрылыс жұмысына жіберілді. Бүкіл қазақ халқына КПСС Орталық комитетінің саяси бюросының шешімімен ұлтшыл деген жалған айып тағылды. Елдің басына қара бұлт үйірілді. Бірақ қанша тырысса да, өктем Орталық қазақ халқының сағын сындыра алмады. Тоталитарлық басқару жүйесіне, шовинистік отарлау саясатына қарсы шығып, алғаш рет бас көтерген қазақ жастарының қайсарлығы, ерлігі бүкіл әлемді дүр сілкіндірді. Көп ұзамай Саяси бюро өз шешімін өзгертуге, қазақ халқына Республикалар Одағының басшысы М.С. Горбачевтің алысты болжай алмайтын солақай саясатының соңы жаңа дүрбелеңдерге ұласып, Совет үкіметінің құлауына, Одақтың тарауына әкеліп соқтырды. Өзге одақтас республикалармен бірге Қазақстан да дербестікке қол жеткізіп, өз тәуелсіздігін жариялады. Сан ғасырлар бойы аңсаған азаттығын алып, бүкіл қазақ халқы қуанды. Бұрынғы қалыптасқан жүйе құлап, орнына жаңа мемлекет құрыла бастады. Осындай дағдарыстарды, өтпелі кезеңді бастан кешіру жәй халыққа оңайға соқпады. Нұрлан да тұрмыстың ауыртпалығын жұртпен бірге көтеріп, күнкөрістен қиналып жүрді. Бірақ жақсы адамдар оған әрдайым қолұшын беріп, көмектесіп, жағдайын жеңілдетуден танбады.

	«Жалын» баспасы келесі жыр кітабын шығарып берді. «Қазақстан» телеарнасында қызмет істейтін Қайрат Жұмағалиев ағасы «Жыр жазамын жүрегімнен» деген жарты сағаттық хабарға түсірсе, Серік Байқонов Амандық Құлахметов деген азаматты тауып, соның демеушілігімен «Қазақконцерттің» Орталық концерт залында бұның шығармашылық кешін өткізіп, теледидарға түсіріп, республика жұртшылығына көрсетті. Сол кеште Бауыржан Момышұлы атындағы қор Нұрланға ай сайын берілетін арнайы степендия беріп тұрды. Үкіметтен алатын зейнетақысы мен осындай көмектердің арқасында, інілерінің қолдауымен Нұрлан өтпелі ауыр кезеңнен жұрт қатарлы, қызын асырап, оқытып, аман-есен өтті. Қиналса да, жыр жазуын, денешынықтырумен айналысуын тоқтатқан жоқ. Қолында біраз жыл тұрған, қараған қарындасы күйеуге шығып, балалы болып, бөлек кеткен кезде, қасына анасы мен кенже қарындасын алып алды. Өмірдің қиындығын көрген, он бала асырап, тәрбиелеген анасы ерте қартайғандықтан ба, әлде баласының уайымынан ба, Алматыға келген соң жиі сырқаттанып жүріп, ақыры өкпесі, жүрегі ауырып ауруханаға түсті. Онда екі айдай жатып емделген соң, үзіліс жасап, демалуға үйге келген еді. Баласы мен қызының, немересінің қасында бірнеше күн болып, тынығып, көңілденіп қалған. Кенет ауылдағы інісінің қайтыс болғаны туралы естіп, қайғырып, жылап, қайтадан әлсіреп қалды. Нұрлан үйде жоқта телефон соққан студент немере сіңілісі:

	Төлеген аға қайтыс болды, – деп аңқаулықпен айта салыпты. Жүрегі шаншып, тұла бойынан әл кетіп, Нәзігүл телефонмен ұзақ сөйлесе алмай, трубканы орнынан тастап жіберіпті. Жақында ғана үлкен інісі өкпе ауруынан қайтыс болған еді. енді сырқаттанып жүрген екінші інісі... Нұрлан далада біраз қыдырып үйіне келсе, анасы диванда үнсіз жылап отыр екен. Бұл оны қолынан келгенше жұбатып, басу айтты. Анасы жылауын тоқтатып, көз жасын құрғатып тынышталғандай болды. Қайғылы хабарды естіп, қалада тұратын құда-құдағилары кешке қарай келіп, Нәзігүлге көңіл айтып, біраз отырды. Олар кеткен соң, Нұрлан анасымен бірге ас үйде шәй ішіп, әңгімелесіп, оның көңілін көтерді. Анасы жалғыз алманы өзі жемей, бұған жартысын бөліп беріп, күндегі әдетімен:

	–Нұрланжан, жеші мынаны! Саған витамин керек қой, – деп ұсынып, үгіттеп, тықпалай берді.

	–Мама, тағы да тамағыңыздан өтпей отыр ма? Өзіңіз жей беріңізші, сізге сақтап қойған алма ғой, – деп алудан бас тартты.

	–Жеші енді. Өле жегенше, бөле жейік. Сен де азып кеттің. Ауырып қаларсың, – деп анасы қиыла өтініп қоймаған соң, Нұрлан амалсыз жарты алманы оның қолынан алып, жеп қойды. Баласы үшін жүрегін қолымен жұлып алып беретін қайран асыл, мейірімі шексіз аналар-ай! өздерің қиналсаңдар да, балаларыңның жайын ойлаудан танбайсыңдар-ау!

	Нәзігүл де ауруханада жатқан кезінде, «аты жаман ауруға шалдықтым ба» деп қорқып, уайымдап: «Құдайым–ау, жанымды алар болсаң, ұзақ ауыртпай, қинамай алшы!» – деп Жаратқаннан жалбарынып тілеген екен. Сол тілегі Құдайдың құлағына шалынды ма, тып-тыныш теледидар көріп болған соң, уақытында төсегіне жатып, қызын қасына алып, ұйықтап қалған. Нұрлан да қызы екеуі өз бөлмесінде ұйықтап кеткен. Кенет түн ортасында қарындасы жүгіріп келіп, үрейі ұша:

	–Тәте, тұрыңызшы. Мамам қанша оятсам да, оянбай жатыр, – деді.

	Жүрегі су етіп, қорқып кеткен Нұрлан орнынан атып тұрып, шала-пұла киініп арбаға отыра салып, залға қарай зуылдап жөнелді. Келсе, анасы төсегінде жастығын умаждап құшақтап, етпетінен екі көзін жұмып жатыр екен. Жастықты қысқан саусақтары қарысып қалған. Нұрлан қолдары қалтыраған қарындасымен бірге анасын аударып, шалқасынан жатқызды. Анасының денесі, қолдары жып-жылы екен. Еріндерін сәл жымқырған күйі тып–тыныш ұйықтап жатқан секілді. Жүзі мейірімді, сабырлы қалпын жоғалтпапты. әлі өлмеген, тірі секілді. Тек қана тыныс алмайды, жым-жырт жатыр.

	–Мама, ояныңызшы, көзіңізді ашыңызшы! – деп Нұрлан жыламсырап иығынан итеріп көрсе де міз бақпайды.

	Қарындасы да жылап:

	– Мама, өлмеші, ояншы! – деп анасын жұлқылап, оятуға тырысты.

	Нұрлан әлі де үмітін үзбей жалма-жан телефонды алып, «Жедел жәрдем» шақырды. Лезде жетіп келген екі дәрігер әйел Нәзігүлдің жанына жақындамай-ақ алыстан түріне қарап:

	–Болды бәрі бітті, – деді орысша.

	–Неге. Бірдеңе жасаңыздаршы! Тексеріңіздерші, – деп Нұрлан да, қарындасы да оларға жалынды.

	–Не жасай аласың. Ол енді өліп қалды. Еңіреп жылап бұлар қалды. Анасының тірілмейтініне көзі жеткен соң, Нұрлан әпкесі мен ағасына, іні-қарындастарына телефон арқылы хабарлады. Олар да түн ортасында тездетіп, бұлармен жылап көрісіп, аналарын құшақтап, аңырап-еніреп қайғыдан естері шығып, үй ішін азан–қазан қылды. Әсіресе әжесін жоқтап немерелерінің жылағанын көрсең! Нәзігүлдің ортаншы қызы – Жұлдыздан туған төрт жастағы немересі Рауан:

	– Әжетай, әжетай, – деп ботадай боздап жылағанда өзгелердің сай сүйегі сырқырап, жүректері езілді. Сол Рауан мамасына қосыла жоқтап:

	– Әже-ау, өлмеші! Мамам курортка кеткенде мен енді кіммен қалам? – деп еңірегенде жұрттың бәрі мырс етіп еріксіз күліп жіберді.

	Гүлжайна өзінің құрбысындай болып кеткен көріпкел, молдалығы бар Раушан апайын ала келген екен. Нұрланды біраз уақыт қолының биотогымен емдеп, көмектескен Нәзігүлдің туған сіңілісіндей сырласы болған Раушан апай бәріне басу айтып, тоқтатып, марқұмның үстін ақ жайма матамен жауып, Құран оқыды. Діни рәсімді салт-дәстүрді жақсы білетін, әрі дәрігер, халық емшісі, ақкөңіл жанды бұл әулеттің бәрі жақсы көріп сыйлайтын. Мынадай қысылтаяң қиын сәтте сондай жөн білетін кісінің болғаны жақсы екен. Бұларға бағыт-бағдар беріп, марқұмды соңғы сапарға жөңелткенше басы-қасында болып, «сүйегіне кіріп», жуындырып, дайындап, көп көмектесті. Таңертеңнен бастап, екі күн бойы көңіл айтып, келушілер толастамады. Нұрланның көңілі жақын адамдарының, достарының бәрі келіп, қайғысына ортақтасып, рухани демеу беріп кетті. Ауылдағы туыстары да, нағашылары да топтоп болып келді. Ұл-қыздары, күйеу балалары, келіндері жұмыла қызмет жасап, марқұмның жаназасын шығартып, құдайысын беріп, Кеңсай зиратынан жер алып, сонда арулап жерледі. Ұлдары анасының қабірін қоршап, басына құлпытас орнатты. Құлпытасқа Нәзігүлдің суретін салып, аты-жөнін және Нұрланның:



	Анашым, өмір гүлісің,

	Өтемін жырлап, ән ғылып.

	Біз үшін дәйім тірісін,

	Өшпейді бейнең мәңгілік!



	– деген бір шумақ өлеңін қашап жаздыртты. Бір өкініштісі– Нәзігүл өзінің інісі Төлегеннің тірі екенін білмей кетті. Сіңілісінің қызы телефонмен басқа Төлеген туралы, өз әкесінің қайтыс болған інісі туралы айтқан екен. Бір қуанатын нәрсе–анасы Нұрланның бір жыл бұрын өткен шығармашылық кешінде толқып сөз сөйлеп,жұрттың бәрін бір жылатып,бір күлдірген еді. Кешті Жандос теледидардан бейнемагнитофонның таспасына көшіріп, жазып алған. Сол таспадан бала-шағасы анасының аяулы бейнесін көріп, сөйлеген сөзін естіп, тірі кезіндегі өзін көргендей қуанып, сағыныштарын басып отыратын болды. Міне, осындай қиын кезеңдерді басынан өткеріп, хабарласуға көңіл күйі, жағдайы болмай Нұрлан Светамен қарым-қатынасын үзіп алған еді. Света да бұны жоғалтып алғандай, хабарласпай кеткен. Ол біраз жылдан кейін, ойда жоқта телефон соқты. Бұның жаңа телефон нөмірін Жазушылар Одағынан сұрап алыпты. Ол Хакасияның астанасы Абакан қаласында университеттің аспирантурасында оқып жүрген екен.Інісі қайтыс болыпты. Өзі жалғыз қалған соң,екі бөлмелі үйін сатып, бір бөлмелі пәтер алып, соған көшіпті. Алматыға келгісі келіп жүр екен. Нұрлан да, Гауһар да қуанып: «Кел күтеміз»,–деді. Света келіскен еді, бірақ келесі күні сөйлескенде, Нұрланға:

	–Мен сендерге бара алмаймын, өйткені жалғыз емеспін, кішкентай қызым бар. Нұрлан, сен маған ренжіме, кінәләма! Мен қанша дегенмен әйелмін ғой. Қызымды өзім үшін тудым. Гауһардың өзінің туған анасы бар ғой. Өскен соң бәрібір, сол шешесін тауып кететін еді. Қызым дүниеге келгелі менің де өмірім өзгерді. Ғұмырымда мән-мағына, мақсат пайда болды. Қазір сол үшін өмір сүріп жүргендеймін,– деді.

	Көңіл-күйі бұзылып, еңсесі түсіп, үндемей қалса да, Нұрлан оны жазғырған жоқ. Тек қана екеуінің жолы екі айырылғанын түсінді. Өмірінің ең қиын кезеңінде қасында болып, бейнетін бөлісіп, азабын жеңілдеткен, көмектескен, қалтқысыз сүйген Светаға қалай ренжісін? Қайта өмір бойы риза болуға, бағын байламағананына қуануға тиіс шығар. Сондықтан, оған қайта қосылмаса да, дос болып қалуға бекінді. Светаны іштей түсінеді, өйткені мұның өзі де жалғыз қызы Гауһар үшін өмір сүріп жүрген жоқ па! Құдайға щүкір, қазір жағдайы жаман емес. Гауһар орта мектепті бітіріп Бибі Ананың көмегімен Алматы Басқару Академиясының қаржы мен несие факультетіне оқуға түсті. Ақпарат министрі Алтекең мен Есенғали досы Жазушы баспасынан «Қимаймын сені» деген он баспа табақ өлең кітабын шығарып берді. Сол кітабының тұсаукесері ретінде, бұл, достарының көмегімен, Қазақ Ұлттық Университетінің үлкен мәжіліс залыңда ән-жыр кешін өткізді. Кітабын студенттерге таратып, дүкендерге тапсырып, қаламақысымен біраз уақыт қиналмай күнін көрді. Анасы айналасына жинап кеткен бауырлары бұны жалғыз тастамай, қаржылай көмек беріп, қызымен екеуін асырап келеді. Қолыңда тұратын кенже қарындасының кішкентай ұлы Димаш та бұған әжептеуір алданыш бол ды. Қарындасы жұмысқа кеткенде, тірліктен қолы босамай жатқанда бұл сол жиенін бағып, еркелетіп, ойнатып, уақыттың қалай өткенін білмей қалады. Уайымға берілуге, жалғызсырауға мұршасы жоқ. Димаш та бұған әбден үйреніп, еркелеп, жақсы көріп, жабысып, жұмыс істетпей мойына мініп алады. Нағашысы туған жиенінің еркелегін қалай көтермесін, ол десе ішкен асын жерге қояды, ұрыса алмайды. Ертек, өлең айтып беріп, қолынан келгенше ақылмен тәрбиелеуге тырысады. Осылай мойнын бұруға мұршасы келмей, Нұрлан Светамен тағы да біраз уақыт хабарласпай кетті. Серік ағасы қызметтен кеткен соң, бұл үйін бірінші қабатқа ауыстыра алмай, төртінші қабаттан түсіп-шығу қиын болып, талай жылдан бері қиналып жүрген еді. Інілері, күйеу балалары кезекпен апта сайын көтеріп, далаға шығарып жүрсе де, соларды аяп, үйде ұзақ отырудан жалығып, бірінші қабатқа ауысуды армандайтын. Сол арманы он жеті жылдан кейін орындалып, жеке меншігіне ауыстырылған үйін сатып, үстіне інілері Жандос пен Дәурен ақша қосқан соң, жақын жердегі үйден қарындасы Жұлдыз тауып берген бірінші қабаттағы үш бөлмелі пәтерді сатып алды. Інілері ол пәтерді жақсылап жөндеп, жаңартып берді. Кең, жайлы, төмендегі үйге көшкен соң, Нұрлан өзін еркін сезініп, қиналмай күнде далаға шығып, таза ауа жұтып, рахаттанып қалды. Композитор досы арқылы танысқан бір азамат жігіт, азғантай жақсылығының қарымтасы ретінде, өздігінен электр қуатымен жүретін шетелдік жаңа арба сыйлады. Енді Нұрлан ешкімнің көмегінсіз көшеде дыбыссыз арбасымен зымырап өзі жүре беретін болды. Көбінесе Димаш алдына мініп алып, бірге қыдырады. Екеуіне де рахат болды. Жиі-жиі табиғаттың аясына, талдардың саясына, фонтанның қасына барып демалып, жиенін ойнатып, кейде шабыттанып өлең жазып қайтады. Шақырған жерден қалмай, барам деген жеріне барып, дүкендерді де өзі аралап жүр. Кейде өзінің жүре алмайтынын, «ауру» екенін де ұмытып кетеді. Кейінгі жылдары дінге беріліп, Құран кәрімді қолынан тастамай, басына жастанып жатып, көп оқитын болған. Фатиха мен Ықылас сүресін жаттап алып, ата-бабалардың, әжелердің, әкесі мен анасының рухына бағыштап құран да оқитын болды. Қиын да күрделі кезеңде, сананы ақша, нарық билеген өзімшіл, қатал заманда, жасының ұлғайған шағында сенімнен қуат алып, Жаратқан жалғыз иеден жанына пана, тыныштық тауып қасиетті Құранның сөздерінен жүрегі нұрға бөлініп, сыйынған сайын мейірімді, қайырымды, сабырлы бола түсіп, өзін бақытты сезінеді. Құдай да бұны ұмытпай, жақсы адамдарға жолықтырып, жоғын өзі жеткізіп, жолын ашып, қолдап келе жатқандай. Екі жыл қатарынан бұл өнер адамдарымен бірге президенттік стипендия алды. Қазақстанның тәуелсіздігінің он жылдығына байланысты Мәдениет министрлігі «Мәдениет қайраткері» деген атақ беріп, Құрмет белгісімен марапаттады. Қызы оқуын бітіріп, жұмысқа орналасты. Өзі де қарап отырмай, келесі кітабын жазып жатыр. Мұның өлеңдеріне ән шығаратын сазгерлер көбейіп, әндеріне сөз жазып беруін өтініп маза бермейтін болды. Үнемі қарбалас тірлік, бітпейтін жұмыс кейде шаршатып та жібереді. Соған қарамастан Нұрлан мойымауға, қиындықпен күресіп жеңуге ұмтылады. Қанша жыл өтсе де, аяғы үш рет сынса да ол жүріп кетуден үмітін үзген жоқ. «Ең болмаса, балдақпен аппаратсыз еркін жүрсем екен» деп армандайды. Сол арманына жету үшін күн сайын спортпен шұғылданып шынығудан талмайды. Соның арқасында ходункимен үй ішінде шамалы қозғалып жүре алатын жағдайға жетті. Енді қос балдаққа сүйеніп тұруды үйреніп жүр. «Құдай қолдаса, оған да жетермін» деп үміттенеді. Жасым келді деп жанын аяп, жата бергісі келмейді. Соңғы кезде жазған бір өлеңінде:



	Келгенде қысым, таусылар бойда күш барлық,

	Тағдырым әзір етпесе екен іштарлық.

	Сөнбесе екен, сөнбесе екен кеудемде

	Өмірге деген, өлеңге деген құштарлық,



	– деп өзі жазғандай, ол әлі де жалынды жырлар жазып, өмірге ғашық болып, қызымен, бауырларымен, халқымен бірге бақытты өмір сүргісі келеді. Достарын да сағынып, жиі кездесіп, сөйлесіп жүргісі келеді. Жақында түн ортасында Прагадан Әбдіғани ағасы телефон соғып, өз әнін өзіне тыңдатып, біраз әңгімелесіп, қуантып тастады. Кеше Қызыл қаласынан тағы да Света телефон шалып, сөйлесіп, соңғы жаңалықтарын жеткізіп, каникул кезінде қызын алып, Алматыға келіп қайтқысы келетінін, сағынып жүргенін айтты. Аспирантураны бітіріпті. Осы күзде дссертация қорғайды екен. Университетте замдекан болып сайланыпты.

	–Мен сені ұмыта алмай жүрмін. Әлі басқа адамды жақсы көре алмаймын. Егер қаласаңдар, Гауһар екеуің біздің үйге келіп, бірге тұрыңдар. Барық жағдай бар. Болмаса, біз қысқы каникулда сендерге барып қайтамыз, – деді бір кезде.

	–Қажеті не? Бір-бірімізді көрсек, бойымыз үйреніп, қайтадан ұмыта алмай, қиналып қаламыз ғой. Сен мұнда келгенмен, тағы да кетіп қаласың, – деді Нұрлан күмілжи күліп.

	–Нұрлан, түсінсеңші, мен егер баяғыда Алматыда қалған болсам, қазіргідей жағдайға жете алмас едім. Есейген сайын мен адамға өз Отанының керек екенін түсініп жүрмін, – деді Света.

	–Жарайды, Света, мен бәрін түсінемін. Кейін тағы да сөйлесерміз. Ақшаң көп кетіп жатыр ғой. Бұрынғы әдетің әлі қалмапты, өзгермепсің. Сен одан да хат жаз! – деп Нұрлан үйінің адресін айтты.

	–Онда сен маған сосын телефон соқ, мекен-жайыңды сол кезде айтарсың. Сау бол! – деді Света.

	–Жақсы, сау бол! – деп Нұрлан да қоштасты. Светаның бала сияқты мінезін жақсы білетіндіктен Нұрлан оның сөздеріне аса таңдана қойған жоқ. Тек күні бойы көңіл-күйі бұзылып, жауатын бұлтты аспандай жабырқап, жүрегі сыздап ойға бата берді. Светаның сөздері жүрегіндегі ескі жарақаттың орнын қайта тырнап кеткендей, жанарына жас үйіріліп, мазасыз халге түсті. Сол көңілсіз ойлардан арылу үшін сыртқа шығып, көшеде, алаңда ұзақ қыдырып сергіп қайтты. Үйіне келген соң киімін ауыстырып, жұмсақ, жайлы ағаш керуетінде жатып, бүгінгі газеттерді қарап, оқып, шамалы уақыт тынығып алған соң, кішкентайынан бері өзі тәрбиелеп баққан сүйікті, сүйкімді жиені – Димашпен ойнап, еркелетіп, оның да өзінің де көңілін көтеріп, ертек, тақпақтар оқып беріп, бірге доп лақтырысып, теледидар көріп, шуылдаса күліп, бар уайымын ұмытып кетті. Көңілі де, өмірі де бұрынғы жайдары қалпына келіп, тыныш арнасына түсті. Осы жиеніне бар ықыласы ауып, көңілі алданып, кейінгі жылдары мазасыз ойларға берілуді мүлде қойған еді. «Балалы үй – базар» дегендей, бір Димаштың өзі бұл үйді шуға, күлкіге толтырып жіберді. Өзінің қызы есейіп кеткелі Нұрлан осы жиенін өз баласындай жақсы көріп, қарындасы жоқта қарап, бағып, алданыш ермек ететін болған. Димаш та бұған әбден үйреніп, бауыр басып, жақсы көріп, ерке болып алған. Тіпті, барлық уақытын алып, күндіз өлең де жаздырмайтын болған. Амал жоқ. Нұрлан шығармашылық жұмыспен түнде, ел ұйқыға жатқанда айналысатын болған. Алайда Димаш өзінің тынымсыз ойынымен, сүйкімді қылықтарымен, балдай тілімен бұның көңілін сергітіп, қуанышқа бөлейді. Нұрлан соған қарап мейірленіп, шабыттанып, балаларға арнап өлең жазатын болды, екеуі бір-бірін сәл сөрмесе, сағынып қалады.

	...Міне, Нұрлан бүгін де күндіз үйдің алдындағы аула ішінде түрниктің темір брусының қасында отыр. Бағанадан бері соларға асылып, аяқтарын жерге тіреп, дене шынықтыруменм айналысты. Айналасында Димаш пен басқа балалар, қыздар шулап, ойнап жүр. Түнде ғана жаңбыр жауған. Ауа тұп-тұнық, таза. Күздің шуақты күні жадырап, дүниені нұрға бөлейді. Талдардың сарғайған жапырақтары тырсылдап жерге түсіп жатыр. Торғайлардың сайраған дыбыстары естіледі. «Жиырма бес жыл жүрдім, жиырма бес жыл отырдым, енді қалайда тұруым керек» деп Нұрлан өзін-өзі қайрап, екі темір трубадан ұстап қайтадан тұрып, арасымен жүре бастады. Қасында тәй-тәй басып жүрген сәбилерге, амандасып өтіп жатқан адамдарға қызыға, мейірлене қарап, мөлдір аспанға да құмарта көз тігеді. Кеудесін шаттық кернеп, жүрегі ән салады. Жарық дүние қандай тамаша! Өмір сүру, неткен бақыт!





