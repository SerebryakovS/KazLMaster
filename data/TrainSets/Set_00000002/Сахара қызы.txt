	Әди Шәріпов

	Сахара қызы



	«Сахара қызы» – тарихи деректерге құрылған көркем шығарма. Автор бұл шығармасында ХІХ ғасырдың екінші жартысындағы Жетісу бойын жайлаған қазақ ауылдарының өмірін арқау еткен.





	Жол хикаялары оқушысын алыс елдермен дидарластырып, саяхатқа құлшындырады.





	Роман





	Жүрегімнің жұлдызы, жанымның

	жартысы, өмірден ерте кеткен есіл

	боздағым – Мәдиім, бұл кітабымды

	саған ескерткішке арнадым.

	Автор.





1


	Күн төбеге көтерілгенде ұзын көш Ойжайлауға жетті. Түйеге артылған жүк түсіріліп, киіз үйлердің керегесі жайылып, шаңырағы көтеріліп, уықтары шаншылып жатты. Шағаладай сегіз қанат ақ үйлер жылдам тігілді. Күнге күйіп, қоңырқай тартқан балалар асыр салып, ойнап жүр.

	Пәуескеге қос жирен ат жеккен Бөлен тобы солтүстік жақтағы қыраттан асып, қатты желіспен келіп те қалды. Алды-арты салт мінген нөкерлер. Ойжайлаудағы ақ үйлерді көзі шалған Бөлен: «Таң біліне кеткен көш те жетіпті-ау. Ойжайлаудың шалғыны мол, шөбі қалың шыққан екен. Жері де, суы да малға жайлы болатын еді», – деп ойлады.

	Тау бөктеріндегі түрікпеннің масаты кілеміндей құлпырған қызыл гүлі Бөленнің көңілін көтерді. Көкірегін кере Ойжайлаудың жұпар иісті таза ауасын жұтып, жұмаққа кіргендей жаны жай тапқан еді. Көкпен тірескен кәрі көз Алатаудың ақ бауыр ұлпа бұлттары үлбіреп тіл қатқандай болды. Таудың жоталы өңіріндегі көк жапырақты қарағайлар, қызылды-жасылды жаулық киген теректер мен емендер, ақ балтырлы қайыңдар торғын шымылдығын ысырғандай жібек самалдың баяу соққан лебімен билеп тұр. Тау етегінде алуан түрлі жеміс ағаштары көз сүріндіреді. Тас жарып, тулай аққан мол сулы Лепсі өзенінің бұлқынған толқыны сылқылдап күліп, Бөленді қуана қарсы алғандай. Көлеңкеге байланған ботасын іздеп, тыным таппай боздаған інгендер жүр сонадайда. Осындай көрініске масаттанған Бөлен оқшаулау тігілген ақ боз үйдің жанына келіп қалғанын сезбей қалды.

	Бөленді қолтықтап екі жігіт пәуескеден түсірді. Дәл осы мезгілде солтүстік жақтағы кезеңнен асып, таудан құлай соққан самал желге жалдары желбіреп, қара құрттай қаптап келе жатқан жылқы көрінді. Бөленді кіші тоқалы Бикеш иіліп қарсы алды. Үй іші тап-тұйнақтай жиналған. Төрден есікке дейін парсы кілемі ұсталыпты. Оң жаққа күміспен қапталған ағаш төсек қойылған. Шәйімен тысталған көрпе, жастық жиналған. Жерге судай жаңа қараша сырмақ төселіп, оның үстінде күрең шағи көрпе, мамық жастықтар жатыр. Жол соқты болып келген Бөлен сұлтан үстіндегі шапанын, басындағы қара елтірі тымағын Бикештің қолына ұстатты да, төр алдындағы жастыққа қисая кетті.

	Күтуші әйелдердің бірі сырлы тегене толы сары қымыз әкеліп, Бикештің алдына қойды. Жайылған дастарқанға жаңа ғана пісірілген қызыл күрең ыстық бауырсақ төгілді. Кесе-кесе сары май қойылды. Бикештің қарақаттай қара көздері жайнап күйеуінің осы үйге түскеніне аса ырзалық білдіріп отыр. Бикеш – отыздарға жаңа жеткен уыздай жас келіншек. Ақ маңдайына қиыла біткен қиғаш қасы, түзу біткен қыр мұрыны, қызғалдақтай қызыл ерні сұлулығына сәуле шашып тұрғандай. Қара көзін төңкеріп, жымың етті. Еркелегендей сызылып Бөленге қарады да қолына сырлы ожау алып, қымыз сапыра бастады. Есіктен Бөленнің үлкен бәйбішесі Толқын көрінді. Басында ақ шағаладай ақ кимешек, үстінде бүрмеленген, мол тігілген жібек көйлек. Қара мақпалдан белін қиып тіккен қамзол. Саусақ толы алтын жүзік, білегінде күміс білезік. Отырған жұрт төмен ысырылып, бәйбішеге Бөленнің жанынан орын берісті. Ол ырғала басып отыра кетті. Сырлы тостағанға құйылған қымызды үй толы адамға таратып, зыр жүгірген екі жігіт бар. Орта бойлы, семізше келген сары жігіт Толқын бәйбішеге қымыз ұсынды. Ол оң қолымен тостағанды ысырып тастап, ашулы нышан білдіріп:

	– Сұлтан, – деді ауыр денесімен Бөленге бұрылып, сенің лебің

	боран, демің жел болып, асығың алшысынан түсіп тұрған кезің екені белгілі. Ата-бабамыздан мирас болып келе жатқан дәстүрді бұзғаның не? Жастайымыздан қосылып едік, саған сіңірген еңбегімді еш, жігерімді құм қылғандай сезініп келдім. Алдымен бәйбішенің үйіне түспеуші ме едің? Бұл қай басынғаның?

	– Сен ашулы екенсің. Ашуыңды бас, қымыз іш. Ой, құдай-ай, қай қатынымның үйіне түссем де, бәрібір емес пе?

	– Ашуланбағанда, осы күні сыртым бүтін, ішім түтін болған шақ, – деп Толқын Бикешке үлкен ала көзімен бір қарап қойды.

	– Жолдан шаршап келдік. Тыныштық бер. Өкпе айтатын алда да күндер болар. Адамның қитығына тимей отыр! – деп Бөлен Толқынға ашулы көзімен бір қарап қойды.

	– Шаршап келсең үйімнен қымыз, бауырсақ табылмайды деп пе едің?

	– Табылады, бәрі де менің дәулетім емес пе? Көп сөйлеме, тыныштық бер мына жұртқа. Елдің шырқын бұзба, – деп Бөлен кесіп айтты.

	Қымыз ұзақ ішілді. Бөлен шапанын айқара жамылып, далаға шықты. Батар күннің арай шұғыласы шетін шалған ақша бұлт нарттай қызыл екен. Бөлен қасына бірнеше адамды ертіп, Лепсі өзенінің жағасына келді. Асқар таудан бұйра толқынданып, дүркірей аққан асау өзеннің күмістей таза суын қызықтап тұрды. Беткейдегі қалың орман қасқырдан үріккен жылқыдай қашып бара жатқан сияқты. Көз ұшында тау шыңына қарай қалықтаған ноқаттай қара көрінді. Сол қара ноқаттан көз алмай тұрған Бөлен:

	– Көріп тұрсыңдар ма? Дәу де болса, мына қара ноқат тау бүркіті. Анау құздың басында ұясы болды. Ертең күндіз екі-үш жігітті аттандыру керек. Ана бүркітті ұстай алмас. Бірақ ол жем іздеп кеткен кезін аңдып, балапанын әкелген жөн болады. Қысқа дейін қолда үйретеміз де, аманшылық болса, аңға салуға әбден болады. Бала бүркіт көреген де, қырағы да келеді, – деп су жағасында көгалға кілем төсетіп отыра кетті.

	Лепсінің арғы бетіндегі қапталын бөктерлей жайылған жылқы. Онан төменгі су жағасында күйсеп жатқан сиырлар. Ағыны қатты өзенінің Лепсіге құяр жеріндегі беткейді бөктерлей жайылған қора-қора қойлар. Өзен қапталына тірей тігілген күркелер мен қараша үйлер. Бұлар әр жерге шашыраған қойшы, сиыршы, жылқышылардың лашықтары. Әр лашықтың алдында бықсып жанған жерошақтар көрінеді. Түтінге қақалып-шашалып, от тұтата алмай жүрген жамаулы көйлек киген әйелдер.

	Қысы-жазы Бөлен сұлтанның малын бағып жүрген малшылар. Еңбегіне алатындары екі торпақ. Оны көңілі түспесе төлемей де қояды. Қара халықтың үсті аяз, асты сыз, арты боран, алды мұз, өмір бойы пана таппай сарнаған, зарлаған қойшы-қолаңдар.

	Көкек айының отамалы күндеріндегі боранда малдың соңында зыр жүгіріп, аман алып қалған Малдыбай жанына жалғыз ұлы Ұлтарақты ертіп Лепсі өзеніне қарай жүрді. Өзен жағасына келіп, жайдақтау жағаға отырды. Дәрет алып, үстіндегі шұрық-шұрық шекпенін шешіп жерге төседі. Ол тізерлеп отырды да құбылаға қарап кешкі намазын оқыды. Екі жасар Ұлтарақтың күс басқан қол-аяғын жуды. Баласына жаны ашығандықтан көзінен әлдебір жас бұрқ ете қалды. Оның ойына талай алай-түлей ойлар ұйтқып келе берді. Ес біліп, етегін жапқалы Бөлен сұлтанның малын баққаны, боранды аязда беті-қолын үсітіп, азап шеккендері, аш-жалаңаш жүрсе де кірпік қақпай қараңғы түндері Бөлен жылқыларын қорғағаны түсті. Қыстың үйіріле соққан бораны кезінде жылқыға қасқыр шауып, кенже туған жабағыны жеп кеткенде Бөленнің: «Өмір бойына шыр бітпеген неме, жылқыға қарамағанда не бітірдің? Бір жылға алатын ақыңды қасқырға жегіздің, енді бір жыл ақы бермеймін», – деп зекірген үні құлағында әлі ызыңдап тұр.

	Малдыбай баласын жетектеп төбешіктің басына келіп отырды. Ажары қуаң тартқан, кеудесіне түскен сақалы ағарған. «Тағдырға нендей жазығым бар? Күндегі бес намазымды үйде де, түзде де қаза қылмай оқимын. Өмір бойы көргенім зорлық-зомбылық, қарным тойып тамақ ішпеймін. Жалғыз баланың түрі мынау, арықтықтан сорайған сүйегі ғана қалды», – деп ойлады. Бір мезгілде өзеннің арғы бетінде ақша бұлттай ақ үйлерге қарап, ақ шапанын айқара жамылған Бөленді көрді. Қасында солаң-солаң еткен төрт-бес жігіт. Ырғалып аяғын әрең басып барады.

	Малдыбай Бөлен бастаған топ оңаша тігілген үйдің алдында жаңа сойылған қозы етін пісіріп, жер ошақ басында жүрген бір топ әйелдерден әрі асып кеткенше, көз алмай қарап отырды. «Түнгі күзетке шығатын мезгіл болып қалды», – деп өзен жағасында жайылып жүрген торы атты ұстап, тұсауын шешті де жетектеп лашығына қарай жүрді. Кеудесі толы қайғы, жалын, күдік, шер.

	Қас қарая Малдыбай атына мініп жүген-құрық тимеген асау жылқыны үйіріп, жотадан асыра айдап барады. Жоқшылық, лыпасыз жүдеулік әбден титығына тиген. Күні бойы өзен маңында жусап тұрған жылқы ат тұяғы тимеген, оты мол беткейге жете – жерге жабысып, жайылып кетті.

	Таудан қуалай соққан самал жел күндізгі аптап ыстықты ысырып тастағандай. Ай төбеге келген мезгіл. Малдыбай аттан түсіп, төбе басында салқындап отырды. Оң жақтағы жалпақ еңістен, сай баурайынан ат дүбірі естілді. Бұлар кім екен? Түн қатып, жылқы ұрлауға келе жатқан қарақшылар ма деп секем алып, Малдыбай атына мінді. Бүгін ғана Лепсі бойынан таңдап жүріп кесіп алған қайың құрығын қолына алды. Тас түйіндей даяр тұр. Олар жақындаған кезде, құлынды биелерді бағатын өзінің достары екенін тани кетіп:

	– Мен ұры-қары ма деп даярланып, ұрысқа шыққалы тұрсам, сендер екенсіңдер ғой, – деп күліп жіберді.

	– Әбден көңілің шайылып, қорқып қалған екенсің. Мынандай жарық түнде, оның үстіне мал тұяғы тимеген жайлауға келген күні ұры келмейді, торымайды. Айдалған жылқының ізі қалың шөптің үстінен білінеді. Қуғыншы ізімізге түседі деп қауіптенеді.

	– Анау жылғы бір үйір жылқыны осы Ойжайлауға қонған түні ұрлап кеткені қайда? Епті ұры бейқам жатқан кезді аңдиды. Ана таудың арғы беті тарам-тарам жол. Сол жолдың біріне түседі де, малды алдына салып қуады да кетеді. Аңқау болмаңдар, сақтық керек. Бұл заманда үміт пен қауіп шарпысып тұрған жоқ па?

	– Олай болса, ана төбеге баралық. Ол жерден біздің де, сіздің де жылқыларыңыз жатқан беткей жақсы көрінеді, – деп екі жігіттің бірі ілгері қарай жүрді.

	Малдыбайдың аяңшыл аты лыпып келеді. Үш дос шоқы басына шыққанда ай жарығында жылқылар қарасыны түгел көрінді. Ат шылбырын ұстап, малдас құрып отырысты. Малдыбай қоңырқай баяу үнімен:

	– Ел арасындағы естіген әңгімелеріңді айтыңдар. Түн қысқарсын, – деді.

	– Күні-түні жылқы соңында жүрген біз кімді көрді дейсіз. Естіген әңгімеміз де, өсегіміз де жоқ, – деді бірінші жігіт.

	– Мен кеше асбасшы әйелдерінің бірін көріп едім. Әне бір Бөленге ас тасып жүретін семізше келген, әдемі ұры ит секілді жылпос жігіт Бөлекеңнің кіші тоқалымен ебін тауып, жалғасып тұратын көрінеді, – деп мысқылдап күлді бірі.

	– Өле алмай жүрген қатын болар. Саған көрген-білген сырын айтқаны несі? – деді сақалын сипап отырған Малдыбай.

	– Қырыққа келгенше қатын алуға деп қалың малға төлейтін малым жоқ. Менің де сол асбасшымен ептеген құпия сырым бар еді. Сеніп айтқан болар ол байғұс.

	– Онда бізге неге айтасың? – деді Малдыбай.

	– Сіздерге мен де сеніп айтып отырмын. Тіс жарып бір жанға айта көрмеңіздер.

	– Сенің аузың жеңіл. Бір жерде бөсіп отырып ішіңдегі сырыңды ақтара салма. Біздің аузымыздан құпия айтылған сөз шықпайды, – деді Малдыбай орнынан тұрып, төмендегі жылқыға көз жіберіп.

	– Ол қатынмен ымы-жымы бір екенін қайдан біліпті? – деді екінші жылқышы.

	– Жел болмаса – шөптің басы қимылдамайды! Байдың үш әйеліне кезек қонатынын өздерің білесіңдер. Әр қатынының өзіне арнайы тігілген үйі бар, – деп, бірінші әңгімешіл жігіт тамағын керіп, миығынан күлді.

	– Сөздерің осы шоқының басында қалсын. Қатындардың қулығына найза бойламайды. Ертең өзіңді өтірікші ғып, масқараңды шығарады. Бөлен сұлтан қатындарына, оның ішінде кіші тоқалына кәміл сенетін көрінеді. Ол кекшіл адам! Байғұс баланы ит жеккенге айдатады да жібереді. Обалына қаласыңдар, – деді Малдыбай оларға.

	– Сөз оты сөнсін, ойбай, өшсін!

	– Көмейің босаңдау ма деймін? Шырағым, тілімді ал. Қарадан қарап жүріп жарға жығыласың. Онан соң біздің де жағдай бүлінгені ғой. Қой, тоқтат сөзді! Сен айтқан жоқсың, біз естігеніміз жоқ, – деді Малдыбай.

	Тау басынан өркештене шыққан қара бұлт лезде дауылдата жетіп, сатыр-күтір күн күркіреп, найзағай жарқылдап, аспан астын жұлқынта бастады. Ышқына соққан ыстық жел орман ағаштарын, бітік шыққан шөп басын теңіздей толқытып, лезде апыр-топырын шығарды. Малдыбай дөңесте жусап жатқан жылқыны терең сайдағы ыққа қарай айдап түсті. Үш үйір жылқыны қозғалтпай иіріп, ықтырмаға паналатты. «Жаман лашығымның шаңырағы ортасына түсіп, әйелім мен баламды басып қалмаса болды», – дейді өзіне өзі. Таң атып, маңай бозамықтана бастады. Қалың жауынды жел айдап, күншығысқа қарай ысырып жіберді. Бүркіп қана жауып тұр. Малдыбай жылқысын айдап ауылға қарай жүрді. Оның бар қуанышы – аласапыранда бір де бір малды шашау шығармағаны еді.

	Малдыбай жылқыны өзенге қарай айдап салды да үйіне қарай жүрді. Лашығының шаңырағы ортасына түсіп, құлап жатыр. Көзі қарауытып, өзінің көзіне өзі сенбей, жүрегі дір ете қалды. Балам мен қатынымды басып қалды-ау деген ой алқымына тығылып, көзінен жас бұрқ ете қалды. Аттан түсе, үйдің орнына жүгірді. Шаңырағы ортасына түскен үйінен баласын да, әйелін де таба алмады. Айнала зыр жүгіріп іздеді. Көзіне анадай жерде жатқан үйдің түңлігінің астында бірдеңе қимылдағандай болды. Жүгіріп барып, ол түңлікті көтеріп қалды. Ұлы мен әйелі екен.

	– Амансыңдар ма? Сендерді таба алмай, сасқанымнан жылап жібергенім, – деді Малдыбай күлерін де, жыларын да білмей, мелшиіп тұрып қалды.

	– Жел алғаш соға бергенде, үйдің түңлігін жұлып әкетті. Үйдің керегесі де, уығы да сықырлай бастады. Сол кезде баламды үстіндегі күпіге орап далаға жүгіріп шықтым. Көп ұзамай-ақ жаман үйдің шаңырағы ортасына сатыр-сұтыр құлады. Біз жауынға қалмайық деп түңліктің астына кіріп кеттік. Көпке дейін көз іле алмай, жаңа ғана ұйықтап кетіппіз. Сенің келгеніңді де сезбеппіз, – деді Малдыбайдың әйелі.

	– Аман қалсаңдар болды. Мен сендерді таба алмай қысылып қалған едім, – деді Малдыбай.

	Сұлтан ауылы бүгінгі алапатта қандай жайда екен дегендей Малдыбай өзеннің арғы бетіндегі ақ үйлерге қарады. Ас үйдің шаңырағы жерге құлап жатыр. Сұлтанның үйлері кешегісіндей орнында қозғалмастан тұр. Олар жел басталысымен киіз үйдің алды-артына темір қазық қағып, білеудей жуан арқанмен шаңырақтан асыра байлап тастаған. Үйлердің кереге, уықтарын өткен жылдың жазында ғана жаңадан жасаған. Үйдің қаңқасы сүйекті де, мықты.

	Бөлен кіші тоқалдың үйінен шығып, маң-маң басып, төбені асып барады. Артында құман ұстаған жас жігіт. Бұл кезде күн де ашылып, аспанды қаптаған қара бұлт тез айығып, күннің көзі көрінген. Жауыннан кейінгі Ойжайлаудың шыныдай мөлдір ауасы әтір іспеттес. Адам жанына сая болғандай. Жұпар иісті мөлдір ауаны кеудесін кере жұтқан Бөлен төбешіктің үстінде маңайына көз жіберіп, көп тұрды.

	Желі басына қаптаған қалың жылқы үйрілді. Жылқышылар асау құлындарды шыңғыртып байлап жатты. Құрық түсірмегендеріне ұшқыр аттармен қуып жүріп бұғалық тастап ұстады. Нөпір-топыр жылқы жайылымға қарай беттеп, кетіп барады. Осы бір көріністі алыста көзбен шолып Бөлен басындағы қара тақиясын қолына алып, сілкіп-сілкіп қайта киді де, дәрет алып үйіне қарай беттеді.

	Ағыны қатты өзеннің арғы беткейіндегі тау бөктеріндегі жайлауға Мырзағара ауылы келіп қонғалы екі тәуліктей мезгіл өтті. Бөлен ауылы жайлауға ертерек шыққан. Бөлен ерулікке Мырзағара бастаған осы матай елінің би, сұлтандарын, иісі жақсыларын шақырды. Тай қазандар асылып, саба-саба түнемел қымыз әкелінді. Қырат-қыраттан асып, сабылып, Бөлен ауылына құйылып жатқан жұрттар. Қонақтарды дере жанынан қарсы алып, қолтықтап түсіріп, зыр жүгіріп жүрген күтушілер.

	Сыйлы қонақтар әр үйге орналасып, қымызға бөртіп отыр. Бөленнің бәйбішесінің үйіне елдің ең сорпаға шығатын, ел билейтін шонжарлары орналасты. Қымыз ішіліп бітті. Жұрт далаға шықты. Лепсі өзенінің жағасына жалғыз өскен, кең бұтақты еменнің түбіне кілем төсетіп, салқындасты. Сәл уақыт сөз қатпаған жуандар қалталарынан ақ бөзден мол ғып тігілген орамалдарын алып, беттерін сүртісіп жатты. Бір кезде, сөз бастамақ болып Мырзағара мол денесімен Бөлен сұлтанға бұрылып:

	– Сұлтаным, сізді көрмегелі көп айдың жүзі болды. Мал-бас, бала-шаға аман-есен жүріп жатырсыздар ғой.

	– Құдайға шүкір, сіздердің арқаларыңызда аман-есен жүріп жатырмыз, – деп Бөлен Мырзағараға ызғарлы көзімен қарап қойды.

	– Өткен жылы маусым айында бір үйір жылқымды Бөрібай айдатып алғанда, саған шағым арызбен келіп, мұңымызды шаққанда, оған тісің батпай тайғанақтап, сүріне бергенің әлі есімде. Бүгін осы өкпемді айтпайын-ақ деп келген едім. Ішіме сыймай барады, – деді Мырзағара.

	Төніп келе жатқан жаңбырлы қара бұлтты алтын сапты қырлы қамшымен айдаған, қара орманды от көзімен қалтыратқан Бөлен сұлтан алпамсадай денесімен отырған орнынан қозғалып, тау бүркітіндей қанатын жайып, Мырзағараның үстіне қона түскісі келгендей екі бетіне бүкіл тамыр-тамырындағы қан жиналғандай қып-қызыл болып кетті. Тамыры жыланның жотасындай білеуленіп, жарылғалы отыр. Жүзі қатты өзгерген ол сәл уақыт қан басқан ала көзімен отырған исі жақсыларды шолып өтті де:

	– Бөрібай ақсақалдың жесірін қарақшы құсап ұрлатып алдырған мен емес, сен болатынсың. Елдің жақсы азаматының бірімін дейсің, айыбың өз еркіңмен бермеген соң жылқыңды айдатып алғам. Ол шешімді әлі де болса, мен әділ үкім деп есептеймін. Үйіме келіп, бағанадан адал асымды ішіп, сырмағымды тілгілеп отыр екенсің ғой. Ондай өкпең болса, бүгін үйіме шақырып, ерулігімді беріп, сыйлап отырғанда айтпасаң да болатын еді. Бұл сенің білместігің болды, – деп Бөлен жиреніш, реніш сызын жасырмай Мырзағараның алдына шашып тастады.

	– Мен Бөрібайдың жесірін әкеттірсем, сен менен барымталап алған бір үйір жылқының бір жылғы төлін алып отырсың. Сенбесең анау тау беткейінде жайылған жылқының ішінде менің жылқымның төлі бар. Сұлтан әділ болу керек. Сенде сол әділдік жоқ. Осы отырған халайық өз көздерімен көрсе екен деймін, – деп Мырзағара да өктем сөйлеп, боп-боз болып кетті.

	– Сенің жылқыңнан басқа елдің жылқысы тұл ғой дейсің бе? Өз малымның төлі де жетіп жатыр. Жала жаппай тыныш отыр. Зынданда көзің жылтырап жүрмесін, – деп Бөлен күш көрсете бастады.

	– Мен өтірік айтып, жала жауып отырғаным жоқ. Жылқыңның ішінде жүрген отыздан астам ала тайлар менің малымның тұқымы екендігіне ешбір жан күдіктене алмайды. Зынданға кімнің түсетінін өмір көрсетер, – деп Мырзағара ағыла, төгіле сөйледі.

	– Сен, бүгін үйімдегі қонағымсың. Болмаса, шаңырағыңды үйдің ортасына бір-ақ түсірер едім, – деп Бөлен қолында билік, арқаланатын Алатаудай сүйеніші бар екенін сездіргендей болды.

	– Қолыңнан келгенді істей бер. Біз де қол қусырып, бос отырғанымыз жоқ. Біздің де баратын жеріміз, жүгінетін адамымыз болар, – деп Мырзағара іште жібімей жатқан тоңы, ызасы бар екенін отырған жұртқа білдірді.

	Алқа-қотан отырған қонақтар бір ауыздан: «Дәл осы жер өкпе айтатын орын емес. Қойыңдар. Екеуіңнің бітіспей жүрген дауларың болса, ел арасы жақын, тағы бір кездесіп, мойындарсыздар. Тамақ та даяр болған шығар. Ауылға қарай аяңдайық», – деп үдере тұрды.

	Матай елінің екі мықтысының шарпысуы мұнымен бітпеді. Естіген құлақта жазық жоқ. Ел іштей біртүрлі түршігіп қалды. Екі мырзаның көздерінде аса бір қызулы жалын, кек бар. Мырзағара күндердің бір күнінде түнгі жайылымда жүрген отыз шақты арғымақ сияқты асау ала тайларды ұрлаттырып, жылқысына қосты.

	Ертеңінде Бөлен сұлтан бәйбішесін оңаша шығарып, болған оқиғаның бірін қалдырмай айтты. Жасы алпысқа таяп қалған бәйбіше тұғырынан тая бастаса да, мұндай қысыл таяңда дұрыс ақыл беретін, жол табатын кісі еді. Сұлтанды тыңдап, тау бөктерлерінде үйір-үйір болып, жайылып жүрген жылқыға қарап тұрды. Оның бетіндегі айғыз-айғыз әжімі ұлғая түскендей. Қанын ішіне тартып, сұрланып тұр. Бір кезде қоңырқай дауысымен:

	– Сұлтаным, – деді ол, – біздің төрт түлік малымыз баламызға да, немере-шөберемізге де жетіп жатқан жоқ па. Бір елдің алдына ұстап, Мырзеке-Мырзеке деп отырған байының құлынын қайтетін едің. Біздің жылқыда жирен мен торы жылқыдан басқа түсті жылқы жоқ екенін қойшы-қолаң да, үлкен де, кіші де білетін еді ғой. Сұлтан Мырзағарамен барымталасып жатыр деген сөз ел-жұрттан ұят болады. Онда, мына елің қалай түсінеді. Мырзағара өз малының тұқымын айдап кеткен болса, біз жабулы қазан жабулы деп, жоқ іздетпей-ақ қояйық. Менің айтатын ақылым осы.

	– Олай болған күнде, біздің Мырзағарадан жеңілгеніміз бе? Бөрібайдан пара алғанымызды үндемей мойындағанымыз ба? Жоқ, бәйбіше, бұл ақылың менің көңіліме қонбай тұр. Ертеңгі күні Мырзағара тағы бір бөлік малымызды менікі деп айдатып алса, оған да көнуіміз керек пе?! – деп Бөлен ызғарлана түсті.

	– Жоқ, сұлтаным, көнбеуге болмайды. Сен оған кісі сал. Өз шешіміңді оған білдір. Сенің ұрлап алған малың емес. Бөрібайдың өз еркімен, саған ризалығын білдіріп берген малы. Аралас, көңілдес адамның іргесін алыстатпайық. Мен айтып болдым. Ар жағын өзің білесің, – деп бәйбіше кебісінің басына қарап тұрып қалды.

	– Сөзді осымен бітірейік. Мен де ой елегіне салып көрейін. Бұл әңгімені тісіңнен шығарма. Екі тоқалға да айтпа. Елге тарап кетпесін. Осы күні өсек-аяң аңдыған жұрт қой. Мырзағараның құлағына тисе, менің осалдығым деп түсінуі мүмкін. Егер, менің айтқан ақылымды қабылдасаң, жұрт алдында беделі, сөйлеп кетсе сөзі бар ел арасын алыстатпай, жақындата білетін біреуді жіберерміз.

	– Мырзағара тай-тұяғын айдатып алғанымен қоймай, ертең Бөрібай айдатып әкеткен бір үйір жылқымды қайырып берсін дегендей болса, оған да жауабыңды дайындай бер.

	– Оған, меніңше, жауап даяр. Бөрібайдың жесірін алып қашып кеткенін Мырзағара да, сол елдің игі жақсылары да біледі. Олай деген күнде Мырзағара жеңіліп қалады.

	Бай байға, сай сайға құяды, – дегендей, екі елдің екі мықтысының бұл кикілжіңі көпке созылмады. Бөлен де, Мырзағара да бірінің бірі шаужайынан алысып, тізгініне жармасуды тоқтатты. Бөлен сұлтан ел басқарып, үстемдік жүргізген, жұрттың тілін таба білетін, тәжірибелі адам болғандықтан Мырзағарамен алысып-жұлысу өзіне де, басқаға да пайдасыз екендігін түсініп, Мырзағараға кісі салып, келісімге келген. Ең соңында Мырзағара інілерінің біріне Бөленнің ортаншы қатынынан туған қызына құда түсіп, сақадай сайланған бір үйір жылқыны қалың малым деп Бөленге берген. Ол баяғы отыз тайдың үйірі еді.

	Бүгін қисайлардың нөкерлері аға сұлтан Бөленнің, тағы да басқа адамдардың жылқыларын айдап кетіпті деген хабар ерте таң атысымен жетті. Суық хабарды естіген Бөлен жайлауда шоғырланып жақын отырған елден жүз жігітті сақадай сайлап, атқа мінгізді. Қолдарында шоқпар, құрық. Бастап баратын Бөленнің туған інісі. Оған аға сұлтан:

	– Ұрылар алыстап кете қоймаған болар. Осы Алатаудың бір қуысында бекініп жатқан шығар. Күндіз ел көзіне түсіп қаламыз деп, кеш батқанды тосып жатыр. Күншығыс жақтағы таудың жықпыл-жықпылын, сай-саласын сүзіп шығыңдар. Ұрылардың бір де бірі құтылып кетпейтін болсын. Ұстап, қол-аяғын байлап, атқа теріс қаратып мінгізіп алып келіңдер. Түсінікті ме? – деді.

	– Түсінікті.

	– Түсінікті болса, жолдарың болсын!

	Сәйгүлік аттарға мінген, жайлауда ерігіп, пәле қайдан шығады деп отырған жігіттер Лепсі өзенінен өтіп желе жөнелісті. Ауылдан шыға бұлар екіге бөлініп, сай-саланы сүзіп келеді. Түске таман терең сайға кіре берістегі төбенің үстінде қарауыл қарап тұрған салт атты біреу жалт беріп, сайға қарай шаба жөнелді. Екі топ сайдың екі қапталын ала ілгері қарай жортып келеді. Алдағы біреуі: «Көрдіңдер ме? Салт аттының төмен қарай құлағанын», – деп ілгері қарай аттың тізгінін босатып, шаба жөнелді.

	Қуғыншы келеді деп тоспаған ұрылар жайбарақат тамақ ішіп, жайланып отыр екен. Қуғыншылар жақындап келгенше олар сезіктенбеді. Өкпе тұсқа келгенде қуғыншылар аттан салып, шабуылға кірісті. Ұрылардың қарсыласуға да шамасы келмеді. Күзетте тұрған салт аттыдан басқа ұрылардың бәрін қолға түсірді. Ұрылардың тоғызын атқа теріс мінгізіп, тұтқынға алды. Қалғанын киімдерін шешіп тырдай жалаңаш күйі ауылына босатып жіберді.

	Кеш батпай екі айғыр үйір жылқыны айдап, қуғыншылар да Бөлен ауылына жетті. Ауыл сыртындағы төбеде бір топ адам отырған. Осы топтың жуан ортасында аспандағы жай оты жарылып дәл төбесіне төгілгендей, ашу қысып отырған Бөлен: «Мұнысы мені сұлтан басыммен басынғаны ма? Әлде, тұғырдан таятын күні жақындап қалды дегені ме? Тапа-тал түсте жылқымды айдатып алған, жүрек жұтқан қандай адам болды? Дәу де болса, менен өшін ала алмай жүрген біреу ғой. Қойшы-қолаң, кедей-кепшік тісі батып, менің малыма соқтығушы ма еді? Бұл не деген қорлық? Бәлем тұра тұр, қорлағаның үшін айыбыңды мол төлейтін етермін. Осы елдің барымталауы, ұрлық-қарлығы қашан сөнер екен. Қатар отырған екі ел бірінің малын бірі айдатып алу қанға сіңген әдетке айналды. Жесір дауы да етек алып жайылып барады.

	Әли сұлтанның айтуы бойынша, Ұлы жүздің де Ресейге бағынуы қазақтар үшін тиімді көрінеді. Әли сұлтан бұл маңдағы өте абыройлы, асығы алшысынан түсіп тұрған адам. Осыдан бірнеше күн бұрын жолыққанымда ол осы ойды баса, жеткізе айтқан», – деп ойын түйді.

	Ызғарлы, жуан ауылдың шырқын бұзған жау қолға түссе, оларды Бөленнің аяйтын түрі жоқ. Ағаш атқа мінгендей қаһарын тігіп, ашу шақырып отырған жайы бар.

	Қарсы беттегі жотадан асып, әулеттеніп, құтырына шауып, қалың нөпір көрінгенде, шиыршық атып отырған Бөлен мырс етіп күліп, жаны жай тапқандай:

	– Әне, қуғыншылар да қолды болған жылқыны айдап келе жатыр, – деп суық жүзі, қатал қабағы ашылғандай қасындағы адамдарға қарады.

	– Жылқының да алды сайды қуалап, төмен түсіп келеді, – деді отырған нөкерлердің бірі.

	– Момын жатқан елімнің ала тайдай шырқын бұзған қандай мақұлық екен? – деді Бөлен.

	– Асықпаңыз, қазір-ақ бұл жұмбақ шешіледі, – деп отырғандардың бірі күле сөйледі.

	Жаушы қолды басқарып барған, астындағы елгезек тор бестісі қатты жүрістен ақ көбік болған Төребек жорға аяңмен Бөлен бастаған топтың жанына келе, аттан түсіп:

	– Ассалаумағалейкүм, Бөлеке-аға, бір ғана құлыннан басқа жылқының бір де бірін шашау шығармай, тоғыз ұрыны қолға түсіріп алып келдік. Қалғандарын шешеден туғандай ғып, тырдай жалаңаш еліне қайырдық. Біреуі ғана құтылып кетті. Қасыма жинап берген екі жүз жігітіңіз сайдың тасындай сайланған, шаш ал десе, бас алатын жітіттер екен. Оларға қатты риза болдым.

	– Рақмет, жігіттер, жарайсыңдар. «Дауды ақыл жеңеді, жауды батыл жеңеді» дейді қазақ мақалы. Жолдан келген жылқы қызыл май болып келген болар. Осындағы жылқыдан екі-үш семіз тайды сойдырыңдар да қазан астырыңдар. Қымыз әкелдіріңдер, мына жігіттер жолдан қаталап шөлдеп келген болар. Қымыз ішсін. Мінген аттарыңды таң асырыңдар, қызыл май болып қалады, – деді Бөлен.

	– Аттың бәрін кермеге байлаймыз, – деп Төребек атының шылбырын қасындағы бір жігітке ұстатты да, өзі топтың қақ ортасына барып отырды.

	– Тұтқын жігіттерді аттан түсіріп, бастап келген адамын, қай елден келгенін біліңдер, – деп Бөлен орнынан тұрып, қасындағы осы елдің жақсыларын ертіп, бәйбішесінің үйіне кірді.

	Жұрт үлкен ақ үйдің ішінде малдас құрып жайласып отырды. Көпке дейін үн қатыспай, тым-тырыс отырған адамдардың ішінде алуан түрлі түйіншектер жатқанға ұқсайды. Бөлен тас шайнап, мұз түкіретін адам сияқты түнеріп, маңайындағы жора-жолдастарын үлкен ала көзімен бір шолып өтті. «Мырзағара сияқты кісілердің бүтін бір жонды алып жатқан жылқысына соқтықпай, менің малымды айдап кетуінде қандай сыр, қандай қыр бар? Әлде, барымта даулап келгендердің біріне әділетсіз шешім қабылдадым ба? Ондайым жоқ сияқты». Оның ойын бұзып:

	– Аға, – деді есік жаққа келіп отырған батыр іспеттес, ұзын бойлы, алпамсадай Төребек, – бастап келген қисайлықтардың Асылбай деген байының немере інісі Сейіл деген жігіт. Оны тұтқынға алғанда-ақ егжей-тегжейін білгенбіз. Шақыр десеңіз, қазір шақыртайын.

	– Шақыр, келсін. Қасыңдағы жігіттерің тарап кетпесін. Осында болсын. Ана, жалаңаш кеткен адамдары хабар берсе, түн баласында, қолға түскен адамдарын күшпен босатып аламыз деп келіп қалуы да мүмкін.

	Басында ақ қалпақ, үстінде қызғылт мақпалдан келте тігілген шапан, аяғында әміркен етік Сейіл кіре бере:

	– Ассалаумағалейкүм, – деп екі қолын кеудесіне ұстап сәлем берді. Отырған жұрт тұтқын жігіттің сәлемін алмады. Қабақтары қатыңқы,

	жүзі суық жандар Сейілге ашулы көздерімен сәл уақыт қарап, үнсіз отырды. Бір мезгілде Бөлен:

	– Жау да болса, адам ғой, қымыз құйып беріңдер, – деді.

	– Рақмет, шөлдеп отырғаным жоқ, қуғынға жіберген жігіттеріңіздің ызасы өтіп отыр. Арқам тілім-тілім жара. Жігіттеріңіз тым сотқар екен. Ұстап алған жерде-ақ қамшының астына алды. Сенбесеңіздер, – деп, қой дегенге болмай үстіндегі киімін шешіп, теріс айналды.

	Аямай ұрған төрт қырлы қамшы арқасын өткір қылышпен тілгілегендей айғыз-айғыз еткен. Зығыры қайнаған Сейіл киімін қайта киді де, төрдегі жұртқа тура қарап, көзін қадады. Қымсынатын түрі жоқ. Қайсар жігітке ұқсайды. Ширығып отырған түрі бар. «Біз де бір тайпа елміз. Көп болса, мол ғып айыбыңды аларсың да босатарсың. Кезек маған да келер. Сол кезде сенің өнеріңді мен де көрермін. Дүниенің ақыры осымен бітпес», – деп Сейіл қаһарлы көзімен Төребекке қарап, зәрін төгіп отыр.

	– Асылбай мырза үйімде талай рет құрметті қонағым болған еді, тамағымды жеп, табағымды тепкені несі? Сен осының жайын айтшы бізге, – деді Бөлен.

	– Бұл сұрағыңызға мен жауап бере алмаймын. Асылбай ақсақалдың өзінен сұраңыз. Біз сол кісінің тапсырмасын орындаушылар ғанамыз, – деп Сейіл сұрауға келте жауап берді.

	Бөлен іштей: «Мынау қымсынатын жігітке ұқсамайды. Шын себебін айтатын түрі жоқ. Сайқал мінезді қу болу керек. Егде тарттым, зауал шағыма бет бұрдым. Келешекте дүние кеңейе бере ме десем, бұрынғысынан да қушиып тарыла беретін түрі бар ма, қалай? Бұл бейпіл ауыз жігітпен сөйлесіп, сөзімді қор қылмайын...» – деп ойын түйді де:

	– Қымыз ішпесе, енді менің сұрауым жоқ, алып кетіңдер, – деп ол басына мамық жастық жастап күлге шөккен бурадай жантая кетті.





2


	Лашығының қасында арғы беттегі Бөлен ауылының көрінісіне көз жіберген Малдыбайдың жанында жалаң бұт, жалаң аяқ жалғыз ұлы жатыр, аяғы ауыр әйелі үстіндегі борша-борша, тозығы жеткен көйлегінің етегін жамап отыр. Малдыбай арқасын қиқаң еткізіп:

	– Әй, қатын, – деді, – мені құдайдың өзі сақтады ғой. Ұрылар келетін күнгі кеште, мен жылқыны өріске шығарар алдында, құдай түрткен болу керек, сауын биелерді бағатын Сәлім жылқышымен болмашы бірдеңеге сөзге келісіп қалдым да, алдымдағы үйірлерді басқа жаққа айдап кеткен едім. Сонымен мен аман қалдым. Ұрылар Сәлімнің өзін ағашқа байлапты да алдындағы жылқысын қиқулап айдап кетіпті. Бүгін таңертең кеткен қуғыншылар ұрыларды ұстап, жылқыны жаңа ғана қайырып әкелді.

	– Ұрласа, ұрлай берсін. Сенің нең кетіпті? Жылқының барынан да, жоғынан да бізге тиетін не бар? Бөленнің жылқысының соңынан көзімізді ашқаннан бері салпылдаудамыз. Әлі бір тойып тамақ ішкеніміз жоқ. Қысы, жазы жылқының соңындамыз. Кетсін әрі, арам қатсын, – деді Малдыбайдың әйелі ентіге, ашулана сөйлеп.

	– Бөлекеңнің көмейі кең, жемқор, жемсауына сыя беретін кісі ғой. Алатыны пара, «түйені түгімен жұтатын» обырдың өзі емес пе? Бөленнің үйір-үйір жылқысы адал еңбекпен табылған мал емес. Айғыр үйір жылқыны жұта салатын Бөленге жүздеп қой, маталған түйелерді айдап келіп жатқан жоқ па? Еңбексіз табылған қыруар малды бағып-қағатын біз сияқты байғұстарды борсықтай сорып жатқан жоқ па? – деп Малдыбай күрсініп, беліне қыстырылған қамшысын алып жер сабалап үнсіз отырып қалды.

	– Дерт құшып, зарлаудан басқа біздің қолымыздан не келеді? Біздің балалардың да көретіні осы, жоқшылық. Біреуде асып-төгіліп жатса, біреуге ішіп-жеуге жетпей, қысқа жіп күрмеуге жетпейтін заман болды ғой.

	– Әй қатын, шөлдеп отырмын, шалабың бар ма?

	– Жаңа ғана өзіңнен қалғанын мына балаң ішіп қойды.

	– Кеттім, әне желі басына қалың жылқыны айдап келеді, – деп Малдыбай арқандаулы тұрған атына қарай жүрді.

	Малдыбай алпамсадай денесімен атқа мінді де, желі басына қарай жүрді. Желі басында жүгенін ұстап, жаяу қалған Сәлім Малдыбайды көріп, арқасын қиқаң еткізді де, салт келе жатқан Малдыбайға:

	– Әй, сен мұнда кел. Сен кеше қарғап кеткен болуың керек. Естіп жатқан боларсың, түнде, бір топ ұры мені ағашқа байлап, жылқыны дүркіретіп айдап кеткенін. Қуғыншылар, әне, жылқыны таудан асыра айдап келе жатқанын көрдің бе? Екеуіміздің кикілжіңіміз сұлтан, билердікіндей алысқа созылатын, арты алыс-жұлысқа, барымтаға айналатын кикілжің емес, кел татуласалық.

	– Татулассақ – татуласалық, әкел қолыңды. Мен кеше-ақ болған оқиғаны ұмытып кеткенмін. Екеуіміздің барымталасатын малымыз да жоқ. Баққанымыз байдың малы, – деп Малдыбай аттан түсіп, Сәлімнің қолын алды. Екеуі құшақтасып көрісті. Батыр бастас, қатын мұңдас дегендейін екі малшы алдыңғы бөлігі өзенге қарай құлаған жылқыны қызықтап тұр.

	– Алдыңғы жақта дара келе жатқан торы айғыр осыдан бірнеше күн бұрын жаушылар тағы айдап бара жатқанда, бір түнде үйірін қуып ауылға қайтып келген еді. Мен бұл жолы да соған сенген едім. Жарықтық, жылқының төресі ғой, – деп Сәлім сөйлеп тұрды.

	Осыдан он бес күн өткен соң Малдыбай әйелі босанып, ұл тапты. Атын құлағына өзі азан шақырып Мұздыбай қойды.

	Әйелі босанған күні Бөленнің бәйбішесінен қалжаға деп бір қой сұрап барғанда:

	– Әй, Малдыбай, ақыңа жазғытұрым бір торпағымды бергенмін. Енді, беретін тышқақ лағым да жоқ. Дәндеуін қара, мұның. Шашылып, бос жатқан малым бар дейсің бе? – зәрін төгіп шығарып салған.

	Малдыбай қанша қызынып, ширықса да, түкірген түкірігі жерге түспей, ақ дегені ақ, қара дегені қара болып, алшысынан басқан Бөленге шамасы келмейтінін біледі. Азулы Бөленнен өзге бір өріс тауып кетіп қалайын десе, ертеңінде-ақ ол сабауын сабап, Малдыбайға дүре соқтыруы кәміл. Бұл сияқты қара, қоңыр үйлердің көретіні осы. Ең басында менің әкеме:

	«Бір рудың баласымыз, малымды бағып-қағатын бол. Саған қарыз болып қалмаспын» деген екен. Бөленнің есігінде жүріп, әкем бұл дүниеден қызық көрмей дүние салды. Енді, мына менің де көргенім қара түтін. Біз Бөленге оңай қоржын болдық. Күні-түні, қысы-жазы бағатыным Бөленнің малы. Ит-құсқа бір малын жегізіп көргенім жоқ. Оған керек болса, бәйек болып, басымызды иіп, адал көңілімізбен айтқанын істейміз. Шіркін, бұл өмірге, адам баласына, онан қала берсе, құдайға қандай жазығымыз бар, осынша қорлайтын. Мен сияқты талай адамдар көз жасын тыя алмай зарлап өткен ғой, – деп Малдыбай көкірегін кере күрсінді де лашығына келді.

	Малдыбай үстіндегі шұрық-шұрық шекпенін шешіп, төрде жерге төселген жүні қырқылып біткен бұзау терісінің үстіне отыра кетті. Ескі-құсқыға ораған нәрестесін емізіп әйелі үнсіз отыр. Оның қасында сүт сұрап, жалаңбұт ұлы селк-селк жылап, теріс қарап жатыр. «Жылама деймін, қазір мына жердегі сиыршының әйелі, қараңғы түскен соң бір шелек сүт әкеп берем деген. Бала емізіп отырған өзімнің де сүт ішкім келіп отыр», – деп баласына жекіріп қояды.

	Жаңа желі басына тәйтек ауыз Төребек келіп, Сәлім бейшараға:

	«Жылқыға ие бола алмай ұрлатып жүрген не қылған немесің? Ұрым-жұрағатыңмен су түбіне жіберіп, құртайын ба?» – деп тантып, жирен сақалы дірілдеп, зәрін төккені Малдыбайдың көз алдынан кетпей, елестей берді. Кешкі шай-суын ішіп ол жылқы соңына кетті.

	Ел жайлаудан түсіп күзем алып жатқан кез. Қалың қойды иірім суға тоғытып жатқан қойшылар. Жүні кепкен қойларды иіріп, шарбақ қораға айдап әкеліп жатты. Жиырма-отыз қырықтықшы қойларды алып соғып, аяқтарын байлап, қырқып жатыр. Жүнді күнге жайып кептіріп жүрген үлкенді-кішілі әйелдер. Жазық алқапты алып жатқан қора-қора қой, үйір-үйір жылқы, сауын сиырлар.

	Бөлен ауылы Лепсі өзенін қапталдай көшіп келіп, күзеуіне қонды. Ақ шағаладай жеті-сегіз қанатты үлкен үйлер тігіліп жатты. Үйлердің дөдегелері оюланып боялған, кереге уықтары әшекейленген. Аулақтау жердегі өзен жағасына қоңырқай қара үйлер де тігіліп жатты. Малдыбай үйі де шаңырағын көтеріп, уықтарын шаншып, тез тігілді. Желі-желі құлындар байланды. Жаздыгүні құр қоя берілген қыс мінетін саяқ аттар бөктерді жағалай жайылып жүр. Жол бойы қаталап келген сауын биелер өзенге қарай қаптап барады. Бір топ жылқышы құлын байланған желінің сыртындағы дөңестің өкпе тұсына барып, малдас құрып отырды. Олардың бүгінгі әңгімесі көшіп-қону, ел арасындағы өсек-аяңдар болды. Ата-бабасынан бері кісі босағасында жалшылықта жүрген бұлардың бірде-біреуінің көсегесі көгеріп көрген жоқ. Байлардың беретін ақысы ішіп-жемге ғана әзер жетеді. Кісі босағасында өтіп жатқан өмір. Реңі қуаң тартқан Малдыбайдың көңілі күндегісінен қаяу. Шиеттей екі жас бөбегі кешеден бері науқас. Үміт пен күдік шарпысқан күйде отыр ол. Сәлім ашық мінезді, ұшқыр сөйлейтін, отызға жетер-жетпестегі жас жігіт. Оның көздерінде өте бір қызулы жалын тебіндеп тұрғандай. Ол орнынан қозғалып:

	– Малдыеке, сіз бүгін көңілсіз отырсыз. Балаларыңыз ертең-ақ ауруынан айығады. Мына, мені айтсаңызшы, отызға келгенше, қатын ала алмай, екі тіземді құшақтап, түн бойы аунақшып шығамын. Келіншек алмаймын демеймін, алғым келеді. Қалыңмалға төлейтін малым жоқ. Бағатыным байдың малы, көретінім жаздың ыстық күні, қыстың бораны. Басқа қызық көрдік пе осы біз? – деп басындағы тозығы жеткен тымағын қолына алды.

	– Солай-солай, шырағым, бәріміздің де тағдырымыз, өмірде өтетін қыл көпіріміз бір. Азшылықтың байлығы, тасыған өзендей ернеуінен асып, шашылып-төгіліп жатады, көпшіліктің, мына біз сияқты қасіретті көп көрген сіңірі шыққан кедейлердің, көзі ашылатын заман бола ма? – деп Малдыбай жанын пышақ тілгілегендей ызғарлана ішіндегі дертін азалағандай болды.

	– Біздің ата-бабаларымыз да осылай талай зарын төккен болар. Бірақ, жоқшылық бізге мирас болып жұқты. Жазылмайтын дерт ауру болды. Әлі, біздің балаларымыздың да, тіпті әуелі шөберелеріміздің де көзі ашылмайтын қу заман! Сіз, Малдыеке, тым тереңге кеттіңіз. Менің айтып отырғаным қазіргі өзімнің халім ғой. Бір шүйке бас қолыма келіп қонса, мен де бала-шағалы болып, сіздердің қатарларыңызға жетсем деген армандамын, – деді Сәлім.

	– Әй, Сәлім, сенің арманың қатын болды. Сен осы күні де тыныш жүрмейтіндігің бәрімізге мәлім. Қай тоқалмен күліп-ойнап жүргеніңді де сеземіз. Күндердің күнінде байекең сезіп қалып, сені дарға астырып жүрмесін. Байқа. Мойныңа бұғалықтың қалай, қай жағыннан оралғанын білмей қалып жүрме, – деп қойшылардың бірі сылқ-сылқ күлді.

	– Әй, сенің аузың жеңіл еді. Тыныш жүр. Сәлім, сен жолыңнан тайма. Қатынсыз өлсін дейсің бе? Сақтанғанды сақтаймын деген құдай. Сақ бол, – деді тағы біреуі.

	– Менің ешқандай қылмысым жоқ. Елдің өсегіне құлақ қоймаңыздар, – деп Сәлім ішінен біртүрлі түршігіп, дәл төбесіне жай түскендей қымсынып, қып-қызыл боп кетті.

	– Сәлімнің өтірігі де көп болушы еді. Егер, шын болса, қай қатыны болса да байдан өшімізді бір алып берші, – деп күлді отырғандардың бірі.

	– Әңгіме осы жерде қалсын. Қалжың шығар, бұл екеуі құрдас болған соң, ойнай береді. Тіс жарып, ешбір жанға айтпаңдар. Шынында да қалжың болса да біреудің құлағына тисе, үріп қалса, қаңбақша ұшайын деп отырған жұрт емес пе? Жағымпазданып байдың құлағына сыбыр ете салады. Одан кейін біздің көргеніміз қараң, ішкеніміз у болады, – деді Малдыбай.

	Ауыл сыртындағы төбешіктің етегінде қап көтеріп, тезек, шөмшек теріп жүрген қоңырқай ауылдың қыз-келіншектері көрінді. Олар бие сауым уақыт бойы белін иіп, кешкі тамақ пісіретін тезек теріп, қап көтеріп ауылға қайтты. Тозығы жеткен күпінің өңіріне орап, қымтай түсіп кіші баласын көтеріп есік алдына шыққан Малдыбайдың әйелі Зейнеп жер ошақ басына келді. Үй іргесінде төңкеріліп жатқан кішкене қазанды тұтқышпен ұстап, жер ошаққа қойды. Қазанның астына күндіз терілген шөмшекті толтырып, үстіне тезек қалады. Қоламтаға көмілген шоқты қолындағы шымшуырмен түртіп ашты да тамыздық салып, отты тұтатты. Қазандағы бидай көжені пісіріп, Малдыбайдың келуін күтіп отырған Зейнеп үй іргесіне арқасын сүйеп, сәл уақыт кіші ұлын жүрегіне қысып отырды.

	Көп ұзамай түнгі күзетке баратын Малдыбай да жетті. Малдыбай тамақ ішіп отырып, іштей: «Іргелес қонған елдің малы араласып жатқан мезгіл. Малдарды таңбасынан ғана танып аламыз. Оны танып бөлудің өзі біз үшін үлкен михнат. Байлар өз малының жалпы саны болмаса, түстеп танымайды. Әсіресе, қойды тану оңайға түспейді. Шіркін жылқы малы рақат қой. Айғырлардың өзі-ақ үйірін басқа жылқыға араластырмайды.

	Бірер бие шашау шығып кетсе-ақ болды, сауырынан тістеп, қуып әкеліп үйіріне қосады», – деп ойланып отырды.

	– Әй, – деді Зейнеп, – саған не болған, балаларыңды да сұрамайсың.

	Үндемей қалдың ғой.

	– Балалардың науқасынан тәуір болып қалғанын байқап отырмын.

	– Осы жазды күні Бөленнің қолына түскен тоғыз жігіт көрінбей кетті.

	Оларды еліне босатқан ба?

	– Сен естімеп пе едің? Оларды Асылбай байдың адамдары келіп, айыпқа елу шақты ат төлеп алып кеткен. Оларға жылқы ұрлау қымбатқа түскен.

	– Мен екі баладан еш жаққа аяқ басып шықпаймын. Мен қайдан білейін. Сен естіген әңгімелеріңді айтпайсың. Күндіз-түні жылқыда жүресің де қоясың.

	– Ей, қатын-ай, мен жылқы бағуға ғана жаралған адам емеспін бе? Биыл қыс ерте түсті. Алғашқы жауған қар жерге жабысып жатып алды.

	Жылқы қысқы тебінге кетті. Малдыбай азын-аулақ шаруашылығын жайлап, шымнан салынған шатырсыз тоқал үйінің есік-терезесін жөндеп, жылқының соңынан кетті. Өткен аптада қалың жауған қардың аяғы қаңтардың сары шұнақ аязына айналып, екі бүйірден қысып тұр. Жылқының қалың қардың астынан шөп алып жеуі де қиындап барады. Кіші-гірім құнан-тайлар тебіндеуге әлі құрып, тұяқтары мұжылып, егде жылқылардың ашқан жеріне жабысып, қалған-құтқан тікенекті қорек қылып жүр. Жылқышылардың да өңдеріне сары уайым кіре бастады. Малдыбайдың беті кешегі үскірік желді аязда үсіп кеткен. Қарала-торала болған. Түндегі соққан жел өтінде жүріп, өкпесінен суық өтіп, өн бойы қызып, мазасыздана берді. Оның аяғындағы киіз байпақ етігі де пана болмады. Аяқ-қолы мұздай боп қатып қалды. Түн ортасында үйіріле соққан боранды жел алай-түлей болды. Маңайды қара түнек басқандай, астындағы атының құлағы көрінбейді. Жылқы босып келеді. Алдағы келе жатқан қара айғыр ышқына кісінеп, үйіріне белгі беріп, терең сайға барып ықтады.

	Түні бойы боранмен алысқан Малдыбай таң бозара жылқыны таудың күңгей жағындағы жел ашқан жайылымға айдап салды. Өзі жылқышылар қосына қарай келе жатты. Маңындағы басқа жылқышылар да қосқа келіп, аттан түсіп жатты. Түнгі суықтан біреуінің беті, біреуінің қолы үсіген жылқышылар. Малдыбай өз бетімен аттан түсе алмады. Ер-тоқымға шегелеп қойғандай қозғала алмайды. Оны көрген Сәлім:

	– Аға, сізге не болған, ат үстінде жүріп үсіп қалғаннан амансыз ба? – деп Малдыбайдың аяғын үзеңгіден шығарып, қапсыра құшақтап аттан көтеріп түсірді. Қосқа әкеліп жатқызды. Малдыбай байғұста үн жоқ. Қостың дәл ортасына лаулатып от жақты. Малдыбайдың аяғындағы саптама етігі етімен ет болып, қатып қалғанға ұқсайды. Екі жігіт отқа жібітіп әзер шешті. Малдыбайда әлі үн жоқ. Сұлық жатыр.

	– Ағатай-ай, екі аяғың да үсіп кетіпті ғой, – деп Сәлім Малдыбайдың екі аяғын қармен ысып жатты.

	Малдыбайдың аяқ-қолы күптей боп ісіп кетті. Денесі жанып бара жатқанға ұқсайды. Екі иығынан дем алып, демігіп отырған ол сөйлеуге де шамасы келмейді. Екі көзден жас ағып барады. Іштей зығыры қайнайды. Екі балам жетім қалатын болды дейді ол өзіне өзі. Бір мезгілде бір-екі ауыз сөзге әрең жарап:

	– Екі бірдей сорлы болған баламның көз жасы сен, Бөленді жібермесін... – деп Малдыбай тілі күрмелген кісідей сылқ етіп қисая кетті.

	Малдыбай «аһ, уһ!» деп күрсініп қойды. От көсеп отырған Сәлім:

	– Бәріміздің көретініміз мінеки, осы. Күн демей, түн демей байдың жылқысын бағатын біз. Жаны ашып, қыс қатты жылы сенсең тон тіккізіп бермей ме? Осы атыраптағы байлардың қайсысының үйінде болсын қасқыр ішік, құндыз ішік, кәмшәт ішік, тағы да басқа алуан түрлі ішіктер сіресіп тұрады, – деді.

	– Бөлекең қасқыр ішігінің бірін саған кигізер, – деді Тоқсан жылқышы.

	– Ондай күн біздің өмірімізде туа қоймас. Мүмкін, бір кезде біздің қолымызға қарға тышар. Жүз күн атан болғанша бір күн бура болсам деген екен, біздің аталарымыз. Сол айтқандайын, сұлтандықты бір күн менің қолыма тигізсе, байларға құзғындай тиіп, өшімді бір алар едім! – деп Сәлім ішіне жиналған ашуын ақтарып, отырған жұрттың алдына жайып тастағанына өзі риза болғандай қарқ-қарқ күлді.

	Сәлім етігінің сыртынан киген қалың киізден тігілген шұлығын шешкенде саптамасының өкшесі шойқиған жыртық тесігі тайға таңба басқандай көрініп тұр. Лаулап жанған от қостың ішін лезде қыздырды. Даладан тоңып келген жұрт аяқ-қолдарын жылытып қарық болып қалды. Бетін, қолын үсік шалғандар жалғыз болмады. Домбыққан саусақтары ісініп кеткені енді білінді. Жұрт майлы сорпа ішіп, естерін жинады. Малдыбай қозғалмастан, басын күпісінің жағасына тығып бұйығып жатты. Сорпадан ауыз тиюге де шамасы келмеді. Күннің екінші жартысында Сәлім шанаға қос ат жегіп, Малдыбайды ауылға алып кетті. Өн бойын кеулеген үскірік екеуінің де мойны мен бетін, кеудесін, қолын қарып, бүрістіріп барады. Шанаға жегілген қос ат қатты желіспен борандатып келеді. Ел жатпай, кешкі аяз қатая түспей ауылға да жетті. Малдыбайдың үйінің алдына келіп, аттың басын тартты.

	Сәлім Малдыбайды арқалап үйге кіргенде Зейнептің зәресі ұшқандықтан: «Құдай-ау не болды?» – деп айғайлап жылап жіберді. Оған екі баланың шыңғырған дауысы қосылып, жел шулағандай үйдің іші азан-қазан болды да қалды. Сәлім Малдыбайды төр алдында жайылған көне сырмақтың үстіне жатқызды. Шешіндірді. Үстіне өзі жамылып жүрген көне көрпесін жапты. Зарлап жылап тұрған Зейнепке қарап, Сәлім:

	– Сен несіне зарлап тұрсың? Қой жылама, балаларыңның жүрегі ұшып кетеді. Қайта аман қалғанына тәубе етпейсің бе? Боранда үсіп, далада қалып қойса қайтер едің? – деді.

	– Өзі үнсіз ғой, тілден айрылған ба? – деп Зейнеп зәресі ұшты. Не істерін білмей, өзі кішкене ғана бөлменің ішінде біресе екі баласына қарап, біресе Малдыбайдың үстін қымтап тулай соққан жүрегі алқымына тығылып, екі көзден жас ағып бей-берекеті кетті.

	Малдыбайдың денесі ысып, сандырақтап сөйлеп жатыр: «Жылқы иесіз қалды-ау, қасқыр жеп кетті-ау, балаларым тоңып қалды ғой, Зейнеп-ау, сен қайда жүрсің», – деп Малдыбай әр нәрсенің басын бір шалып, жөтеле берді. Аяқ астынан жабысқан дерт өн бойына ине шанышқандай қақсап, тырналап, тыным бермей жатыр. Малдыбайдың қысылған ыңқылынан шошыған Зейнеп зар қағып, пешке от салып жүр. Еріндері кеберіп, естен айырылған адамша, Малдыбай әртүрлі сөздерді айтып, тыным ала алмай, шалқақтай берді. Қасында тұрған Зейнеп оның не айтып жатқанын түсіне алмады. Малдыбайдың науқасы айықпай күннен-күнге үдей түсті. Есін жия алмады. Зейнеп жалғыз қойын сойып, оны қойдың терісіне де орады. Ол да ем болмады. Екі-үш күн дегенде Малдыбай бұл фәниден өтті. Екі баламен зарлап, жүрегін дерт басқан жесір боп Зейнеп қалды.

	Жазғытұры күн жылына салысымен Зейнеп екі баласын алып, жалғыз сиырына жаман-жәутік төсек-орнын артып, Мырзағара ауылындағы жатақтардың ішіндегі төркініне келді. Екі бала қол-аяғын жинап өскенше, Зейнеп бай ауылының терісін иледі, шүйке түртіп арқан-жіп есті, жіп иірді, сиырын сауды, құрт қайнатты, ірімшік сүзеді. Күн-түні отымен кіріп, күлімен шықты. Қыс айларында қысырақ сауды. Осы күн көрісін тәубе ғып жүріп жатты.

	Көздерін ашпай жатып, екі ұлы Мырзағараның бұзауын бағатын болды. Жалаң аяқ, жалаң бас, шоқпыт-шоқпыт киімдері алба-жұлба болып, таңның атысы, күннің батысы демей екі бала зыр жүгіріп бұзаудың соңында болды. Қысты күні ышқына соққан үскірік желдің өтінде жүріп, қол-аяғын қарып бара жатқанына қарамастан, олар торпақтарды бақты. Өмір талқысына ерте, жас балауса кезінен кіріскен Ұлтарақ бірте-бірте ширай түсті. Өмір жалғаса берді.





3


	1856 жылдың шілде айы. Ойжайлау толы іркес-тіркес жақын қонған ауылдар. Арлан бөрідей арлы-берлі сапырылысты, тыным таппай араласып жүрген адамдар. Бөленнің ауылына алыстан іздеп Асылбай келді. Оны Бөлен сырттай сыр білдірмегенсіп, жылы шыраймен қарсы алды. Қымыз ішіліп, қой сойылып, қазанға ет салынып жатты. Көп ұзамай-ақ тоңы жібімеген кек жота көрсете бастады. Үлкен ызаның сызы жатқандай болды. Бөлен ырғалып-жырғалып, төрде отырған Асылбайға қабағын түйіп, үлкен көзін қадап қарады да:

	– Өзің іздеп келгеніңе қарағанда, өткен жылы жылқымды айдатып алмақ болғанда, қолға түскен жігіттерің үшін менің алдымда кешірім сұрауға келген боларсың, ә! – деп әңгімені турасынан бастап, кекете күлді.

	– Бөлеке, үйіне келген құдайы қонақты ескі зәрін айтып қарсы алмайтын бұрыннан ата-бабаларымыздан мирас болып келе жатқан әдет бар еді. Сен сол әдетті бұзайын деп отырғаннан аманбысың?

	– Мен сенен алатын айыбымды алдым. Ол мал ғана емес пе? Әдейілеп, жылқы ұрлатқан сенсің. Сол айыбыңды мойындап, алдыма жығылсаң болғаны да, осыны өткен жылдан бері тосып жүрмін.

	Екеуі де ызғарланып, шекісіп алып алдарындағы сырлы тостағанға ернеуіне дейін шыпшыта құйған қымызды ішіп отырды. Асылбайдың қасында сайдың тасындай сайланған бірнеше жас жігіттер. Олар да үнсіз қымыз ішіп отыр. Асылбай кербез кісі. Үстіндегі ақ мақпалдан тігілген, қара барқыттан қайырма жаға салған кең шапан. Аяғында әміркен етік. Ішкі киімдері де қоңырқай барқыттан тігілген шалбар-бешпет.

	Бұлар Бөленнің бәйбішесінің сегіз қанат үйіне түскен. Есік алдынан төрге дейін жайылған қызылды-жасылды парсы кілемдері, арқар мүйізді түскиіздерге құндыз тағып безелген. Төр алдына қызылды-жасылды қаңылтырмен безелген сандықтарды бірінің үстіне бірін қойған. Үйдің оң жағында бергі беті күміспен әшекейленген бәйбішенің ағаш төсегі. Судай жаңа шағи шымылдық құрылған. Дөңгелек үйді жағалата салынған көрпелер. Шағимен тысталған мамық жастықтар.

	Асылбай қымызға сусыны қанып, екі жастықты қолтығының астына салып, жантайып жатты да:

	– Ер шекіспей бекіспейді дейді екен біздің бабаларымыз. Екеуміз сәл ғана сөз таластырдық. Егер, біздің ағат кеткен жеріміз болса, кешіріңіз. Қателеспейтін пенде болмайды. Біз де сол қатеден құр болмағанымыз. Сен осыны айтады деп, әдейі келіп отырмыз. Аға сұлтансың, кешірімді бол. Ендігі жерде ондай ағаттық болмайды.

	– Е, міне, осылай жөніңе келсеңші. Алтау ала болса, ауыздағы кетеді, төртеу түгел болса, төбедегі келеді дейді қазақ. Ұрлық пен барымтамен жинаған мал ас болмайды. Өзің әдейілеп келген болсаң, айыбыңды кешірдім, – деп Бөлен бірден жайылып сала берді.

	– Кел мұнда, – деп орнынан ырғалып-жырғалып тұрған Асылбай Бөленмен құшақтасты.

	Үйдегілердің бәрі: «Е, міне, бәрекелді, бәрекелді», – деп ызғарлы екі кісінің құшақтасып татуласқанына ризалық білдірді. Ішке қатқан мұз ерігендей болды. Екі жағы да ызалы кеуделері босағандай сылқ етіп орындарына отырды. Тостағандағы қымыздарымен соғысты. Бұлардың ендігі әңгімесі ел бірлігі жайлы болды. Кейінгі жылдары андыздап, қара құрттай қайнап көбейіп бара жатқан жесір дауы, барымталау сияқты ел арасындағы тартыс-таласты әңгімеледі. Оңайлықпен тізе бүкпейтін Асылбай бүгін Бөленнің алдында өзі жасатқан өрескелдігін мойындап, құрдай жорғалап отырғандығында да, ішінде бүгіліп жатқан мерез құрты болатын. Ол бойындағы барлық жігерін өзге бір өріске салмақ. Кейінгі кезде Әли сұлтан мен Бөлен сұлтанның бірнеше рет кездесіп, Ресей патшасына бағынуды мақұлдап, келісімге келгені жайлаудағы ел-жұрттың бәр-бәріне тараған болатын. Асылбай сияқты кейбір ауқатты адамдар осы екі сұлтанның шарттасқанына наразы болатын. Міне, Асылбайдың алыс жерден ат терлетіп келіп отырған жұмысы да осы. Асылбай көкірегіне жара болып жабысқан әңгімесін Бөлен сұлтанға көзбе-көз, куәсіз жеке сөйлесуді мақұл көрді. Үлкен ауыр денесімен жантайып жатқан мамық жастықтан басын көтеріп, малдасын құрып отырды да:

	– Бөлеке, – деді, – менің сенімен жеке сөйлесетін әңгімем бар. Есік алдына шығып, анау үй сыртындағы төбеге барсақ. Сол жер қолайлы болар.

	– Менен кешірім сұрап келген екен деп отырсам, сенің бүгіп қалған тағы бір құпия әңгімең бар екен, – деп Бөлен орнынан тұра беріп, сайқалдана күлді.

	Екеуі төбе басына сырмақ төсетіп көп отырып, армансыз, ұзақ сөйлесті. Асылбай орағытып, әр ненің басын бір шалып отырды. Айтайын дегенін ашық, тура айтпайды. Ел арасында әр нәрсені сылтау ғып, пара алу да етек алып бара жатыр. Парашылар әр уақытта қорқақ, жалтақ, сақ болады. Бұл екеуі қатарласа жүретіні елдің бәріне анық. Ең алдымен Бөленнің ел жайын, сұлтанға жүгіне келген екі жақтың да сыр-сипатын, даудың түйіні қай жақта жатқанын жақсы білетінін Асылбай ақырын сөйлейтін қоңыр даусымен бөлшектеп айтты. Бөлен болса, Асылбайдың өзін мақтап отырған себебін, төркінін, жіптің ұшығын түсінгісі келіп, үнсіз бар көңілімен тыңдап отырды. «Бұл кәрі тарлан кімге арқан тастар екен», – деп ойлайды ол.

	Асылбай қозғала беріп, қалтасындағы шақшасын алып, алақанына насыбай салды да жып еткізіп астыңғы ерніне атты. Шырт-шырт түкіріп отырды. Бір мезгілде:

	– Бөлеке, осы елдің арасында бір суық хабар бар. Әли сұлтан екеуің Жетісудың бес руын Ресейге қарату жөнінде келісімге келген дейді. Осы рас па, жоқ па? Өз аузыңнан естиін деп отырмын. Шыныңды айтшы.

	– Шынымды айтсам ертең осында Әли сұлтан, осы елдің басқа да бибағландары жиналмақ. Шекара генералымен келісімге келіп отырмыз. Ресейге өз еркімізбен қосыламыз деген шартқа қол қоймақшымыз. Бар шынымды айттым. Білгің келсе осылай! – деді.

	– Е, елдің өсегі дұрысқа шыққан екен ғой, – деп Асылбай қанын ішіне тартып, сұрланып кетті. – Ресейге қосылғанда халқымызға тиетін пайда бар ма? Осыны ойладыңдар ма?

	– Ресейге қосылғаннан қазақ халқының табатыны көп екенін қайсың біліп, түсініп жатырсыңдар. Мына бүйіріңнен Қоқан хандығы, оң бүйіріңнен шүршіт қысып жатқанын сен сияқты ел жақсылары түсінуге тиісті емес пе? Ресейге өз еркімізбен қосылып, үлкен мемлекетке арқа сүйесек, халқымыздың бірлігін сақтап қаламыз. Осы маңдағы бес рудың игі жақсысы сұлтан, билерімен кездестік. Көп сұхбаттастық. Кіші жүз бен Орта жүз қазақтарының Ресейге қосылғанына қанша заман болды. Ел бірлігін жоймай, олар да күн көріп жатқан жоқ па? Әли сұлтан шекара генералымен кездесті, оған біздің ойымыз бен адал ниетімізді айтты. Ол кісі Әли сұлтанның ұсынысын қабылдаған көрінеді. Бұл көпшіліктің шешімі.

	– Сендер біз сияқты адамдармен де кездесіп, ойымызды біліп, пікірімізді тыңдамайсыңдар ма? Іле өзенінің арғы бетіне Кенесары нөкерлерімен Арқадан келген көрінеді. Оның ойы – осы маңдағы қазақтардың басын қосып, хан болмақ көрінеді. Кенесарыға қолдан келген көмегімізді беріп, жеке хандық құрғаннан сендер неге қаштыңдар? Осы жері мен үшін түсініксіз.

	– Сенің ойың бізге белгілі болды. Бірақ сенің ол айтқаның болмайды. Біз генералмен уәделесіп қойдық. Мұндай ел тағдырына байланысты мәселені қол көтеріп, тас домалатып шешуге болмайды. Кенесары дейсің. Оның да жайын білеміз. Бүкіл Арқаны бүлдіріп, емшектегі баласын найзаның ұшына шаншып, кемпір-шалды сойылға жығып, қанын ішіп, ол жақтан жеңіліс тауып келе жатқан хан бізге керек емес. Ол бізге шаршап-шалдыққанда, су түбіне кетіп бара жатсақ та тірек, қорғаныш бола алмайды. Кенесары бізден қол, көлік сұрап өзінің бірнеше адамын осы Ойжайлауға жіберіпті. Мен Ресейге қарайтын болдық. Сізге ешқандай көмек бере алмаймыз деп екі інімді Іленің ар жағындағы Кенесарымен тілдесуге жібергенмін. Олар апта бойы Кенесарымен сөйлесіп оған біздің ойымызды түсіндірген көрінеді. Бірақ ол бес рудың Ресейге қосылуына қарсы дейді. Еліңді шауып аламын деп найзасын қайрап, жер тепкілеп, қаһарын тігіп отырған секілді. Ол келіп еліміздің шетіне тиіссе, біз де қарадан-қарап, қол қусырып отырғанымыз жоқ. Оның әскерінің көпшілігі еркекше киінген қыз-келіншектер көрінеді. Оларға біздің сарбаздар орыс әскерімен бірігіп, бірер рет соққы берсе, тырым-тырақай болатын жандар. Қатындар еркекше қолдарына шоқпар ұстап, қай елді жеңіп алған еді. Айтшы өзің? – деп Бөлен шоқша сақалын оң қолымен сипап, кеңкілдеп күлді.

	Аязды желдей суық хабарды естіген Асылбай «астапыралла», деп ширығып, өн бойын ыза мен шер кернеп қоя бергендей беті қушиып, ерні кезеріп, екі қолы дір ете қалды. Жын шақырған бақсыдай, бетіне қызулы жалын шарпығандай орнынан тұрып, еңкейіп бара жатқан күннің қызыл шапағына қарап сәл уақыт үнсіз тұрды. Алай-түлей ұйтқыған ашуын, аяздай суық көңілін сыртына шығара алмай ішін кернеп, жарылып кететіндей, екі мықынына қолын тіреп Бөленге қарады. Ашу жалыны ұялаған қызыл көзін қадап:

	– Әли сұлтан екеуіңнің ел бірлігі үшін іздеп тапқан жолдарың осы болғаны ғой. Өз қандастарың Кенесарыны жауға ұстап беріп, Ресейге жалт бергелі отыр екенсіңдер.

	– Сабыр етіңіз. Орта жүзде бүлік салып, қанға бояп келген хандықтың бізге керегі жоқ. Біз Ресейге қараймыз дегенде ел бірлігін ойлап отырмыз. Ертеңгі күні күншығыстан шүршіт, оңтүстіктен Қоқан хандығы Жетісудың аз ғана қазағын тарам-тарам ғып, бөлшектеп әкетсе не істер едің? Өмір деген қым-қиғаш талас, тартыс емес пе? Халқымыздың өрісі алда емес пе? Сенің руың Жетісудың басқа руларының қақ ортасында, оңаша отырып, жеке хандық құра алмайсың. Ол құдайға да, бізге де анық.

	– Халық-халық дейсіңдер, сол халықтың шөкімдей де болса, бір бөлігі біз емеспіз бе? Неге ақылдаспайсыңдар? Әлде, бізді кемсіткендерің бе?

	– Асеке, ел құлағы елу емес пе? Сіздің ниетіңіз, бізге әлдеқашаннан бері белгілі болғандықтан ақылдаспауды ұйғардық.

	– Көп рудың ортасында отырғандықтан біз сендерден бөлініп кете алмаймыз. Бірақ, төрт көз түгел отырып шешкен дұрыс емес пе? – деп Асылбай сәл жібігендей болды.

	– Е, міне, аз да болса, жөніңе көшкенің дұрыс.

	Үлкен таласқа, елді ойран ететін жанжалға онша тауаны жоқ, табаны бұдырсыз Асылбай таласа-таласа келіп, Әли мен Бөленнің шешіміне бой ұрып, көнген ықылас көрсетті.

	Жаздың шыжып тұрған ыстық күні. Ойжайлау биылғы жылы бұрынғысынан да әсем. Масаты кілемдей жайқалған қалың шалғын. Сары ала, қызыл ала гүлдермен көмкерілген тау беткейлері қызылды-жасылды әшекей көйлек киген қыз-келіншектердей баяу соққан самал желге құлпырып, көлбеңдей билеп тұрғандай көрініс беріп, көз тұндырады. Ертеден тойға деп арнайы бордақыға байланған семіз қойлар, тай, құлындар сойылып жатыр. Генерал келеді деп әдейі арнап тігілген сегіз қанатты, ақ шағаладай үйлер Бөлен ауылынан оқшаулау тігілген. Қонақтарға тамақ пісіретін жеке үй Лепсі өзенінің жағасына тігілді.

	Қонаққа арнайы сойылған қойларды жай сойғызбай, үйтіп жатты. Жер ошақ басында қанға таласып, бір-біріне арсылдап үріп, ырылдасып даңғаза болып жатқан иттер. Ішек-қарынға қарық болған қараша ауылдың әйелдері өзен басында ішек-қарын аршып, азан-қазан болып жүр. Түйеге артқан, сырлы піспегіне үкі тағылған саба-саба қымызды түсіріп, күмпілдетіп пісіп жатқан жас жігіттер. Сары майға пісіріліп жатқан қызыл күрең бауырсақтың иісі тұмсығыңды жарады.

	Әр жерден шаң беріп жатқан өсек-аяңдар ел арасын кеулеп барады. Кейбіреулері «біздің елді орысқа қаратып, Әли мен Бөлен шоқындырғалы жатыпты деп, ал ден көпшілігі «Ресейге өз еркімізбен қосылып, Орта жүз бен Кіші жүзге еріп, ел қатарына қосылады екенбіз» деген әңгіме ел-жұрттың бәрін кеулеп бара жатты. Жер ошақ басында «ертең женерал келіп, біздің елді Ресейге қосатын көрінеді. Бес рудың сұлтандары мен билері шартқа қол қоятын сияқты. Сол қағазға қол қойыла салысымен біз патшаға қарайтын боламыз. Үлкен той-думан құрады. Тіпті әуелі қыстаудағы жатақтар да келеді дейді» деп сыпылдап, білгішсініп сөйлеп жүрген қатындар.

	Төбеден асып, өрістен қайтқан қора-қора қойлар суға қарай жамырап келеді. Күннің ыстығында қаталап, шөлдеген жануарлар Лепсінің суына лап қойысты. Суға қанған топ-топ сиырлар сызды жерге қарнын төсеп, үйір-үйір болып, қозғалмастан жатты. Оқыра тиген жас сиырлар көздері ежірейіп, танаулары делдиіп, тағат таппай арлы-берлі шапқылап жүр. Сауын биелер арғы беттегі қалың шалғынды орақтай орып жайылып жатыр.

	Алатау бөктеріндегі қырат-қыраттардан, тотияйындай көгілдір адырларынан, жықпыл-жықпыл таулардан асып Бөлен ауылына құйылып жатқан жұрт. Жолға шығар алдында бірнеше түн таң асырып, жаратып алған аттары тақымды қысып қалса, ұршықтай иіріліп, ауыздығын шайнап, ыршып шаба жөнелуге елпілдеп келеді. Қонақтардың алды топ-топ болып келіп те қалды. Ат сөресінің басында аттан түсіріп жүрген сайдың тасындай сайланған жас жігіттер. Қонақтар бірінен-бірі асып түсеміз дегендей ер-тоқымдары, таралдық, үзеңгілері, құйысқандары, өмілдірік, жүгендеріне дейін күміспен көмкерілген. Қолдарында сары ала қамшы.

	Пәуескеге үш ат жеккен Әли сұлтан да қарсы алдағы жотадан асып, күре жолды шаңдатып аттың қатты желісімен келе жатты. Алды-арты толған салт атқа мінген нөкерлер. Әлиді Бөленнің өзі сұлтанға арнайы тігілген киіз үйдің сыртында қарсы алды. Екі сұлтан құшақтасып амандасты. Іші сары ала кілеммен безелген үйге алып жүрді. Есіктен төрге дейін жерге судай жаңа кілем төселген. Оның үстіне шағи көрпелер жайылып, мамық жастықтар қойылған. Бір бүйірде Бөленнің өткен жылы қар алғаш түскен мезгілде аңға шығып, соғып алған тарлан қасқырдың терісі ілінген. Төрде отырған Әлидің көзі қасқырдың терісіне түсіп:

	– Мына тарлан тайыншадай үлкен-ақ патшағар екен. Өзіңнің соққаның ба, болмаса біреу саған байлады ма?

	– Өткен жылы алғашқы қарда аң аулап жүрсек, бір шаттың ішінен шыға далаға қарай қашқаны. Бұрын да қасқырға салып жүретін Күшіген дейтін тазым бар еді. Төбені бөктерлей қашқан қасқырды байқап қалды да жұлқына бастады. Мен де, қасымдағы жігіттер де аттың тізгінін қоя беріп, қуа жөнелдік. Мен Күшігеннің қарғы бауын алып, қасқырды әбден көргеннен кейін қоя бердім. Біз де иттің соңынан қалмай шауып келеміз. Қасқыр дөңестен асып, тауға қарай қашқаны. Тау бөктеріне жақындай бергенде, артында қуып жетіп қалған Күшігенге арс етіп, жабыса түсті. Екеуі алыса кетті. Біз жете бергенде екеуі ит жығыс түсіп, қарды бұрқыратып жатыр екен. Күшіген қасқырдың тамағынан қапсыра тістеп алған, жіберетін түрі жоқ. Ат үстінде тұрып мен қолымдағы шоқпарымды сілтеп қалғанымда, тура қасқырдың тұмсығына тигені. Міне, бұл қасқырдың бар тарихы, – деп Бөлен Әлиге қарап, жымың етіп күлді.

	– Жарайсың сен. Шынында да қасқырдың тарланы екен, – деп Әли де күлімсіреді.

	Әли атағы шыққан аға сұлтан. Ақылы да, қулығы да қосарлана жүретін сахараның майталманы. Ол өзіне қарсы адамды су түбіне жіберіп, жойып жіберуге де даяр сұрқия мінезді адам. Ондай істі ол еш уақытта өз қолымен жасамайды. Екінші бір кісілер арқылы өз жауын тобықтан салып қалады да, сылқита салады. Бұл оның қашаннан бергі әдеті. Маңындағы кедей-кепшіктерді өмір бойы борсықша сорып үйренген даланың тарланы. Қора толған малы да пара мен барымтадан жиналған. Мұның да жемсауы кең адам.

	Әли үстіне осы мәжіліске арнайы мақпал барқыттан кең тігілген шалбар, бешбент, етегі жерге тиіп жатқан мол шапан киген. Аяғында әміркен етік. Жасы алпыстан асып, жетпіске таяп қалса да әлі тұғырынан түспеген сәнқой кісі. Семіз денелі, жалпақ бет, ақ сақалы кеудесіне түскен, шашты ұстарамен алғызған тақыр бас кісі. Үлкен қырағы көзі алыстағыны көретін ақыл иесі екені бір көргеннен белгілі болып тұр. Бөлен өз қолымен Әли сұлтанға қымыз құйылған тостағанды ұсынып отыр. Үй лық толы қонақтардың ішінде Асылбай да бар. Оның жүрегі жарықшақ, ақау көңілімен үндемей, сөзге араласпай, үнсіз тыңдап отыра берді.

	Әли Әділұлы дулат руының ақ дегені ақ, қара дегені қара, үкімі жүріп тұрған беделді сұлтаны. Сөзге шешен, басқан аяғын ақылмен басатын кісі. Осы өңірдің қазақтарына тараған мынандай мақал бар: «Тоғыз құмалақ ойнағысы келген адам Құланға; жақсы ақыл сұрауға Әлиге; кімде кім қырт болғысы келсе, Сүйікке; талас-тартысты шешкің келсе, халыққа бар». Маңындағы жұрттың да, басшы кісілердің де тілін таба білетін көсем адам. Ол қымызға тойып, ішкі қалтасынан жаңа жауған ақ қардай судай жаңа орамалын қолына алып, маңдайындағы шып-шып шыққан терін сүртті. Арқасына мамық жастық қойып, шалқайып, жайланып алды да:

	– Халайық, – деді, – ертең Ойжайлауға генерал Вишневский келеді. Ол кісі үлкен мәртебелі адам. Үйсіннің игі жақсы сұлтан, би біткеннің бәрі-бәрі жиналыпсыңдар. Генерал келер алдында сіздермен ақылдасып, келісіп алатын үлкен мәселе бар. Ол біздің қазақ халқының келешектегі тағдыры. Халық бізді осы лауазымызға сайлап, сеніп қойды. Халықтың сенімін ақтауымыз керек. Үркердей ғана бес ру елміз. Жан-жағымыз қаптаған жау. Қой аузынан шөп алмайтын момын елімізді тоз-тоз ғып әкететін түрі бар. Олай болған күнде елдігімізден айрыламыз. Ресей патшасының өкілі Вишневскиймен бес ру қазақ елі өз еркімен Ресейге қосылатыны жөнінде келісімге келдік.

	– Е, міне, ақылды адамның ісі осылай болу керек. Халқының мүддесін көздеген деген осы, – деп отырған жұрттың көпшілігі Әли ұсынысын мақұлдап, үй іші даңғаза болып, үйдің шаңырағын көтеріп әкететіндей у да шу болды да қалды.

	Ертеңіне күн шайдай ашық болды. Мамықтай ақша бұлт Алатау басында шөгіп жатыр. Қонақтар таңертеңгі шайларын ішіп, шапандарын желбегей жамылып, сыртқа шығып, екіден-үштен Лепсі бойына қарай маң-маң басып, аяңдап бара жатты. Орта жүздің сегіз жүздей салт мінген жігіттері тау бөктерлеп, сау етіп Ойжайлауға келді. Ұлы жүздің шамасы жүз елудей жігіттері Ойжайлауға құйылды. Қасында қылыш асынған бір топ әскері бар генерал Вишневский де келіп жетті. Ол кісіні Әли, Бөлен бастаған сұлтан, билер құрметті қонақ есебінде қарсы алды. Жеке оқшау тігілген үйге түсірді. «Женерал мырза, женерал мырза», – деп Ойжайлауға жиналған елдің сорпаға шығарларының бәрі жаны қалмай аяқтарының ұшымен жүріп, күтіп жатты.

	Ұлы жүз бен Орта жүзден келген жас жігіттерді қарама-қарсы отырғызды. Орталарына ұзыннан-ұзақ текемет, сырмақ, кілем төселді.

	Дәл ортан белге төселген кілемнің үстіне молла отырды. Басына сәлде ораған, үстінде ақ мақпал шапан. Семізше келген, егде тартқан, сақалы қылауланып, бурыл тартқан адам. Жиналған жұрт қаз-қатар отырып жатты. Топтың бас жағындағы кілемге Әли, Бөлен, генерал отырды.

	Ауыр денесімен орнынан ырғалып-жырғалып тұрған Әли:

	– Халайық, бауырларым, құтты қонақ келсе, қой егіз табады дегендей, бізге Ресейдің шекара бөлімінің бастығы генерал Вишневский келді, – деп қос қолымен қасындағы генералды көрсетті де Әли сөзін ілгері қарай жалғастыра берді, – Ұлы жүздің бес руы өз еркімен Ресейге қосылуға шарттасқалы отырмыз. Ресейге шын көңілімізбен қосыламыз. Ақ патшаға адал қызмет етуге осында отырған үйсіннің игі жақсыларының атынан ант береміз.

	Жиналған жұрт бұл хабарды ыстық көңілмен қарсы алғандай: «Ел көсемі болсаң осындай бол. Әр хандыққа жем болып жүргенше, Ресейге қосылып, Орта жүздегі туыстарымызбен бірге боламыз. Жарайсың, сұлтаным, ел билеген соң осындай ақылды биле», – деп қатарласа, жарыса шу ете қалды. Топ ішінде Асылбай ғана көңілсіз отыр. Ол бұл жерде өз ойын ашық айта алмады. Ішіне бүгіп қалды. «Жалғыз өзім мына көпшілікке қарсы тұра алмаспын. Үндемей үйдей пәледен құтылайын», – деген ойға келіп, зығыры қайнап, сілейіп үнсіз қалды.

	Жиынның бір де бірі қалмай, жапа-тармағай намаз оқыды. Жұрт көңілді. Жабу жабылған бәйге аттарды жетектеп, ойқастап жүрген жандар. Намаз оқылып бітісімен генерал жиналған көпшілікті Ресейге қосылғандары үшін құттықтады. Қазақ халқының басын қосып, бір ел болуын, тату-тәтті достығын тіледі.

	Генерал бес ру сұлтандарына бес алтын медаль тапсырды. Ал, Әли сұлтанның үйсіндерді Ресейге қосу жөніндегі еңбегі үшін мойнына алтын медаль кигізумен бірге, оған подполковник деген әскери атақ берілгендігі жөніндегі патентті оқып, қолына тапсырды. Дәл осы кезде, сырнай тартылып, бүтін Алатаудың бөктерін күңірентіп, зеңбіректен алты дүркін оқ атылды. Бұрын-соңды зеңбірек даусын естіп көрмеген қазақтардың жүрегі ұшып, жерге жабысып жата қалды.

	Жиын соңынан ел өміріне керекті бірнеше мәлімдеме, шарт қабылданды. Ең алдымен ерекше маңызы бар мынандай мәлімдеме оқылды. Ол мәлімдемеде былай делінген: «Біз, төменде аты аталатын Ұлы жүздің Дулат, Албан, Суан, Шапырашты және Жалайыр руларының сұлтандары мен билері Қарқаралы, Аягөз және Көкпекті округтерінің аға сұлтандарымен бас қосқан жиында Сібір казактарын басқаратын Шекара бастығы генерал-майор, кавалер Вишневскийдің қатынасуымен мынандай келісімге келіп, қолымыздың таңбасын және мөрімізді басамыз: тыныш, бейбіт жатқан біздің еліміздің шырқын бұзушы есебінде, еліміздің шетіне келген қарақшы Кенесары сұлтанды, оның сыбайластарын біздің еліміздің жауы деп есептейміз, онымен ешқандай қарым-қатынасқа түсіп, жақындаспаймыз. Кенесарыға және оның сыбайластарына жерімізден орын бермейміз, егер де ол бізден жырақ жерде болса да, елімізге қарсы жауынгерлік, қарақшылық, опасыздық әрекет жасаса, біз сол сағатта жоғарғы мәртебелі өкімет орнына хабарлауды міндетімізге аламыз».

	Екінші қабылданған шарттың мазмұны мынандай еді: «Ұлы жүздің Дулат, Албан, Суан, Шапырашты және Жалайыр руларының сұлтандары мен билері келешекте Орта жүз қазақтарына қарсы заңсыз әрекет жасамауға, барымталаспауға, шапқыншылық және ұрлық сияқты әдетті тоқтатуға, екі елдің арасындағы достықты, бейбітшілік болуды сақтауға қаулы етеміз», – деп екі жақтың адамдары шартқа қол қойды.

	Той десе қу бас домалайды дегендей, атқа мінгесіп, жаяу-жалпы өгізге, жалғыз сиырына мініп қыстаудағы жатақтар, қойшы, сиыршы, жылқышылар Ойжайлауға топырлап құйылып жатты. Бәйге аттар кетісімен басталған балуан күресі, қыз қуу, көкпар тарту сияқты қазақ ойындары басталып кетті. Тау да, дала да, өзен де ән үніне толып, қуанышқа бөленіп, күлімдеп тұрғанға ұқсайды. Әли мен Бөлен ең сыйлы қонақ генералды өзен жағасында жалғыздан-жалғыз өскен еменнің көлеңкесіне сырмақ төсетіп:

	– Бүгін ыстық, ағаш көлеңкесіне барайық, сусын ішейік, – деп алып келді.

	Бұларға еріп, басқа рулардың да сұлтандары жапа-тармағай отырысты. Салқын қымыз әкелінді. Үлкен жалпақ сырлы тегенені сапырып отырған жас жігіт тостағанға қымыз құйып, қонақтарға ұзата бастады. Төменде отырған топтан біреу оқшау шығып, сұлтандарға қарай таяғына сүйеніп, аяғын әзер басып келе жатыр. Бұл Малдыбайдың қайын атасы, Зейнептің әкесі Қабыл еді. Күні бойы оразасын ашпаған, аш болатын. Оның үстіне ыстық күнде шөл қысып, тілі аузына сыймай, ерні кезеріп, шыдамсызданған соң ұятты шүберекке түйіп, қасына жиені Ұлтарақты ертіп, ағаш түбіндегілерге жақындап, таяғына сүйеніп тұрды. Сәлем берді. Оның сәлемін бірі алды, бірі ернін қыбырлатты да, теріс қарап отыра берді. Шалдың беті айғыз-айғыз әжім. Ақ сақалы кеудесіне түсіп, мұрты ернін жауып кеткен. Көзі шүңірейіп ішіне кіріп, үлкен бір қайғының ізін көрсеткендей. Жаратылысынан кішкене мұрны ішіне кіріп, бетпен бет болған. Үстінде шұрық-шұрық тесік шекпен. Басында тозығы жеткен сеңсең бөрік. Шеткерірек отырған біреу:

	– Бұл жерде тұрма, кейін кет, – деді.

	– Кетпеймін. Жандаралды жаман көзіммен көріп алайын – деп тұрмын, – деп Қабыл қарыса түсті.

	Қабыл шалдың түрін көрген генерал саптыаяққа толтыра қымыз құйдырып:

	– Ана шалға апарып бер, – деді.

	Қабыл саптыаяқтағы қымызды Ұлтарақ екеуі бөліп ішті де:

	– Құрметті жандарал, – деді қолын жайып, – түсің игі қайырымды жан екенсің, суға батпа, отқа жанба, Құдайдың өзі сақтасын, аллаәкпәр, – деп батасын берді.

	Вишневский қолындағы тостағанға құйылған қымызын дастарқанға қойып, таяғына сүйеніп, әзер кетіп бара жатқан Қабылға қарап, көзін тігіп үнсіз отырды. Ол іштей: «Бұл халық – жақсылыққа жақсылық істейтін, қайырымы мол халық. Анау жылы осы маңның біріне Ресейден көшіп келе жатқан бір қос орыстардың аттары маңқа ауруына ұшырап, жаяу қалғаны есімде. Күздің қара суығы түскен мезгіл болатын. Шар өзенінің маңындағы қазақтар сол орыстарды қыс бойы үйлеріне паналатып, азық-түлік беріп, бір тиын ақы алмастан келесі жазғытұрымға дейін асырап шыққаны көз алдымнан кетпейді. Қар кетіп күн жылына салысымен бүкіл ел болып, ат жинап берді. Бала-шағаларына киім-кешек жинап, киіндірді. Алыс жолдан жүдеп-жадап келе жатқан орыстарға өз туысындай қараған бұл халыққа қалай риза болмайсың: Орыс шаруалары да қарыз қалмаса керек. Олар өзара тұқымға деген астықтарынан бөліп, Шар өзенінің бойындағы жерді жыртып, қазақтарға егінді қалай егуді үйретіпті. Қазақтар орыс шаруаларының кең пейілдігіне риза болып, көлік жинап бергені де осыған байланысты еді. Тіпті, әуелі ол жердің көшпелі қазақтары: «Алыстан қиыншылықпен көшіп келе жатыр екенсіңдер, ілгері қарай бармай-ақ осы біздің елімізде үй салып, шаруа құрып қала беріңдер. Біздің жеріміз де шұрайлы. Өз еркімізбен керекті жерді бөліп береміз. Сауынды сиыр да табамыз. Тұрмыстарыңның жақсарып кетуіне көмектесеміз. Сендер де біз сияқты сіңірі шыққан кедей екенсіңдер. Алдарыңда не күтіп тұрғанын қайдан білесіңдер? Бұл жерде үйренісіп қалдық. Қалыңдар» – депті. Бірақ, орыстар: бізге орналасатын жерімізді көрсетіп берген қағазымыз бар. Біз шартты бұза алмаймыз деп күн жылынысымен қазақтарға рақмет айтып, жүріп кетіпті. Қазақтар көп жерге дейін орыстарды ұзатып салыпты. Мінеки, бұл халық осындай мейірімді, қайрымы мол, қиналған адамды жолға тастап кетпейтін ел», – деп генерал ойын түйді.

	Бәйге аттардың келетін мезгілі таяп қалды. Жұрттың бәрі күнбатыс жақтағы төбеден асып, сұлап жатқан күре жолға қарады. Көп ұзамай-ақ жалғыз шаң көрінді. «Жалғыз дара келе жатқан кімнің аты екен?» – деп жұрт дуылдасып тұр. Ат көмбеге жақындай бергенде топ ішіндегі Мырзағара «менің шұбарым келеді», деп шыдамсызданып айғайлап жіберді. Бәйгеге мінген Мырзағараның он жасар ұлы Саурық көмбеден өтіп шықты да, қызып алған аттың басын шәужейлеп тоқтатты. Аттың тізгінін күтуші жас жігітке ұстатып, өзі әкесінің қасына келіп, мойнынан құшақтай алды. Жұрт: «Мырзағараның аты келді», – деп азан-қазан болды.

	Той бітті, жиналған жұрт топ-тобымен тарап жатыр. Генералға қымбат-қымбат сыйлық беріп шығарып салды. Ойжайлау құлаққа ұрған танадай бос қалды.

	Ойжайлауға казак полкының жүздей солдаты келіп орналасты. Одан екі-үш жыл өткен соң Тобыл жақтан үш жүздей шаруа семьясы келіп, үй салып, орныға бастады. Ойжайлау көп ұзамай Шұбар ағаш, соңынан Лепсинск деп аталды. Қаз-қатар салынған ағаш үйлер бой түзеп, шатырлары қызылды-жасылды түсті сырмен сырланды. Ішкі жақтан көшіп келе жатқан шаруалар саны жыл сайын көбейе түсті.

	Лепсі, Сарқан, Ақсу тағы басқа өзендердің бойына казачий станицалары салына бастады. Өмірінде адам аяғы баспаған, қара топырақты, майы шығып жатқан жерлерді жыртып, әртүрлі дақылдар себілді. Тың жерге егілген бидай жаз айларында теңіз толқынындай жайқалып, күмістей күннің сәулесіне қосылып көз тұндырады. Қазақ жатақтары орыс деревняларының шаруаларымен тез тіл тапты. Батыр бастас, қатын мұңдас дегендей, өзара тамыр болып, ішек-қарындары араласып кетті. Қабыл ақсақал жиені Ұлтараққа: «Шырағым, бүгін мына қасымыздағы орыс ауылына барып қайтайық. Сен де ер жетіп қалдың. Қозыңды Зейнеп баға тұрар. Орыс қайырымды, жолдастыққа берік халық көрінеді. Әкең жоқ, жетімсің. Мен болсам қартайдым. Бүгін бе, ертең бе деп қаусап отырған жайым бар. Екі-үш күн бұрын бір орыспен кездескен едім. Олар да бұл жерге жетісіп келмеген екен. Ол елде де жердің шұрайлысын байлар пайдаланады дейді. Бұлар арғы ата-бабасынан бері байдың құлы болған көрінеді. Айтып отырса көрмеген қиыншылықтары жоқ. Сонау жердің түбінен келіпті. Сол орыстың Сергей деген баласы бар көрінеді. Сонымен сен тамыр бол. Күндердің күнінде саған сүйеу, қысылсаң пана болуға жарайтын, жақсы халық көрінеді», – деді.

	– Орыс тілін білмейсіз. Ол кісімен қалай сөйлестіңіз? – деді Ұлтарақ.

	– Ол адам аздап қазақ тілін үйреніп алыпты.

	– Келгендеріне көп болған жоқ, қазақ тілін теп-тез қалай үйрене қойған.

	– Олар қазақ жерімен жеті-сегіз ай жүріпті. Тамақ сұрап жеуге де тіл керек болған соң, қазақ тілін үйренуге тырыстым дейді. Жүр, көп сөзді қой, кеттік, – деп Қабыл Ұлтарақты ертіп орыс деревнясына келді.

	Кешегі орыстың үйін тез тапты. Үй иесі бұларды құшағын жайып, бар адал көңілімен қарсы алды. Қасындағы Ұлтараққа тетелес сары баланы Сергей деп таныстырды. Өмірінде төрге шықпаған Қабылды төрдегі үстел басына отырғызды.

	Арықша келген сары әйел сары самауырдың буын бұрқыратып үйге кірді. Ұлтарақ өмірінде аузына салып дәмін татпаған нанды кесек-кесегімен жеп, рақаттанып отырды. Шай жиылмай Сергей екеуі далаға шықты. Есік алдында көлеңкеде жусап жатқан үйрек, қаздар, тауықтар екі баланың жүгіріп шыққан сыбдырынан үркіп, үйді айналып кетті. Бұрын-соңды мұндай қолға үйренген құстарды көрмеген, он бес жасқа келгенше ауылдан аяғын аттап баспаған Ұлтарақ құстарға қарап, аң-таң болды. Үйрек пен қазды көл бетінде жүзіп жүргенде, аспанда топ-тобымен ұшқанда ғана көрген Ұлтарақ бұларды қолға да үйретуге болады екен-ау деп ойлады.

	– Сергей, – деді ол, – құстың еті қойдың етінен тәтті бола ма? Осынша құсты қалай ұстап алдыңдар? – Өз ойын Сергейге түсіндіремін деп, қолымен аспанды да, тауды да, даланы да көрсетіп көрді. Бірақ Сергей оның айтқанын түсіне алмай таңданып, басын шайқады.

	Өз ойын Сергейге түсіндіре алмаған Ұлтарақ өзенге қарай ырғала басып кетіп бара жатқан құстарға көзін қадап, үнсіз тұрды. Сергей оның назаланып тұрғанын түсіне қалды.

	– Жүр, кеттік, өзенге баралық, – деп Ұлтарақтың қолынан ұстап, өзенге қарай жүгіре жөнелді. Екеуі үстеріндегі жаман-жұман киімдерін шешіп, жағаға тастады да, суға күмп беріп қойды да кетті. Су онша терең емес, тек ағыны қатты екен. Екеуін төмен қарай ағыза жөнелді. Екеуі құлаштай малтып, өзеннің екінші жағасына шықты.

	Ауылда жүргенде Ұлтарақ Лепсі өзеніне жиі-жиі түсіп, суға малтуды жетік үйреніп алған. Сондықтан ол өзеннің өркештене аққан ағынынан қорқа қойған жоқ. Екеуі өзеннен кеш қайтты.

	Қабыл шайды сораптап ұзақ ішті. Шүңірейген кішкене көзімен үй ішін әбден шолып өтті. Бұл да сіңірі шыққан, мен сияқты кедей екен. Үйінде ұзын-ұзын екі орындық, кішілеу үстел, қолдан тоқылған тозығы жеткен екі-үш көрпе бар. Бөлменің оң жақ іргесінде ағаш төсек. Үстіне адам жататын жалпақ пеш. Азын-аулақ тапқаны күн көрісіне жетпей тақ-тұқ отырған үй иесінің беті қуаң тартқан, жағы солыңқы, шашы өскен, жирен сақалы бетін түгелдей жауып алған. Үстіндегі кендір көйлегінің сыртынан белін байлаған жібінің ұшы салбырап көрініп тұр. Аяғында талдың қабығынан тоқылған шарқай. Әйелінің де киген киімі жұпыны ғана. Бетіне әжім сызығы түскен, қатқан сары кісі.

	Қабыл осының бәрін байқап отырды да:

	– Сенің атыңды сұрамаппын. Жүзің жылы болған соң, мына немеремді ертіп саған келген едім.

	– Атым Николай Михайлович, ұқтыңыз ба?

	– Мен Миколай десем де болар.

	– Болады.

	– Сенен бір нәрсе сұрайын деп келгенім жоқ. Жасым болса, пайғамбар жасынан асты. Ертең бе, бүгін бе деп отырған адаммын. Ұлтарақ менің жиенім. Әкесі Бөленнің малын бағып жүргенде, қыстың боранының астында қалып, үсіп өлген. Өзі қазір Мырзағараның қозысын бағады. Реті келсе, жылқы бағуға көшірсем бе деп жүрмін. Келешек жастардікі. Сенің Сергейің екеуі тамыр болсын. Сол үшін жиенімді ертіп әкелдім. Біріне-бірі сүйеу болар.

	– Сіздің айтқаныңызға мен де қосыламын.

	Қабыл өмір бойы кісінің есігінде, бай малының соңында жүрген кісі. Көсегесі көгерген күні жоқ. Қысқа жіп күрмеуге жетпейді дегендей, тапқаны ішім-жемге жетпей, ол өмір қиыншылығының тепкісін көп көрген. Үміт шарпысқан күйде жүрген жанның бірі. Жонын байдың таспа қамшысы қылыш жүзіндей талай тілгілеген. Қыстың сары шұнақ аязында да, боранында да байдың малын ит-құстан қорғады. Ұры-қарыдан да сақтады. Оның үстіне Малдыбайдың бала-шағасын бағып-қақты. Жоқшылық, тапшылық белін талдырды. Көрген азабы мен зәрі көз алдына елестесе, жанын тілгілегендей көрінеді. Қай адырдың қуысында жүрсе де, артында қалатын сүйеніші, емендей мықты белі – балалары мен жиендері еді. Соларды жылқы, қой, сиыр бағуға баулыды. Бір мезгілде Қабылдың болымсыз ғана ерні жыбыр етті. «Кәрілік желкемді басты, жоқшылық, әлсіздік, жүдеулік, аштық аш қасқырдай қамап, өн бойымды сырқыратып, тәніме инедей қадалып барады», – дейді қария іштей.

	Үйге тасыр-тұсыр кіріп келген екі баланың балпылдап сөйлегендері Қабылды селк еткізді.

	– Е, сендер келген екенсіңдер ғой. Ұлтарақ сен Сергеймен танысып ал, екеуің тамыр болыңдар. Кәне бері келіңдерші, – деп Сергейдің қолынан жетектеп әкеліп, Ұлтарақ екеуін құшақтатып, үнсіз отырған Николай Михайловичке қарады.

	– Екеуің тамыр болыңдар, – деп тұр, мына кісі, – деп ол Қабылдың сөзін баласына түсіндіріп жатты.

	Осы елде, аға сұлтандық жойылып, болыс, уезд бастықтары ел басқаратын болды. Болыс сайлауы өтетін болды. Сайлау десе, делебесі қозып, үйінде шайын іше алмайтын қазақтың жақсылары атқа мінді. Күні-түні сапырылысып, ерсілі-қарсылы жосып жүрген жандар. Болыс сайлауына Мырзағараның ұлы жасы отыздан асқан Саурық, оған бәсеке түсетін Терлікбай, ол да ауқаты төгіліп жатқан байдың баласы. Екі жақ та уезге шауып, елдің беделді-беделді адамдарының аузын алуға малын аямай пара беріп, шығынданып жатты. Топ-тобымен екі жағына да жан-жақтан құйылып жатқан қонақтар. Етке, қымызға тойып алған жұрт, мәжіліс құрып, сайлаушылардың аузын алып, тас жинауға кірісті. Тіс қаққан, қулық сұмдықтың алуан түрлі тәсілін білетін сайлаушылар іштей:

	«Қазақтың осы әдеті жаман. Кімге дауысымызды беретінімізді өзіміз білмейміз бе? Қонақасыға сатыла салатын біз бе? Қайсысы елге жайлы болса, соған дауысымызды береміз», – дейді. Олардың арамдығы да, сасық қулығы да, іште бүгіп жатқан жаулығы да сыртқа тебіндеп шықпайды.

	Лепсі өзенінің қалың шалғынды жағасына қаз-қатар ақ үйлер тігілді. Сойылатын малдар қара құрттай қаптап, беткей-беткейде топталып жайылып жүр. У да шу болған күтуші жандар. Саба-саба қымыз әкелінді. Сайлаушылардың дауыс беретін үйіне оқшаулау тігілген сегіз қанатты киіз үй бөлінді. Қоңыраулатып, дүбірлетіп, уезд начальниктері де келіп жетті. Олар өздеріне арнайы тігілген үйге түсті. Ертеңінде-ақ сайлау басталды. Саурық пен Терлікбай өздерінің сенімді адамдарын жұрттың арасына жіберіп, өздеріне арнайы, бөлек тігілген үйлерде, сабырлық жасағандай, сайлаудың соңын күтіп отыра берді. Жастайынан тола бастаған кесек денесі дірілдеп, қып-қызыл боп қыстығып Саурық үнсіз күліп қойып отыр. Ол қулық-сұмдықты бала кезінен үйренген. Сайлауға дайындықты астыртын, ертерек бастаған. Елдің жақсыларының көпшілігі дауысын саған береміз деп уәделескен. Терлікбай бойына сенген түйедей өзінің беделіне сеніп, дайындықты кеш бастаған. Оның да сайланам деген үміті зор.

	Түс ауа сайлау қорытындысын жұртқа айтуға төбе басына барлық сайлаушыларды жинады. Қаптаған адамдар үстел маңына топталды. Уезд бастығы үстел үстіне шығып, Саурық мырза Қысқаш болысының болысы болып, көпшілік дауыспен сайланды дегенде жиналған халық ду ете қалды. Саурық болысты жоғары шығарып, көпшілікке таныстырды.

	Терлікбай үнсіз, жым-жырт, көңілі күпті, томсара сызданып тұрды. Сайлауда жеңілгендіктен зығыры қайнап, қымсынып, қып-қызыл боп кетті. Қапы қалып, опық жеген адамдай іштей тынып тұр. Жүз реңі теп-тез өзгеріп, аппақ, құп-қу болып кетті. Ішін ыза мен шер кернеп, жалын атып тұр. «Бәлем, тұра тұр, сайлаудың соңы бұл ғана болмас, келесі бір сайлауда сенің өнеріңді мен де көрермін», дейді ол өзіне.

	Уездік бастықтың сайлау алдында, Саурық мырзаны көбірек мақтап, болыс болуға лайық адам деген бір ауыз сөзін Терлікбай дұрыс естімеген де екен. Оны қасындағы шабармандарының бірі жаңа ғана түсіндіріп айтқан еді. Терлікбай өз қатесін енді ғана түсініп, уезден келген бастыққа басқа бір шаруасымен барғанда, болыстық жөнінде сөйлеспеген болатын. Уезд адамдарының да жемсауы кең екенін, түйені түгімен жұтып қоятынын Терлікбай ескермеген болатын. Саурық болса, өткен жылы қайтыс болған әкесінен мұндай қулық-сұмдықты үйренген адам. Ол құрықты уезд адамдарына ертерек салған. Көмекейлерін әбден тығындаған. Уезднойдың Саурықты болыс болуға лайықты кісі деп ашық айтқаны да сонан.

	Терлікбай болыс болу оңай қоржын дүние емес, өзінің ел арасындағы беделіне сенгеніне қапа болып, опық жеп, кеудесіндегі өрт боп жанған ыза, кегін сыртқа шығара алмай аулына қайтты. Оның көңілінде тоңы жібімейтін араздық жота көрсетіп, үлкен бір жаулықтың сызы жүрегіне мұз болып қатты. Ендігі ісім Саурықпен болсын деген кек құлағына ызыңдай берді.





4


	Бөлен сұлтан қайтыс болды деген ызғарлы, суық хабарды көршілес елге хабарлау үшін отыз шақты жігіт мықты-мықты аттарға мініп, тарам-тарам боп шауып кеткен. Бұл хабар жайлаудағы ауылдарға тез тараған. Түс болмай Бөлен аулына «ой, бауырымдап» сай-саладан қалың нөпір андыздап, шауып келіп жетті.

	Топырлап топ-тобымен әр елдің молдалары да құйылды. Ішіндегі мүфтиі ақ сәлдесін басына ораған аласа бойлы, орта жасты қусырып тастаған кісі. Ат жетер жердегі әр рудың игі жақсылары Бөлен ауылына жетті. Қасында екі-үш старшин, бір топ өз елінің адамдары бар Саурық келді. Әли сұлтан осыдан бірнеше жыл бұрын қайтыс болған. Оның балалары мен туыстары да жетті.

	Сегіз қанат мол үй тігілді. Жерге мақпал кілемдер төселді. Үйдің оң жағына күміспен көмкерілген ағаш төсек қойылды. Үстіне кілем жапты. Бөленнің сүйегін төсекке әкеліп салды.

	Бөленнің үйінің іші азан-қазан жоқтау. Бастарына қара жамылған әйелдері дауыстап, жылап отыр. Киіз үйдің сол жақ керегесіне ұшына ақ орамал байланған найза сыртқа шығара шаншылған. Бұл қазақтың салты бойынша, қайтыс болған егде адам деген ұғымды береді. Ауылға тоқтаусыз құйылып жатқан жұрт көңіл айтып, көздеріне жас іркіліп, есік алдына шығып жатты.

	Өлген адамды қазақтың ескі дәстүрі бойынша, үш-төрт сағаттың ішінде, әрі кеткенде жарты тәуліктің ішінде жерлеуге тиісті. Бөленнің денесі қойылған үйге бірнеше жігіт кіріп, арулап жуды. Ақ бөзден даярланған ақыретке орады. Жиналған молдалар жаназасын шығарды. Бөленнің еңгезердей денелі інісі молдаға өліктің денесінен асырып, Бөленнің қыстың аязында киетін мол тігілген қасқыр ішігін беріп жатып:

	«Осы марқұмның оқи алмай кеткен намазы, ұстай алмай кеткен оразасы үшін кешірім етуге марқұмның осы ішігін аласыз ба?» – деді. Молда:

	«Аламын», – деп ішікті алды.

	Бөленнің денесін шығарарда әйелдерінің зарлап жылағаны бұрынғысынан да үдей түсті. Көзіне жас алмаған жан болмады. Сол күні-ақ Бөленді жерлеп қайтты. Бөленнің көйлек-көншектері кедей жұртқа таратылып берілді. Ысқатқа деп бөлінген қыруар малды молдаларға берді. Бөленнің үлкен інісі жиналған жұртқа Бөленнің жылында ас беретіндігі жөнінде айтты. Сұлтанның қысы-жазы мінетін төрт атының жал-құйрығын шорт кесіп тұлдады. Бұл аттар асына дейін мінілмейтін болды. Бөленнің асын беретін күні сойылады.

	Қара жамылған, шаштарын иініне дейін жайып салған Бөленнің әйелдері күн сайын кереге көзіне беттерін беріп биенің екі сауымындай уақыт бойы жоқтау айтты. Олар Бөленнің істеген қызметін, еліне беделді болғанын, әділ сұлтан екендігін өлеңге қосып, дауыс шығарып, жоқтау айтты. Жоқтау Бөленнің асы берілгенге дейін созылды.

	Азаға деп жылқысын, түйесін айдап келіп жатқан жұрттың саны жоқ. Сұлтанның ең бір жақсы көретін Сейтек деген досы азаға он шақты жылқы айдатып келді. Қонақтарды ауыл жігіттері аттан түсіріп, үйге қарай алып жүрді. Бұлардың дүбірі естілісімен Бөленнің кіші тоқалы жоқтау айтып сарнап қоя берді. Үйдің іші азан-қазан жоқтауға толып кетті. Үйге кірген Сейтек бастаған көңіл айтуға келген адамдар төрге келіп, жайылған көрпенің үстіне жайласты. «Артының қайырын берсін», «Құдайдың қосқаны болар, сабыр ет, келін», – деп Сейтек құран оқи бастады. Үйдегі у-шу, жоқтау айту су сепкендей тоқталды.

	Сейтек құран оқып отырып, үй ішіндегі ілулі тұрған Бөленнің ер-тұрманына, киімдеріне, қару-жарақтарына, тағы да басқа заттарына көзі түсті. Құран оқылып бітті. Сейтек іштей: «Марқұмның ер-тұрманы әсем екен. Кезінде, бұл кісі де өмірді шайқап өтті ғой. Сұлтан болу әркімнің қолынан келіп жатқан жоқ. Осы елді Ресейге қосу жөнінде, Әли сұлтан екеуінің адам айтқысыз еңбегі болды. Елдің басын қосты. Арманы жоқ марқұмның», – деп ойын түйді.

	Сейтек Алакөл маңындағы байлығы шіріп жатқан, беделді адамның бірі. Ол Бөленнің қырқына да келген. Бөленнің асы беріледі деген хабар оған ерте жетті. Асқа қатысқысы келетін адамдар аттарын жаратып дайындалды. Ауылдың сырт жағындағы жонның етегіне қаз-қатар киіз үйлер тігілді. Асқа қыруар жылқы, қой сойылды. Лепсі жәрмеңкесінен қап-қап күріш, мейіз сатып алынды. Астың бәйгесіне қосылатын аттар жыртылып айырылады. Олардың арқасына оюланған жабу жабылған. Кекілдеріне үкі байланған. Сай-салада бәйгелерді жетектеп, баптап жүрген жандар. Бас бәйгесіне елу жылқы, бес түйе тігілді.

	Асқа жиналған құрметті адамдар саба-саба қымызды түйеге артып әкеліп жатты. Дәулетті ауылдың сабасының қымызы асқа жиналған жасы үлкендер алдына тартылады. Қарттар мен молдаларға қойдың басы қойылады. Басқаларына жая, жамбас, қабырға қойылды. Ішек-қарынға қарық болып жатқан ауыл әйелдері. Малшылар мойын етін жеп, мәз-мейрам болып қалды. Еттен соң табақ-табақ палау жеп, қымыз ішіп, жұрт есік алдына шығып, ойын-сауық болатын төбеге қарай топырлап кетіп барады. Аттар бәйгеден келгенше әртүрлі ойындар басталып кетті. Той десе қу бас домалайды дегендей, Бөленнің асына келген қайнаған көп адам. Бәйге аттар кетісімен, күрес, қыз қуу, теңге алу ойындары басталып кетті. Белес-белесте көкпар тартысқан жастар. Олардың ішінде бүйірі қызып отыра алмаған, орта жасты қусырып тастаған еркектер де жүр. Түс ауа бәйгеге кеткен аттардың да шаңы көрінді. Бәйгеден алда келген Саурық болыстың атағы шыққан, әйгілі шұбарының тұқымы. Бәйгеге деп тігілген малды Саурықтың маңындағы нөпірлері бөлісіп, қарық болып жүр. Саурық атының елу-алпыс аттың алдында озып келген даңқына риза болды. Ас беріліп бітті. Жұрт тарап жатты.

	Бөленнің үйінде ілінген қымбат-қымбат заттарының бәр-бәрін жинап алды. Керегеге ұшын сыртына беріп, шанышқан найзаны алып, ортасынан қақ бөліп сындырды. Марқұмның бәйбішесінің үйіне барып, мүфти құран оқыды. Отырған жұрт «шипа болсын, тие берсін», деп беттерін алақанымен сипады. Бөленнің әйелдері басындағы қара орамалды шешіп, баяғы байырғы ақ кимешегін киді. Ауылдың күн көрісі баяғы үйреншікті сабасына түсті.





5


	Сарыбай қолынан домбырасын тастамайтын, ауылдың той-тобырынан қалмайтын сері жігіт. Біржан – Сара айтысын көпшілік алдында мүдірмей жатқа айтып, үлкен-кішіні аузына қаратқан, қысылған жерде өлең шығаратын ақындығы да бар азамат. Азын-аулақ қойын қырқып, өзіндік күн көрісі бар дөңгелек шаруасын жайлап болысымен-ақ ел аралап, сауық құрып кетеді.

	Ел күзем алып жатқан мезгіл. Ауыл сыртындағы мал тұяғы тимеген қалың көгалдан бас көтере алмай жатқан қора-қора қой, қара жерге қара құрттай жабысып, тілімен орақ орған топ-топ сиыр. Күнікей желі басында бие сауып жүрген абысындарымен әңгіме құрып отырған. Ақ шүберектен өткізілген шелек-шелек саумал қара сабаға құйылып, күмпілдетіп пісіліп жатты. Сарыбайдың әйелі Күнікей әне-міне деп, күні жетіп қалған екіқабат еді, қос қолын мықынына тіреп, ырғала басып, көршісіне барды. Екі әйелдің басы қосылса, әңгіме бітпейтін әдеті ғой. Көрші ауылдағы қыз ұзату тойы көші-қонның шаруасы ма – шегі жоқ қысыр әңгіме сары қымыздай сапырылып, ой иі әбден қанды-ау дегенде Күнікей әңгімені аяқтауға шамасы келмей, «ауырып тұрмын», деп аяғын ауыр басып үйіне кетті.

	Күнікей кеш бата босанып, қыз тапты. Ымырт жабылған кезде әндетіп келе жатқан Сарыбайдың дауысы алыстан естілді. «Шіркін, Сарыбайдың әні», деп желіде байлаулы тұрған аттарын мініп, екі-үш желөкпе бозбала дауыс шыққан белеске қарай шаба жөнелді. Асқақ дауыс тыныш түнді қақ жарып, мүлгіп жатқан ауылды жырға бөледі. Қас әнші түн қараңғысында ақ боз атқа мінген біреудің құстай ұшып келе жатқанын көрді. «Бұл кім? Әлде, Күнікей босанып, сүйінші сұрап келе жатқан ауыл жігіттерінің бірі ме?» Сарыбай аяңнан желіске көшті. Ақ боз атты: «Сүйінші, сүйінші», – деп ат тізгінін тартты.

	– Сүйіншің даяр, жөніне көш, жарқыным?

	– Маңдайы жарқырап туған бойжеткен!

	Екеуі ауыздықпен алысқан аттардың тізгінін тежей ұстап, жаяу аяңмен келеді. Желіккен жүйріктер ауыздықты қарш-қарш шайнап, тізгінге бой бермей, бастарын шұлғып тастап, ала-ала жөнеледі.

	Үй адамға лық толы екен. Шілдехана да басталып кетті. Жиналған жұрт Сарыбайдың шағын ғана киіз үйіне сыймай, шал-кемпірлер, ауылдың үлкен кісілері көрші үйде дуылдасып жатты. Сарыбайдың өз үйінде қыз-келіншектер, балауса жігіттер ән шырқап, тынық түнді әнге бөледі. Үй иесі домбырасын безектетті.



	Өлсем, орным қара жер сыз болмай ма?

	Өткір тіл бір ұялшақ қыз болмай ма?

	Махаббат, ғадауатпен майдандасқан,

	Қайран менің жүрегім мұз болмай ма?..



	деп Абай әнін құйқылжыта баяу бастады. Дауысын көтеріп бітірді.

	– Ауылдың алты ауызы осымен аяқталды, – деп Сарыбай қолындағы үкілі домбырасын төрдегі семізше келген қара торы жігітке ұсынды. Ол да ел арасына белгілі болған әнші жігіт. Ол «Қара торғай» әнін құлаққа жылы тиетін қоңыр дауысымен шырқай жөнелді. Отырған жұрт жым-жырт. «Иә, міне, ән салсаң осылай сал, жігіт болсаң өнерлі бол, өркенің өссін», деп үй іші гу-гу етіп кетті.

	Есік жақтағы керегеге ілінген қобызды қолына алған тарамыстай қатқан арық жігіт:

	– Мен сіздерге «Жез киік» күйін тартып берейін, – деді.

	– Көрсет өнеріңді, бүгін тартпағанда қашан тартасың, – деп, қымызға бөрткен жұрт дуылдасып жатты.

	Қобыз сазы шаңырақты көтеріп әкететіндей безектей жөнелді. Бірде адам үніндей, енді бірде ат дүбірі жақындап қалғандай әуен тыңдаушысының жан-жүйесін тербетіп тұр.

	Жастар орамал тастау ойынына кірісті. Үй толы күлкі, ойын-сауыққа бөленді. Таң сібірлей бере кемпір-шалдар үйді-үйіне тарап жатты; ұйқысы келген жас балалар да кетті Өлең айтып мәз-мейрам болған жастар жағы әлденеге елеңдеседі. Бәтестен тігілген кең көйлек киген, толықша әйел орнынан қозғалып, кимешегінің шетін иығына қарай ысыра салды да, үстіндегі қара мақпал қамзолының түймесін салып жатып:

	– Нәрестенің атын қоймаймыз ба? Таң болса атып қалды; ел тарап жатыр, Сарыбай, шырағым – деп Сарыбай мен Күнікейге қарады.

	Сарыбай төсекте жатқан жас ананың жанына келіп:

	– Күнікей екеуміз дүниеге ұл келсе Мерген, ал қыз туса, атын Үния қоямыз, – деп келіскен едік. Ендігісін осындағы үлкендер айтсын, – деді.

	– Айтқандарың болсын, әкеліңдер нәрестенің құлағына азан шақырып, атын өзім қояйын, – төр жақта отырған иегі шығыңқы, қасқа бас кісі орнынан тұрды, – әкеліңдер баланы, – деп қос алақанын жайды. Ақ бөзге оралған нәрестені қолына алып, құлағына: «Сенің атың Үния», – деп үш дүркін айғайлап атын қойды.

	Үйдегілер «Үния, Үния» деп, ду ете қалды. Кәделі сәтті тосқан жұрт ән шырқап есік алдына шықты. Жастар алтыбақан теуіп, ду-думан қайта қызды. Үнияні әнге қосып жырлап жатқан ауыл жастары күн арқан бойы көтерілгенше, Көншілік жайлауын «Үния» атына қанық етті.

	Күнікей Үниядан кейін құрсақ көтермеді. Қыз он төртке келгенде үйдегі де, түздегі де шаруаны дөңгелете жөнелетін болды. Үнияні ауыл адамдары үлгі ете сөйлеп, ерте-ақ мақтасып кетті. «Әне, Үнияні көрдіңдер ме? Әке-шешесін қыбырлатпай бір үйді ұстап отырғанын. Ауру шешесін де бағып-қағатын сол Үния», – деп кемпірлер аузынан тастамай, таңдана қарайтын.

	Той-тобырда домбыра тартып, ән шырқауға әдеттенген Үния бала күнінен-ақ «Қозы Көрпеш – Баян сұлу» қиссасын, Біржан мен Сара айтысын жастардың басы қосылған жерде мүдірмей айтатын болды. Үния ән шырқағанда әйел біткен көзіне жас алып, көкіректерін кере ауыр күрсінетінді. Хисса-жырдың назы көкірегіне ұялаған Үния: «Қызды малға сату қазақтың ата-бабасынан мирас болып қалған ба, әлде басқа елдерде де бар ғұрып па? Ән салуға, үй ісіне айналысуға ерікті болған жан сүйгеніне шығуға неге ерікті болмайды екен», – деп ойлайтын.

	Терлікбайдың кенжесі үйленетін болып, бүкіл ел тойға жиналды. Байлығы асып-төгіліп жатқан ол жер-жерге той болатынын хабарлатты. Бапталған бәйге аттары шартараптан құйылып жатты. Жал-құйрықтары өрілген тұлпарлардың үстіндегі жабулары алуан түрлі оюлармен безендірілген. Дәл шекесіне үкі тағып қойған жануарлар ауыздықты қарш-қарш шайнап, елпілдеп шаба жөнелгісі келіп тұрған жайы бар. Ауыл маңындағы сай-сала жаяу-жалпы жетектеп жүрген бәйге аттарға толды. Біреудің көзі тиеді деп, жылға-жылғаны бойлап, алып кетіп жатты. Бір кезде топтан жырылып шыққан айдаушы қара мұртты жігіт «аттарыңды дайындаңдар!» деп төбе үстіне шауып шықты. Көйлектің жеңін шынтақтан жоғары түріп, басына қызыл орамалды тастай ғып байлап алған. Астындағы аты ауыздығымен алысып тізгінге бой бермей тұр. Ауыл сыртында сәйгүліктер лезде жиналды да күре жолмен дөңнен асып кетті. Ауыл маңындағы үлкен алаңда малдасын құрып, жұрттың ортасында төбе-төбе боп балуандар отыр. Қалың елдің бүйірін қыздырған күрес басталып кетті. Қызық-думан талма түске дейін созылып, балуан күресі біте бергенде, бір топ салт атты бөктерге қарай шаба жөнелді. Басын ақшыл орамалмен байлаған, кең иықты, боз атты жігіт екпінмен келді де жерде жатқан серкені оң қолымен іле тартып, өңгеріп ала жөнелді. Артындағылар да үзеңгілесіп қалды. Серкені үзеңгі баудың астына жіберіп, тақымына қыстырып алған әлгі жігіт қос қолдап серкенің артқы аяғынан қапсыра ұстап шауып келеді. Ат та көкпар тартуға әбден машықтанып алған екен, артындағы қуғыншылар жете бергенде, жалт беріп, суырылып кете береді. Сарыбай да көк бестісімен құстай ұшып келеді. Көкпаршы жігіт кілт бұрылып, алаңға қарай зымырады. Қатарласып қалған Сарыбай серкенің ат бауырында салпылдап келе жатқан алдыңғы сирағынан ала түсті. Екі жігіт те нарқасқа екен, серкені тартысып, біріне-бірі бермей сәл аялдады. Арттағы қалың топ жабыса кетті. Бір қолымен ер қасынан ұстап алған Сарыбай сол жаққа қисая тартып серкені кеудесіне дейін үзеңгі баудың астына жіберіп, көк бестіні тебініп, шаба жөнелді.

	Көк бесті көпке дейін дөңес-дөңесті асып, маңына жан жолатпай жүріп алды. Көкпар тартқанда қазақтың өкпе тұстан ұтылап қуатын әдеті бар. Сарыбай қарсы алдындағы сайдан төбе басына шыға келгенде, тосқауылда тұрған бір топ жырынды жігіттер алдынан қарсы шауып, қырғидай қона түспек болды. Тосушыларды көрісімен Сарыбай жалт беріп тауға қарай зымырай жөнелді. Шабысқа әбден төселіп алған көк бесті оқтай ұшып бара жатты. Тағы бір топ өкпе тұсынан лап қойды. Түйедей биік торы ат көк бестіні кеудесімен қағып өткенде, жерді сүзе құлады. Көзді ашып-жұмғанша көк бесті атып тұрып, ойқастап шықты да бетімен шаба жөнелді. Сарыбай шалқасынан сұлық жатып қалды. Аттарынан қарғып-қарғып түскен көкпаршылар кеудесіне ердің қасы кіріп кеткенін көрді. Жосадай боп қан ағып жатыр. Сарыбай тіл тартпай дүние салыпты.

	Жаңа ғана ән шырқаған той-думан ауыл әп-сәтте азан-қазан «ой бауырымдады» да қалды. Төл ағытылды, мал бетімен шұбырды. Қас қарайып, ымырт жабылғанша ауыл төңірегі қара құрттай қайнаған қаралы адамдар мен жоқтау айтқан әйелдер. Қара түнек, қаралы дауыс кәрі-жастың сай-сүйегін сырқыратты.

	Қаралы киімді Күнікей мен Үния үйдің оң жағында жоқтау айтып, сарнап отыр. Алыс-жақынның бәрі жоқтау айтып жыласып отыр. Шешесінің жанында шырылдап жылап отырған Үния бала дауысымен зарлап қоя берді:



	Жыламаймын десем де,

	Ішім жалын, сыртым дерт.

	Ұядағы сұңқар ма,

	Дүбірлі туған тұлпар ма.

	Дүниеден қайтты арыстан,

	Аруақты туған атақтым,

	Тоят тілеп алыстан.

	Кешегі менің әкекем

	Жиырманың ішінде,

	Атанып еді Сарыбай.

	Құлағың сал, дос-жарлар,

	Бір-аз ғана зарым-ай.

	Заманына ылайық,

	Қараның болды қанындай.

	Дұшпандарын ықтатты,

	Беткейден соққан дауылдай.

	Мырзалығын сұрасаң,

	Көңілінде жүрді жарымы-ай,

	Дұшпандардан саспаған,

	Құдайдың берген сабыры-ай.

	Талай жерде әкекей,

	Бітіп еді арманың,

	Бәрін де міндің қатарлап

	Жұрттағы сұлу жорғаны.

	Көңіліңе жақпаған,

	Дұшпанның бұздың қорғанын,

	Жомарттық еттің артықша,

	Дүниенің біліп жалғанын.

	Жаяуына ат бөліп,

	Жалаңашқа тон бөліп,

	Сылап-сипап жұбаттың,

	Рүстем мен Зораптай

	Заманындағы сері еді.

	Жау кеңесі құрылса,

	Жасқанбаған ер еді.

	Екі талай жерлерде,

	Дүние жолдас демеді.

	Сол секілді әкемнен,

	Айналайын аталар,

	Айналсам қалай айып етеді.

	Күнде жиын, күнде той,

	Дастарқанын жимаған,

	Мәжіліске мәз болып,

	Тарқатуға қимаған.

	Осындай сайран әкекем,

	Азғана күн дүниеде,

	Маңдайыма сыймаған!..



	– деп зарлаған Үния дауысы отырған жұрттың сай сүйегін сырқыратты.

	«Қайтсын байғұс, әкесінен айрылып жетім қалған соң, зарламағанда», – деп, өмірінде көзіне жас іркілмейтін Терлікбай көз алдына тамған жасты сүртіп отырып:

	– Үния, қарағым, сабыр ет, Сарыбайдың өлімі бізге де оңай тиіп отырған жоқ, – деп кеудесін кере күрсінді.

	Үйде отырған адамдардың бәрі Үнияның бала басымен күңіреніп айтқан жоқтауын естігенде, жүректері дірілдеп, ішек-бауырлары езіліп кеткендей сезінді. Еңкілдеп, селкілдеп зар шашқан жұрт. Күнікей мен Үнияның сол жағында отырған мосқалдау келген толықша әйел екеуінің бетіне кезек-кезек су бүркіп жатыр. Үй іші толы қайғылы дауыс, керегені керіп әкеткендей болды. Бір кезде Үния жоқтауды әрі қарай жалғастыра, күмістей сылдыраған әдемі дауысымен:



	Жолы қиын біздерге,

	Ата менен ананың,

	Қандай болып өтеді,

	Атасыз күні баланың.

	Үлкен-кіші ағалар,

	Көңіліміз ойран, көзде жас,

	Қайғылы қасірет сана бар.

	Мұндай жолдың хабарын.

	Ақылды бектеп шамалар,

	Алладан тағдыр ажалды оқ,

	Біздерде мұндай жара бар.

	Жақсылар көңіл жұбатса,

	Қайғыны дару жағалар.

	Жылады деп сөкпеңіз,

	Жұрт иесі ағалар.

	Күн болар ма біздерге?

	Көздің жасын игендей.

	Келместей болсаң, әкеке,

	Өзегім отқа күйгендей.

	Дауасы болмай кезеулі оқ,

	Қос өкпемнен тигендей.

	Кешегі менің әкекем,

	Айнасы еді елінің,

	Ит жүгіртіп, құс салса,

	Көркемі еді көлінің.

	Тояты қанған сұңқардай,

	Базары еді бегінің,

	Бәрі қасірет біздерге,

	Жүріп-тұрған жерінің,

	Қол-аяғын жимаған,

	Етек-жеңі мол әкем.

	Достарға ауыр жүк түссе,

	Қатарланған нар әкем.



	«Уһ», – деп бір сәт есінен айрылып қалғандай шешесіне басын сүйеп, үнсіз тынды. Қаралы жұрт ауыл-ауылдан қаптап келіп жатты.

	Үнияның дауысы дірілдеп барып тоқтағанда, отырған жұрт: «Жас та болса, үлкеннің жоқтауын айтуын қарашы, ақылдылығы да, ақындығы да марқұм Сарыбайға тартыпты. Әкесінің парасатты, көпшіл адам екендігін көңіліне тоқып жүргенін көрдіңдер ғой», – деп гуілдеп кетті.

	Үй іші лық толы адам әрең тұрды да есік алдына шықты, бірақ көңіл айтушылардан төр босаған жоқ.

	Қасқыр жемтікке, молла өлімге әуес дегендей жаназа шығаруға білегін сыбанып жүрген моллалар. «Жаназа шығаратын жол менікі», – деп, үстінде ақ матадан тігілген шапаны бар, басына ақ сәлде ораған семіз қазірет жалаңдап, ұршықша иіріліп жүр, өзгеге жол беретін түрі жоқ. Есік жақта оқшаулау орналасқан екі жігіт: «Қазіреттің жалаңдауына қарағанда, марқұм Сарыбайдың жалғыз бестісін өмірінде тоймайтын қызыл кеңірдегіне жұтқысы келіп тұрған түрі бар-ау», – деп күбірлесіп жатты.

	Ауыл түбінде қаз-қатар жер ошақ қазылды. Малдың әр түлігінен ұстап әкеліп, сойып жатты. Үйді-үйде қаралы, жылап-сықтаған адамдар. Үния жоқтау айтып, зар жылап отыр. Ошақ басындағы әйелдер: «Бейшара бала, жыламағанда қайтсын, анадан да, әкеден де жалғыз өзі, сүйенері де, сүйеніші де жоқ. Күнікей дімкәс, жиі-жиі ауыра береді. Жұдырықтай Үнияның осыншама зарына таң қаламыз», – деп қазан астына тезек салып жатып, күбір-күбір сөйлеп жүрді.

	Көңіл айтушыларды күтіп алуға киіз үйлер тігілді. Астау-астау күрең бауырсақ, буы бұрқыраған төбедей ақ самауырынды жігіттер қос құлағынан тартып әкеліп жатыр. Күнікей мен Үния көз жастарын тыя алмай, еңіреп отыр. Шай үстінде Терлікбай:

	– Күнікей шырағым, саған жылама дей алмаймыз. Дегенмен ауыр қаза үстінде сабырлық та керек; денсаулығың нашар, Үния болса жас, ендігі жерде жалғызыңның тілегін тіле, – деп уаныш айтты.

	Ертеңінде Сарыбайдың жаназасы оқылды; бүкіл ел шығарып салды. Қазірет ойы көк бестіде болғанмен, ауыл азаматтары Сарыбайдың жалғыз атының орнына басқа бір жылқы беріп, молланы шығарып салды.

	Өлгеннің артынан өлмек жоқ. Тірі тірілігін қылады дегендей, Сарыбай қайғысы да ақыры ұмытыла бастады – ай өтті, жыл өтті, Үния мен Күнікей де есін жинап, азын-аулақ шаруасымен күнін көріп жатты. Үния жастар жиналған жерде, әкесі қайтыс болғаннан бері пышақ кескендей тоқтатқан әнін қайта салатын болды. «Басқа түскен баспақшыл», – дегендей, ауыр қайғыны да жас қабырғасын қайыстыра көтеріп алды. Шешесі Күнікей қызына іс тігуді үйретіп жатты.





6


	Шаңқай түс. Бес-алты салт атты дөңнен асып, Терлікбай ауылына келе жатты. Бұлардың ішінде Қысқаш елінің болысы Саурық Мырзағарин, старшиналар Байділда мен Асамбай бар. Жолаушылар ат басын Сарыбай үйіне бұрды. Ауыл жігіттері «Қош келдіңіз!» деп болысты қошеметтеп аттан түсіріп алды. Күнікей үйде жалғыз еді, көптен ермек етіп жүрген алаша тоқумен айналысып отырған. «Ассалаумағалайкүм» – деп, қара тас арқалап келе жатқандай екі иығынан дем алып кіріп келген Саурықты Күнікей танымай қалды. Ата салтымен қыдыр-қонақты бас иіп қарсы алған Күнікей:

	– Жоғары шығыңыздар, – деп үй ішін тез жинап, төр алдына сырмақ, шағи көрпе төседі. Қонақтар жайласып болған соң өзі ағаш төсек алдында жатқан тулақтың үстіне барып отырды. Жығыла танымаған қонақтарды көзінің астымен шолып өтті. Күнікейдің алаңдауын сезген біреулері:

	– Бізді танымай қалдыңыз ба? – деп, ең алдымен Саурық болысты, одан кейін, асықпай-саспай қасындағыларды таныстырып шықты.

	«Болыс» деген сөзден Күнікей секем алып қалды: «Күйеуімнің тірі кезінде есігімді ашпайтын Саурық болыс, біздің үйге неге келді екен? Жүрісі тым суық, жетім-жесірге құрғалы жүрген қандай дұзағы бар екен?» Шай сорапталып ұзақ ішілді. Ауыл азаматтары болыс аузынан шыққан әрбір сөзді қолпаштап, күліп отыр. Екі жерден үйеме табақ қуырдақ қойылды. Қонақтар қуырдаққа бас қойды. Саурық есік ашылған сайын, көзін тігіп қараумен болды.

	Шай жиналды. Қауқылдасқан жұрт бірде бәйге атты мақтап, енді бірде құмай тазыны мақтап үй іші дуылға толды. Елдің дабырына көп араласпай өз ойымен болып жатқан болыс бір кезде орнынан тұрып, басындағы қара мақпал тақиясын қолына алып, сәл ойланып отырды. Жұрт болыстың бірдеңе айтқалы келе жатқанын сезіп жым болысты. Саурық ежелгі әдеті бойынша, маңындағы жұртты көзімен бір шолып өтті.

	– Ас піскенше, осы ауылға келген жұмысымызды айта отырайық, – деді.

	– Айтыңыз, айтыңыз, – деп ауылдың игі жақсылары елпілдесіп қалды.

	– Үния бой жетіп қалыпты, өң десең өңі бар, жиындарда ән салып, бір тайпа елді аузына қаратып, атағы шығып жүр. Естіген құлақта жазық жоқ, осы айтып отырғанымды ел аузынан естіген едім. Міне, көзім көрді. Ақылды бала сияқты. Жиырмадан жаңа ғана асқан Қабділда деген інімді бәрің білесіңдер. Күнікей, сізбен құда болайық. Келмей жатып шаруамды айтқаныма ғафу етіңіз, асығыс шаруа артымыздан бірге шауып жүреді – арғы күні оязға барғалы жатырмын, – деп Саурық қос қолдап мықынын тіреп, ел адамдарына қарады.

	– Сіздер әңгімелесіп отыра тұрыңыздар, мен қазір... келемін, – деп табалдырықтан аттай бергенде, ауыл жақсыларының тағы бір тобы сау ете қалды. Олар Саурық болысқа сәлем беріп, жалпақтап, асты-үстіне түсіп жатты.

	– Жолымыз болады екен, жақсы келдіңіздер, ел-жұрт, ауыл-аймақ, мал-жан аман ба? – деп болыс жалпақ денесін әрең қозғап, беліндегі күміс белбеуін шешіп, кереге басына іліп үй ішін самарқау шолып өтті. Есік жақта қызыл ши ішінде ыдыс-аяқ, ұйытылған айран, әшекейлі ағаш төсек, арқар мүйізді ойылған тұс киіз, керегеге масаты кілем ілінген.

	Есік алдында қой сойылып, жер ошақта ет асылып, қуырдақ қуырылып жатыр. Болыс малдас құрып ұзақ отыра алмады. Басын жастыққа сүйеп, ауыр денесі аз да болса, дем алсын дегендей жайланып жатты. Үй толы адамның кеселерін ауыстырмай сары самаурыннан шай құйып жатқан Үниядан көз алмайды. Ыңыранып сөйлеп жатса да, екі көзі қызда. Қант араластыра дастарқанға айналдыра төгілген күрең бауырсақты сары майға батырып жеп жатқан қонақтың бірі:

	– Бауырсақ емес, бал екен, – деп, Үнияға қарап жымың етті.

	– Жаңа ғана пісірілген ыстық бауырсақ, алыңыздар, – деп Күнікей қонақтарға сый көрсетті.

	Күнікей қызына бұрылып:

	– Сен тысқа бара ғой, күнім! Тамақ әзірлес. Шайды мен құяйын.

	Үй іші жым-жырт. Жұрт Күнікейге еңсеріле бұрылды. Ана байғұс ауыр күрсінді. Тұрарын да, отырарын да білмей, қол-аяғы дір-дір етті. Иә, қу өмір; аяғаның жоқ еді. Сарыбай оқыста мерт болды, жастайынан жесір қалды, жалғыз Үниясын бағып-қағып отырамын деуші еді, Саурық болыс кірпікшешендей қадалып, жалғызын алып кеткісі келіп отыр. Енді күні не болмақ? Жаралы аңдай шиыршық ататын шақ жақындағанын түсінген Күнікей егіле жылады. Осы үйге ұялаған қайғылы өмір, шарасынан асып төгілген ашу денесін қырсау салғандай кернеп кетті. «Қисық арба жол бұзар, дүмше молла дін бұзар», – деуші еді үлкендер. Келмей жатып, айтып отырғанын қарашы. Әлде, сүйенер ешкімі жоқ, жесір қатынмен осылай сөйлесу керек дегені ме?» – деп, көзден аққан ыстық жасты қолындағы орамалмен сүртіп алды.

	Үй іші қара түнек басқандай тым-тырыс. Саурық Күнікейге жақындай түсті:

	– Шырағым, жылама. Жас қыз жаттікі, – дейді атаң қазақ. Қызға құда түсу ата-бабамыздан қалған мирас. Қазақтар бала жөргекке оранып жатқанда да құда түсе береді. Ал, Үния болса, он беске келді; орнын табатын кезі; әлде, құдаң шекеңе тар болды ма? – деп, сөзінің аяғын қалжыңға айналдырғандай қарқылдап күліп алды.

	– Сіз сияқты құдамыз болғанына біз қуаныштымыз. Күнікейдің жылағаны күйеуі Сарыбай марқұм есіне түсіп, іштен шыққан жалғыз сүйенішін қимайды. Күнікей, сен көз жасыңды төкпе, тоқтат, Үнияны ұзататын мезгілін, қалың мал мөлшерін келісейік. Құда келгенде жылау – жақсы ырым емес. Саурық сияқты арқа сүйер адамың болса, сен де жетім болмайсың, – деп байлығы асып, төгіліп жатқан Терлікбай ақсақал бірден құлап түсті.

	Игі жақсылар Терлікбайды қостап, «дұрыс, дұрыс, Үнияға бұдан орнықты жер табылмайды, байлық десең байлық бар, үкімет десең Саурық бүкіл осы елді билеген болыс», – деп дуылдасып алды.

	Күнікей есін жиып:

	– Тамақ піскен болар, ет дайындайын, сіздер дем ала тұрыңыздар, – деп шығып кетті.

	Қонақтар ауыл сыртындағы көгалға барып алқа-қотан отырысып дуылдасып жатты. «Күнікей әйелдік жасады. Оның жылағанын, болыс-еке, көңілге алмаңыз. Ел болып көндіреміз. Бізден асып кете қоймас. Ер жеткен қызды ұзатпай қоймайды», – деп ауыл адамдары гуілдесіп алды.

	Ет үстінде әңгімені қайта жаңғыртқан Терлікбай ақсақал мән-жәйді абыржымай, салмақпен айқын баяндады. Саурық мырзаның үлкен басын кішірейтіп құда түсуге өзі келгенін, беретін қалың малы да көңілге қонатынын, ол ауылдың жайлы жер екенін асықпай-саспай айтып өтті. Іш қалтарысы өзіне мәлім. «Күнікейде үн де жоқ, сүйеніш те жоқ. Қара күшке қарсы тұратын күш те жоқ, сырт көзге болса да сыйласа келген болысқа келісім бермесе, қызын тартып әкетсе не істемек? Саурықтан ол да шығады. Әйел бала жатқа жаратылған емес пе? Уақытында құтты орнына қондыру – ол да ырыс. Қара дауыл көтерілмей тұрғанда, сый-құрметпен келісім берген жөн», – деп түйді.

	Ет желініп, дастарқан жиналды. Саурық жастыққа жантайды:

	– Күнікей, келген жұмысымызды түгел айттық. Ендігі сөз сіздікі.

	– Ауылымыздың ақсақалы Терлікеңнің айтқаны болсын. Осы табалдырықтан келін болып аттағалы ағаның алдынан кес-кестеп өткен емеспін. Үния әлі жас. Бір баланы сіздерге қимағанда қайтемін. Бағанадан бері көзіме жас алып, егіліп жылағаным жалғыздықтың күйігі де... әкесіз болса да мәпелеп өсірдім, ақыры сіздерге бұйырған шығар... – Күнікей сөзін бітіре алмай жасқа булықты.

	Ауыл азаматтары: «Жарайсың, жарайсың, келін, міне, ақылды адам осындай жөніне келген жөн», – деп ду ете қалысты.

	Келесі жылы Үния ұзатылатын болды. Қалың мал мөлшері бес бие, екі ат, бес түйе болып, келісімге келді. Екі тәулік бойы ауылдың құрметті қонағы болған Саурық құда қызба думан ішінде кердең қақты.

	Келісім болған күні кеште көрші үйде отырған Үнияға шешесі жай-жапсардың бәр-бәрін толық айтты. Уақытынан ерте оянған Үния іштей жанып бара жатса да, іштегі отты сыртқа шығармай, шешесінің сөзін үнсіз тыңдады. «Ана айтса қисық айтпайды», – деген бір ауыз сөз тілін күрмеді.

	«Жаспын ғой, баламын ғой!» – деп шырылдап жылағысы келсе де, қыр қызының тума әдептілігіне басты:

	– Апа, сіз не айтсаңыз сол болады. Жылағанмен, қолымыздан не келсін? Екеумізде не билік бар, басқа түскенді көрерміз, – деп күрсінді.

	Күнікей қызының ақылына, ұстамдылығына қатты риза болды. Бауырына қысып, ұзақ отырды, ақыры қонақтарға келіп болған әңгімені хабарлады.

	– Бәсе, айттым ғой, Үния ақылды бала, ананың айтқанын екі етпейді.

	– Айналайын, туғаннан ақылды болып туған ғой, – деп Терлекең дән риза болды.

	Қонақтар Терлікбай ауылының қонақжайлығына ризалық білдіріп ақыры еліне қайтты. «Күйеу жүз жылдық, құда мың жылдық», – деп Саурық болыс ауылына келісімен келін түсіру қамына кірісті.

	Болыс құда екі аптадан соң келетінін хабарлап кісі жіберді. Күнікей туған-туысқандарын жинап, той жабдығына кірісті. Тойға деп екі қысыр бие, жиырма шақты қой қыстай бордақыға байланып тұрған-ды. Жаз шыққалы ол малдар бұрынғысынан да семірді. Туғандары тойға жарат деп берген екі-үш тайы да жемге қойылды. Өткен жылы күзем алысымен киіз басып, Үнияға арнап жаңа жауған қардай ақ отау тігілді. Уық, кереге, шаңырақты шеберлер жүзіктің көзінен өтердей етіп саңғырлатып қойды. Күміспен оюланған ағаш төсек, шағи көрпе, мамық жастық, масаты кілем көздің жауын алады.

	Ауыл болып қонақты күтіп алуға аяғынан тік тұрды. Жайлаудың жасыл түсі-ай! Аспанда ала бұлт көшіп жүр. Тау басында да шөгіп жатқан тұманды бұлт. Қонақ тосып, зыр жүгіріп жүрген желаяқтар. Мал сойылып, жер ошақтар қазылды; тай қазандар да буды аспанға атты. Ауыл сыртындағы кезеңнен жалғыз салт атты көрінді. Басындағы тымағын қолына алып, былғап келеді. «Құдалар жақындап қалды, жақындап қалды», – деп үй сыртына келе, аттан қарғып түсті. «Құдалар қара құрттай қайнаған көп көрінді», – деді шапқыншы жігіт. Ауыл абыржи бастады. Күнікей ғана саспай күнделікті парасатты кейпімен басына ақ кимешегін, үстіне сарғыш сәтеннен тігілген көйлегін, қара мақпал қамзолын, аяғына Самарқанда тігілген көкшіл сафиянмен оюланған кебіс, мәсісін киіп қонақтар түсетін үйге беттеді. Қыз-келіншектер Терлікбайдың кіші інісінің алты қанат ақ үйіне жиналды. Ортадағы Үнияны аялай мәпелесіп, аққудың балапандарындай тізбегін жазбай бір топ қыз отыр. Үния басына үкілі тақия, үстіне қызғылт шағидан тігілген бүрме көйлек, жасыл барқыттан жиектерін оқалаған, белі қиылып тігілген қамзол. Тілерсегіне дейін түсетін шашына алтын жалатылған күміс шолпы, білегінде алтын білезік, саусақтары толы жүзік, аяғында қызыл былғарыдан тігілген кебіс, мәсі. Қозғалып кетсе, сыбызғы даусындай әсем үн шығады. Қыз-келіншектер үстіндегі киімдерін жөндеп әбігерленіп, әлек болып жатты, жастар жағы күйеу жолдастарды асыға күтуде.

	Ақ боз аттан түскен Саурықты қолпаштап қарсы алған Терлікбай Күнікей отырған киіз үйге бастап келеді. Қуанышында шек жоқ. Екі езу – екі құлақта. Саурықпен қатарласып жорғалаңдап келеді. «Бәрі өзіңіз айтқандай болды», – деп қояды. Саурық «бәріңді әбігерлендіріп қойдым ба, бәлем?» деп іштей миығынан күліп келеді. Бұлар үйге кірісімен:

	– Той қайырлы болсын, – деп сырт киімдерін шешіп жатты.

	Үния мен Қабділда жастар ішінде ойын-сауықтап отыр. Қабділда күйеушілеп келгенде, оның парасатты, жібек мінезді, салмақты, ақылды жігіт екендігі, күле сөйлеген майда сөзі Үнияға әбден ұнап қалған-ды. Орта бойлы, дембелше, бұйра шашты қара жігіт. Сол кезден-ақ екеуінің арасында махаббат оты тұтанған болатын. Екеуі көптен бері бірін-бірі көрмей, сағынып, зарығып қалыпты. Бүгін, Қабділда табалдырықты аттап кіріп келгенде-ақ Үния көзіне ол, бұлт астынан шыққан күндей жарқ ете қалған еді. Үния өте көңілді, қолына домбырасын алып, Қабділдаға «сен де қосыл» дегендей ишарат білдірді де:

	– Осыдан бірнеше жыл бұрын біздің елге Арқаның атақты ақыны Біржан келіп, біздің Сара апамызбен айтысыпты. Қабділда екеуіміз қосылып Біржанның екі-үш әнін айтып берейік, – деді.

	Үния алдымен домбырасының құлағын бұрап, безілдете тартып алды да, Біржанның «Ләйлім шырақ» әнін шырқады. Қабділда екеуі ән ырғағын біресе жоғарылатып, біресе төмендетіп, шырқап отырды. Тыңдаушы жұртта үн жоқ. Екеуінің ән салған әуеніне таңданып, ризалық көңіл білдіріп отыр. Біреулер бірде әншілерді, енді бірде әнді шығарған Біржанды мақтап мәз болып қалды.

	Топ ішінде отырған мосқалдау келген қараторы әйел:

	– Мен Біржанның өз аузынан осы әнді естіген едім. Екеуің де сол кісінің дәл өзіндей салады екенсіңдер, – деп екі жасты мақтай жөнелді.

	Үния мен Қабділда дауыстарын төмендетіп келді де тоқтады. Үйде сауық құрып отырған жұрт: «Дауыстарың қандай жақсы, кісінің жанын жібітіп, тыңдаушыны ұйытып жіберді. Тағы да бір-екі ән салыңдар», – деп ду ете қалды.

	Екеуі қосылып тағы да Біржанның «Жанбота», «Жамбас сипар» әндерін салды.

	Үния Біржанның «Жайма-шуақ» әнін жалғыз өзі домбыраға қосылып шырқай жөнелді. Үния ән шырқаған сайын Қабділда ризалық білдіріп: «Тағы да бір ән сал», – дегендей күлкі үстінде екеуінің көзі қылыш жүзіндей айқасып кеткендей көңілді отыр. Өзен суындай сылдыраған Үния үні бүкіл отырған жастарға шаттық өмір ала келгендей жүректерін тербетіп, үлкен әсер етті. Тыңдаушылардың құлақ құрышын, мейірін қандыра салған Үния әнінен ләззат алған жұрт тебіренісіп қалды.

	Бүкіл ел болып, Үнияны ұзатты. Күнікей өзі бастап Саурық ауылына қызымен бірге жүріп кетті. «Әкеңнен қалған ат қой, осы атты сен мін», – деп Күнікей жалғыз атын қызына мінгізді.

	Бір жетіден кейін Күнікей бастаған ауыл адамдары Үнияны құтты орнына қондырып қайтып келді. Ол жақта да той жақсы өтті деп ауыздарынын суы құрып қайтты. Ел адамдары көпке дейін екі жақта болған тойды ауыздарынан тастамай айтып жүрді. Күнікей жалғыз өзі тұрып жатты. Өзінде бір бұзаулы сиыр, екі тайынша, бір тай қалды. «Күн көріске осы да жетеді. Қанағат керек болар», – деп Күнікей сабырлық етті.





7


	Ауыл іргесінде ағып жатқан мөлдір сулы шағын ғана өзеннің жағасындағы дөңестің төскейіне Қабділдаға арнап, осыдан бір жыл бұрын жақын туыстары күш біріктіріп ағаш шатырлы шағын ғана екі бөлмелі үй, мал қора салған. Саурық оған еншің деп үш құлынды бие, екі бұзаулы сиыр, жиырма шақты ұсақ мал берген. Шағын басты үйге осының өзі жетті.

	Таң бозарып атқан мезгіл. Үй іші алауланып, жарық түсе бастаған. Таңғы тәтті ұйқыдан оянған Қабділда көк көрпенің ысырылып аяқ жақта жатқанын байқады. Үния шырт ұйқыда жатыр. Шебер мүсіншінің қолынан мүсінделіп шыққандай Үнияның денесінде иіліс-бүгілісі жоқ сұлулығына кеудесін жапқан көмірдей қара шашына қарап ұзақ жатты. Ол өзіне өзі:

	«Осындай қор қызындай сұлу әйелді тауып алғаным менің бақытым болар. Өзіне көлдей ақыл да біткен. Ақ білегімен балаша мойныңнан құшақтап отырғаны, Қабеке деп жібектей үлбіреген ернімен бетіңнен еркелеп сүйгені, қарақаттай қара көзі төңкеріліп барлық сүйіспеншілік көңілімен маған қарағаны менің ішімдегі махаббат отын бұрынғыдан да тұтандыра түседі...» – деп Үнияның үстінен ысырылып кеткен көрпені жапты.

	Таңертеңгі дастарқан жайылып, шай әкелінді. Үния қызыл күрең шайды кесеге құйып, оң жағында отырған Қабділдаға:

	– Шай іш, тамақ же, – деп күлімдеген ерке көзімен оның жүрегіне от сала қарады.

	– Ішемін ғой. Саған қарасам көзім тоймайтындай болады.

	– Көзің неге тоймайды? Қасыңда жатқан жоқпын ба?

	– Осы ел сені мақтай береді, бір күні біреу алып қашып кете ме деп қорқамын.

	– Алып қашып кететін мен жансыз адам ғой дейсің бе? Мен сені бар көңіліммен сүйіп тидім. Сен жоқ жерде мен де жоқпын, жаным, – деп Үния үлпілдеген ақ матадай жұмсақ білегімен Қабділданы құшақтап бетінен сүйді.

	Қабділданың Үнияға деген махаббаты күн өткен сайын өрши түсті. Ауыл-ауылда ойын-той жиі-жиі болып тұратын болды. Сол жиындардың жуан ортасында, екеуі әр уақытта сыйлы қонақ болды. Оларсыз бірде-бір ойын-сауық өтпейтін еді. Екеуін бүкіл ел болып, тік тұрып қарсы алатын. Асамбайдың әйелі босанып ұл тапты. Ауыл жастарының бәрі шілдеханаға жиналды. Үй толы қонақ. Отырған жастар Үнияға «бір ән салып жіберші», – деп қолқалап болмады. Ол сәл уақыт қандай ән айтсам екен деп ойланып отырды да: «Қара торғай» әнін күмістей сылдыраған даусымен бірде асқақтата, бірде көмекейі толқып, жіңішке сазға салып бітірді. Отырған жұрттың сұрауымен ол «Елім-ай» әнін тоқтамастан, ірікпестен айтты. Жұрт Үнияның ән салу ырғағына риза болып: «Бәрекелді, сен тойдың гүлісің, ұйтқысысың», – деп Үнияны мақтай жөнелді. Қабділда да Үнияға еріп ән шырқайтын болды.

	Саурық Лепсі қаласына жүретін болып, қасына Асамбай, Байділда, Игембайларға қоса Қабділданы да ала кететін болды. Қабділда есебін тауып, жас әйелінің жанынан алыстап кеткісі келмеді. Жолға шыққанда нөкерсіз жүрмейтін Саурық көнбеді. Қабділданы да ала кетті.

	Лепсіге кеткен Қабділда бір апта бойы келмеді. Үнияда ұйқы жоқ. Түні бойы Лепсіде жүрген Қабділда елестейді де жатады. Үй маңында біреудің жүрген тықыры шықса, келіп қалды ма деп елең ете қалады. Таңның атысы, күннің батысына дейін екі көзі көсіліп жатқан дөң үстіндегі жолға қараумен болды. Күні-түні көз шырымын алмаған Үния әбден жүдеп қалды. Күн еңкейіп батып бара жатқан мезгіл. Үния сиырын сауып, шелектегі сүтті үйге кіргізді де, жедел қайта далаға шықты. Жыланша иреңдеген күре жолда құйындап келе жатқан Саурықтың пәуескесі көрінді. Артында үш салт атты. Үния оларды көріп, қуанышын жасыра алмай қасында тұрған Күміске:

	– Әне, Қабділда келе жатыр. Ол мені әбден сағындырды, – деп жымиып күлді.

	– Қабділдаңды әбден сағынған екенсің.

	– Сағынбағанда қайтейін. Қасымда отырып «Үнеке», деп отырғанының өзі қанша тұрады. Бір жеті жоқ болып еді, түнде ұйқым, күндіз күлкім жоқ. Екі көзімнің майын жеп, жолға қараймын да жүремін, – деп Үния қуанғанынан көзіне жас алды.

	– Алланың әмірі-ай, адам қуанса да жылайды екен ғой, – деп Күміс Үнияға сүйіспендік мереймен қарады.

	Саурық атының басын үйіне қарай бұрды да, соңындағы салт аттылар үйді-үйіне қарай кетті. Қабділда көк бестісінің жорға аяңымен есік алдында қуанышы қойнына сыймай тұрған Үнияға тура жүрді. Дәл осы кезде дүрсілдеп соққан Үнияның қуаныш жүрегі Қабділданың жүрегіне қосылып бірге соғып тұрғандай сезінді. Қабділда аттан қарғып түсіп, Үнияның үлбіреген мамықтай қолынан ұстап үйге кірді. Екеуі айлап-жылдап көрмеген адамдай құшақтасып, көпке дейін: «Адал жарым, ажырамайтын жан серігім, сүйенішім, қолымдағы гүлім», – деп бірін-бірі босатпай, дәл осы сәтте екеуі жарық дүниенің бәрін ұмытып кеткендей болды. Екі жас бірін-бірі жанындай жақсы көріп, махаббат шоғы бұрынғыдан да көрі тұтана, өрши түсті. Үния Қабділданың жел соғып, қоңырқайланған бетіне, кезерген ерніне қарап: Өзің жүдеп қалғансың ба? – деді.

	– Жүдегенім жоқ. Сен жүдеп қалғансың ба, қалай? – деп Қабділда Үнияның жібектей жұмсақ бетінен тағы сүйді.

	Қабділда Үнияның ойлаған жерінен шықты. Әдепті, жібек мінезді, сөзден көрі ісі тыңғылықты, үй шаруасына да елпілдеп тұратын жігіт. Таң сәріден тұрып, жалғыз сиырды өрістегі малға қосатын да, тауға барып отын әкелетін де, оны жарып үй жанына үйетін де, қыстың аязында шанаға ат жегіп, бөшкемен су әкелетін де Қабділда болды. Күнікейге де қолдан келген көмегін аямады. Соғым сойса, қақ жартысын: «Мынау Күнекеңнің сыбағасы», – деп шанаға тиеп апарып тастап жүрді. Жаз кезінде әдейілеп барып, Күнікейдің азды-көпті малына шөп, қыста жағатын отынын дайындап беретін болды. Маңайдағы жәрмеңкеге барғанда да көйлек-көншек, шай-сабын алып, «Мына бір заттарды Күнекеңе алдым, сен біреуге беріп жіберме», – деп Үнияны ескертіп қоятын. Өйткені, атым сыры өзіме белгілі дегендей, Үнияның қолы ашық, ешкімнен еш нәрсесін аямайтын. Бере салатын. Ауыл әдеті белгілі ғой, біреу жәрмеңкеден келіпті дегенді естісе болды, бала-шағасымен шұбырып «базарлық» деп тайлы тұяғы қалмай шұбырып келетін. Келген адамдарды риза ғып, үлкендердің батасын алатын. Ол әдетті жақсы білетін Қабділда қант-кәмпит, ұсақ-түйек әртүрлі заттарды көбірек әкелетін. Үнияны да жіптіктей етіп киіндірді. Ешбір жаннан кем етпеді. Қабділданың мұнысына әбден риза болған Үния да оны иіліп тұрып қарсы алатын, балалық мінезімен еркелейтін.

	Күзем алынып біткен кез. Үния күзем жүнінен киіз басып алды. Арқар мүйізді екі сырмақ, бір текемет жасады. Қалған жүннен алаша тоқыды. Келген қонақтарға деп Қабділда жәрмеңкедегі сәудегерлерден сатып әкелген матадан бірнеше көрпе тікті. Үй ішін адам баласы қызығатындай жайнатып қойды. Төргі өздері жататын үйінен келген төсекті де шағи көрпе, мамық жастық, құс төсек сияқты бұйымдармен безендірді. Алдына шағидан тігілген шымылдық ілді. Бөлме-бөлменің бәрі де кірсе шықпастай жайнап кетті.

	Бір күні Қабділда жәрмеңкеге баратын болып жиналып жатты. Жолаушы жүруге бір күн ғана қалған болатын. Екеуі таңертеңгі шайын ішіп отырған. Үния Қабділдаға қарап жымың етті. Ол Үнияның бірдеңе айтайын деп отырғанын көзқарасынан сезе қалып:

	– Не айтайын деп едің, айта ғой, – деп мамықтай жұмсақ білегінен ұстап, өзіне қарай тартып, үлбіреген бетінен сүйді.

	– Ертең жәрмеңкеге мені де ала кетсең қайтеді? – деді.

	– Не, бір нәрсе алайын деп пе едің?

	– Иә, іс тігетін машина сатып алайын деп едім.

	– Оны қайтесің?

	– Мені шешем жұдырықтай кезімнен киім-кешек тігуге үйреткен еді.

	Өзіміздің, осындағы туыстарымыздың киімдерін тігу қолымнан келеді.

	– Ондай жақсы ойың болса, жүр менімен, ала кетейін. Ол машинаны өзім де ала келер едім, бірақ мен оның тілін білмеймін, өзің таңдап алғаның жөн, – деп Қабділда Үнияның жәрмеңкеге ере барамын дегенін құптап қуанып қалды.

	Лепсі қаласының жәрмеңкесі. Ығы-жығы толған адам. Пұлдарын алдына жайып қойып отырған әр жерден келген саудагерлер. Өзбектің ала шағиы, Самарқанның сандалы, өрік-мейізі, алуан түрлі маталар жәрмеңкенің қай жеріне барсаң да алдыңнан шығады. Қабділда мен Үния бүкіл жәрмеңкені көріп шықты. Бір жерде самауыр, іс машина, кесе, шай, енді бір жерде манты, шашлық тағы да басқа тағамдар сатып отырған адамдар. Саудаласып жатқан алыпсатарлар. «Он қой, бір жылқы, екі түйе», – деп қол соғысып жатқан жұрт.

	Қабділда мен Үния жетектеп барған екі жылқысына іс машина, тағы толып жатқан ұсақ-түйек заттар алып үйіне қайтты. Екеуі салт мініп, қоржын-қоржын заттарын екі атқа тиеп, аяңмен келе жатты. Бір дөңнен асып түскен жердегі мөлдір бастауға тоқтады. Беті-қолдарын жуып жәрмеңкеден сатып алған ұйғыр нанын жеп отырды.

	– Менің осы жолы жәрмеңкеге барғаным қандай жақсы болды. Көп нәрсеге көзім ашылды. Әсіресе, еркектермен бірдей жұмыс істеп жүрген орыс әйелдерін көргенде, оларға қызыға қарайсың. Сен біреулермен сөйлесіп тұрғанда, ұсақ-түйек сатып тұрған бір орыс әйелімен сөйлестім.

	– Орыстың тілін білмейсің онымен сен қалай сөйлестің? – деп Қабділда Үнияның ойын бұзып жіберді.

	– Ол орыс әйелі қазақша сөйлегенде өзіңді жаңылдырады.

	– Иә, не сөйлестің?

	– Орыстар бірнеше әйел алмайды екен, шіркеуде некесін қиып, бір ғана әйел алады дейді. Әйелдері еркектерімен бірдей жұмыс істейді. Бұл менің жәрмеңкеден әкеле жатқан жаңалығым емес пе?

	– Оны қайтейін деп едің? Мен сенің үстіңе тоқал алайын деп жатқан жоқпын.

	– Сен менің үстіме тоқал алады деп отырғаным жоқ. Ауылда қос-қос әйел алған адамдарды көріп жүрмін ғой. Менің соларға іштей жаным ашиды. Бәйбішелері қолына таяқ алып ысқырып, бейшара тоқалды күң есебінде ұстайтындар бар. Әрине, тоқалды жақсы көрген адамдар оны құрметтейді. Екі жағы да баршылық қой, – деді Үния.

	– Сен бір күн жәрмеңкеге барып, көзің ашылып қалыпты ғой.

	– Көз ашылғандықтан емес, мен, Қабеке, сені адал жүрегіммен жақсы көремін. Егер, сен менің үстіме қатын алатындай болсаң, мен қызғанбаймын ба? Қыздай тиген жан жолдасыңның қойнында бөгде бір қатын жатса, қалай шыдаймын. Әйелі басқа біреумен жүргендей болса, еркек те қызғанатын болар? Біздер де сондай жандар емеспіз бе?

	– Әрине, мен сол адамның қолында өлер едім.

	– Мінеки, мен де солаймын. Бірақ әйел жолы тар ғой. Біз жылай-жылай күнімізді өткіземіз. Бар әліміз көз жасына ғана жетеді. Жаңағы орыс әйелі сен айналып кеткенде маған: «Сен тоқалысың ба, бәйбішесісің бе?» – деп сұрағаны жүрегіме ине сұғып алғандай болды да, содан әңгіме басталып кетті.

	Ымырт қараңғысын жамылып келе жатты. Жап-жаңа жарқырап тұрған жол үсті қараңғылықты жамылып, мүлгіп тұр. Жан-жағына тесіле қарап келеді. Бұл маңда жолаушыларды тонайтын ұрылар да жеткілікті. Көз жетер жердегі көкжиекте шөгіп жатқан бұлттың етегі батқан күннің сәл ғана ізін болар-болмас сақтап қалған. Жүрістерін тездетіп, желе жөнелді. Екі аттың екеуі де ауыздығымен алысып, шаба жөнелгісі келіп, елпілдеп келеді. Ауылға бес шақырымдай жер қалды. Бір кезде алдарынан көлденеңдеп қараңдаған біреудің желдіртіп қарсы келе жатқан ат тұяғының дыбысы естілді. Ауылға жақындаған кезде, жол тарам-тарам болып бөлініп кететінін бұлар жақсы біледі. Түн қараңғылығы қоюланып, қас қарайды. Дүбір жақындап келеді. Екеуі күре жолдан жалт беріп, екінші бір жолға түсіп шаба жөнелді. Енді дүбір бұлардың екі бүйірінен шықты, бір топ өкпе тұстан шауып келеді. Қабділда іштей олардың қоршауға алып тонаймыз деген ойын сезді де, қасындағы Үнияның атының шылбырын ұстай алып, қатарласа шаба жөнелді. Сұлыға байланып, жарап тұрған екі ат ауылға қарай бар пәрменімен ұшқан құстай зымырап келеді. Ұрылар күре жолда тосқауыл қойған екен. Бұл екеуінің аттарының дүбірі басқа жақтан шыққанын сезіп, соңдарынан қуып келеді. Бірақ ауылға бір ғана шақырым қалған кезде, олар бұрылып екінші бір жаққа қарай ойыса жөнелді.

	Екеуі шапқан күйі ауылға келіп кірді. Үй-үйдің терезесінен шам сәулесі көрінеді. Ауыл әлі жатпаған. Ояу екен. Қабділда мен Үния үйінің қасына келгенде ғана ат басын тартысты.

	– Жүрегің ұшып, қорқып кеткен жоқсың ба? – деп, Қабділда Үнияны аттан түсірді.

	– Қорықпағанда, қайтейін? Тосыннан келген жоқ па? Қайта, ауылға жақындаған кезде жолыққаны жақсы болды. Алыс бір жерде кездескенде қайтер едік? – деді Үния аттан түсіп жатып.

	– Осында келіп-кетіп жүрген жүргіншілерден естігенім бар, ұрылар ауылға жақындаған жерде тосқауыл қояды екен. Өйткені, жүргіншілер ауылға жақындадық деп бейқам келе жатқанда шабуыл жасап, тонап алатын көрінеді. Өзің қорқып кетіпсің ғой, екі иығыңнан дем алып тұрсың, жүр үйге кірейік, – деп аттарын қораға байлап, қоржындарын иығына салып үйге кіріп кетті.





8


	Саурық аулы тоғыз жолдың торабында болатын. Жаз шықса болды, артынып-тартынып жәрмеңкеге кетіп бара жатқан керуендерді көресің. Кейбіреуі жол бойы сауда істеп, заттарын малға, жүнге, тері-терсекке айырбастап, қайтар мезгілінде осы ауылға соғып, саудадан түскен малын айдап, басқа заттарын түйеге артып әкететін. Қоқаннан келе жатқан бір топ сәудагер кешке таман Қабділда үйінің есік алдына тоқтап, «құдайы қонақпыз» деп қонып кеткені бар. Оларды Үния асты-үстіне түсіп күтті. Ішінде бір де әйел жоқ. Өздері манты, шашлық, өз күріштерінен палау басып жейді екен. Олардың қасында жүріп Үния өзбек тағамдарын пісіруді үйреніп алды. Қолы ашық сәудегерлер екен. Үния мен Қабділданың қонақ күтісіне риза болғандығы сондай, екеуіне көйлек-көншек, өрік-мейіз сыйлап, қарық қылды. Олар осы ауылдан айырбастап алған заттарын Қабділда қорасына үйіп кетіп жүрді. Жәрмеңкеден қайтқанда да базарлық әкеп тастайтын.

	Бұлар кеткеннен соң үш күн өтпей жатып, ішкі жақтан бір топ сәудегерлер тағы Қабділданың үйіне тоқтады. Бұлардың ішінде мосқалдау келген, ұзын бойлы, семізше кісі түскі шай үстінде:

	– Неше қатының бар? – деп Қабділдадан сұрады.

	– Біреу ғана, – деді Қабділда сөз астарын ұқпай.

	– Қырғыз даласына мен бірінші шыққаным. Россияда жүргенімде естуші едім, бұл жақта көп қатын алады екен деп, мүмкін сенде де бірнеше қатын бар ма деп сұрап жатырмын.

	Шай құйып отырған Үния бұл әңгімені ынта қойып тыңдап отырды. Іштей жақтырмай-ақ отыр. Келген қонаққа бір нәрсені айтып салуға ел әдеті қоспайды. Сондықтан іштей «кешегі жәрмеңкеде болған әңгімені есіне түсіріп, жіпке тізгендей, бәр-бәрін көз алдынан өткізіп шықты.

	«Шіркін, менің Қабділдам да бір кезде менің үстіме тоқал аламын деп әлек сала ма, әлде осы күнгі «мен сенің үстіңе қатын алмаймын» деген сөзінде тұрар ма? Қазақ айтушы еді: «Сынықтан басқаның бәрі жұғады» деп, көп қатын алу Қабділдаға да жұға ма? Онда не істемекпін мен?» – деп әртүрлі жағдайларды ой елегінен өткізіп отырды.

	Қонақтар жәрмеңке жайын, бұл ел қандай заттарға зәру, іш жақтан қандай бұйымдарды көбірек әкелуге болатынын, ол заттар бұл жақта қалай өтетінін суыртпақтап Қабділдадан қоңыр дауысымен, асықпай-саспай сұрап отырды. Қабділда өзі білетін жағдайларды ғана айтып, жауап берді. Бұл жолаушылар самауыр, ақ шайнек, кесе, тегене, тостаған, қасық, тағы да сондай бұйымдар сатады екен. Үния бұлардан самауыр, кесе, тағы да басқа ұсақ-түйектерді жазғытұрғы қой жүніне айырбастап алып қалды. Қонақтар аттанысымен Үния кешке таман бір-екі сиырын сауып, азын-аулақ ұсақ малын түгендеп қораға енгізді де, үйге кірді. Қабділда төр алдында жастыққа жастанып дем алып жатыр екен. Ол басын көтеріп:

	– Қалай, қатын, самауырының жақсы ма? – деп есік жақта тұрған самаурынға қарап қойды.

	– Самауырынымыз тозып қалған еді. Сәудегерлердің келе қалғаны қандай жақсы болды? Жаңа самаурын сатып алдық, – деп бұл Қабділданы құптай сөйледі.

	Екеуі алдыңғы бөлмеде шай ішіп, әр нәрсені айтып қалжыңдасып отырды. Бағанағы ішкі жақтан келген сәудегердің Үнияны «тоқалың ба?» – деп сұраған сөзін жаңғыртып күлісіп те алды. Үния сәл уақыт үндемей отырды да:

	– Ол кісінің сұрағы менің жүрегіме әлі қадалып тұр. Осы күні еркектерге сенім жоқ, бір күні сен де тоқал аламын деп шыға келесің бе? Қайдан білейін? – деп сөздің артын жұтып қойғандай Қабділдаға қарап, қарақаттай қара көзін бір төңкеріп қойды.

	– Сен бір нәрседен секем алып қалғаннан амансың ба? Мен, саған айттым ғой, тағы да қайталап айтайын, тоқал алмаймын, осыған сен, бұдан былай мұндай әңгімені маған айтпа, – деп Қабділда қабағын түйіп келіншегіне қарады.

	Қабділда әйелінің ауылдағы бірнеше қатыны бар адамдарды иттің етінен жек көретінін енді білді. Ол іштей: «Үния мені жақсы көргендіктен ескертіп отыр-ау», – деп қояды.

	Үния тігіншілікке тез беріліп кетті. Ең алдымен, өзіне киім-кешек, Қабділдаға да судай жаңа қара бешпент, шалбар, көйлек тікті. Көршінің әйелі ұл тауып, соның шілдеқанасына екеуі жаңа тігілген киімдерін ең алғаш киіп барды. Жиналған жастар, бұлардың үстіндегі шыттай жаңа киімдерін көріп, таң қалды.

	Келіншектер «жәрмеңкеден сатып алдыңдар ма?» – деп үсті-үстіне сұрап жатты. Оларға Қабділда: «Үнияның өзі тікті», – деп жауап берді.

	Ертеңінде-ақ: «Үния ісмер екен, өздеріне жаңа киім тігіп киіпті», – деген сөз әрбір адамның аузында жүрді. Ауыл әйелдері бірінен соң бірі жәрмеңкеден әкелген маталарын әкеліп:

	– Қызыма бір-екі көйлек тігіп бер, шырағым, өзің ісмер екенсің, – деп Қабділда үйіне шұбыра бастады. Үния олардан бас тартпады. Күні-түні көз майын жеп көршілерінің киімін тігумен болды. Ешбір жанға

	«тікпеймін» деп айтпады. Олардан тіккен киіміне ақы алмады. «Ұсақ мал ал, ақысына», – дегендерге: «Осы ауылда отырып, ақы алған, сұмдық емес пе?» – деп бергендерін қайырып беретін. Мұны Қабділда да мақұлдайтын. Ендігі жерде бүкіл елге Үния ісмер келін атанды. Беделді болды. Үлкені де, кішісі де оны сыйлайды. Ұзақ күнге тыныс алмай, машинамен, қайшымен алысты. Көрші әйелдер жаны ашып, күндіз биелерін, кешке сиырын сауып кететін болды. Оны ар көріп, бір күні көмекке келген әйелдерге:

	«Мен өзім-ақ сауам ғой, сіздерді әурелеп қайтемін», – дейтінді шығарды. Оған ауыл шетінде тұратын жұдырықтай кішкене қара кемпір: «Әй, келін, сен барша адамға іс тігіп бересің, біз сенің сиырыңды сауып беруге жарамағанымыз ба? Егер, сен қолыңды қусырып, қарап отырсаң, біз де жоламаған болар едік», – деп зекіріп тастады. Бұған Үния еріксіз көнді.

	Бір күні Саурық болыстың бәйбішесі Айман да құшақ-құшақ мата көтеріп әкелді. Ол қолындағы заттарды бөлме ортасына қойды да:

	– Келін, маңайдағы жұрттың бәрін киіндіріп біттің. Енді, басқанікін тіккенше, қайнағаң мен мені киіндір, маталарымды ала келдім, – деп бұйыра сөйледі.

	– Апа, сіздерге тікпегенде, кімге тігемін. Киімді әр кісіге өлшеп тігу керек емес пе? Олай етпесе, не тар, не солпиып кең боп кетеді. Сізді қазір өлшеп алып қаламын. Атама өлшеп киім тігуге ұяламын. Оны қайтемін? Бұл жұмбақты өзіңіз шешіңіз. Жұрттың аузына қақпақ қоя алмаймыз, ертең ду ете қалмай ма, қайнағасына өлшеп киім тігіпті деп.

	– Оның рас, шырағым, мені қайнағаңның өзі жіберіп отыр. Ол да өзіне өлшеп тігілетінді білетін болар? Кешке таман, Қабділда екеуің біздің үйге қыдырған болып келесіңдер, сол жерде ешкім жоқта өлшеп аласың. Қайнағаң өзі рұқсат етсе, несі бар? Сөзді қой, осылай етеміз, – деп кимешегінің төбесін жөндеп, нығыздана отырды.

	Саурықты көргенде анадайдан бетін жауып, қашып жүретін Үния амалсыздан Саурықтың үйіне барып, тігетін, киімдерін өлшеп алды. Екі жұма ішінде Саурық пен бәйбішесіне қыс, жаз киетін киімдерін тап-тұйнақтай ғып тігіп шықты. Екеуі де келініне қатты риза болды. Саурық Үнияға: «шырағым, келін, қолың алтын, саусақтарың толған өнер екен», – деп, оның тіккендерін ертеңінде ауылда болған болыс жиынына киіп барды. Бұл жолы жиналған жұрт, Саурықтың сөйлеген сөзін тыңдағаннан көрі, үстіндегі киіміне қараумен болды. «Малдасын құрып, төр алдында отырған осы елдің атағы шыққан байы Әлібек деген кісі:

	«Болыс мырза, мына үстіңдегі киімің жарасып-ақ тұр. Дәл тігілген екен», – деп бір әредікте айтып та салды. Оған Саурық жауап бермеді, күлді де қойды.

	Осыдан кейін Саурық Үнияны ылғиында мақтан етіп, айтып отыратын болды. «Ісмерлігі ғажап-ақ», – дейтін еді. Басқа ауылдың жақсылары да Үнияға киім тіккізіп алатынды шығарды. Шала ұйқылы болған Үния жүдеп кетті. Инеге тесіле қарап отыру оңай болып па? Күні-түні тесіліп іс тігу оны әбден қажытты. Еңкейіп; отыра берген соң, белі де ауыратынды шығарды. Оны біліп жатқан жұрт бар ма? Тікпейін десе, бұлданшақ келін дейді бұл қазақ. Тіпті әуелі далаға шығудан қалып барады. Қабділда Үнияның көріп жүрген азабына жаны ашып:

	– Сен, бұл елдің бәрін жалғыз өзің киіндіріп бітпейсің Бұдан былай, өзіміздің жақындардан басқаға киім тігуді тоқтатсаң деймін. Мен кеше, көрші ауылдардан келгендерді Үния сырқаттанып жатыр деп, үйге кіргізбей, даладан қайырып жібердім, – деді, Үнияның қолаң шашынан сипап отырып.

	– Әдейі келген адамдарды қайырып жібергенің ұяттау болған. Үйге келген құдайы қонақты күтіп алу, баяғы заманнан келе жатқан әдет емес пе? Бекер болған оның, – деп, Қабділданың мойнынан құшақтады.

	– Саған жаным ашиды. Елдің ісін тігемін деп, жалғыз қатыным ауырып қалса қайтемін? Тым болмаса, екеу де емес? – деп Қабділда енді не айтар екен дегендей Үнияға жылы жүзімен, сылдырлаған күлкісімен, күлімдеген көзімен қарады.

	– Екі қатын керек болса, сен де ал, тағы біреуін. Ағаларыңнан үлгі алған боларсың, – деді Үния жымиып.

	– Қатын алам дегенім жәй ғана қалжыңым ғой. Көңіліңе алып қалдың ба?

	– Қазақтың қалжыңын жас болсам да түсінемін. Менің саған айтқан назым емес пе?

	– Олай болғанда, екеуіміз келістік қой, – деп Қабділда есік алдына шығып кетті.

	Қабділда үйде отырғанда тық-тық жөтеліп отырған. «Осының жөтелі тоқтаған сияқты еді. Бұрынғы науқасы тағы да қозып жүр ме? Құдайымның өзі сақтасын», – деп Үния іле-сала далаға шықты. Қабділда есік алдында жөтел қысып, қиқылдап-шиқылдап, демін ала алмай, қысылып тұр екен. Үния көре сала қасына барып, қолтықтап үйге ертіп келді. Төсекке жатқызды. Жабыққан көңілі, қашқан өңі, шошыған жүрегі Үнияны кенет қорқыныш сезімі баурап кетті. Үрейі ұшып:

	– Жалғыз сүйенішім едің, жаңа ғана қалжыңдасып отыр едік, саған не болды? Ескі ауруың қайта қозып жүрген жоқ па? Менен несіне жасырдың? Енді не шара бар? деп жөтел қысып жатқан Қабділданың қолын сипап отырды.

	– Жөтел бүгін таңертең пайда болды. Саған білдірмей-ақ қояйын деп едім, болмады. Күні бойы қан түкірдім. Не болғанын, жаным, өзім де білмеймін.

	Қабділда өткен қыста қаладан қайтып келе жатқанда орта жолда, кенет соққан боранның астында қалып, суық тиіп ауырып қайтқан болатын. Сол сырқаттан айыға алмай, арты осы көк жөтелге айналған еді. Кейінгі кезде қымызға күшәла қосып ашытатын болған-ды. Қымыздан науқасы тәуір болғандай еді. Ол тек алдамшы ғана екен. Далада жүргенде тағы суық тигізіп, науқасы қайта қоза бастады. Ақаулы өкпе Қабділданы алып соқты. Төсек тартып жатты. Күннен күнге ауырлай бастады.

	Қабділда ауыр науқастанып жатыр деген суық хабар Күнікей байғұсқа да жетті. Бұл хабар Күнікей жүрегіне найза қадалғандай болды. Онсыз да ақау түскен күңгірт дауысы бітіп қалды. Күнікей ертеңінде-ақ Саурық аулына жүріп кетті.

	Қабділда өкпесі қабынып, қан түкіріп, ләм-мим деп тіл қатпай сұлық жатты. Ауру меңдеп, күннен күнге нашарлай берді. Оны молда да ұшықтады, бақсы-балгер де емдеді, бірақ олардың бір де бірінің емі қонбады. Екі иығынан дем алып, тілсіз жатыр. Үй іші тым-тырыс. Қабағын тастай түйген реңсіз күн ауыл маңынан қозғалмай тұнжырап тұрып алды. Жер бауырлаған қара бұлт дөңгеленіп келіп, жаңбыр сабалап тұр. Сыртта жауын, үйде Қабділда қайғысы қосылып, Үнияның екі бүйірінен бөрідей қысып барады. Оның қаны қашып, бет әлпеті ақ қағаздай боп-боз. Жағы семіп кеткен. Көзден аққан қайғылы жас. Екі қолымен үнсіз жатқан Қабділданың бетін сипалап отыр. Қысылып жатқан жарына өз жанынан жан бөліп беруге даяр. Ол: «Қарағым, жаным, Қабікешім, көзіңді ашшы, бір көрейін», – дейді. Қабділдада үн жоқ. Оның адам болмайтынына отырған жұрттың бәрінің көзі жетті. Таң бозарып келе жатқан мезгілде ол дүние салды. Үй іші азан-қазан, жылау-сықтау болды да қалды. «Ой, бауырым» деп езіліп жылаған жұрт. Тірі кезінде қырғи қабақ болып жүрген Байділда да «бауырым-бауырым» деп егіліп жылап отыр. Есік жақта тұрған Ұлтарақ іштей: «Тірісінде Қабділданы жек көретін Байділданың жылап отырғанын қарашы. Тіпті, өзінің жадауланып, мұңды отырғанын. Мұның суық жүзінің ар жағында бауырмалдықтың бір ізі бар екен», – деп өзіне өзі күбірлеп сөйлеп тұрды.

	Саурық ауылына ат жетер жерден лек-лек құйылып жатқан адамдар.

	Саурық болысқа көңіл айтып дуылдасып жатқан жұрт. Саурық көзіне жас та алған жоқ. Қайсар адам еді. Төмен қарап, тұнжырап отыра берді. Өзінің жақсы көретін інісі қайтыс болғанына ренішті, қабағы қату.

	Үния үстіне қара көйлек, басына қара орамал орап, үнсіз жылап отырған. Оның басын сүйеп, Күнікей де көз жасын тыя алмай еңіреп боздай берді. Үния басын көтеріп, жерге қарап түнеріп отырды да, бойына болаттай қайрат, жігер пайда болғандай басын көтеріп алды да, үйде қабағы қатыңқы жұртты көзінің астымен бір шолып өтті де, еңіреп жылап:



	Жылады деп сөкпеңіз,

	Әлем білген ерімді,

	Жоқтаусыз қайтып тастайын.

	Мен жыламай қайтейін.

	Жиырма жастың ішінде,

	Жесір де қалдым жастайын.

	Кешегі менің көкжалым,

	Аруақ қонған жасынан.

	Мың сан кісі жау келсе,

	Жолдасын бермес қасынан.

	Науқастанып келгенде,

	Жұрт сарынап тіледі,

	Тілегін жаппар бермеген,

	Көзінен жасын көрмеген.

	Уа, дариға көнерміз,

	Құдіреттің ісіне,

	Пендесі бар ма көнбеген?

	Гауһардан соққан ел-жұртым,

	Қанатым менің қайрылды,

	Жүрегіме дақ түсіп,

	Жасық пышақтай майрылды.

	Асыл зат сұңқарым,

	Өлгеніңді есітіп,

	Адамзат бәрі қайғырды.

	Мырзалығы сонша еді,

	Кәріп пенен қасірге,

	Барлық малын таратқан,

	Батыр сынды түріңді,

	Көруге жұртың құмар-ды,

	Жайнап жүрген бекзатым,

	Су сепкендей басылды.

	Құдірет салды-ау құрығын,

	Айдынды туған арыстанға,

	Керуен көшсе жол қалар,

	Өткен дәурен соң қалар,

	Қанаты сынса сұңқардың,

	Қайраты болмас қарға алар.

	Қапасы қатты дүние-ай,

	Көзімнің жасы сорғалар,

	Кешегі жүрген арыстанды

	Қай жақтан іздеп табайын,



	– деп жоқтау айтты. Отырған жұрттың бәрінің жүрегіне қайғы шоғы қонғандай, Үния айтқан жоқтау еттерінен өтіп, сүйектеріне жетті. Бағанадан бері қайсарланып, жыламай сіресіп отырған Саурықтың өзі:

	«Ой, бауырым-ай, адам еді, ауылымның сәні едің», – деп еріген қардай көңілі босап, еңкілдеп, солқылдап жылап отыр. Бүкіл қайғы, қасіреттің бәрі осы үйдің басына шоғырланып төніп тұрғандай болды. Үйдің сол жағындағы кебеже үстінде жайласқан Игембай мен Асамбай: «Үния осы жоқтаудың бәрін өз жанынан шығарып отыр. Мұндай адам сүйегін сырқырататын сөздер, ақылды кісінің аузынан ғана шығады. Бейшараның Қабділдадан айрылып жалғыз қалғаны да, оның елге сыйлы екендігі де рас қой», – деп екеуі күбірлесіп сөйлесті.

	Саурық көз жасын сүртіп, үлкен денесімен Үнияға бұрылып:

	– Қалқам келін, осы үйдегі бәрімізге де Қабділда өлімі оңайға тиіп отырған жоқ. Қабырғамызды қайыстырып-ақ отыр. Қолдан келер дәрмен болмаған соң қайтеміз. Сабыр ет. Жылай берме. Құдайдың бұйырғаны солай шығар, – деді.

	Қабділданың қайтыс болғанын естіген Әлібек бай: «Ой, бауырым, құлыным», – деп есіктен жылап кірді. Үйдегі адамдар ысырылып оған төрден орын берді. Үйде отырған әйелдер де, еркектер де жылаулы. Малдасын құрып, нығызданып жайласқан Әлібек Саурыққа қарап:

	– Қазаның арты қайырлы болсын. Қайғыларыңа біз де ортақпыз. Құдайдың қосқаны осылай шығар, – деп көзінің алдына іркілген жасын қалтасынан үлкен ақ бөз орамалын алып сүртті.

	– Халіміз осылай болды. Қабділдадан айрылып қалдық, – деді. Басқадай жауап беруге өзі қаралы болып, қайғы үстіндегі оның аузына сөз түспеді.

	Төрде отырған кісілер үндемей жылап берекесізденді. Жылау арты Ғали молданың жіңішке үнмен оқыған құранына көңіл қойды. Жылау басылуға сыңайыланды. Саурық үндемей мүлгіп, жерге қарап отыра берді. Ертеңінде күн төбеге жетпей бүкіл ел болып, Қабділданы жерледі.

	Жылап-сықтап Күнікей Қабділданың жетісін берісімен ауылына құр сүлдері қайтты. Күйеу баласының қайғысы оны да әбден жүдетті. Денесін қара шойындай қайғы басты. Кеудесін көтере алмайды. Неше күнгі жылаудан, оның көзі жұдырықтай боп ісіп кетті.

	Үнияны Қабділданың ауыр қайғысы әбден жүдетті. Екі беті солып, қаны қашып, аппақ қудай болды. Тал шыбықтай құр сүлдері қалды. Тірідей өлген адамға ұқсайды. Ол дәл қазір тобынан адасқан жалғыз қаздай сезінді.

	Қабділданың жылы жақындап қалды. Дайындық жүріп жатты. Үнияның жабыққан, торыққан көңілін жұбатар да, уатар да жан жоқ еді. Қабділданың асына топ-топ ел адамдары келіп жатты. Мал сойылды. Бірнеше жерден тай қазандар асылды. Саба-саба қымыз әкелінді. Қабділданың асы аман-есен өткізілді. Кейін жылы берілді.





9


	Қабділданың жылы өткенше бірде-бір жан Үнияның келешек өмірі жөнінде аузын ашқан жоқ. Жұлдыз жарығы сөніп, көкжиек алтын сәулемен көмкерілген мезгіл. Желсіз күнгі теңіздей даланың көк шалғыны тым-тырыс мүлгіп қалыпты. Аспанда қалықтай шырылдап ұшып жүрген бозторғай үні ғана тыныштықты бұзғандай сезім береді. Үй іші бозамықтанып қалған. Үния жалғыз өзі үйдің оң жақ қабырғасына тірей қойған ағаш төсекте шалқасынан жатқан. Өткен-кеткенді ойлауда. Оның қиялды ойы шартарапқа кетіп, әртүрлі жағдайды електен өткізді. Жастайынан жесір қалған келіншек келешек өмірін, күн көрісін ойлап, бірде су түбіне кеткендей, енді бірде қараңғылық төбесінен басқандай қиял толқыны тауға да, тасқа да соқты. Өмір сағым сияқты, жарқ етіп жанады да, қайта сөнеді. Алды толған буалдырланған тұмандай сезінеді ол. Үния жүрегіне үрей салатын қазақтың ескі әдетіндегі – әмеңгерлік. Әмеңгерлік лаңдары көз алдына келсе, жүрегіне найза қадалғандай сезінеді. Алуан түрлі ойлар жанын жеп дөңбекшіп жатқан Үния ойын үйге сұраусыз кіріп келе жатқан біреудің сыбдыры бөлді. Ала-көлеңкеде келген кісінің кім екенін білмей жүрегі дір еткен Үния, төсектен атып тұрды.

	– Кімсің, – деп сасқалақтап қалды Үния.

	– Байділдамын ғой, сенің хал-жайыңды білейін деп келген, – деп төр алдына қарай жүрді.

	Үния оның жаман ойын сезген жоқ. «Төрге шығыңыз», – деді салқын ғана сөйлеп. Ол ауыз үйден май шам жағып, әкеп қойды. «Тазының күшігіндей мұны қай құдай айдап келді? Ниеті қандай?» – деген ой Үнияны баурап алғандай болды. Ол төсек алдына отырайын деп оқталып еді, Байділданың ұзақ уақыт бұған қарап отырғаны – ысылдап жұтайын деп келе жатқан айдаһардай, көрінді. Үния есік жақта суыққа тоңған торғайдай бүрісіп, көзі жаутаңдап тұрып қалды. Төр алдында малдасын құрып, ұрыларша жан-жағына қарап алды да Байділда асқақтай сөйледі.

	– Отыр, менен шошып қалдың ба? Сені жейтін қасқыр емеспін.

	Айттым ғой халіңді білейін деп келгенімді, – деп кеңкілдей күлді ол.

	– Сіздің бейуақыттағы жүрісіңізден қорқып қалғаным рас, – деп Үния ауыз үйге шығып, тез қайта оралды.

	Байділда ұзақ уақыт Үнияға көзін қадап, тым-тырыс отырды. Сөз бастап, ушықтырып аламын ба деп те ойлайды. Бір кезде еңсеріле Үнияға бұрылып:

	– Үния, – деді ол, – Қабділданың асын, жылын бердік. Ендігі жерде жалғыз отыра бересің бе? Жас келіншектің соңынан сөз ергіш келеді. Оны өзің жақсы түсінетін адамсың. Екеуіміз қалған өмірімізді бірге өткізейік, – деп Үнияға қолын созды.

	– Маған Қабділданың түтінін өшір дейсіз бе? Құрып қойған қақпаныңыз бар екен ғой, – деп Үния сөз аяғын іркіп қалды.

	Содан кейін ұшып тұрып, үйден қалай атып шыққанын өзі де сезбеді.

	Байділда да соңынан ере шықты.

	– Тоқта, сөзге келмей, далаға қашып шыққаның не, бәрібір менен оңайшылықпен құтылып кете алмайсың, – деп Үнияның оң жақ білегінен ұстай алды.

	– Сенің әйелің, бала-шағаң бар. Мені тоқалдыққа алғың келетін болар. Ондай мазағыңа көнбеймін. Тоқал болғанша Үния атым өшсін, – деп қолын жұлқып қалып, бірден Саурық болыстың үйіне қарай жүгірді.

	Байділда да Үнияның соңынан қалмай, өкшелей ұмтылды. Қарлығаштай лыпыған жас келіншек кәрі қарғаға жеткізбеді. Ымырт қараңғысына еніп жоқ болды. Байділданың әлгі сөзі қытығына тиіп, тұла бойын ашу кернеген келіншек қайнағасының үйіне именбей кіріп барды. Саурық төр үйде біреулермен әртүрлі әңгіме айтып екі езуі екі құлағына жеткендей қарқ-қарқ күліп отыр екен. Келінінің кіргенін аңдамады. Үнияның тұрымтайдан қашқан боз торғайдай бүрісіп, бір нәрседен секем алып келгенін Саурықтың бәйбішесі Айман байқап қалды.

	– Бейуақытта не ғып жүрсің, шырағым? Бір нәрседен қорықтың ба?

	Өңің қашып кетіпті ғой. Не болды? – деді.

	Үнияның тіл қатуға шамасы келмеді. Үнсіз тұрып қалды. Денесі қалш-қалш етеді. Көзінен ыстық жас бұрқ ете қалды. Айман Үнияны қолынан ұстап, екінші бір бөлмеге алып барды. Есікті жауып шам жақты.

	– Не болды, айтшы, әлде, біреу ұрысты ма?

	– Апа, сізден сырымды жасырып қайтейін. Сізге сенемін. Мүмкін, дұрыс ақыл берерсіз. Жаңа ғана Байділда келді. Маған тоқалдыққа ти, жалғыз отырып не бітіресің деді. Ата-бабамыздан келе жатқан дәстүр бойынша сен менің жесірімсің деп өзімді әбден әуреледі. Мұнысы несі, мені қорлағаны ма? Ол кісінің әйелі, бала-шағасы бар емес пе? Байділданың айтқаны, мен үшін күтпеген әңгіме. Оның айтқан сөзі етімнен өтіп, сүйегіме жетті.

	– Шырағым, сабыр ет. Мұндай мәселені ат жалында, түйенің қомында шешуге болмайды. Жесір отырған келіншекке кім сөз айтпайды. Ашуланба, бәрін ақылға жеңдіру керек. Құдайдың басқа салғанын көрерсің. Саурық атаң да ойланып жүрген шығар, – деп сөзінің аяғында Айман бір нәрсені қоңырсытып, суыртпақтап отырды.

	– Жыламағанда қайтемін. Байділданың көңілі қара, іші толған мерез екен. Қабділда қайтыс болғаннан бері маған жаны ашыған боп жүруші еді. Енді түсіндім, оның жаман ойын. Сізден тағы сұрайтыным, апатай, басыма бостандық әперіңіз, – деп қасына Саурықтың кіші қызы Рәбиғаны ертіп есік алдына шықты.

	Дала тым-тырыс, мүлгіп тұр. Бейсауат жүрген жан жоқ. Анда-санда үрген төбет иттің күмпілдей шәуілдеген дауысы ғана естіледі. Екеуі байқап басып үйге жақындап келгенде есік алдындағы үйілген тезектің ар жағынан қараңдаған біреу келе жатты. Ол бұл екеуіне тура қарсы жүрді. Үния қорыққанынан жалт беріп кейін қашайын деп ыңғайланып еді: ар жағынан келе жатқан Байділда көрінді. Үния оны көргенде жылан көрген балапандай боп шыр ете қалды.

	Байділда жасы елуден асса да тілінен әзілі, денесінең қуаты қайтпаған, сақал-мұртын қоя берген, еңгезердей кісі. Жейтіні ет, ішетіні қымыз. Мес қарын, бағана терлеп-тепшіп Үния үйден жүгіре шыққанда жете алмай қалғаны да сол болатын. Өне бойы судырлаған сөз, ар-ұят жоқ, ойлайтыны мансабы мен құлқыны болатын. Өткен жылы үлкен ағасы Саурық болыстың айтуымен осы болысқа старшина болып тағайындалған. Ол бүкіл елге аш қасқырдай тиісті. Жемқор адам. Көптеген ауыл кедейлерін қан-қақсатып, жалғыз атын, сауып отырған жалғыз сиырын тартып алып, бір жылдың ішінде көптеген мал жинап алды. Құлқыны кең, кеңірдегі тоймайтын адам.

	Ол үйге кіре сала, бағанағы сөзін қайталап айтты. Ол төр үйде отырған Рәбиғадан да ұялмады да, сескенбеді. Еңгезердей ол есік жақта іші өрттей жанып, ашу қысып тұрған Үнияны құшақтай берем дегенде, үй іші у да шу болды. Үния оның құшағынан сытылып шығып:

	– Жолама қасыма. Менде не шаруаң бар. Сенің мазағыңа көнбеймін. Сен мені көндіре алмайсың, – деп бұрын Байділданы «сен» деп көрмеген ол бүгін ашу үстінде қайнағасын «сен» деп әдейі, жорта айтып тұр.

	– Қара мұның мені «сен» деп тұрғанын. Мен сен сияқты жүгенсіз кеткен қатынды ауыздықтайын, – деп Үнияға қарай жүгірді.

	Сол кезде бастаудан су әкелуге кеткен Рәбиға да бір шелек су көтеріп үйге кіріп келді.

	Байділда екі иығынан дем алып, ебедейсіз денесімен шөккен түйедей отыра кетті. Екі қолын жағына сүйеп, сөйлеп жөнелді: «Сен менің жесірімсің, көнбегеніңе қарамай зорлап аламын, болмаса, өз еркіңмен тиесің маған. Қара мұның маған күш көрсетіп, жағына сүйеніп тұрғанын. Көнбейтін болсаң есік алдындағы ағашқа байлап қойып, сабап, сен сияқты асауды үйретіп аламын...» – деп бурадай бұрқырап, жынын шашып отырған-ды сол кезде.

	Қайдан біліп қалғанын кім білсін, күндей күркіреп Байділданың бәйбішесі Салиха, екі иығын жұлып-жеп кіріп келді.

	– Е, сен қайда кетті десем, осында отыр екенсің ғой. Сені не әкетіп барады? Жасың келгенде құтырайын деген екенсің? Менің үстіме әйел алып, ана бес баланы қайда жібересің? Жүр кеттік, мына Үнияға тыныштық бер. Сенің жаман ойыңды мен әлдеқашан сезгенмін, – деп Байділданың қолынан жетектеп үйіне қайтты.

	Әйелінің көзінше бағанадан бергі кесір сөздерінің бірде-бірін айтпады. Іштей тұнып үйіне қайтты. Ертеңінде Салиханың өзі-ақ түндегі Үния үйінде болған оқиғаны елдің бәр-бәріне жайыпты. Бастау басына су әкелуге барғандардың да сиыр саууға барған қатындардың да, тіпті әуелі далада кездесіп қалған әйелдердің де әңгімесі Байділда, Үния болды. Өсек бүкіл ауылды кеулеп барады. Салиха өсекті он есе өсіріп, гуілдетіп жіберді. Жұмыссыз, ерігіп отырған қатындар от ала келдімді сылтау етіп ел-елге таратты.

	Осы оқиғадан кейін Байділда ұялды ма, болмаса ауыл-ауылды кернеп бара жатқан өсек толастасын деді ме, әйтеуір, екі-үш ай бойы ұйқыда жатқан аюдай үнсіз жатты. Бірте-бірте өсек те сөне бастады.





10


	Қылышын сүйретіп қыс келді. Сол жылы қар да қалың түсті. Үш күн бойы толассыз соққан боран жолдың бәрін жып-жылмағай ғып жауып тастады. Оппа қарға түсіп кеткен жылқының құлағы көрінбейтіндей болды. Ауыл арасындағы қатынас пышақ кескендей үзілді.

	Малын өріске жайып, қыстан шығаратын, осыған әбден үйренген ел, жаз кезінде пішен дайындамаған. Биылғы қыс екі бүйірден қысып тұр. Тебінде жүрген жылқының өзі қар астынан азық таба алмай, алдыңғы екі тұяғы мұжылып, қан тамып, тұралап қалды. Жұрттың бәрі малын қайда апарып сақтарын білмей, аласұрып жүр. Малға қора салмау, қазақтың ата-бабасынан мирас болып келе жатқан әдет. Боранда мал ықтататын, аязды күні қамайтын жылы қора жоқ. Жазғытұры таяғын ұстап қалған қойшылар, жүгеніне ие боп қалған жылқышылар, бір сиырсыз қалған сиыршы әр ауылда кездесетін болды. Қалың елден жинап алған Байділданың малы да сол қыста көп қырылды. Оның тау ішінде қалған бір үйір жылқысы ғана аман қалды. Құлын-биелері іш тастап, тау ығына тығылып, күнгей жақта қыстан тұралап шықты. Бірен-саран сиыры, бірер аты бар кедей байғұстар жаз кезінде терлеп-тепшіп тау баурайларынан шөп үйіп алған. Олар азды-көпті малын сақтап қалды.

	Қар еріп аласапыран болып жатқан мезгіл. Сай-саладан аққан су. Ауыл түбіндегі пішендікті су қаптап, көл-көсір болды. Азын-аулақ таяз өзендер өткел бермей жағасына шығып тулап жатты. Таудан құлай аққан су баурайындағы жалғыз-жарым үйлерді ағызып кетті. Қыстан әрең шыққан арық-тұрақ малдарда суға кетіп қалған жағдайлар көп кездесті. Күн жылынып, жаз шықты. Масаты кілемдей жер беті құлпырып шыға келді. Қалың шыққан шалғын гүл атып тұр. Сәл ғана соққан самал желмен дала біткеннің бәрі теңіздей толқып, тұнып тұр. Маржан шашқандай дала қызғалдағы күлімдеп тұрғандай сезім береді. Қыс бойы қармен алысқан ауыл жастары, бала-шағалар гүл жинап қызыққа батып жүр. Көк шалғынмен көмкерілген тау баурайлары күннің алтын сәулесімен астасып, көгілдір аспан жиегіне ұштасып жатқанға ұқсайды.

	Үния орын тепкен жұмбақ өмірді кешіп жүріп жатты. Қабділдамен өткізген жарық сәулелі күндері өшкендей. Іс тігуді пышақ кескендей тоқтатты. Келімді-кетімді кісілер де сиреді. Жаралы жүрек жазылмады. Үйде де, түзде де көз алдынан Қабділда бейнесі кетпеді. Түн баласында көз ілмей егіліп жылап та алады. Бұрынғыдай той-думанға баруды да, ән салуды да тоқтатты. Ылғиында төбесінен қара түнек басып тұрғандай сезінеді. Оның алды топан суы қаптағандай, мұнар басқан қара түн сияқты. «Алдыма қандай ор қазылып тұр, келешегім не болмақ?» – деген ой жатса да, тұрса да жанын жеп, денесіне ауыр шойын байлап қойғандай. Байділданың анадағы айтқан сөзі есіне түссе, жүрегі шым етіп бүрісіп қалғандай сезінеді. Ұйқыдан шошып оянатын болды. Қабділдадан қалған азын-аулақ мал да бітуге жақын. «Өзі тапқан малды, өзіне жұмсаймын» деп жетісі, қырқы, жылы деп сойып, жалғыз сиырдан басқа мал қалмаған. Ел іші ғой, бірі ұндай, енді бірі еттей әкеліп тастайтын болды. Сондықтан да әзірге Үния тұрмыстан қиыншылық көре қойған жоқ. Сылқым, кербез жігіттер келгіш болды. Олардың бірі жақсы тілекпен, екіншісі, күйеуі қайтыс болғалы жылдан асты ғой деп сұлу келіншекке арам оймен келетіндер де баршылық. Бірақ олардың бірде-біріне Үния сыр бермеді. Оларға суық болды.

	Байділда ағасы Саурық үйінен шықпайтынды шығарды. Күн-түн демей Саурық маңында шиыршық атып жүрді. Оның алып кел, шауып кел дегенінің бәріне елпілдеп тұрды. Байділда үйіне келе қалса, төр алдында дөңбекшіп жатып, ойлайтыны Үния. Ол іштей: «Үнияның сұлу екенін, өнерлі әйел екенін бұрынырақ білсем ғой, Саурықпен келісіп, қыздай тоқалдыққа өзім алатын едім, әлі де болса жас, дәл шағына келіп тұрған келіншек, әйелімнің арсылдағанына қарамастан Үнияны өзім аламын. Інімнің жесірін кімге қиып жіберемін. Жесір ерден кетсе де, елден кетпек емес. «Темірді қызған кезде соқ», – деп қазақ айтқандай, Үнияны басқа біреу қағып кетпеу үшін, мен Саурықпен тезірек келісіп, тоқалдыққа алғаным жөн. Бәйбішем тілі ұзын, тентек, жайсыз адам. Үнияға күн көрсетпеуге тырысып бағады. Оның аузына құм құймасам, мен еркек боп неге жаратылдым?... – деп ойланып-толғанып жатты.

	Байділда Саурықтың үйде жалғыз қалған кезін күтті. Болыс үйі қонақтан, келімді-кетімді кісіден босайтын күні аз болады. Күні бойы топырлап келіп жатқан қонақтардың бір тобы күн еңкейіп батып бара жатқан мезгілде аттанып кетті. Саурық есік алдына шығып, дәрет алды. Байділда ағасының қолына сары шәйнектен су құйып, орамал ұсынып жылмаңдап жүр. Үйге қарай кетіп бара жатып, Саурық: «Мына інім кейінгі күндері менің қасымнан шықпай, қолыма су құйып, жаны қалмай жүр. Өр мінезді, менмендігі мол жігіт еді, қазір жібектей жұмсақ, инабатты болыпты. Бұған не болды екен, әлде, жаман ойы бар ма?» – деп ойлап, «ой, алла, өзің сақтай көр» деп төр үйге кірді. Саурық төсек басында ілулі тұрған жайнамазды алды. Құбылаға қарай ұзын бойымен жайды. Шоқша сақалын сипап сәл тұрды да, жуан денесімен тізерлеп отырды. Құдайға жалбарынып, намазын асықпай оқып, көп отырды. Намаз бітті. «Иә, ал-ла», – деп ол жайнамазды қолына алып, бір-екі рет сілкіп, орнына ілді. Төр алдында жайылған көрпеге барып отырды. Дәл осы кезді бақылап тұрған Байділда төр үйдің есігін ашып, кіріп келді. Есікті жапты. Саурықтың қасына көп отырды.

	– Иә, Байділда, бірдеңе айтайын деп жүрсің бе? Айт, тыңдадым сені, – деді Саурық қозғала түсіп.

	– Аға, айтайын деп жүрген және сізбен ақылдасайын деген бір құпия әңгімем бар. Қабділда болса оқыстан мерт болғалы жылдан асып барады. Үнияға осы ауылдың жылпос жігіттері барғыштап жүрген көрінеді. Жесір өзіміздікі. Жол менікі болар деп ойлаймын. Күн өте берсе, Үния жас қой, біреуге ұрынып қалады. Біз сонда масқара болмаймыз ба? Осыны сізбен ақылдасайын деп едім. Беретін қандай ақылыңыз бар?

	– Е, – деп алды Саурық, – сенің бірнеше күннен бері мені торлап жүргеніңді байқап жүрмін. Сондағы айтайын дегенің Үнияның жайы екен ғой. Әрине, біз оны басқа біреуге жем етпейміз. Мұндай ақылды, ісмер келіншекті, бір болыс елді билеп отырып, басқа біреуге бере алмаймыз. Жесір біздікі дегенің дұрыс. «Үнияға біреулер қырындап жүр» дедің. Оларың кім? – деді Саурық секем алып қалғанын сездіріп.

	– Оным жай сөз ғой, әзірге, маңына жан жолатпайтын көрінеді. Мен де босқа отырмай, сенімді-сенімді деген қатынға, оның басқан ізін аңдытып қойдым.

	– Сенің жаңағы бір сөзіңнен шошып қалған едім, бәсе біздің келін қазақ дәстүрін жақсы түсінетін, парасатты адам еді. Өзін солай ұстағаны жақсы екен. Сенің Үнияда көңілің барын білдім. Ал, бұған Үния қалай қарайды? Сенің үйіңдегі келін қалай қарайды? Осыны, тіл тартып білген кісі бар ма?

	– Шынымды айтсам, Үния маңайына жолататын түрі жоқ. Ал, біздің үйдегі келініңіз, онан да арман. Айтып көріп едім, маған от ала жүгірді.

	«Бес баланы қайда жібересің?» – дейді ол. Бірақ ол қанша безер болғанымен сізден асып қайда барар дейсің? Оны өзім де ауыздықтап көремін ғой. Көнбей бара жатса екі жағын да зорлаймыз да. Қатындарда не билік бар! Олар мұрнын тесіп жетектеген тайлақ емес пе? Олар ел-жұртты ойлайтын адамдар емес. Екеуін де бір шыбықпен айдайтын болармыз.

	– Сен екеуін бір шыбықпен айдаймыз дейсің. Оған олар көне қойса болар еді. Өзің көріп отырсың мына менің үш қатынымның үшеуі жан-жаққа тартып, у-шу, бірі мен бірі ұрысқанда менің өзім солардың маңына жолағым келмей, бір нәрсені сылтау ғып, үйден кетіп қаламын. Шырағым, қайдан білейін? Сен күш көрсеткің келіп отыр. Оған Үния көне қойса еді. Менің үлкен бәйбішем, Үниядан ептеп сыр тартып көрген екен. Ол қайсар келін көрінеді. Өз айтқанынан басқаға көнетін түрі жоқ. «Мен Қабділданың түтінін сөндірмеймін, жалғыз да болсам отыра беремін. Егер, Байділда тыныштығымды ала берсе, өз сүйгеніме тиемін. Саурық атама осыны айта барыңыз» депті.

	– Менің оған осыдан біраз уақыт бұрын барғанымды да, сөз айтқанымды да сізге жеткізген екен.

	– Үй арасы жақын. Әр кісінің аяқ басқанын аңдып отырған жұрт емес пе? «Сау басыңа сақина тілеп» отыр екенсің. Менің көзім тірі отырғанда біздің жесірімізді ешкім әкетпейді. Асықпайық. Не істесек те, ақылмен істейік, – деп Саурық өз ойын ашық айтпай Байділданы шығарып салды. Байділда ағасының айтқанына риза болмай, үн-түнсіз үйден шығып кетті. Саурық, алакөлеңкеде, көп нәрсені ой елегінен өткізіп жалғыз жатты. «Үнияны алысқа жіберуге болмайды. Өзіміздің біреуіміз алуымыз керек. «Жаман қатын алғанның жауы үйінде, екі қатын алғанның дауы үйінде» деп қазақ тегін айтпаған ғой. Үш қатын дауласқанда, мен болыс басыммен тоқтата алмаймын. Әлгі, менің інім басына түспеген соң, тездеткісі келіп жүрген болар. «Күндестің күні де күндес, күлі де күндес» деп босқа айтылмаған. Үния сұлу келіншек. Үшінші әйелім болмағанда өзім-ақ алар едім», деп өз құлқынын да ойлап қойды.

	Күн дәл төбеге келген кез. Үния есік алдында самауыр жағып жүрген-ді. Байділданың әйелі тағы да бірнеше әйел күпілдеп сөйлеп келе жатты. Оларды Үния көрсе де алыстан сөз төркінін жөндеп ести алмады. Беті осы үй. Алдыңғы жағында балпылдап сөйлеп келе жатқан Салиха Үнияға қарай тура жүрді. Олар жақын келіп:

	– Жолымыз болады екен, келін самауыр қойып жатыр, – деп Үнияның жанына келді.

	Үния бар ақ жүрегімен амандасып:

	– Үйге кіріңіздер, – деп олардың келгеніне ризалық білдіргендей күлімдеп қарсы алды.

	Әйелдер төрге шығып отырды. Шай әкелінді. Үния қоңыр бауырсақты қант араластыра дастарқанға айнала төкті. Кесеге салып, екі жерден сары май қойды. Шай үстінде әңгімені Салиха бастады.

	– Ойбай, менің әлгі құтырған күйеуім менің үстіме қатын аламын деп әуре болып жүр. Бәлем, мен оған қатын алғанды көрсетемін.

	– Ол кімді аламын деп жүр? – деп беті шалбар-шалбар бір әйел Салихаға таңданып қарады.

	– Кімді дейсің, мына, Үнияны аламын дейді. Бұған сөз айтып көрген екен, Үния шырағым қайсар ғой, саған тимеймін деп, бетін қайырып тастапты, – деп Үнияның бетіне қарады.

	– Жеңеше, мен ол кісіге айтарымды айттым. Мен Қабділданың түтінін өшірмеймін. Осы айтқаныма сеніңіз.

	– Жассың ғой, жалғыз өзің шыдап отыра алмайсың: Байділда болмаса да, басқа өзіңнің көңіліңе жаққан біреуді тауып алған жөн, – деп екінші бір қатын не дер екен деп» Үнияға сынай қарады.

	– Ойбай, басқа елге күйеуге тиіп кетсе, ел арасы бұзылады. Жанжал араласса, бүліншілік болғаны ғой. Осы күні сыныққа сылтау таба алмай жүрген жұртты қалай тоқтатамыз, – деді үшінші бір әйел.

	– Апатайлар, – деді Үния. – Ел арасына іріткі салатын мен емеспін. Анадағы Байділда әңгімесінен кейін көп ойланып, көп толғанып

	Салиха бүгін ширығып келген екен. «Мен егер қайтадан қыз боп тусам, Байділдаға тимеген болар едім. Оның мінезсіз-сотқар кісі екенін енді білдім, екі ауыз сөзге келмей үйдің берекесін алады, қолына не түссе сабаймын деп тұра жүгіреді. Оған бес баламен мен ғана шыдап жүрмін. Үйдегі қазан-ошаққа араласқан еркек еркек емес, – деп Салиха күйеуін қатындардың көзінше сылқита жамандады.

	– Ей, сен аузыңа келгенді айтып бейпілдене берме, біреу-міреу Байділданың құлағына жеткізсе, сенің өз халың не болады. Оны да ойлап қой, – деді тағы бір әйел.

	– Менің көріп жүргенім аз емес. Одан қорықпаймын. Сабағысы келсе, келсабымды ала жүгіремін, ол кәрі азбаннан қорқатын мен жоқ, – деп Салиха кер ауыздығына салды.

	– Сен күмпілдеме, ол ұрт мінез, жазым етіп жүрмесін.

	– Ол шамасына қарасын, мені қорғайтын кісі жоқ деп жүрген болар. Оған бөгесін болатын жан менің төркінімнен де табылады, – деп сөзге жеңіс беретін түрі жоқ.

	Үния үнсіз шұлғып, қатындардың сөз саптасын тыңдап отыр. Салиханың өзі де кер-азу адам екенін ішіне түйді Байділданың да түзде жегін аттай жортқаны, үй ішінде ұрт мінез, көргені-білгені жоқ адам екенін әбден түсінді. Салиханың өз есебі, өз білгені, өз көргені бар. Оның ойы қайткенде Үния көңілін ушықтыра беру, Байділдаға жолатпау. Қатындар тамағын ішіп, дуылдасып үйлеріне қайтты.

	Салиха үйінің табалдырығын аттай сала, үйде отырған кіші балаларын шырылдатып, құлағын жұлқылап, тепкілей бастады. Өшін балалардан алмақ. Үй іші у да шу. Даладан екі иығынан дем алып, ентіге кірген Байділда:

	– Саған не болды, балаларда нең бар? Сен құтырған боларсың? – деп Салиханың білегінен ұстай беріп еді, оны да итеріп жіберді. Қатынының ашуға мінгенін сезіп:

	– Қой дегесін қой, сүйреңдемей тоқтат, болмаса...– деп, қона түсетін бүркіттей түйіліп, қаны қашып боп-боз болып, тісін қайрап тұра қалды.

	– Көрсететінді сен, маған көрсетіп болдың. Енді төркініме апарып тастауың ғана қалды. Алып көр Үнияны? Ол сен сияқты арсызға тимейді, ұқтың ба? – деп Салиха Байділдаға тигізе айтты.

	Байділда қатынының сөз саптасын енді түсінді. Әңгімені ушықтыра бергісі келмей, дәл осы жерде аузына құм құйылғандай өзінің үйреншікті орнына отыра кетті.

	– Әй, қатын, – деді Байділда, – сені зейінді, білгені-тоқығаны бар адам деуші едім, сенің бүгінгі ашуың зәрлі сияқты. Бала-шағадан ұялмайсың ба? Олардың саған істеген не жазығы бар? – деп бастап еді, Салиха жұлып алғандай:

	– Бала-шағаға жаның ашитын сен бе? Оларға бауырың елжіреп тұрса, Үнияны неге алам дейсің? Сенің өзіңде ес бар ма?

	– Маған тием деп отырған Үния жоқ. Сен алдын-ала байбалам болма, өмір әлі алда емес пе? – деп, Байділда жібігендей көңіл білдіріп, кеңкілдеп өтірік күлді.

	– Сайқалданба, мен сенің бар ісіңді білемін. Өтірік алдама мені. Сенің отыңмен кіріп, күліңмен шығып, бес ұл тауып бергеннен басқа жазығым бар ма? Неге, осынша күмпілдей бересің?

	– Бәрін келешек өмір көрсетеді. Әңгімені осымен бітірейік. Үйде отырып, екеуіміздің ұрысып отырғанымыз ұят болар.

	– Қойсақ қойдық. Сенің де ұялатын күнің болады екен, – деп Салиха инесін Байділданың қолқасына бір сұғып алды да тоқтады.

	Екеуінің де бірін-бірі арбап, жыланша шағып отырғандарының түтіні белгілі. Екеуі ажыраспай бір құдықтан су ішетіні айдай айқын. Салиханың төркіні де жалмап жұта салатын адамдар емес. Бір елді билеп-төстеп отырған дәулетті адамдар. Байділда Салихаға жақындай түсіп, арқасынан қағып, шашынан сипап:

	– Осы жұлысқанымыз да жетер. Сөз жарыстыруды тоқтатайық. Ендігісін келешекте көріп жатармыз. Ерлі-байлы кісілерміз, бұл дүниеде бірге өмір сүреміз, – деп мәймөңкеледі. Атымның сыры өзіме белгілі дегендей, қатынының сырын өзі білетін Байділда тұтанып, лаулап бара жатқан отты өшірді. Салиха да сылқ етіп, өрттей қаптап сыртына шыққан ашуынан қайтып, сөзді тоқтатты.

	Үния үйде қолын қусырып, бос отыруды тоқтатып, іс тігу өнерін қайта бастағанына бір аптадай уақыт болды. Көрші ауылдың білекті байының бірі Сәду Белдебекұлы деген кісі қызын ұзататын болыпты. Арнайы Лепсі жәрмеңкесінен барқыт, шағи, бөз, сәтен сияқты маталар сатып әкеліпті. Өз ауылында тігінші табылмай, Үнияға арбаға тиеген маталарын алып, сол Сәдудің ортаншы тоқалы Қаракөз келді. Ол кісі пәуескеге қос ат жегіп, елден ерекше сәнді келді. Пәуескеден ырғалып-жырғалып әзер түсіп, есік алдында қазыққа бұзау байлап жүрген Үнияның қасына келіп:

	– Үния шырағым, аман-есенсің бе? Ауыл-аймақ аман ба, – деп қазақтың ескі әдетінше шұбыртып, ішіне кіре амандасты.

	– Аман-есен жүріп жатырмыз, апа, – деп Үния қысқа ғана жауап берді.

	– Саған арнайы келіп тұрмын.

	– Үйге кіріңіз, – деп Үния Қаракөзді ертіп үйге кірді. – Жолдан шөлдеп келген шығарсыздар, шай қайнатайын, – деп есік алдына шығып кетті. Көп ұзамай шай да келді. Күрең шайды ұрттап отырып Қаракөз:

	– Шырағым, Үния, іс тігуді көптен бері қойып кетіпті деп естіп жатырмыз. Саған зәру болған соң, әдейілеп келіп отырмын. Жалғыз қызымды ұзатайын деп жатыр едім. Біздің елде іс тігетін жөнді адам жоқ. Ұзататын қыздың жабдығы көп болатынын өзің білесің. Киім-кешек тігіп бер. Өзі мына менің қасымда отырған бала. Аты өзіңе ұйқас Әлия. Еңбегіңді жемеймін. Төлеймін. Сұрағаныңды беремін. Тігіп берсең болғаны, – деп Қаракөз дөрекілеу сөйлеп кетті.

	– Менің тіккенім сіздерге ұнамай қалса қайтемін? Сізге ақы төле деп айта алмаймын. Ауыл арасы жақын, ел-жұрттан ұят болады. Осы күні кімнің аузына қақпақ қоямыз. Ертең-ақ Үния сіздің қызыңызға киім тігіп беріп, ақы алыпты деп, өздері өсек-аяң қайдан шығады деп шөлдеп отырған жұрт дүр ете қалады ғой, – деп Үния Әлияға жымиып қарады.

	«Өзі кескен шөркедей доп-домалақ қыз екен. Бұған лайықтап әдемі киім тігу де оңай болмас» деп ойлаған ол аңырып, отыр.

	– Сенің тіккен киіміңді бәр ел мақтап жүр ғой, соларға тіккендей тіксең, бізге де ұнайды.

	Үния кісі көңілін өмірінде қайтарып көрген жоқ. Бір күндік жерден ат болдыртып келген екен, бұл кісінің қолын қақпайын деп, қызға тігетін киімнің үлгісін алып қалды.

	– Қолымнан келгенше тігіп көрейін. Он күннен соң бір соғарсыздар. Оған дейін үлгере алмасам, бір-екі күн біздің, үйдің құтты қонағы боп жата берерсіздер. Көріп отырсыздар, өзім жалғызілік кісімін, көмек бере қоятын адамым да жоқ, үлгере алмауым да мүмкін, – деп Үния келген қонақтарға ескертті.

	– Үлгере алмасаң осында бола тұрармыз, – деді Қаракөз.

	Ертеңінде таңғы оразасын ашқан Қаракөз ауылына қайтып кетті. Ол пәуескенің ішінде келе жатып: «Үния байғұс әбден жүдеп қалыпты. Өзі жібек мінезді, келбетті-ақ адам. Жесір қалып, бақыты жанбаған кісі ғой. Өзінің қонақ күтуі де ерекше екен. Пісірген тамағы да дәмді. Құдай осындай адамдарды бақытсыз қып жаратады», – деп ойлады.

	Дәл он күні толды дегенде Үния екі түрлі матадан етегі бүрмеленген екі қызыл көйлек, екі түрлі барқыттан, шеті оқамен көмкерілген, қызыл, күрең барқыт қамзол, үкілі құндыз бөрік, үкілі тақия, бірнеше шағи көрпе, жастық тысын тігіп бітірді. Айтылмыш күні қызын ертіп, пәуескеге екі ат жеккен, тағы бір атты жетекке алып Қаракөз келді. Өзі өте кербез кісі екен, үсті-басы мақпалға бөленген, қолы толы алтын жүзік, сақина, білегінде білеудей жуан, шебер зергердің қолынан шыққан білезік. Оны Үния есік алдында иіліп қарсы алды. Оның қасында Рәбиға бар. Үния оларды көптен аралас-құралас таныс адамдай, жылы жүзбен амандасты да:

	– Үйге кіріңіздер, жоғары шығыңыздар, – деп асты-үстіне түсіп жүрді.

	– Қалай, шырағым, мал-бас аман ба, денің сау ма? – деп төрге шыға беріп, Үнияға ол да жылы амандасты.

	– Аман-есен жүріп жатырмыз. Сіз әдейілеп сонша жерден келген соң, айтқан киім-кешектеріңізді қолымнан келгенше тігіп қойдым. Сіздер жаратасыздар ма, жоқ па, қайдан білейін? – деп қабырғаға ілінулі тұрған заттарын алып көрсете бастады.

	Сәдудің тоқалы Қаракөз қамзолдың бірін қолына алып, айнала қарап шықты. Көңілі толғандай Үнияға қарап:

	– Әлияға дәл келсе болғаны ғой, жақсы тігілген сияқты. Әй, қыз, сен киіп көрші, Үния апаңның тіккен киімін, – деп қызына бір-бірлеп тігілген киімнің бәрін кигізіп көрді, – ой, шырағым-ай, көп жаса, құйып қойғандай дәл екен. Әлия басқа бір адамдай жайнап шыға келді ғой. «Ел айтса, дұрыс айтады» деуші еді бұрынғылар, Үния, сені, ел ісмер деп босқа айтпаған екен. Әнеукүні айтып едім, еңбегіңді төлеймін деп, соғымыңа бір ту бие жетектеп келдім, шырағым, – деп Қаракөз шыттай жаңа киім киіп, қуанғандығынан күлерін де, жыларын да білмей үстіндегі оқалы шапанын алақанымен сипалап тұрған қызына көз қиығын серпе тастап қарады.

	– Маған ешқандай ақының керегі жоқ. Істеген ісім сіздердің көңілдеріңізден шықса болды. Әкелген малыңызды алып кетсеңіз де болады.

	– Егер шындап келсем, ол ақы емес, сыйлық. Сен ұялма, алып қал.

	Сенің хал-жағдайың маған белгілі.

	– Сіздердей кісілерден ақы алу, мен үшін өлім емес пе?

	– Жоқ, шырағым, айтқаным айтқан, әдейілеп арнап әкелген жылқымды қайта әкетпеймін. Сәдудің малы жетеді, – деп Қаракөз орнынан тұрып, Үнияның бетінен сүйіп, рақметін айтты.

	Қаракөз аттанып кетісімен, іле-шала Салиха кіріп келді. Өзі неше күннен бері киім тігіп, ұйқысы қанбай жүрген Үния өңі қашып аппақ қудай болған еді. Енді жан шақырып, дем аламын ба деп еді, Салиханың келгенін іштей жақтырмай қалды. «Осы-ақ сумаңдап келе береді екен. Мұның күйеуінен өзім қашып жүрсем, бұл менен сезіктеніп жүр», – деді өзіне-өзі.

	– Қаракөз келіп кетті ғой, киімдерін тігіп бердің бе? Есік алдында байлауды тұрған семіз биені ақысына берген болар?

	– Киімді тігіп қойған едім, алып кетті. Ақы алмаймын десем де тастап кетті. Қыста соғым болады да.

	– Табысың мол болады екен. Саған осындағы еркектер қызықпағанда қайтсын?

	– Апатай, ушықтырмаңызшы әңгімені, мен күйеу іздеп жүрмегенімді өзіңіз білесіз. Тамағымды тауып, Қабділданың түтінін өшірмей отырсам болғаны емес пе?

	– Менің, әлгі күйеуім, сенен дәмесі бар. Үлкен қайнағамызға да барыпты. Әлі қоймай жүр. Осы күні менімен алысатын болды.

	– Мен сізге айттым ғой, соным сізге берген сертім. Жаным тірі болса көнбеймін.

	Үниямен шарпысып-серпісіп алуға келген Салиха оның ойын білген соң бәсеңдеп, онан әрі бастырмалатып, сұрау қоюды тоқтатты. Араларында бір нәрсе болса, ебін тауып іріткі салып, ыдыратып жібергісі келген еді, бірақ Үния жібек мінезінен оның арам ойын бірден сезіп, ондай ұрыс-қарысқа жеткізбеді. Салиха жайланып қою шай ішіп, нарттай қызарып отыр. Кимешегінің етегімен маңдайын сүртіп қойды. Ол қолындағы кәрден кесені Үнияға ұсынып, осының тағы да бір сырын білгісі келіп, сиқырлана сөйледі:

	– Сен Байділдаға, менің үстіме тиеді деген өсек, бүкіл ауылды кеулеп бара жатқан соң, ең алдымен тағы да өзіңнен сұрайын деп келіп едім. Шыныңды айтшы, анадан кейін ол саған келді ме?

	– Одан кейін мен ол кісіні көрсем, арам қатайын. Іс тігуден қолым тиген жоқ. Ылғи қасыма екі-үш қызды жатқызамын. Менің басқа сырым болмақ емес.

	Салиха көз қиығымен жиһаз біткеннің бәрін шолып шықты. Бәр-бәрі орын-орынға қойылған. Шыттай таза. Бірде-бірінде шөкімдей де шаң жоқ. Кірсе, шыққысыз үй. Салиханың өз үйіне бара қалсаң, есіктен төрге дейін шашылып жатқан үй бұйымдары, төсек-орны айлап жиналмайды. Көрпесі май-май, сырмағын түртіп қалсаң борпылдаған шаң. Салиха тым салақ адам. Үйді-үйге от шашып, айтатыны өсек. Өте тұрақсыз, сынап сияқты өзгеріп тұрады. Тым жабайы, қараңғы кісі. Сөйтіп жүріп ел арасына іріткі салуға шебер-ақ. Бүгіннің өзінде беті салтақ-салтақ. Бетіне көптен су тимеген сияқты. Ол балпылдап, жаздың қысқа түнінде таң құланиектенгенше отырды. Ендігі әңгімесінің көбі Үнияның ісмерлігі, тамақты дәмді пісіретіні, қымызы да балдай татитыны болды.

	– Таң атып қалыпты, енді үйге қайтайын, – деп Салиха шығып бара жатып, – осы сертің берік қой! – деді.

	– Апа, сертім – серт, менің бұл айтқанымды құдайдан басқа жан бұза алмас, – деп Салиханы есік алдына дейін шығарып салды.

	Адалдық – шындық иесі. Дана адам жүріс-тұрысын да, сөйлеген сөзін де ой елегінен өткізіп, ақылмен айтады. Сөзі мірдің оғындай тыңдаушыларын ұйытып әкетеді. Ойлы адам әр уақытта ойлы сөз айтады. Өмірде дана адамның да жауы болады. Ол – іші тар, қызғаншақ, біреудің жақсылығын көре алмайтын адамдардан шығады. Ондай адамдар сайқал келеді. Жұрт алдында сені көзіңше мақтап, жер-дүниеге сиғызбайды. Көзің тайып кетсе, айтатыны өсек, өтірік, біреуді біреуге шағыстыру. Адам арасына түйіртпегі мол сөздер таратып, әр уақытта кеудесінде бір сайтан ұялап жүретін шіріктер де бұл дүниеде баршылық. Шындықты бұрмаламайтын адамдар даналықтың шұғласы емес пе? Ал, сол даналарды ізет тұту баяғыдан келе жатқан мирас қой. Кейбір әулекі адамдар тәубесіне келетініне көзі жетсе де, осыны түсінгісі келмейді. Байділда мен Салиха дәл осындай сайқал адамдар. Байділда зорлық-зомбылық, озбырлық иесі болса, Салиха сиқыршы, сыбыршы, беймаза адам.

	Үния шын махаббат сөнбейді, мәңгілік болады дейді өзіне-өзі. Қаракөздің қызына киім тіккен ақысына семіз бие байлап кеткені Үнияға шипа болды. Бұдан былайғы жерде іс тіккізген ел адамдары ақы төлейтінді шығарды. Үния одан бас тартпады. Бергенін алды. Еңбегі өнді. Аз мезгілдің ішінде он-он бес қараның басы құралып қалды. Ауылдың сайқал қатындары: «Ойбай бетім-ау, Үния іс тігіп, мал жинап жатыр», – деп үй-үйге тарата бастады. Ол әңгіме Саурық болысқа да жетті.

	Түс мезгілі еді. Үния үйінде қара мақпал матадан шапан тігіп отырған. Саурықтың үлкен бәйбішесі Айман кіріп келді. Үния қолындағы түймесін тігіп отырған шапанды жерге қойып:

	– Апа, жоғары шығыңыз. Отырыңыз, – деп көрпе жайып, төрге отырғызды.

	Сары самауырдың шайын ішіп, Айман көп отырды. Әлі тіс жарып, әдейі келген жұмысын айтпады. Әңгімесінің көбі осыдан екі-үш күн бұрын жәрмеңкеге барғандағы көргендері болды. Лепсинск қаласында арақ заводы барын, оның иесі Фугасов қазақ арасында өскен, қазақтың қалжыңын да, мақал-мәтелін де білетін кісі. Қазақтың байы Сәду жәрмеңкеге мал, тері-терсек алып келсе керек. Тау баурайында сегіз қанат киіз үй тігіп, көшіп-қонып жүретін қазақ, орын теуіп жәрмеңкені қызықтап жүріпті. Арақ заводының қожасы Фугасовты Сәду қонаққа шақырыпты. Екеуі қымызға бөртіп, қалжыңдасып отырады. «Мен болсам, заводым бар, онан қанша пайда түсіремін, сен малым көп деп мақтанасың, мал бір жылғы жұттан қалмай қырылып қалса ғой, құрығыңды ұстап қала бересің. Сенің байлығың байлық емес, байлық деп менікін айт», – дейді. Сол кезде қазақ байы Сәду айтқан екен: «Саған мен байлықтың көкесін көрсетейін, әй, қатын, ана үлкен сары самауырды есік алдына алып шық, мен ақшамен шай қайнатып берейін», – деп төр алдында жиылып тұрған үлкен сандықтың бірін ашып, уыс-уыс ақша алып шығады да, есік алдындағы самауырды тұтатып, ақшамен шай қайнатып беріпті. Қазақ байларының ішінде осындай да әулекілер баршылық. Шай құйып отырған Үния:

	– Сандық түбінде шіріп жатқан ақшасына ол бай қыста қыстайтын үй, қора-қопсы салмай ма екен? Сонша, ақшаға самауыр қайнатқан неткен дарақы адам? – деп жымиып күлді.

	– Ей, шырағым-ай, байлық не істетпейді. Жәрмеңкеде жүріп осы әңгімені естігенде, мен де сенің айтқаныңды айтқан едім, – деп Айман Үнияға көзін қадап, күлген болды.

	Үнияны әңгімеге ұйытып, көңілдендіріп алған Айман сайқалданып:

	– Жәрмеңке толған ерігіп жүрген адамдар. Олардан естіген әңгімем таусылмайды. Енді өз ауылымыздағы өсек-аяңға келейін, сен жұрттың киімін тігіп, мал жинап жатыр деп ел дуылдап жүр. Оны біздің өзіміз де көріп отырмыз. Үйіңе жүргіншілер қондырады, әнеукүні Семей жақтан келген әнші жігіт екі күн бойы далаға шықпай сенің үйіңде жатыпты. Сонымен көңіл қосып қалыпты деген әңгіме бүкіл ауылға жайылыпты. Осының бәрі әлгі қайнағаңның да құлағына жетіпті. Мені сол кісі әдейілеп жіберді. Айт деді. Осы қылықтарын қойсын деді, – деп алақандай үлкен көзімен Үнияға қарады.

	Үния бірде аппақ қудай болып, бірде қызара бөртіп ашу қысып шамданып, сәл уақыт үнсіз отырды. Айманның мына айтқаны оның екі бүйірінен шаншу қадалғандай дір еткізді. Үния көз алдына іркілген жасын кимешегінің ұшымен сүртті де:

	– Ел өсектесе, өсектей берсін. Өзімнің еңбектеніп тапқан адал малымда не шаруасы бар? Осы ауылда күні бойы үй-үйді қыдырып жүріп өсек айтатын әйелдердің тілі неге қырқылмайды екен? Олардың қолы бос, үй жұмысын, малын бағатын малшылары, қызмет ететін әйелдері бар. Қабділда қайтыс болғанда бір бұзаулы сиырдан басқа, осы үйде бір тұяқ қалмағанын өзіңіз білесіз. Біздің терлеп-тепшіп тапқан азын-аулақ малымызды көре алмайтындар бар. Мен бойыма біткен кәсібімді қоя алмаймын. Ұрлап алып жатқаным жоқ. Әнеукүні Семейден келген әнші жігіт екі күн қонып жатқаны рас. Бірақ, мен онан сіздің кіші қызыңыз Рәбиға екеуіміз Абай ақынның өлеңдерін, әндерін үйрендік. Түн баласында, мен үйде қонғаным жоқ. Рәбиға екеуміз қасымыздағы көршінің үйіне барып қонып жүрдік. Күндіз Рәбиға менің жанымнан бір елі қалған жоқ. Бұл айтқаным теріс десеңіз, қызыңыздан сұраңыз, – деп еңіреп жылап жіберді.

	– Қой, шырағым, жылама. «Жел болмаса, шөп басы қимылдамайды», – дейді қазақ. Өзіңнің де шалыс басқан жерің бар шығар. Әйтпесе, жәй жүрген кісіде кімнің шаруасы бар. Осыны ойланшы!

	– Менің ойланатын ешқандай қылмысым жоқ. Арым таза. Көки бермесін бұл жұрт.

	– Өсек таратып жүрген адамның кім екенін білмей жатып, қатты сөз айтпа, жас әйелге ондай сөз жараспайды. Сабырлық керек.

	– Сумаңдап, кездескен адамға өсек айтып жүрген өзіміздің абысынымыз – Салиха. Оның ойы ебін тауып, ел арасына от қою, ыдырату, сайқалданбасын маған. Ол кісінің қойны-қонышы толған өсек екенін баяғыдан білесіз. Оған қой дейтін қожа, әй дейтін әже болды ма, осы ауылда?

	– Шамданба, мен естігенімді айттым. Абысыныңа да тіл тигізбе, – деп Айман нығыздана отырды.

	Айман мен Үния осылай серпісіп-шарпысып алды. Екеуі де сәл уақыт үнсіз. Бір-біріне ашулы көзімен қарап отыр. Үния кәрден кесеге шай құйып жатып:

	– Тіл тигізбегенде қайтемін. Судырамасын. Үйін жинап алсын. Төсек-орны айлап жиналмай жатады, – деп тигізе айтты.

	– Бәрінен, әлгі бір жігіттің екі күн бойы сенің үйіңде жатқаны біздің тұқымымыздың көзіне шөп салғаның емес пе?!

	– Апатай, олай болса, сіз отыра тұрыңыз, мен қазір Рәбиғаны шақырып келейін. Шындықты содан есті, – деп Үния орнынан тұра бергенде, есікті ашып Рәбиғаның өзі кіріп келді.

	– Ой, айналайын, жақсы келдің. Әнеукүнгі екеуіміздің ән үйренгенімізді мына шешеңе айтшы.

	Рәбиға дастарқан басына келіп отырды. Бір бүліктің болғанын білді. Ол анадағы Семейден келген жігіттен Үния екеуінің Абай әндерін үйренгендігін, ол күндерде көрші үйінде жатып жүргендерін жіпке тізгендей айтып берді. Осы әңгімелерді жеңгесі Салиханың таратып жүргеніне дейін қалдырмай айтты. Рәбиға ақ көңілімен Үнияны жақтап шықты. Салиханың өз есебі өзінде. Қайткен күнде Үниядан Байділданың көңілін қалдыру. Одан басқа онда ой жоқ.

	– Әй, қыз, сумаңдамай, тыныш отыр. Қарашы, мұның Үнияны жақтап отырғанын, – деп Айман қызына жекіріп тастады.

	– Апа, мен көргенімді айттым ғой. Осы айтқанымның ешқандай қоспасы жоқ, – деп ол осылардың сөзіне араласқысы келмей, орнынан тұрды да, есік жаққа қарай жүрді.

	Рәбиға өте инабатты, мөлдір судай таза, өтірік-өсекпен де шаруасы жоқ, уыздай жас қыз. Өң десе, өңі де бар. Қарақаттай қара көзін шешесіне қарай бір төңкерді де, сыртқа шығып кетті.

	– Үйренген өлеңдеріңді айтып жіберші, – деп Айман сайқалдана, қулана көз қиығын Үнияға аударып қарады.

	– Апа, көзімнен аққан жасты көріп отырсыз. Ән салу үшін де көңіл керек емес пе? Сіздің айтқан әңгімеңіз менің кеудеме пышақ салғандай қадалып отыр. Кешке таман тағы бір соғыңыз. Рәбиға екеуіміз қосылып, үйренген әндерімізді айтып берейік. Қазір мені қинамаңыз.

	– Жарайды, бірақ кешке таман тағы ораламын, – балпаңдай ауыр денесімен орнынан әзер тұрып, семірген қаздай ырғалып үйіне кетті.

	Айман кетісімен үйге Рәбиға қайта оралды. Сүттей көңілінде ешқандай ашудың ізі жоқ. Күмістей сылдыраған күлкісі бөлме ішін толтырып жіберді. Ондағы ойы Үнияның қамыққан көңілін көтеру еді. Рәбиға жібектей жұмсақ алақанымен Үнияның шашын жөндеп, оған көзін қадап, жымиып күлді.

	– Апа, – деді ол, – бұл ауылдың тышқандай кішкене қызына дейін өсекшіл. Оған шамданба да, көңіліңе де алма!

	– Ақылыңнан айналайын, Рәбиғажан. Салиха абысыным қолына шоқ ұстап, ауыл-ауылды аралап, өсекті кеулетіп бара жатыр. Оны өзім де естіп отырмын. Салиханың әлегі үлкен кісіге де жетіпті. Жесір әйелдің артынан сөз ергіш келеді. Басқан аяғыңды аңдып отырған жұрт. Өзің көріп жүрсің, осыны біліп, еркек біткеннің маңайына жоламайтынымды! Үлкен кісіден ұят болды.

	– Үйге барғанда әкеме осы уақиғаның шынын айтамын. Бәрі өсек, сенбеңіз. Салиханы тоқтатыңыз дегенді де айтамын, – деп Рәбиға Үнияның қасына келіп отырды.

	Саурық болыс Рәбиғаны еркелетіп өсірген. Басқа қыздар құсап, ұялшақтығы жоқ. Әкесінше үй ішінде өктем сөйлей береді. Рәбиғаның әкесіне бүкпесіні жоқ, айтайын деген ойын ашық айта беретінін Үния да біледі. Саурық әнді жақсы көреді. Үйренген Абай әнін салып беретінін де Рәбиға жасырмай айтты. Түс ауып қалған мезгіл еді. Рәбиға Саурық отырған бөлмеге келді. Әкесі қызын қасына шақырып бетінен сүйді. Үйде жалғыз отырып, іші пысып барар жер таба алмай отырған Саурық қызы келгеніне қуанып қалды. Айман бүгінгі Үниямен болған әңгіменің бәрін айтқан екен. Қызына:

	– Сендер ән үйреніпсіңдер, ән салып жіберші, жабыққан көңілімді көтерейін, – деп Саурық қызына күле қарады.

	Рәбиға сасқан жоқ. «Қандай өлең айтсам екен» деп сәл ойланып отырды да Абайдың «Сегіз аяқ» әнін шырқады. Саурық қызының ән ырғағына ризалық білдіріп, көңілді отырды. Ән аяқталған кезде, орнынан қозғалып, еңсесін көтеріп, жастықты қабырғаға қарай ысырып қойды да, малдасын құрып отырды.

	– Өзің әнші болыпсың ғой. Мына ән кімдікі дедің?

	– Семей жақта Абай деген ақынның шығарған әні деп, Үния екеуімізге жәрмеңкеге кетіп бара жатқан бір әнші жігіт үйретті, – деп Рәбиға болған оқиғаны жіпке тізгендей бәрін рет-ретімен әкесіне айтып берді. Ауылдағы өсекті кеулетіп жүрген Салиха жеңгесі екенін де қорықпай ашық айтты. Қызының мөлдір ашық мінезіне Саурық риза болды.

	Қызы кетісімен басына жастық жастанып тұнжырап, үнсіз, жалғыздан-жалғыз өзі теңіздей толқыған ойға батып Саурық ұзақ жатты. Ел арасындағы ру таласы, жесір дауы, Үния жағдайы оны көп ойландырды. Бөлмеге бір нәрсені сылтауратып келген Айман сөзіне де ләм-лим демей, бедірейіп жатты. Оны сезген Айман ізінше есікті жауып, алдыңғы бөлмеге шығып кетті. Бүгінгі оның қытығына тиіп жатқан ауылды кернеген өсек. Қызының айтқанына сенерін де, сенбесін де білмеді. Ол бір түйінге келгендей өзіне өзі басын шұлғып жатты. Дәл қазір Үния мәселесіне ашық кірісіп, Байділдаға алып бергендей болса, ел арасында іріткі туады. Үнияның жамағайыны Терлікбай да осал адам емес. Ол бұл іске кірісетіні айдан аян. Болыс сайлауы да жақындап қалды. Саурық өз ойын болыс сайлауы өткенге дейін Үния мәселесін жабулы қазан-жабулы дегендей көтермейтін болып түйді. Ол тізесіне қолын тіреп, орнынан тұрды. Күндегі әдетінше қақырынып-түкірініп, бәйбішесіне мұнда кел дегендей дыбыс білдірді. Айман да күйеуінің берген дыбысына әбден қанық боп алған, есіктен кіріп келді.

	– Әй, бәйбіше, шөлдеп отырғаным, қымыз алдыршы.

	Саурықтың кіші тоқалы ауыздағы бөлмеге дастарқан жайып, үлкен тегене толған қымыз әкеліп қойды. Сырлы тостағанға толтыра құйып, Саурыққа ұсынды. Ол: «Бүгін қымыз көп-ақ пісілген екен, тұп-тұщы, қанша ішсең де тоймайсың», – деп мақтай отырып, салқын қымызды әбден сусыны қанғанша ішті.

	– Кеш батып қалды, мен Үнияға кешке таман келемін деп кетіп едім, мына жас тоқалың Жәния екеуің отыра беріңдер, мен кеттім, – деп Айман сөз ұшығын екеуіне тигізе қадай айтты да, үстіне қара мақпалдан тігілген қамзолын, басына судай жаңа кимешегін, кең тігілген көк көйлегін, аяғына жәрмеңкеден әкелген кебіс-мәсісін киіп кете бергенде:

	– Тым сәнденіп, кербезденіп кеттің, сен де басқа бір жерге барайын деп тұрғаннан аманбысың, – деп Саурық та оны бір шалып, қытығына тие айтты.

	– Менің маңыма жоламағаныңа айдан асты. Барсам қайтер дейсің, – деп ашу кернеп, булыға сөйледі де шығып кетті.

	Айман Үния мен Рәбиғаның ортасында, төрде төселген көрпе үстінде отыр. Қазан асылып жатты. Қымыз ішіп бөртіп отыр. Есік-терезені қымтатып тастады. Екеуі Абай әндерін шырқап отыр. Үния үні ерекше шығады. Көмейінен күмістің сылдыры төгіледі. Абайдың «Бойы бұлғаң» өлеңін жалғыз өзі айтты. Рәбиға бұл өлеңді әлі үйрене алған жоқ еді. Айман аузын ашып, Үния салған әнге ұйып отыр. «Қандай тамаша ән еді?» – деп қояды. Өлең айтылып біткеннен соң:

	– Өлеңі қалай басталады, қайталап айтшы? Үния ән шырқаса, жабық көңілі көтеріле түседі.

	– Абайдың бұл өлеңінің аты «Бойы бұлғаң», – деп аталады, – деді де Үния басқа бір шумағын қайталап айтты.



	Бойы бұлғаң,

	Сөзі жылмаң

	Кімді көрсем мен сонан,

	Бетті бастым,

	Қатты састым,

	Тұра қаштым жалма-жан...



	– деп бітірді.



	– Адамның өн бойын баурап әкететін өлең екен, – деді Айман көңілденіп. – Тағы бір өлең айтып жіберші. Үния сәл ойланып отырды да:



	Өлсем орным қара жер сыз болмай ма?

	Өткір тіл бір ұялшақ қыз болмай ма?

	Махаббат, ғадауатпен майдандасқан

	Қайран менің жүрегім мұз болмай ма?



	– деп бастады да:



	Ішім толған у мен өрт, сыртым дүрдей,

	Мен келмеске кетермін түк өндірмей.

	Өлең шіркін – өсекші, жұртқа жаяр,

	Сырымды тоқтатайын айта бермей,



	– деп тоқтатқанда көңілді отырған Айман өз басындағы қайғы-қасірет есіне түсті ме «уһ!» – деп көкірегін кере күрсінді.

	Семейлік жігіт Абай орысша оқыған, шығыс әдебиетін де жетік білетін ақын екенін, екеуіне әбден түсіндіріп кеткен. Үния сол жігіттен Абай жөніндегі естігенін Айманға толық айтып берді. «Ақын десең, ақын екен», – деді ол да.

	– Сөзі де, ойы да кесек ақын ғой. Анада біздің үйге келген қонақтар Абай әні деп айтып отыр еді. Бірақ, мен кіріп-шығып жүріп көңіл қойып тыңдай алмаған едім. Бүгін ол кісінің кім екеніне әбден қандым. Екеуіңе де рақмет. Ойын-сауықтан жазбасын. Мұндай әнді қанша айтса да, адам тойғысыз мән-жайы мол екен. Ұялмай айта беріңдер. Әлгі кісіге түсіндіріп өзім айтамын. Салиха сайқалдың да аузына құм құямын. Көкімей тыныш жүр деймін, «өркенің өссін, еңбегің жансын» деп Айман батасын берді де үйіне қайтты.





11


	Шұғыласын шашып күн жарқырай түсіп тұр. Үния мен Рәбиға ат қорада байлаулы тұрған екі биені сауып жатты. Әңгімелері Айман бәйбішенің кеше риза боп қайтқаны, кетерде: «Еңбегің өнсін», – деген батасын іс тігіп, мал таба бер деген шығар деп түсінді. Үния еңбегінің ақысын алып, іс тігуін тоқтатпады. Азын-аулақ жинаған малының қақ жартысын Саурықтың жылқысының ішінде өз малындай бағып-қағып, ит-құстан аман сақтап жүрген жылқышы Ұлтараққа кеше ғана ен салып берген. Оған: «Өзің малымды бағып, әйелің болса үй жұмысына күн демей, түн демей көмектесіп жүр, сен де бір еңбегің жанбай жүрген байғұссың, мына малдардың біразы сенікі», – деген Үния. Үнияның кеңшілігіне риза болған Ұлтарақ та, оның әйелі Күміс те іштей: «Құдайым сені сақтасын, сен аман болсаң, біз де аштан өлмейміз, көштен қалмаймыз», – деген еді.

	Кешкі шай үстінде үшеуі: «Бұдан былай жең ұшынан жалғасамыз, бір-бірімізге сүйеу боламыз, қиыншылық заманды да бірге өткіземіз», – деп келіскен болатын.

	Ұлтарақ ширек ғасырдай өмірін Саурық болыстың жылқысын бағумен өткізді. Қыстың сары аязы, шілденің қапырық ыстығы демей мал сонында жүр. Күміс болса, Саурық үйінің отымен кіріп, күлімен шығып, жұмысын істеді. Осыдан екі жыл бұрын боранда ықтап кеткен малды іздеп жүргенде, Күміс аяғы үсіп, оң жақ аяғының саусақтарынан айрылып, ақсақ болып қалды. Саурықтың бірде-бір малын шетінетпей, ит-құстан аман сақтап қалса да, Күміске жылы сөз айтудың орнына, ол қорадағы малдан осы боранда айрылып қалдың деп зекірген. Бұл оқиға Күмістің жүрегіне мұз боп қатқан. Аяғының ақсақтығын сылтау етіп, ол Саурық үйінің есігін ашуды пышақ кескендей тоқтатты. Үйінде отырғанда Күміс күйеуіне:

	«Бағатынымыз Саурықтың малы, оның біздің еңбегімізге төлейтін ақысы тамағымызға да жетпейді. Біздің төрт ұлымыздың келешекте көретіні де осы ғой. Киетін киім, қыста жағатын отын жоқ, үй болса мынау, қысты күні ит байласа тұрғысыз суық болады. Мені «жарымжан болып қалдың-ау» деп есіркеп отырған Саурық та жоқ. Бір сиыр сауынын, балалардың көжесіне қатық етуге де бермейді. Сен де күндердің күнінде жарымжан болып қаласың. Осы жерден кетіп, жәрмеңке маңында сәудегерлердің жүгін тасысаң да тұрмысымыз қазіргіден жақсы болар еді», – деп ой сала сөйледі.

	– Мен өмір бойы мал бақтым, одан басқа жұмыс қолымнан келмейді, жүк көтере алмаймын. Өзіңе аян, ана жылғы қыста суық тиіп белім шойырылып қала беретін болды. Құдай салған соң қайтемін. Өлгенімше мал соңында жүретін болдым. Сен қатын үй ішінде іріткі шығармай тыныш отыр, – деп Ұлтарақ абдырап қалды.

	Ұлтарақ ата-бабасынан бері малшы. Жылқы тезегін иіскеп жүрмесе көңілі көншімейді. Өтірік-өсегі жоқ, сүттей ақ, таза адам. Саурықтың қарақшылары арғы беттен ұрлап келген үш үйір жылқыны да Саурықтың малы деп бақты. Тіс жарып, бірде-бір адамға айтпады. Сөйлеп кетсе, оның да қазақтың қара тіліне шешен сөзге дес бермей кететін өнері бар.

	«Қызмет еткен соң адал болған жөн. Ұрланған мал болса, ұрлаған мен емес екендігі құдайға да, жұртқа да айқын. Иесі табылып, дауласып жатса, алатын айыбын Саурықтан алады», – дейтін өзіне-өзі Ұлтарақ.

	Ұлтарақ екі иығына екі адам мінгендей еңгезердей батыр іспеттес жігіт. Жазды күні. Түн. Ай сүттей жарық. Ұлтарақ жалғыз өзі тау баурайында Саурықтың үш үйір жылқысын бағып жүреді. Жылқы түнгі соққан самал желге кеудесін қарсы төсеп жусап жатты. Ұлтарақ аттан түсіп, шылбырынан ұстап, төбенің төскейіндегі жалғыз қарағайдың түбінде отырды. Аз да болса, мызғып алғысы келді. Жақындап қалған ат тұяғы дүбірін естіді. Түн ортасында жай жүрген адамдар емес. Жылқы ұрлауға келген қарақшылар. Жылқышы тау бөктеріндегі жылғаға түсіп, үнсіз тұрды. Үш салт атты жылқы жаққа қарай желдіртіп келеді. Ұлтарақтың астында бәйгеге қосамыз ба деп жаратып жүрген көк бесті. Қолында келсаптай жуан шоқпар. Білегінде ұзын қайыңнан жасаған құрық. Бөгде ат дүбірін сезген қара айғыр, қиқу салып жылқының бәрін тұрғызды да, өзі жақындап қалған ұрыларға қарай тұра шапты. Дәл осы кезде, Ұлтарақ та үш салт аттының өкпе тұсынан келе тиісті. Алғашқы екпінімен ұрылардың бірін шоқпармен дәл белуарынан салып өте шыққанда, ол омақата, жерді сүзе жығылды. Осылардың ішінде қара айғыр да осқырып ойран салып жүр. Жерге ұшып түскен ұрының аты сәйгүлік екен, үркіп шығып бетімен шапқылай жөнелді. Оны қара айғыр құйымшағынан ала бір қапсыра тістеді де, әрі қарай қуып әкетті.

	«Ұрының арты қуыс» дейді мақал. Қалған екі ұры жалт беріп кейін қаша жөнелді. Оларды Ұлтарақ қумады. Сойылға жығылған біреуін алып барсам, Саурықтың өзі-ақ қалғандарын тауып алар деген оймен, ол кейін қайтып сойылға жығылған ұрыны алдына өңгеріп, жылқысын айдап, екінші бір шаттың ішіндегі қосқа барды. Жылқыны қостың маңына үйірді де ұрының атын ұстап әкелді. Қостағы жігіттердің бірін Саурыққа хабар беруге жіберді.

	Ұлтарақ ұрылармен тайталасып, соғысып жүргенде таң да бозамықтанып атып қалған еді. Ол жылқыны қайырып, ауылға қарай айдады. Тұтқын болған ұрыны атқа мінгізіп, екі аяғын үзеңгі бауға қолын артына байлап, бір жігіт атын жетектеп, ауылға қарай жосып келе жатқан жылқының соңынан келеді.

	Саурық бастаған ауыл адамдары тайлы-таяғы қалмастан дөңнен асып, құмырсқадай қайнап келе жатқан көп жылқыны тосып тұр. Жылқыны желі басына иірді. Құлындарды шыңғыртып ноқталап, желіге байлап жатты. Ұлтарақ тұтқынды аттан түсіріп Саурыққа алып келді. Түндегі оқиғаны түгелімен айтты. Саурықтың ең алғаш сұрағаны:

	–Жылқы түгел ме?

	– Сауқа, – деді Ұлтарақ жақын келіп, – алдымен жылқыңызды сұрап жатырсыз, өзің амансың ба деп сұрамайсыз ба? Үш ұрыдан малыңызды аман сақтап қалдым емес пе?

	– Сенің аман екеніңді көріп тұрмын, – деп Саурық туралап, тигізе сұраған сұраудан тайғанақтап жауап берді.

	Ұлтарақ: «Әкем марқұм Саурықтың әкесінің малын бағумен өмірін өткізіп еді. Мен Саурық малының соңында жүрмін. Әкем марқұм айтушы еді: «байлардың малшыларына жаны ашымайды. Адам жанынан малды жақсы көреді» деп. Саурыққа да әкесінен жұққан екен. Айтып тұрған сөзін қарашы? Егер мен қарсылық жасамай, жан сауғаласам ғой ұрылар Саурықтың үш үйір жылқысын айдап әкететін еді. Жақсылық өз басынан аспайтын қараусың сен. Айдаған малыңның бірде-бірі өз еңбегіңмен табылмағаны жұрттың көбіне мәлім. Малшылардың еңбегін жеу, қарақшыларыңа қора-қора жылқыны ұрлатып алдыру, жай, момын халықтан пара алу сенің ата-бабаңнан бері қарай келе жатқан кәсібің екендігін жұрт білмейді ғой дейсің бе?» деп ойлап тұрғанда, Саурық:

	– Тұтқынды ауыл сыртындағы қарағай шетіне алып жүр, – деді.

	Ауыл азаматтары, бала-шаға ұрыны қоршап, иіріліп тұр. Саурық қасында інісі Байділда бар оқшау өскен қарағайдың көлеңкесіне отырды. Тұтқынға түскен ұрыда зәре жоқ. Белі шойырылып қозғала алмайды. Екі көзі Саурықта болды. Ол ішінен: «Нендей жаза қолданса да, шынымды айтайын. Біз өз бетімізбен ұрлыққа шыққанымыз жоқ» – деп отыра берді.

	– Шыныңды айт. Қай жерден келдіңдер, кім жіберді? – деді Саурық көпшілікке күле қарап.

	– Менің атым Жомарт Торбай баласы. Алакөл маңындағы Байсалбай Сейтенұлыныңжылқышысымын. Қасымдағыұстатпай құтылыпкеткенекі жігіт сол кісінің жамағайындары. Осыдан үш күн бұрын Саурық болыстың жылқысын айдап әкеліңдер деп жіберген еді. Сіздің жылқыларыңыз жатқан жерге күндіз жетсек те, тапа-тал түсте ұрлап кете алмадық. Күні бойы осы маңайдағы елге құдайы қонақпыз деп біріне түстеніп, бірінен бесін тамағын ішіп жүрдік. Ымырт жабыла шықсақ та түн ортасында сіздің жылқыларыңыз жайылып жатқан жерге әзер жеттік. Жылқышыңыз жалғыз болса да батыр жігіт екен. Үш адамға қарсы шабуылдағаны жүрек жұтқандық емес пе? Қасымдағы жолдастарымның бірі «жалғыз адам үшеуімізге қарсы тұра алмайды, бас сауғалап тығылып қалады» деп келе жатқан. Байсалбай «жылқышы бізге шабуыл жасағандай болса, сойылдай-сойылдай үш жігітсіңдер, оны аттан жұлып алып, ағашқа байлап кетіңдер, тіпті қарсылық білдіріп көнбесе, өлтіріп кетіңдер» деген еді. Ол кісінің айтқан жерінен шыға алмай қалдық. Жылғадан қалай шауып шыққанын да байқамадық. Сіздің жылқышыңыз бізге қулығын асырып кетті. Менің басқа айтарым жоқ, – деп оң жағында тұрған Ұлтараққа қарады.

	Осыдан бір жыл бұрын Саурық Байсалбай байдың үш үйір жылқысын барымталап айдатып алған. «Байсалбай менен сол үшін өшін алмақ болған екен. Сақтану керек. Жылқышы санын түн баласында көбейткен жөн. Ат-шапан айыбын бермесе, бұл адамды жібермеймін. Бір-екі аптаның ішінде елшілікке жіберген кісілері де келіп қалар», – деп Саурық ойын түйді.

	Бүгін жылқыны ымырт әбден жабылғанша желі басында иіріп тұрды. Саурық түнгі күзетке он жігітті атқа мінгізді. Сақадай сайланған жігіттер жүйрік аттарға мінді. Қолдарына шоқпар ұстады. Жылқыны қопа бойындағы көл жағасына қарай шығарды. Бүгін Ұлтарақ үйінде қалды. Өткен түні көз ілмеген ол үйіне қайтты. Көз алдын былшық басып кетті. Күміс тозығы жеткен ескі құманнан су құйып, Ұлтарақ бетін жуды. Қараша киіз үйге кіріп, төр алдында жайылған тулаққа барып отырды. Киіз үйде шұрқ-шұрқ тесілген екі үш көрпе, май-май жастықтар оң жақтағы керегенің түбінде жатыр. Шидің ішінде кішілеу қара қазанға құйылған жалғыз сиырдың сүті. Ұлтарақ үйге келсе, сүт ішіп жатпаса басқа тамақ жоқ деп, Күміс жаңа ғана пісіріп қойған.

	Үйде теңселіп-толғанып Ұлтарақ отыр. «Тұтқынның айтқаны дұрыс қой. Егер, мен кеше түні, сақтық жасамасам, бүгін бүйтіп отыра алмас едім. Балаларым жетім қалатын еді. Қатын болса, аяғы ақсақ, олар аш-жалаңаш қаңғып кететін еді. Саурық малымды сақтап қалдың ғой деп, тышқақ торпағын да бермейді. Үния берген жеті-сегіз қара қаншаға жетеді. Бұдан былайғы жерде, түн баласына жалғыз жылқы баққанда жан сақтанбасқа болмас. Саурық малымды аман сақтап қалдың деп рақмет те айтқан жоқ. Ұры Саурықтың малын айдап әкетеді. Оған менің нем кетеді? Көп болса, сен дұрыс қарамадың деп ұрсатын болар, маған онан басқа не істейді? Ендігі жерде жауға қарсы шаппаспын», – деп ойын түйді ол.

	– Әй, күйеу, сен үндемей қалдың ғой, не ойлап отырсың? Мен саған айттым ғой, бұл жерден кетейік, өз басымызды сақтайық деп. Көнбедің. Бір күні қарадан-қарап жүріп, өз басыңды өзің жоясың. Осыны түсіндің бе? – деп Күміс Ұлтарақтың жанына тие қажап отырды.

	– Малды тастап ешқайда бармаймын. Сақ бол десең бір жөн.

	– Малымды сақтап қалдың деп Саурық саған не берді? Ол сенің айрыла алмайтын қарын бөлең емес. Бір ауыз жылы сөзін де айтпады. Ендігісін өзің біл. Мен Үнияға барайын. Байғұс жалғыз отыр. Рәбиға кешірек келем деп үйіне кеткен еді, – деп Ұлтараққа көне көрпесінің бірін төсеп, үстіне қыс киетін күпісін жауып, Күміс үйден шығып кетті.

	Үния кересін шамның жарығымен Саурыққа ақ мақпалдан тағы бір шапан тігіп отырған. Үй іші қара көлеңкеленіп қалған. Жалғыз өзі. Іс арасында жабыраңқы көңілін көтеру, үшін қоңыр дауыспен ән салып та қояды. Күміс үйіне кіріп келгенде, бүкіл туған ауылы көшіп келгендей қуанды.

	– Түн қараңғысында іс тігіп, кім қуып барады. Қайнағаң бәрібір саған рақмет айтпайды. Ақысын да төлемейді. Көзің ауырады.

	– Жалғыз отырғанда ермек болсын деп отырмын. Оның үстіне қайнағам шапанымды тезірек тігіп берсін деп Айман апамды жіберіпті.

	– Жуықта ғана бір шапан тігіп берген жоқ па едің? Ол тозатын болған жоқ. Қайнағаң тағы бір жиынға дайындалып жатқан болар.

	Үния ісін машинаның үстіне жаба салды да, Күміске:

	– Саурық қайнағамыздың айтқанын орындамай көр. Ол тым жабайы, тым қатал адам. Өз басынан басқаға жақсылық қонбасын, жамандық өзгеге дарысын дейтін кісі екенін әбден түсіндім. Ертең түске таман бітіріп беріп жібермесем, ол менің басыма әңгір таяқ ойнатады, – деді.

	Күміс екеуі түн ортасына дейін келешек өмірді, қазіргі жағдайларын әңгіме етіп көп отырды. Үния киім тігіп бергені үшін Айман бір көйлектік мата сыйлаған еді. Сол матадан Күміске көйлек тігіп отырды. Пішілген көйлекті көктеп, Күміске өлшеп жатып:

	– Адам көркі шүберек деген осы екен ғой. Жаңа көйлек кигенде, осы ауылда сенен сұлу әйел жоқ па деп қалдым, – деп Үния Күміске қарап жымиып күлді.

	– Біз кімнен кем ғой дейсің? Бақытсыз жаратылған адам болған соң қайтесің? Қорада мал жоқ, сауда істейтін әл жоқ, қолдан келмейді. «Ауызы қисық болса да, бай баласы сөйлесін» деген емес пе бұрынғылар? Тамағым тоқ болып, киімім бүтін болса, біз де жайнап шыға келмейміз бе? – деп Күміс көз жасын басындағы тозығы жеткен кимешегінің етегімен сүртті.

	– «Сабыр түбі сары алтын», – дейді халық. Сабырлы бол. Күндердің күнінде сенің де еңбегің жанып, ел қатарына қосылатын күнің де болар. Үмітсіз дүние жоқ.

	Әңгіме арасында Үния көйлекті тігіп те бітірді. Аяғына өзі киіп жүрген мәсісін, басына өзіне арнап тіккен кимешегін кигізді. Күміс жаңа туғандай сұлу келіншек боп шыға келді.

	– Қолымнан іс тігу келген соң, менің киімім өзіме жетеді. Осы киімдерімді көптен бері саған сыйлаймын ғой деп жүр едім, реті табылмай жүрген. Бүгін сәті түсті.

	– Өзіңе керек емес пе? Сен менен әлдеқайда жассың, мұның қалай?

	Алмаймын.

	– Алмағаны несі? Менің дүнием бір басыма жетіп жатыр. Саған жаным ашиды. Аласың. Ауылда болатын жиындарда жалба-жұлба болып жүрген ұят емес пе?

	Күміс Үнияға рақмет айтып бетінен сүйіп, «көп жаса» деп қуанышын жасыра алмады.

	Саурық шапаны айтқан мезгілінде даяр болды. Рәбиғаның айтуынша Саурық шапанды киіп, келініне риза болған көрінеді. Сөз арасында:

	«Біздің Үния келіннің саусақтары күміс, қолы алтын», – деп ашық айтыпты. Осы сөзді Үнияға жеткізуге асыққан Рәбиға, үйге ентігіп кірген болатын. Рәбиға да кейінгі кезде сәнді тігілген киімдерді киіп, ауыл қыздарынан ерекше бөлек тұратын. Үнияға ол да ерекше сүйіспеншілік мінезбен қарайтын. Екеуі бір анадан туған адамдай болып кетті. Қаулаған өсек те бәсеңдеп қалды. Салиха да сумаңдап жүгіре беруді тоқтатты.

	Кісілік рухы Үнияға жас балауса кезінен бойына ұялаған. Ол біреудің кем-кетігін көрсе, әр кезде соны жамауға, мөлдір судай таза көңілімен қол ұшын беруге даяр тұрады. Ұлтарақ пен Күмісті, оның төрт бірдей шиеттей балаларын ақысыз киіндірген де сол Үния. Саурық болыстың: «Қойшы-қолаңды киіндіргенше Байділданың балаларына көмектеспей ме?» – деген сәлемін де орындаған жоқ. Байділда старшина, биліктің адамы, ана жылы жұттан қырылған малын бір жыл өтпей-ақ себебін тауып, халықтан пара алып, жинап алған. Үния іштей: «Өз адал еңбегіммен тапқан табысымды кімге беремін, ол менің жұмысым емес пе? Онда қандай шаруасы бар ол кісінің?» – деп ойлайтын.

	Саурық құрған қандай қақпан бар екенін, әрине, Үния сезген де жоқ. Саурық болыс іштей бүгіп отыр. Оның іші толы қатпар-қатпар арамдық. Біреуді жайындай жұтып қоюға ол әр уақытта даяр. Ол қаптаған жауға ашық қарсы шығатын ақылсыз да адам емес. Басқан ізін байқап басатын, қулық-сұмдықтың бәрін асықпай-саспай ойланып істейтін қырдың қыраны. «Кезі келер» деп тұнып отырған жайы бар.

	Болыс сайлауына дайындық жүріп жатты. Саурықта күні-түні ұйқы жоқ. Ел-елден топ құрып, тас жинады. Қос-қостан қаптаған малын шаша бастады. Ел жақсыларының аузына тықты. Уезге баруын да жиілетті. Ру-руға бөлініп, ел арасы даңғаза дау-таласқа айнала бастады. Желсіз күнде көл бетіндей тып-тынық жатқан ел тайлы-таяғы қалмастан атқа мінді. Күн күркірегендей ел дүр ете қалды. Дауыл соқты. Бай ауылдарында мал сойылып, саба-саба қымыз ішілді. Төбе-төбеге топ-топ боп жиналған адамдар. Мәжіліс құруда. Соның ішінде Саурық та жүр. Қазір, сайлау алдында, ол да, жібектей жуас. Ауырдың үстімен, жеңілдің астымен сабылып жүрген Саурық. Сайлау ырғағына теп-тез беріліп, тынымсыз жүр. Сайлау десе, делебесі қозатын қазақ емес пе? Тайлы-тұяғы қалмастан босып жүр. Саурық аулында тыным жоқ. Күні-түні тай қазан жер ошақтан түспейді. Топырлап келіп жатқан қонақтар. Қонақ күтуден Үния да шаршады. Жер ошақ басынан кетпейтін болды.

	ЬІмырт жабылып, түн қараңғысы қоюлана түсті. Үния, қасында тағы бір-екі әйел бар, жер ошаққа от салып жатқан. Оң жақтан тосыннан біреудің даусын естігенде, Үния шошынған адамдай, селк ете қалды. Ымырт қараңғысына ол тесіле қарады. Жан-жақ мүлгіген тыныштық. Қараңдап, бір кісінің келе жатқаны байқалды. Аяғын аңдып басып, жақындап қалған Байділда екен. Оны көргенде Үнияның жүрегі аузына тығылып, үнсіз тұрды. Қасындағы кекселеу келген қара қатын: «Саған не болған, қорыққаның не, өзіміздің Байділда емес пе? Отын жарып берейін деп келген болар» деп сылқ-сылқ күлді. Үния оның жаман ойын жүрген жүрісінен-ақ сезді де, Саурық үйіне жып беріп, кіріп кетті. Үйде Саурықтың үш әйелі бірінің сөзін бірі тыңдамай, қақтығысып жатыр екен. Олардың бірін-бірі тілдеп отырғанын естігенде Үнияның төбе шашы тік тұрды. Ол өмірінде, мұндай қарғысты естіген адам емес. Бәйбіше мен ортаншы тоқал Ғалия бір жақ боп, кіші тоқал Жанияны: «талақ болғыр, қаңғып қалғыр, адыра қал!» – деп жарыса сөйлеп отыр. Кіші тоқал да өз есебін жібермей, өктем сөйлеп, тоқтайтын түрі жоқ. Айман:

	«Ұятсызсың, Үниядан ұялмайсың ба?» – деп орнынан тұрып: – «Үния, жүр, кеттік», – деп басқа бөлмеге кетті. Онда, осы үйдің Рәбиға бастаған балалары отырған. Оларды көргенде, Үния қуанышы кеудесіне сыймай, қорғанысына, сүйенішіне келгендей сезінді. Өйткені, Байділда Рәбиғаны көргенде, аузына құм құйылып қалатын. Бейсауат сөйлемейтін. Онан жасқанатыны да бар. Ол Байділданың басқан ізін аңдып, әкесіне көрген-білгенін айтып қоятын. Сондықтан Байділда Рәбиға отырған жерге жоламайтын. Үн-түнсіз кейін айналып, шығып кететін. Осы пәледен бір шақырым аулақ жүрейін деп ойлайтын. Бүгіннен кейін ас басына баруды Үния кілт тоқтатты.

	Рәбиға мен Үния дауыстарын қатты шығармай, қоңыр дауыспен Абай әндерін айтып отырды. Айман олардың ән айтқанын қостағандай, қыбыр етпестен мүлгіп тыңдады. Айман бетіне әжім түсіп, мосқалдана бастаған. Үстіне кигендері Үния қолынан тігілген киімдер. Жасы елуден асқанмен «адам көркі шүберек» дегендей, көрікті киім жасартқандай көрініс беріп тұр.

	Байділда қолға түсіп тұрған Үниядан айрылып қалғанына булығып, ашу кернеген жүрегі алқымына тығылып, қатындардың жанында сәл ғана тұрды да, ізінше қайта жүрді. Салиха да ұйықтап жатпаған екен. Кеш батысымен күйеуін аңдумен болған.

	– Әй, сен қайда бара жатырсың? Мұнда кел, – деп Салиха қотанда иіріліп, жусап жатқан қойдың арасынан шыға келді.

	Байділда адымдай басып Салиханың жанына келді. Оның қытығына тиді. Тым-тырыс мүлгіген қараңғылыққа қолынан ұстап, Салиханы дырылдата жөнелді. «Осы сен-ақ мені аңдумен болдың ғой», – деп кірпідей жиырыла түсті. «Бұдан былай, сен менің соңымда жүргеніңді көрсем, төркініңе апарып тастаймын», – деді Байділда. Оған тоқтай қоятын Салиха ма? Онан арман долылана түсті. «Бір қора баланы тастап, мен ешқайда бармаймын. Тоқал да алдырмаймын» деп оның тұнық түнді жарып шыққан ащы дауысы алыстан естілді. «Қонақтардан ұялмайсың ба? Айқайлама», – деп Байділда Салиханы үйіне қарай сүйреп әкетті.

	От басында отырған қатындар да Байділданың өрескел ісіне іші қайнап, жеп қойғандай болып отыр. Салиханы арашалап алайын десе, таяқ ұшы өздеріне тиіп кете ме деп сескенеді. Бас үйітіп отырған қатқан қара қатын:

	«Адам жоқ жерде кездессе, Байділданың шашын жұлар едік. Мықтының тұқымына әйелге не істеймін десе де жол ашық боп тұр. Салиха байғұсты үйіне апарып, сойылға жығады, мына озбыр», – деп тісін қайрап отыр.

	Әр рудан келген бай-манаптар болыс сайлауында Саурықты жақтайтын болды. Көп әңгіменің соңында бұлар бір мәмлеге келді. «Ақсарбас» айтып, ертеңінде өз елдеріне тарап жатты. Саурық бүгін қуанышты. Миығынан күледі. Іштей: «Сайлауға жұмсалған мал, ертең-ақ орнына келер. Сайлансам болды. Бүгінгі мәжілісіміз сәтті өтті. Олар өздерінің адамдарын болыстыққа ұсынбайтын ізет білдірді. Бағым жана беретін болды», – деп ол қара мақпал жағалы ақ шапанын иығына желбегей жамылып өзен жағасында төбе үстінде алшаң-алшаң басып барады. Алысты шолған кісіше күншығысқа қарап, бие сауым уақыт тұрды.

	Абай айтқандай: «Болыс болдым мінеки, бар малымды шығындап», – деп Саурық өзі істеген ісіне өзі риза болып аяғын алшаң-алшаң басып үйге қарай жүрді. Түні бойы у-шу болған үй іші құлаққа ұрған танадай тыныштық. Ешбір адамға тіл қатпай Саурық төр алдында қисайып жатыр. Оған кенет бір ой келді. «Ел жақсылары болып, бір келісімге тоқтадық-ау, бірақ бұлардың ішінде неше түрлі арамзалар бар. Ертең айтқан сөзінен сынапша бұлт етіп тайып кететіндер де аз емес. Болыс болған соң кейбіреулерге тісім батып кеткен де болу керек. Ел арасындағы дау-таласты әділ шешу оңайға түскен жоқ. Іштей іріп «сені сайлау күні көрермін» деп бұғып жатқандар да аз болмас. Түнгі келісім, келісім боп қалар ма екен? Болмаса болыстыққа таласу бұрынғысынан да көрі күшейе түсе ме? Құдайдың салғанын көрермін» деп жатты да:

	– Ей, қайсың барсың? Түскі намаз оқитын уақыт болды-ау деймін, – деп күңгірт дауысымен үн қатты.

	– Мен осындамын, не керек? – деп Айман төргі бөлмеге кіріп келді.

	– Дәрет алатын су дайындатшы, – деп, Саурық орнынан тұрды.

	Намаз оқылды. Шай ішілді. Үйде Айман екеуі ғана отыр. Беті күмістелген ағаш төсекке арқасын сүйеп отырған Айман, Саурыққа жақындай түсіп:

	– Сенің есі-дертің болыс болу, басқамен жұмысың жоқ, түнде осы ауылда не болғанын сен сездің бе? Анау ініңді тәртіпке салмайсың ба? Шектен шығып барады. Салиханы ұрып, өне бойында жараланбаған жері жоқ. Өлім үстінде жатыр. Байділда сені де, келген қонағыңды да сыйламағаны емес пе?

	– Сен не айтып отырсың? Оған не болды? Құтырған болар?

	– Сенің есі-дертің болыстық, ауылдағы жүгенсіз кеткендеріңді тоқтатпайсың ба?

	Саурық ашу кернеп, сазарып отыр. «Байділда сайлау алдында бүлік шығарайын деп жүр екен. Соққан желдей дау-дамай қай жақтан шығады деп, елеңдеп отырған жұрт арасына от салатын болды. Өзі лаулайын деп қурап тұрған қурай секілді ел ду ететін жәйі бар. Салиха да жай жатпай, бұл жағдайды төркініне жеткізеді. Қызын сойылға жықты дегенді естісе, оның әкесі Сейсембай қажы бүкіл елге аты шулы даукес, ауыл-аймағын атқа мінгізіп ертең-ақ жетеді. Онда мен не істедім?» – деп, Саурық ойланып отырды да:

	– Шақырт, ана ақымақ қайныңды, – деп Айманға бұйыра сөйледі. Айман үн-түнсіз үйден шықты. Көп ұзамай-ақ Байділда «ассалаумағалейкүм» деп, Саурық отырған бөлмеге кіріп келді. Жүзінде үлкен қуаныш сазы білінеді. Саурықтың боп-боз болып, ашу шақырып отырған келбетін көрді де, өңі бозарып, сұп-сұр болып кетті. Ол: «Түнгі оқиға бұл кісіге де жетіп үлгерген екен», – деп, тырысып қалды. Есік алдында бүрісіп тұр.

	– Ат ерттет, екеуміз қостарды аралап келейік, – деп Саурық, бұл жерде тіс жарып үн шығармады.

	Байділда келген ізімен кейін шегініп, үйден шығып кетті. Боз жорға ерттелді. Күміс ер тоқым аққан мөлдір судың даусындай сылдырлайды. Саурық үстіне жеңіл киімдерін кие салып, есік алдына шықты. Байділда қолтығынан көтеріп атқа отырғызды. Өзі айғай шықса желігіп, екі құлағын қайшылап, тақымын қысса шаба жөнелгелі құтырып тұрған торы атқа мінді. Екеуі жылқы қосын аралап шығуға кетті. Жарап, аяғы жерге тимей жұлынып тұрған аттармен безектетіп келеді. Шалғыны масаты кілемдей жайқалып тұрған мидай даланы іштей қызықтап Саурық үнсіз келеді. Байділдада әлі зәре жоқ. Тілдейтін көңілі болғанда, неге бұл кісі ашып айтпайды? Осынша ызғарланғаны несі?

	Бұтағын кең жайған зәулім ағаштың ішінде бой көрсетпей шашырап жатқан аласа қостар алыстан-ақ шұбатылып көрінеді. Көлде жүзген қайықтай теңселіп келе жатқан боз жорғаның жүрісін бәсеңдетті. Қызған ат құлағын қайшылап ауыздығын шайнап, бой бермей келеді. Саурық атының басын тежеп, Байділдаға:

	– Кеше осы әулеттің азуы кере қарыстай байлары менің үйімде қонақ болып отырғанда, қатыныңмен төбелескенің маған көмектескенің бе, болмаса менің болыстыққа сайлануыма бөгет болғаның ба? Сенің қайын жұртың қой аузынан шөп алмайтын, момақан ел ғой дейсің бе? Салиха сенің кешегі ісіңді бүгін-ақ туғандарына жеткізген болар. Олай болған күнде, көптен бері құдай қосқан құдамыз, бір жеңнен қол шығарып, сайлау кезінде бірлік болсын деп жүрген менің айтқан сөзімнің бәрі зая кетсін деген сайқалдығың ба? Әлде, сенде ақыл біткеннен ныспы жоқ па? Осыған жауап берші? – деді.

	– Ағатай, мұның бірде-бірі менің ойымда болған жоқ. Үй ішінде не болмайды? Қатынымның мінезі сізге мәлім. Қит етсе, қолына шоқ алып, әупірім деп жөнелетіні баршаға аян. Бір себеппен қолынан сүйреп, сіздің үйдің маңынан алып кеткенім рас. Басқа ешқандай оқиға болған жоқ. Долы қатын үйдің табалдырығын аттасымен өз бетін өзі тырнап, шашын жұлып жылағаны рас. Менің бағыма берген ырыс қой. «Мешкей жесе де жеді, жемесе де жеді», – дейді қазақ. Менің өмірім де соған ұқсайды.

	– Қатыныңның долы, сайқал екенін біле тұра, сенің кешегі істегенің ешбір ойға сыймайды. Адамда сабырлылық деген болмаушы ма еді? Кешегі келгендердің ішінде қымызымды ішіп, сыбағасын жеп, киізімді тілгілеп отырғандар аз ғой дейсің бе? Осыны сен неге ойламайсың? – деп, жорға ат үстінде теңселіп келе жатқан Саурық Байділданы ашулы көзімен атып келеді.

	Бойында адамгершілік нышаны жоқ Байділда қысыла қоймады. Саурық біресе қанын ішіне тартып сұрланады, енді бірде өрт өшірген адамдай қызара бөртіп, көңілсіз келеді. Інісі оның айтқанына жауап бермей, күрек тісін ақситып күле берді. Самаладай самсаған қарағайлы тау бөктеріне жетіп қалды. Мың құбылған қызылды-жасылды табиғат көркі Саурықтың қамыққан көңілін көтере алмады. Шет жақтағы қостан Саурықты көріп, Ұлтарақ ат байлауыштың жанына барып, қонақтарды аттан түсіріп алды. Саурық тау бөктерінде жайылып жүрген жылқысына көзі түсіп:

	– Жарықтықтың арасы сиреп-ақ қалған екен, – деді. Ұлтарақ та көңілсіз. «Сауқа, неше жыл бойы бағып-қаққан жылқыдан айрылдық. Мал басын бұрынғы қалпына келтіру үшін бірнеше жыл керек», – деп өзен жағасындағы көгалға жеткенше сөйлеп келді.

	Көңілсіз жүрген болыс қарадан туған кісінің айтқанына құлақ салушы ма еді? Оған қараған да, жауап та қайырған жоқ. Оның өз есебі өзінде. Саурық бұл жерде көп аялдаған жоқ. Сусын ішіп, аттанып кетті. Басқа қостарын аралап, қас қарая ауылына оралды.

	Арасына екі күн салып Салиханың әкесі Сейсембай қажы да, қасында бір топ кісісі бар Саурық ауылына келді. Сақалы кеудесіне түскен, басында бір тал шаш жоқ, жасы алпысқа келсе де, әлі кәрілік баспаған, аяғын тік басатын, тың адам екен. Ол аттың басын тура Байділда үйіне қарай бұрды. Есік алдында күйбеңдеп жүрген Байділда оларды бірден таныды.

	«Дүниені бүлдірген екенмін», – деп ойлады. Салиха сол күні-ақ үлкен ұлын «нағашыңа менің халімды жеткіз» деп атқа мінгізіп жіберген еді.

	– Ассалаумағалайкүм, – деп атасын аттан түсірмек болған Байділданың сәлемін алмады. Аттың шылбырын да бермей Сейсембай қажы өзі аттан түсті де үйге қарай жүрді. Үй іші аузы-мұрнынан шығып, шашылып жатқан төсек-орын, пәре-пәресі шығып, сынған ыдыс-аяқ. Төрде төселген сырмақ айғыз-айғыз қанның ізі. Салиха қозғалмастан, сұлық жатыр. Қалың біткен қара шашына ұйыған қан. Екі көзі жұдырықтай ісік. Байділдада өң де, сұр да жоқ. Сүмірейіп тұр. Сейсембай қажы бастаған қонақтар төсек жанында тұр. Қолдан келер көмек жоқ. Кернеген ашу алқымдарына тығылып, боп-боз болып, қаны қашып тұрған Сейсембай:

	– Шақыр ағаңды, көрсін сенің иттігіңді, – деп ашулы көзімен қарады Байділдаға.

	Өзі де елпілдеп даяр отырған Саурық тез келді. Ол үйден кіре бере қос қолын жайып, Сейсембай қажыға амандасуға ыңғайланып келе жатыр еді, ол сәлемін алмай қолын қағып қалды да:

	– Көр, мына найсабыңның айуандығын, – деп төсекте сұлап жатқан Салиханы көрсетті.

	– Ғапу етіңіз, қолайсыз жағдай болып қалды, – деп өмірінде кішіреймейтін Саурық мүләйімсіп, еріксіз тұқырды.

	– Сен мына орыс қаласындағы локтрді алып кел. Қосарыңа бір ат ала кет, – деді Сейсембай қасындағы жолдасының біріне.

	Саурық қонақтарды «локтр келгенше біздің үйде шай ішіп, дем ала тұрыңыздар» деп жалынып-жалпайып үйіне алып кетті.

	– Айып бізден. Бір жолғы ашуыңызды беріңіз. Байділданың жазасын өзім берейін. Құдандалы адамдармыз, көрмей кететін кісі емеспіз. Үй іші болған соң мұндай жағдайлар болады. Осы жасқа келгенше, өзіңіз де талайын көрген боларсыз, – деп Саурық аяғын көсіліп тастап, сөйлеп отырды.

	Сейсембай безеріп отыр. Байділда сотқарлығын кешіргісі келмейді.

	«Балаларын жетім қалдыра жаздапты. Өзі қайда барып оңамын деп жүр екен бұл найсап?» – дейді іштей ол.

	– Ашуымды беруін беремін, егер Салиха тәуір болса «жаман айтпай, жақсы жоқ», – дейді. – Егер, Салиханың беті бері қарамай кеткен күнде қайтеміз? Онда бар малымды шашсам да, Байділданы соттатамын.

	Күн төбеге жақындағанда дәрігер де келді. Сейсембай мен Саурық бастаған топ есік алдында жиналып тұр. Дәрігер үйге кірді де, ізінше қайта оралды.

	– Маған көмектесуге бір кісі керек, – деп үйге қайта кірді.

	Саурық «Үния мен Рәбиғаны шақыр» деп қасындағы бір кісіні жіберді. Үния үлкен кісілерден ұялып, бетін кимешегінің етегімен бүркеп үйге кірді. Дәрігер Салиханың жарасын жуып, ақ шүберекпен таңды. Үния Салиханың төсек-орнын жаңартып жатқызды. Кесеге құйып қайнаған су берді. Дәрігер есік алдындағыларға:

	– Жарасы ауыр, бас сүйегі шытынаған. Ем жасадым. Оған тыныштық керек. Қозғалуға болмайды, – деді.

	– Адам бола ма? – деп Сейсембай дәрігерге қарады.

	– Тәуір болады. Көп жатуы мүмкін, – деп қысқа жауап берді.

	– Мені апарып тастайтын боларсыздар.

	– Біздің үйде ет асылып жатыр, тамақ ішіп кет, – деді Саурық дәрігерге көңілсіз дауысымен.

	Дәрігер тамағын ішті де аттанып кетті. Сейсембай сақалын сипап сәл уақыт үнсіз отырды. Ішкі қалтасынан шақшасын алып, насыбай атты. Қозғалыңқырап, жайланып отырды. Қасындағы жолдастарын далаға шығарып жіберді де:

	– Сайлау алдында, ел ішіне іріткі салайын деп жүр екенсің, – деді Байділдаға қарап Сейсембай. – Қызымды сойылға жығып, менен ала алмай жүрген өшің бар ма? Әлде, Салиханың төркіні бізге не істер дегенің бе? Бұл қай басынғаның? Басқа бір себебің болса, оныңды айт. Үнияны тоқалдыққа аламын деп ауыл шырқын бұзып жүр дегенді естіген едім, мүмкін сол себеп болған шығар?

	– Әй, сен қатыныңды ұрғанда өктем-ақсың, шыныңды айт, – деді Саурық.

	Байділда болған оқиғаның бәр-бәрін түгел айтты. Үнияны тоқалдыққа алатын ойы бар екенін де жасырмады. Түйенің үстінде ит қапқандай денесі салбырап, бұғып отыр. Жай күндегі озбырлығынан да із қалмаған. Бір қызарып, бір бозарып жерге қарайды.

	– Тоқал алу ата-бабамыздан келе жатқан мирас, бірақ бәйбішесін өлтіріп, еш қазақ тоқал алмайды. Өзді-өзі келіседі. Жесір сендердікі, онда біздің шаруамыз жоқ, бірақ сенің мына ісің көңіліме қонбай отыр. Еншалла Салиха тәуір болсын, жазым болып кетсе, оның обалы да, қаны да сенің мойныңда, – деп Сейсембай бырысып-тырысып отыр.

	– Дұрыс айтасыз, үй-іші болып бір тоқтамға келгенге не жетсін? Салиха тәуір болсын, содан өзді-өзіміз бір тоқтамға келеміз де. Сейсеке, ел басқаруға шамасы келген кісі бір тентекті жөнге салу қолынан келер... – деп Саурық сөз төркінін тереңдете түскісі келген еді. Оның сөзін үйге абдырап, шошыған сезіммен кірген Айман бөліп жіберді. Ол табалдырықтан аттай беріп:

	– Салиха қысылып, нашарлап жатыр... – деп көз жасын сүртті.

	Үйдегілердің бәрі жамырай далаға шықты. Байділда үйінен шырылдап жылаған бала, әйелдер дауысы құлаққа анық естілді. Күтпеген ауыр қазаның болғанын сезген Сейсембай қажы қанын ішіне тартып, бедірейген күйі үйге кірді. Салиха қайтыс болыпты.

	Ауыл азан-қазан, жылау-сықтау. Үй ішінен шыққан қайғылы үн бүкіл тау-тасты, жота-жотаны күңірентіп әкетті. Тымық жатқан елді дүр еткізді. Есік алдында күйбеңдеп жүрген кейбір сақа қатындар «арам қатқыр, өзіне көрінгір» деп Байділданы қарғап жүр. Енді біреулер қанағатсыздық деген лағынет, пәлеге ұшыратпай қоюшы ма еді?» деп гуілдесіп жатты.

	«Сотқа-сотқа» деген үрейлі үн керегені сықырлата, сабау сабағандай сатырлата тоғытылған қалпы құлаққа әлсін-әлсін соғылып, құйылғандай дір еткізіп тұр. Үния шырылдап жылаған екі кішкентай баланы үйіне қарай жетектеп әкетті.

	Сейсембай қажы қызын жерлеген күні еліне қайтты. Ол жай кетпеді. Өзінің дос тілмашына жаздырып уезд сотына Байділданың үстінен арыз түсірді. Саурық та жай жатпады. Соттың тамағына пара тығып, оның көмекейін толтырды. Тергеу көпке созылмады. Сот екі жағын да тыңдап, аяғын мұндай жағдайлар дала қазақтары ішінде кездеседі. Өздері ағайыншылықпен шешетін мәселе. Соттайтын қылмысты жұмыс емес деп, арызды қысқартып тастады. Сейсембай әрі қарай қумады. Сөйтіп, Байділда қылмысты істен ағасының көлеңкесінде құтылып кетті.

	Сейсембай да қарап жатқан жоқ. Бұл оқиға екі елдің арасына іріткі салды. Бықсып жатқан отқа май құйып, ел арасын жақындатудың орнына, алшақтата бастады. Сумаңдап үй-үйді, ауыл-ауылды аралап жүріп өсек айтқан әйелдер де құмырсқадай өріп кетті. Ондайлар ел ішіндегі жақсылардың арасынан да шықты. Інісі қатынын өлтірген соң, уездегілер Саурықты болыс сайлатпайтын болыпты деген әңгіме ел-елді аралап кетті. Саурық қалған малын шығындап, уездегі бастықтардың аузына тығып, үйге қонбай сабылып жүр. Ол ұйқыдан қалды. Мансаптан айырылып қаламын ба деген жаман ой күндіз де, түнде де өн бойын қырсау салғандай бүріп әкетті. Үйде де, далада да бір адаммен тіл қатудан қалды. Ашу кернеген ол жыландай иіріледі. Сейсембай бойына біткен барлық өнерін Саурықты болыстыққа сайлатпауға салып жатыр деген хабарды бұған да жеткізген. Қызының өліміне құн даулайтын көрінеді деген өсек те естілді. Саурық үйінде оңаша отырып, осы хабарларға қарсы өзінше әртүрлі амал ойлап жатты. «Бір қарын майды бір құмалақ шірітеді» деген мақал дұрыс екен. Байділда туғызған лаң, мінеки, мені де, басқаны да сандалтып қойды. Әй, патшағар-ай, мезгілсіз уақытта істеген ісің-ай. Өз қолыңды өзің кесе аласың ба? Менің інім болмай, басқа біреу болса, беретін жазаны өзім-ақ кесер едім. Ренжіп, қайғырғанмен құдайдың қосқаны болар. Осы бір ойлар оның көз алдынан шұбатылып өтіп жатты.

	– Шайға жүріңіз, – деп есіктен кіріп келген Айман Саурық ойын бұзып жіберді.

	Шай үстінде отырып, Саурық Айманға көңілсіз даусымен:

	– Әлгі, Байділда, менің көзіме көрінбесін. Сотынан арашалап қалдым. Болады енді. Сол иттің жұмысына араласпай-ақ қояйын деген едім. Ел-жұрттан ұялдым. Інісіне ара түсуге де жарамады деп тағы өсектейді, – деп демін ішіне тартып күрсініп қойды.

	– Болар іс болды, ендігі жерде ренжудің керегі бар ма? Жауларың Саурық інісімен араз екен деп тағы шығарады, – деді Айман шай құйып отырып.

	– Жұрттың аузына қақпақ қоя аламыз ба? Айтса айта берсін. Үнияға маған бешпент, шалбар тіккізші. Ел алдына ескіні киіп шыққаннан жаңа киіммен шыққаным жөн емес пе?

	Айман күйеуін мақұлдап:

	– Өзім де соны саған айтайын деп жүр едім. Көңілің жар болып жүрген соң үндемеген болатынмын.

	– Әй, бәйбіше, сен білесің-ау, мен сенің аяқ-қолыңды жерге тигізбей бүкіл жұртқа неге мақтап жүр ғой дейсің?

	Айман күйеуінің мақтағанына риза болып қалды. Жүзіне қуаныш сазы пайда болды. Үлкен қара көзімен Саурыққа еркелей қарап:

	– Кейінгі жылдары сен екі тоқалыңды көбірек тыңдап, менің айтқаныма құлақ салмай кеттің. Алдымен отасып, неке қиысқан екеуіміз, сондықтан мен әр уақытта саған жақын кеңесші болуым керек. Менің бұл айтып отырғаным, тоқалдарыңмен күндес болғандықтан айта салған сөз емес, шын көңілім, – деп оң қолымен Саурықтың мәсісінің қонышын сипап есіркегендей пейіл білдірді.

	Саурық та Айманның адал көңілімен айтқан назына ризалық білдіргендей оның бетінен иіскеді.

	Үния күні-түні, көз майын жеп, іс тігіп отыр. Апта бойы шала ұйқы болған ол әбден жүдеді. Бет-әлпеті әппақ қудай болды. Уақытында тамақ ішуден де қалды. Үйіндегі жұмысты күйбеңдеп жүріп Күміс бітірді. Онда да ұйқы жоқ. Даладағы малға шөп дайындау, оны қыстауға тасу, тағы басқа жұмыстарын Ұлтарақ өз үйінің жұмысындай істеді. Бір-екі қараны ол жәрмеңкеге сатты. Үнияға шай, кәмпит, өрік-мейіз, киім-кешектік маталар әкелді. Үния тіккен киімдерін Айман өзі алып барып, Саурыққа өлшеді. Семіз денесіне құйып қойғандай дәл екен. Ол баладай қуанышын бәйбішесінен жасыра алмады. «Үния келіннің шеберін-ай!» – деп бірнеше қайталап айтты. Ертеңінде Саурық далаға шығып, үй сыртына сырмақ төсетіп, әртүрлі жағдайды ойлап отырды. Шиеттей бес баламен жалғыз қалған Байділда жайын көп ойланып-толғанды. «Екі кіші баласын Үния бағып-қағып жатыр. Ол да жас адам, бір күні келімді-кетімді жолаушылармен ебін тауып, кетіп калса қайтеміз? Қолынан келмейтіні жоқ Үния сияқты өнерлі кісіден тапа-тал түсте айрылып қалсақ, онан артық өлім бар ма? Байділдаға атастырайық десек, кірпідей жек көреді. Шыр ете қалады. Байділданың баларын паналатып отырғаны үлкен адамгершілік. Мұндай қатынды қиып кімге жіберемін? Үнияны сайлау өткен соң асықпай-саспай өзім алайын. Ана үш қатынның үшеуі де үріп түре келеді. Бірақ мен аламын десем олар қайда барар дейсің? Байділданы тезірек қызға үйлендірген дұрыс болады. Сөйтіп, оның аяғын байлаймыз. Одан кейінгіні өзім білем» деп өз ойын қорытты Саурық.

	Жалғыз өзі айдалада қалғандай сезінген Саурық Айманды шақырып алды.

	– Әй, қатын! Менің қасыма отыршы. Кейде сен, зарығып отырғанымда бірдеме айтушы едің.

	– Саған қандай ақыл керек болды?

	– Байділданың бес бірдей баласының жайы түнде ұйықтасам түсімнен, күндіз көңілімнен кетпей жүргені. Осыған тезірек қыз тауып, соған үйлендірсек. Үлкен екі баласы нағашыларының қолында жүр, екеуін Үния қойнына салып алды, біреуі сенің қолыңда. Осы сәбилерді шылдың тезегіндей шашпай бір жерге жинайтын күн жетті.

	Айманның денесіне мұзды су құйғандай суық тер шып етті. Ол еркектердің найза бойламайтын қулығын талай рет басынан өткізген.

	«Сауқаңның қандай қулығы екен? Аяқ астынан Байділданың балаларына жаны аши қалғаны несі? Әлде, шыны солай ма? Болмаса, қайнымды тезірек үйлендіріп, Үнияны өзіне төртінші қатын етіп алғысы келген жүрек түбінде терең жатқан арам ойы ма?» – деп Айман ойланып қалды.

	– Сен үндемей қалдың ғой? – деді Саурық көңілсіз отырған бәйбішесіне.

	– Сен қыз табу керек деген соң, осы маңда Байділдаға алып беретіндей кімнің бой жетіп отырған қызы бар, өзімізге тең бола қоятын қандай адам бар? – деп ойланып отырмын, – деп Айман өз ойының ұшығын ұстата қоймады.

	Кешкі тамақ алдында Байділда білгендей келе қалды. Саурық күндегідей емес, бүгін ылтипат білдіріп, оны өзінің қасына отырғызды. Осыдан бұрын Айманға: «Байділда менің көзіме көрінбесін» деген сөзін де ұмытып кетті. Саурық ырғалып-толғанып отырып:

	– Байділда, – деді, – шашылып, әр жерде жүрген балаларыңды жинап алатын кезің жеткен болар. Қатын алғаның жөн. Балаларыңның обалы сенің мойныңда. Осыны сен түсінесің бе? Егер, қатын ала қалған күнде Салихаға істегеніңді, ол қатынға істесең, ол сенімен бір күн де тұрмайды. Бөгде мінезді қоятын мезгілің жетті. Өмір тауқыметі, сенің басыңа тастай тиетін кезі де болды.

	– Мен де соны ойлап жүрмін. Балаларым жетім қалды. Екі кішкене балам Үнияға өз шешесіндей үйреніп кетіпті. Жесір өзіміздікі емес пе? Маған Үнияны алуға көмектесіңіз, – деп көңіліндегісін ашық ақтара салды.

	– Үния саған тиетін түрі жоқ. Өзің де талай сөйлескен көрінесің. Басқа бір орнықты жердің қызын алып берейік. Сен осыны ойлан, – деп Саурық Айманға қарады.

	– Бағана сен айтқан соң, көп ойланып-толғандым. Үнияның төркіндері Терлікбай елінде Дәулет байдың бойжеткен Тоты деген қызы бар. Өткен жылы ол қыз осында келіп, Үнияның үйіне екі-үш күн қонып кеткен еді. Өзі өңсіз де емес, сабырлы, бір үйді ұстауға жарайтын қыз сияқты. Қолдарыңыздан келсе, соған құда түсу керек. Қалың малды көбірек берсеңіздер, тәйір, кім бермейді қызын.

	– Байділда, менің бәйбішем айтса теріс айтпайды. Сол қызға құрық салайық. Мен тұрғанда, қызын бермейтін Дәулет кім дейсің? – деп Саурық кеңкілдеп өтірік күлді.

	«Көрікті қызған кезде соқ» деп ертеңінде бір топ адам Терлікбай еліне жүріп кетті. Ішінде Саурық бар. Ол сұлыға жайлап жаратқан торы жорғаға мініп, топтың алдында дара келе жатыр. Таң салқынымен елінен аттанған жолаушылар кеш бата Терлікбай ауылына жетті. Саурық Дәулеттің сегіз қанат, жаңа жауған ақ қардай ақ үйінің сыртындағы ат байлауышқа келіп тоқтады. Бұларды аттан түсіріп, үйге қарай бастап келе жатқан Дәулеттің үлкен ұлы Қанқожа:

	– Жоғары шығыңыздар, – деп қонақтарға жол көрсетіп жүр.

	Дәулет үйінде екен. Табалдырықтан аттай бергенде, Саурық «ассалаумәлейкүм! Жолымыз болады екен» – деп үйдің қақ ортасында тұрып, «уағалейкүмүссәлем» – деп қонақтардың сәлемін алып тұрған Дәулетпен қос қолымен құшақтасып амандасты. Ол қонақтарға «жоғары шығыңыздар» деп ізет білдірді. Келген күні жолдан қажыған қонақтар тамақ ішіп жатып қалды.

	Саурық келген жұмысын ертеңінде, асықпай-саспай Дәулетке ауыл сыртындағы қарағай түбінде отырып айтты. Ол басқа жұртқа Салиха көпке созылған науқастан қайтыс болды деп таратқан. Өз жақындарына да осылай үйретіп қойған. Дәулетке де Салиха өлімін осылай түсіндірді. Ол кісіге жеткен хабар да Саурықтың айтқанындай болды.

	– Естіген боларсың, – менің Байділда деген інімнің қатыны қайтыс болғанын. Сол ініме сенің қызың Тотыға құда түсуге келдім. Сүйектес болайық, – деп Саурық күлміңдеп, сынағандай сынат білдірді.

	Қансоқта болған адамдай Дәулет ойланып қалды. Ол іштей: «Қызымның жасы болса келді. Жас кезінде атастырған кісі қорасан ауруынан қайтыс болды. Ол біреудің жалғыз баласы еді. Одан келісілген қалың малды да алып үлгермедік. Қасарып қызымды бермеймін дегенім ел-жұрттан ұят. Елдің қыздары тоқал болып та, күйеуге тиіп жатыр. Саурықтың көңілін қайырмайын» деп ойын түйді.

	– Сенімен құда болуға қарсы емеспін. Қызымды басқа біреуге бергенше сенің ініңе бергенім жөн, – деп, Дәулет Саурықтың қолын алды.

	Саурық Дәулет ауылынан аттанып кетті. Той-тобыр көпке созылмады. Байділда екі ай ішінде Тотыға үйленді. Саурық мұртынан күліп, өз ойы іске асқанына қуанышты. Байділда балаларын өз үйіне жинап, Тотымен жүріп жатты. Әзір, бұрынғыдай ырың-жырың жоқ. Тотының алдында құрдай жорғалайды. Оны сыйлайтын болды. Тоты да ақылды, кең мінезді кісі болып шықты. Күйеуінің ерсілік мінездерін ақылмен жеңетін болды. Ауылдағы өсекшіл қатындар Салиха өлімінің себебін Тотыға да жеткізіп үлгерді. Бірақ Тоты «Құдайдың салғаны болар. Басына бір рет таяқ тиген адам, маған қол көтере алмас. Басқа түскенді мен де көріп алармын» деп қатындардың өсегіне құлақ қоймады. Байділданың бес баласын бағып-қағып отыра берді. Үй ішінде Байділда «балаларға жайлы кісі екен, қайта туған кісідей болыпты, Үнияны аламын деген әурешілігін де қойыпты» деген әңгіме ауылды кеулей-кеулей Саурыққа да жетті. Ол да көңілді.

	«Үния ауылға келген ырыс» деп қояды, ол өзіне өзі.

	Көптен бері күткен сайлауы болды. Саурықтың тілегі орындалды. Өзімен бәсекеге түскен адамды сайлауда жеңіп шықты. Сайлау кезінде уезд басшылары да оны қолпаштап, қолдап берді. Болыстыққа қайта сайланған Саурық бірнеше күн бойы той жасады. Ту биелердің бірнешеуі құрбандыққа шалынды. Қазан-қазан ет асылды. Жиналған жұрттың аузында Саурық қана болды. «Жарайсың, Сауқа, топты жарып шықтың ғой, қарсы жақты жерге тұқырттың, бәйге аттай алдында келдің, арқамыз жазылып қалатын болды», – деп жиналған ел адамдары мақтаныш ете сөйлеп отырды.

	Саурық сайлау өтісімен халыққа салынған салықты жината бастады. Қора-қора мал Саурық ауылының маңына үйіріле бастады. Сайлау алдында шашқан дәулет тез жиналды. Кедей байғұстардың бірлі-жарым малы да Саурықтың көмекейінен өтіп кетті. Байлығы баяғы қалпына келген Саурықта ес жоқ. «Қылышым әлі мұқалмаған екен» деп қарнын сипап жата беретін болды.

	Ұлтарақ екі-үш күнге мал кезегінен сұранып маңайдағы орыс деревняларын аралап кетті. Ондағы тамырларына барып, адам қатарына қосылып қалды. Бұл да орыс үйінің төріне отыратын болды. «Өмірінде төрге отырмай, есік алдында тұратын Ұлтараққа да төр тиетін күн болады екен» деп қояды ол. Тамақ үстінде үй иесі ішкі жақта, тіпті әуелі осы маңда да, орыс кедейлерінің өз иелеріне қарсы ереуіл жасағанын, тұнық судай тұнып жатқан елдің арасында үлкен-үлкен тартыстардың болғанын әңгімелеп отырды. Бірақ, Ұлтарақ әңгіменің терең тамыры бар екенін түсінбегенмен, орыс байларының қаймағын кем-кетіктердің бір шайқалтқанын аңғарды. Ұлтарақ деревнядағы дүкендерге кіріп, Күміске, Үнияға базарлыққа киім-кешектік мата сатып алды. Қайтатын күнінен бір күн бұрын тамырының әйелі монша жағып жатқан-ды. Даладан келген Ұлтарақ бұрын осында талай келіп жүріп, кішкене ғана тоқал тамның не екенін сұрамаған болатын. Қасында отырған Сергей тамырынан:

	– Мәтушке жағып жатқан там неге керек? Нан пісірейін деп жатыр ма? – деп сұрады.

	Досы Сергей Богатырев Ұлтараққа қарап жымың етті. Қырда монша дегенді Ұлтарақтың өзі тұрмақ ата-бабасы да көрген жоқ. Көшпелі елде монша қайдан болсын. Жазда суына, қыста легенге шомылып, болмаса айлап су көрмей жүргендер қырда жиі-жиі кездеседі. Осыны жақсы түсінген Сергей таңертең жұмысқа кетерде әйеліне: «Монша жағып қой, тамырыма деревняда тұрудың жақсылығын көрсетейін» деген.

	– Досым, – деді Ұлтараққа Сергей, – бұрын сен келіп жүргенде, моншаны жақпайтын едік. Бүгін, сенің құрметіңе жағылып жатыр. Көптен бері су тимей жүрген сенің тарамыс сияқты қатып қалған денеңді ыстық моншаға түсіріп, жібітіп жібергім келді. Моншаға түскен соң, денең түтілген қойдың жүніндей жұп-жұмсақ болады. Рақатқа батасың. Сен орыстың арағын ішпейсің, егер моншадан кейін арақты тартып жіберсең, ой рақат деген сол! – деп ол қарқылдап күлді.

	– Моншаға екеуіміз түсейік. Мен өмірімде көрген дүнием емес. Оның іші ыстық болады дейсің, мен жалғыз түссем, сол күйі бырысып, күйіп қаламын ғой. Арақ дегенді аузыңа ала көрме, ішіп көргенім жоқ. Шіркін, қырдың қымызы болса, – деп Ұлтарақ тамағын қырнап алды.

	Монша жағылып болды. Есігінен түтін орнына бу будақтап шығып жатты. «Моншаға баратын мезгіл жетті. Жуынған соң іш көйлек ауыстыру керек болады. Ол менде жоқ. Осыған түспеудің амалын қалай тапсам екен», – деп Ұлтарақ қипақтай бастады. Оның ойын сезген Сергей әйеліне.

	– Менің таза көйлек-штанымды дайында, Ұлтараққа да киім әкел. Бұл ауылынан артық киім әкелмеген болар, – деді.

	Сергей қолына кенеп жібінен қолдан тоқыған қос көйлек-штанды алып:

	– Жүр, моншаға баралық, саған да киім алдым, – деп екеуі моншаға кетті.

	Моншадан Ұлтарақ бұрын шықты. Беті қып-қызыл. Бет-аузынан ағып тұрған тер. Есік алдында кенеп орамалмен әлсін-әлсін бетін сүртіп отырды. «Монша деген рақат-ақ екен. Бырысып-тырысып жүрген денем, жайылып сала берді. Жұп-жұмсақ болды. Саурық болыс осынша мал айдап жүріп, бір монша салдырмағаны несі? Қараулығы ма? Әлде, құнтсыздығы ма? Ел ішіндегі дау-дамайдан қолы тимей ме? Шіркін жалғыз сиырыңды сатсаң да монша салып, рақатқа батқанға не жетсін?» – деп ойлап отырды. Моншадан Сергей де шықты. Ол есік алдында отырған Ұлтараққа:

	– Жүр, үйге кіріп шай ішелік, – деді.

	– Шай ішуіме болады, арақ-шарап ішуге бізге құдай қоспайды.

	Екеуі ауыз үйдегі стол басында отырып шай ішіп отыр. Сергей шай алдында қолдан ашытқан арақтан бір стақанды ішіп: «Рақат деген, міне, осы» – деп қояды.

	– Қалай, досым, монша жақсы ма? – дейді Сергей бетіндегі терді орамалмен сүртіп отырған Ұлтараққа.

	– Жақсы болғанда қандай? Өмірімде көрмеген моншаны көрсеткеніңе саған мың да бір рақмет. Келешекте моншаға түскім келсе, анда-санда саған келіп тұратын болдым.

	– Кел, кел. Сені біз құшағымызды жайып қарсы аламыз.

	– Сенің малың көп пе? – деп сұрады Ұлтарақ. Ондағысы, монша малды адамда болатын болар деген түсінігі еді.

	– Бір сиыр, екі шошқа, он-он бес тауығым бар. Басқа мал біздің тұқымымызға бітіп көрген жоқ.

	– Қаздарың мен үйректеріңді ұмытып кеттің, – деп Сергейдің әйелі күлімсіреді.

	– Ол да малдың бір түлігі. Қаз бен үйректің еті қандай тәтті, – деді де қойды Сергей.

	Ертеңінде артынып-тартынып Ұлтарақ еліне қайтты. Сергей досына қатты риза болғанын, әйелінің пісірген нанының тілге оралатын тәттілігін, кедей болса да барлық таза көңілімен қарсы алғандығын ат үстінде келе жатып ойлап келеді. Ымырт жабыла ол ауылына жетті. Ауыл топырлаған адамдар. Саурық үйі сырты, айқастыра байланған ерттеулі аттар. Жерошақта лапылдап жанып жатқан от. Пісіп жатқан ет. Қайнап тұрған сары самаурындар. Үйге кіріп-шығып жүрген әйелдер. Ұлтарақ қоржынын құшақтап үйге енгізді. Үйде жан жоқ. Көзге түртсе көргісіз қараңғы. Күміс үлкен астау толы етті Саурық үйіне апара жатып, өз үйінің сыртында байланған атты көрді. Ол тоқталмастан үйіне келді.

	– Сенің келгеніңді байқадым да, қайтып келдім. Қалай аман-есен келдің бе?

	– Көріп тұрсың ғой, аман келгенімді. Саурық үйіндегі жиынның мәнісін айтшы?

	– Құдалары келгелі екі күндей болып қалды. Рәбиғаны ұзатқалы жатыр. Бүгін күні бойы той болды. Ертең жүретін болған соң, Саурық құдаларын жеке сыйлап жатыр. Үния да сол үйде. Жастардың арасында ән салып, жұрттың көңілін көтеріп отыр. Оның ән салуы бұрынғыдан да әдемі болды. Байғұс, ұзатылып бара жатқан қыздың әнін айтып, отырғандардың бәрін жылатты.

	– Ұзатқаны дұрыс қой. Оның да жасы келген қыз. Менің ойлап тұрғаным Үния. Ол бейшараның күні қандай болады? Жалғыз қалатын болды. Ендігі жерде, Үнияның үйіне сен жататын боласың. Жас әйелдің соңына сөз ергіш келеді. Судан таза байғұсты еріккен қатындар өсектеп әкетеді

	– Үнияны жалғыз жатқыза қойса, жақсы ғой. Осындағы қатындар Саурық Байділдаға қоярда-қоймай жүріп қатын алып берді. Рәбиғасын ұзатып жатыр. Оның жаман ойы Үнияны өзі төртінші әйелдікке аламын дейтін көрінеді. Үния бұл өсекті білмейді. Оның құлағына жеткен жоқ. Әйелдердің біреуіне Айман айтқан көрінеді. Кейінгі кезде Саурық Үнияны аузынан тастамайтын болыпты. Жесір өзімдікі дейтін көрінеді.

	– Кәрі қасқыр ондайдан да тайынбайды. Маған да осы сөзді жылқышылардың бірі айтқан еді. Мен қатындардың өсегі болар деп қойған едім. Кейінгі күндері Саурық тым қутыңдап кетіп еді. Үйіне жастарды жинап ән салдыратынды шығарыпты. Үнияны да шақырып, ән айт деп әурелейтін болды. Үния қайнағасынан ұялып, үн шығарудан қалып жүргенін барша халық біледі. «Ұялма, шырағым, ән салудың ұяттығы жоқ, біз де сенің әніңді қанып тыңдайық деп еріксіз айттыратын болыпты. Үния қандай тамаша адам, осындай халге жеткені бақытсыздық қой. Еліне неге кетіп қалмайды? Сол жақтан өзіне тең біреу табылмайды дейсің бе? – деп Ұлтарақ сөзінің аяғында Үнияға жаны ашып, күңіреніп отырды.

	Ертеңінде Рәбиғаның жасауларын бірнеше арбаға тиеді. Түйеге де артты. Тең-тең жүк. Өзін шағи мен мақпал матаға бөледі. Күміс ер-тоқымның таралғысына, үзеңгісіне, құйысқанына, жүгеніне дейін күміспен қапталған. Көк жорғаны, ақ матадан тігілген жабумен бөледі. Рәбиға атқа мінуді еркектен кем білмейтін. Рәбиғаны ұзатуға Айман бастаған бір топ адам кетті. Саурықтың қарсы болғанына қарамастан Айман Үнияны да ала кетті. Ол да Саурықтың көптен бері ішінде бұғып жатқан жұмбағының тебіндеп сыртқа шыға бастағанын сезген. Осы жолы оңаша Саурық ойын суыртпақтап Үнияға түсіндіргісі келген Айман оңтайлы жағдай іздеуде. Келін түсірген ел тойды жақсы өткізді. Бұл жерде де Үния ән салып, жұрттың бәрін аузына қаратты. Жер-жерден жиналған жастардың алдында жуықта ғана үйренген, басқаға әлі беймәлім Ақан серінің «Бал Қадиша» өлеңін шырқады. Үйдегілерде үн жоқ. Үния салған әнді тұнып тыңдап отыр. Ол әнді былай бастады:



	Аты екен қарындастың Бал Қадиша,

	Бұралып өрлеп біткен тал Қадиша,

	Сексен қыз серуенге шықса-дағы,

	Анадан туа бермес сан Қадиша,



	– деп келді де, аяғында:



	Тау болсаң Жыландыдай биік тау бол,

	Шапанға ширатпалы жібек бау бол,

	Атадан артық туған Бал Қадиша,

	Көргенше енді айналып есен сау бол,



	– деп аяқтағанда отырған жұрт «міне, ән салсаң Үниядай сал деп ду ете қалды. Отырған жұрттың сұрауы бойынша, «Сырымбет» және басқа әндерді салды. Үнияның әнін тыңдауға келген кісіден үйде ине шанышар жер жоқ. Үй сыртында да ән тыңдауға жиналып тұрған жұрт. Кейбір әйелдер: «Үния деген әнші әйел бар деп көптен бері естуші едік, сол Үния осы екен ғой, дауысы қандай тамаша, кісінің жүрегін қытықтайтындай әндерді салады екен», – деп, күңкілдеп қояды.

	Үния Ақан серінің әндерін Рәбиға тойында айтамын деп арнайы үйренген болатын. Ол іштей: «Қабділда қайтыс болғаннан бері қасымда жүріп, қас-қабағыма қарап сырлас, серік болған Рәбиғаны ұзатқан тойында айтпағанда қайда айтамын», – деп әнді іркілмей салды.

	Айман, оның жанына еріп барған адамдар, құданың сый-сияпатына ризалық білдіріп ауылына қайтты. Айман ауылдан шыға беріп, қасындағыларға:

	– Сіздер асықпай келе берерсіздер, біз Үния екеуіміз екі жорғаның өнерін көрейік, – деп ілгері қарай жүріп кетті. Екеуі белес-белестен асып аттарының тізгінін тартып, жорға аяңға салып қатар келе жатыр.

	Айман саспай, ойланып сөйлейтін кісі. Айтайын дегенін бірден ақтарып салмай, басқа бір әңгімені қозғап келеді. Өткен тойды, бойжеткен қызды құтты орнына қондырғанға не жетсін деп келді де, ол сәл ойланып қалды. «Саурық жайын түсіндіруді қалай бастасам», – деп Айман Үнияға:

	– Мен саған сеніп, іште жүрген бір сырымды айтамын. Әңгіме екеуіміздің ішімізде ғана болатын болсын.

	– Апатай, сіздің айтқан сырыңызды ешбір жанға тіс жарып айтпауға уәде берейін. Өзіңіз білесіз, мен аузы жеңіл адам емеспін. Айта беріңіз.

	– Осы сертімізде екеуіміз де тұрамыз. Саурықтың Байділдаға асығыс қатын алып бергенінің, Рәбиғаны тез ұзатқанының астарын сен сезесің бе? Ол көпті көрген тарлан емес пе? Алыстан ойлайды ол. Сенің манайыңды тезірек тазалап, жалғыз қалдырып, саған құрық салайын деп жүр ол найсап. Үш қатынға ие бола алмай жүріп, енді сені төртінші қатын еткісі келеді. Ол қу маған да тіс жарып ештеңе демейді. Бірақ, мен де талайды басымнан өткізген адаммын, сөзінің ұшығынан, істеген ісінен байқаймын. Оның екі тоқалы әлі сезген жоқ. Олар білсе, өз шашын өзі жұлар еді. Мінездері асау аттың мінезінен де жаман. Екеуден-екеуі отырып сыйыспайды. Күнде жоқ нәрсеге таласып, жақ-жақ болып жатқаны. Мен ақыл айтып, екеуін әзер ұстап отырмын. Бір күні екеуінің төбелесіп жатқанын көріп, Саурық екеуін де сойылға жыға жаздады. Одан біраз уақыт тыныш жүрген еді, кейінгі кезде қайта бастады. Кейде менің де тілімді алмайды. Қой десем өзімді бас салатын түрі бар. Сондықтан мен үндемеймін. «Адыра қал! Бірің өліп, бірің қал» деп үйден мен шығып кетемін. Сені осы иттердің талауына салғысы келіп жүр. Сен болсаң өз күніңді өзің көре алатын адамсың, жанып тұрған отқа түсіп, өз басыңды қорлама, шырағым. Менің айтқанымда ешқандай қызғаныш жоқ. Мен ана екі қаншыққа да көнгенмін. Үния, менің саған жаным ашиды. Болыс деп қызықпа! Жастықпен Саурықтың құрған тұзағына түспе. Ар жағын өзің білесің, – деп Айман көкірегін кере күрсініп алды.

	– Апа, сіздің берген ақылыңызды мен екі етпеймін. Өзіңіздің ішіңізден шыққан Рәбиғаға қандай сенсеңіз, маған да солай сеніңіз. Сыртта жүрсем де ана екі абысынымның мінезін түсінетін, сезіп-білетін заман жетті. Тынышсыз адамдар екенін Рәбиға алдақашан айтқан. Мені дарға асам десе де Саурыққа тимеймін. Бұл менің сізге берген сертім. Тисем өз сүйген адамыма тиемін. Ондай адам кездеспесе, өмір бойы күйеусіз кетсем де Саурықтың қолына түспеймін. Қысылып бара жатсам, төркініме кетіп қаламын. Әйтеуір, қандай жағдай болса да қасарысып бағамын.

	– Осы сертіңде тұрсаң болғаны. Менің саған жаным ашиды, – деп Айман қайталап, шегелей айтты.

	– Сізге берген уәдем, уәде. Мен бір шіріген жұмыртқамын. Сіздей үлкен кісінің берген ақылын далаға тастайтын мен емеспін. Саурық ақсақалдың қолында күш те, байлық та бар. Қайнағамыздың атын атағаныма кешіріңіз. Ол кісі не істеймін десе де қолы ұзын. Елді билеп-төстеп үйреніп қалған адам. Мүмкін, Үнияның қорғанышы жоқ, айтқанымды істетем дейтін болар. Иттей ырылдасып отырған екі тоқалдың үстіне үшінші тоқал болып бармаспын. Сау басыма сақина тілеп алатын, ессіз кісі тағы мен емеспін, – деп Үния көзден аққан ыстық жасын сүртіп, желігіп алған қызба аттың тізгінін тартыңқырап ұстады.

	– Ақылыңнан айналайын, – деді Айман, – мені дұрыс түсінгеніңе рақмет, артта қалған адамдарды тосып алайық, – деп екеуі алдыңғы жақта көсіліп жатқан жотаға шығып, аттарының басын желге қаратып тоқтады. Артта келе жатқан топ та ерігіп тұрған аттарының басын қоя беріп, жарысып келе жатыр. Алдында қара қасқа дөненге мінген қыз, зу етіп бұлардың жанынан өтіп, екінші бір белеске шығып, атының тізгінін тартты. Желігіп, қызып алған ат жерді тарпып, елпілдеп, ауыздығын шайнап, ұшып кеткісі келіп тұр. Ел жатпай бұлар өз ауылына келіп жетті. Саурық әлі жатпапты. Өңі реңсіз. Рәбиғаны ұзатуға біз де бармадық деп екі тоқалы жақ-жақ болып, ойран салыпты. Қанша өктем болса да, Саурық екі тоқалдың тілін таба алмапты. Үйге Айман кіріп келгенде, Саурық:

	– Аман-есен келдің бе? Сен кеткелі мына екі қатын екі жақтап ойранды салды. Ұрысып айтсам да, жай айтсам тоқтамады. Қазір екеуін екі бөлмеге отырғызып қойдым. Әбден ашынып алған адамдар, тоқтамай өзімді жеп қоя жаздады.

	– Оларға не болды? Өзің аяғыңды шалыс басқан боларсың? – деп Айман күйеуімен қалжыңдасып алды.

	Саурық мырс етіп күліп жіберді. Ол ауыр денесімен орнынан тұрып, Айманның жанына жақын келіп:

	– Осы үйдің қаймағын шайқатпай ұстап тұрған өзің ғана екенсің. Ана екі қатын шаңырағымды ортасына түсіре жаздады. Бұл үйден береке кетті. Біздің үйдің ұйтқысы өзіңсің, – деп бәйбішесінің арқасынан қағып, есіркегендей көңіл білдірді.

	– Рәбиғаның жайын сұрамай, тоқалдарыңның өзіңе салған ойранын айтып кеткенің не? Олар не істесе де, өзің сүйіп алған қатындарың емес пе? – деп Айман тілін сұғып алды.

	– Рәбиға жаным жаман орналаспаған болар. Барған жері орынды кісілер ғой. Мына қатындардың ызасы өтіп кетті. Ішіме сыймаған соң, саған айтып тұрған назым бұл, – деп Саурық әңгіменің соңын шайып-жуа салды.





12


	Шілде айы. Әуе айналып жерге түскендей қапырық. Көрші ауылдың бір топ жігіттері дәл түсте көлге шомылуға барды. Олардың ішінде Әлібек байдың он жеті жастағы Төлеу деген жалғыз ұлы бар. Көл суында бәрі жапа-тармағай малтып жүр. Ара-арасында бір-біріне су шашып ойнайды. Бір кезде Төлеу көл ортасына қарай бар пәрменімен құлаштап, малтып кетті. Көл жағасында тұрған бір жігіт Төлеудің көл ортасына бара бергенде «суға кеттім» деген дауысын естіді. Қолы ербеңдеп, суға батып бара жатыр. Ол жігіт көп ойланбай күмп беріп суға секіріп түсті де, Төлеу көрінбей кеткен жерге қарай құлаштай жөнелді. Көлде жүргендердің бәрі-бәрі Төлеуді іздеді. Көп ұзамай су астынан Төлеудің денесін алып шықты. Онда үн жоқ. Өліп қалғанға ұқсайды. Оны көл жағасында жалғыз өскен үйеңкенің түбіне жатқызды. Жігіттердің бірі ерттеулі тұрған атқа мініп, ауылға қарай шаба жөнелді. Көп ұзамай, атты-жаяулы ауыл адамдары да келді. Ішінде Әлібек бар. Ол «ой бауырым, ой жалғызым» дегеннен басқа ешнәрсе жасай алмады. Көл жағасында серейіп жатқан ұлының бетін аймалап, дауыс шығарып Әлібек отыр. Төлеудің денесін арбаға салып ауылға алып келді. Жұрттың бәрінің жүрегін дүр еткізді. Гуілдеген жылау-сықтау, жарық күнді тұман басқандай қаралы жұрт. Төлеудің шешесі баласының қаза болғанын естігенде талып қалды. Әлібек те ессіз төр алдында жатыр. Оларды ұшықтап жүрген молда.

	Ауырмай-сырқамай дүние салған адамның денесін жаздың ыстығында көп ұстауға болмайды. Төлеуді жерлеп қайтқан жұрт ауылға жақындай бере: «ой бауырым» деп тырым-тырақай шауып келді. Жер сілкінгендей күңіреніп тұрған ауыл. Аяқ астынан болған қаза Әлібекке, оның әйеліне қатты батты. «Құдай, Төлеуді алғанша, мені алсаңшы», – деп Әлібек қара түнек қайғы үстінде отыр.

	Шөп басы қимылдамайтын тымық. Зират маңында бір топ жылқы жайылып жүрген-ді. Саурықтың жер-жерден жинап алған жылқысы шашырап жайылатын. Басы ауған жаққа от іздеп кете берді. Ұлтарақ қасында жүрген екі жылқышымен әр нәрсені әңгімелеп, жылқыларды қайырып жүрді. Мола түбінде тұрған кер аттың қасына бара бергенде, моладан ыңырсыған үн шыққандай болды. Олар ат үстінде жүріп молаға жақындай түсті. Ұлтарақ атынан түсіп, мола ішіне кірді. Еміс-еміс естілген ыңқыл Төлеудің қабірінен шығады. Ұлтарақтың зәресі ұшты. Ол моладан атып шықты. Үшеуінде де ес жоқ. Қасындағы жылқышының бірі «мүңкір-нәңкір» Төлеуден жауап алып жатыр» деп қаша жөнелді. Ұлтарақ сәлден соң есін жинап, зиратқа қайта оралды. Ащы үн бағанадан бетер қатты шығып жатты. Ұлтарақтың жүрегі аузына тығылып, аттай тулады. Екі жолдасы аттан түспей далада тұр. Біреуі «астапыралла» деп жылп етіп қашуға даяр. Ұлтарақ не істерін білмей ойланып қалды. Әлде, шынында да «мүңкір-нәңкір» тірі жүрген кезіндегі күнәсі үшін жазасын беріп жатыр ма? Бірақ, тумай жатып, бұл бейшара қалай күнәлі бола қалды? Кеше ғана ат құлағымен алысып жүрген жігітті бүгін аяусыз ажал алып кетті. Қара жер құшағында жатыр. Көрем деген қызығын көре алмады. Бұл да азамат қой. Мүмкін, келешекте өз жұртына өтейтін қызметі де, көретін жарық күні де бар шығар. Құдайым өзің жар бол. Менің де күнәм болса кешір. Дыбысын ести тұрып, қалай қиып тастап кетемін? Тәуекел. Құдайдың қосқанын мен де көрермін. Мүмкін, тірі жатқан болар, не болса да қабірін ашамын. Дәл осы кезде оның есіне бала кезінде, қариялардың айтқаны есіне түсті. Қазақтар алып ұйқыда жатқан біреуді, баяғы бір заманда, өліп қалды деп жерлеген екен. Жолаушы орыстар ат шалдыруға зират маңындағы бұлақ жағасына тоқтапты. Солардың бірі бүлдірген теріп жүріп, жаңа ғана жерленген адамның қабірінен ызыңдаған үн естиді. Жолаушылар қабірді ашса, тірі жатқан кісіні алып шығыпты.

	Ұлтарақ іштей өзі білетін дұғаларын айтты. Қабірді ашуға бел байлады. Бісмілләсін де, Мұхамбет расулласын да, Алласын да айтып, сиынып алды. Зират ішіне кіре, қолымен қопсыған бос топырақты арши бастады. Жолдасының бірі жақын жердегі қостан күрек те әкеліп үлгерді. Үш адам қабірді тез ашты.

	Ұлтарақтың қасындағы жолдастары «ойпырай, Алланың өзі сақтасын, қабірден денесін өзің алып шық. Біз бір пәлеге ұшырайтын болдық, – деп зираттан шығып кетті. Төлеу үстіндегі ақыретті борша-борша етіп жыртып тастаған екен. Денесіне қолын тигізіп көрсе, жып-жылы. Ұлтарақ Төлеудің денесін қабірден алып шықты.

	– Өзеннен су алып келіңдер. Төлеу тірі екен, – деп Ұлтарақ әлгі екі досының бірін жіберді. Су әкелінді. Екі жігіт үріккен малдай, қорқып ат үстінде тұр. Ұлтарақ Төлеудің басын көтеріп, аузына су тамызып отыр. Көп ұзамай-ақ Төлеу есін жинап, сөзге келді. Ұлтарақ үстіндегі бір қабат киімін шешіп, Төлеуді киіндіріп, аттың алдына мінгізіп қосқа алып келді. Қостағылардың бірі қалмай үркіп кетті. Бұлар түске дейін Төлеумен әуре-сарсаңда жүрді. Әбден есін жинаған Төлеу:

	– Мен суға батып кеткенімді ғана білемін. Одан кейінгі болған оқиғаны білгенім жоқ, – дейді.

	Ұлтарақ бұл жайды Әлібек ақсақалға қалай жеткіземіз деген ойда отыр. Бірден барып, балаңыз тірі екен десек шал мен кемпірдің жүрегі жарылып кетеді. Ол жылқышының бірін Төлеудің жанына тастап, өзі хабарламақ болды. Ұлтарақ қасына бір жолдасын ертіп салт жүріп кетті.

	Әлібек баласын жерлеп келісімен үйінде қайғырып отыр. Жалғыз ұлдан айрылып, ендігі күнім не болды? Баламның денесінің жанында тым болмаса, бір-екі күн отыра да алмадым. Молдалардың осынша асықтырғаны несі? Ол келмеске кетті. «Жалғызым, жалғызым», – деп еңкілдеп, дауыс шығарып, жылап та алды. Қалған өмірімде жарқыраған сәуле көре алмай өтетін болдым. Алдым толы қара су, қара түнек. Жалғызымның алдында өлсем арманым жоқ деуші едім, Құдайым-ау, жасаған-ау, менде не жазық бар? Жоқ, жоқ, астапыралла, құдай алдында күнәм жоқ демейін, бар. Талай адамға, осы өмірімде қиянат жасадым. Ұры ұстадым. Қора толған малды місе тұтпай, үйір-үйір жылқы ұрлаттым. Жас кезімде шырылдатып, талай қыздың жанына жантайдым. Барымталасып, маған жүгінуге келген адамдарға теріс билік айттым. Малшылардың еңбегін бермей, талайын зарлаттым. Біреулерден бәйге ат көрсем, әртүрлі себеппен аттарын тартып алдым. Көршілерге мейірімсіз болдым. Жалғыз сиырын тартып алған күнім де болды. Суға, жерге таласып, талайдың обалына да қалдым. Көптеген адамды қаңғытып та жібердім. Өмірді белуарымнан кешіп өттім. Осылардың да кесірі маған тиген болар. Сен асып-тасып кеттің, жалғыз балаңды аламын дегені ме, бір құдайдың? Кінә өзімнен болды.

	Жастайынан айттырып қойған қалыңдығын да мезгілінде алып бере алмадым. Тым болмаса бір немере сүйсем, Төлеудің өз көзіндей көретін едім. Ол арманыма жете алмадым. Шіркін, тарылған дүние-ай. Көрейін деген қызығымды көре алмай, арманда кететін болдым. Өмір бойы сыйынатын құдайым, біреуге өмірді көп, біреуге аз бердің. Бізді еңіретіп кеттің, жалғызым, сүйенішім. Сен басқалардан ерекше, оқшау болып өстің.

	Тозған сүйегіміз онан арман қурайтын болды. Өмірімді жалғастыратын бала болмаған соң бұл дүниеде тірі жүрудің керегі не?.. – деген ойлар Әлібекті шырмап алды. Үй толы Әлібек қайғысына ортақ болған молдалар, ауылдың сорпаға шығар адамдары. Молдалар бесін намазын оқып жатты. Жайнамазын жайып, Әлібек те намаз оқып отыр. Ол намазын аяқтай бергенде, ауылды айнала шауып жүрген ат дүбірі, айқай салып жүрген біреулердің дауысы құлағына еміс-еміс естілді. Ол бұлар қайдан пайда болған адамдар, жалғызымнан айрылған мені мазақтағаны ма? Кім де болса, ұяттан жұрдай болған, құдайдан қорықпайтын адамдар ма? Қаралы болған бізді кемсіткені ме? Алла тағалам өздеріңе көрсетсін. Дәл осы кезде, екі иығынан дем алып, бір жігіт үйге сасқалақтап кірді де:

	– Ата, ауылды айнала «Өшкендерің жанса, өлгендерің тірілсе не бересіңдер?» – деп ақ боз атқа мінген екі жігіт шауып жүр – деді.

	Шошыған адамдай Әлібектің жүрегі дір ете қалды. «Астапыралла, мынау не дейді? «Өлгендерің тірілсе...» – дегенін қалай түсінуге болады?» – деп іштей дұғасын оқып отырды. Қасындағы молла біткеннің бәрі, «өлген тірілуші ме еді? Бұлар құдайдан безген, шоқынғандар болу керек. Өздерін ұстап алып дүре соғу абзал болады. Оларға одан да ауыр жаза қолдану керек». Әлібек шыдап отыра алмады. Ол таяғына сүйеніп, қақырынып-түкірініп, кемсеңдеп жылаған күйі әзер орнынан тұрып, есік алдына шықты.

	«Өшкендерің жанса, өлгендерің тірілсе не бересіңдер?» – деп ақ боз атты әлі ауылды айнала шауып жүр. Ұлтарақтың күткені Әлібектің есік алдына шығуы еді. Ол үйді айналып келді де, ат тізгінін тартып, Әлібек үйінің есік алдына тоқтады. Аттан түсті. Әлібекке «Ассалаумағалейкүм» деп сәлем берді. Қос қолдап амандасты. Ұлтарақ бала кезінде ел аузынан естіген бір ауыз:



	Ағын су өлмейді,

	Асқар тау өлмейді,

	Аспанда ай мен күн өлмейді,

	Әлемде қара жер өлмейді,



	– деген өлеңді айтты да, «жақсының аты да, өзі де өлмейді. Сіздің Төлеу де инабатты жақсы өскен, ешкімге зияны тимеген жас бала. Егер, Төлеу тірі болған күнде, бізге не бересіз?» – деді.

	Елжіреп, жылап тұрған Әлібек селк ете түсті. Екі қолын кеудесіне ұстап, аң-таң болды да қалды. «Бұл не қылған жұмбақ?» – дейді өзіне-өзі. Көзден аққан жасын шапанының жеңімен сүртіп, Ұлтарақтың жанына жақындай түсті. Мойнынан құшақтап: «Өлген жалғыз ұлымды тірі әкелсең, қора толы малымды ала қойыңдар», – деп Әлібек кемсеңдеп жылады.

	Еңгезердей толық Әлібек бір тәуліктің ішінде қатып-семіп, солып қалыпты. Жалғыз ұлдан айрылған ол, қатты қайғыру үстінде еді. Ұлтарақтың әкелген хабары, оның жүрегін жылытқандай әсер етті.

	Үй толы кісілер де есік алдына шықты. Қазірет молла: «Әлеке, сіздің есіңіз ауысқаннан аман ба, өлген адам тірілуші ме еді? Бір Алланың өзі сақтасын. Мына ессіздерге сеніп тұрсыз ба? Олардың сөзін тыңдамаңыз. Жүріңіз үйге кеттік» деп оны бір-екі адам қолтықтап үйге алып кетті. Көпшіліктің ішінен: «өз бастарыңа келсін, құдай сендерді де жазалайды, асықпаңдар. Өздерің көгенге байлап, жазасын беру керек», – деген дауыстар да шығып жатты. Ұлтарақ аттың шылбырын қасындағы жігітке ұстатты да үйге кірді. Оны қарғап жатқан жандар. Олардың айтқанына Ұлтарақ құлақ қоймады. Есік жаққа тізе бүгіп отырды да:

	– Сіздің бүгін жерлеген балаңыз тірі. Бізге сүйіншіңізді дайындай беріңіз.

	– Мына найсап не деп отыр? Өлген адам тірілуші ме еді? Астапыралла, өзі берген құдай, өзі алды, бізге қайтып беруге тиісті емес. Кет, шық осы үйден, – деп жаназасын шығарған ақ шапан киген, басына ақ сәлде ораған, семізше келген қазірет үлпершектей бетін жыбырлатып, ала көзімен Ұлтарақты атып жіберетіндей қарады.

	– Жоқ, молдеке, мен шықпаймын. Мен Әлекеңе жақсы хабармен келіп отырмын. Айтқанымнан қайтпаймын. Өтірік десеңіздер киім-кешегін беріңіздер, Төлеудің өзін алып келейін! Алла, мынау бір, құдайдан безген, пәтшағар екен. Киім бермеңдер. Алдап алып кетейін деген қарақшылар.

	– Өмір бойы біреудің бір сабақ жібіне тиіспеген кісімін. Молдеке, ғапу етіңіз. Мен алып келгенде, өз көзіңізбен көресіз.

	– Әй, шырақтарым, өзім қаралы, жүрегім жаралы болып отырғанда, сендердің қай ойындарың? Жалғызым-ай, арманда кеттің-ау, – деп жаңа ғана сенгендей болған Әлібек тағы толқи бастады.

	– Ақсақал, маған сеніңіз. Сізді қуантайық деп таза көңілімізбен келдік. Еншалла деп айтайын, балаңызды көргенде бізге рақметіңізді айтасыз. Біздің айтқанымызға сенбегендер ат-шапан айыбын берсін, сізбен ойнайтын біз кім, сіз кім? – деп Ұлтарақ тақымдап болмады.

	Әлібек сенерін де, сенбесін де білмей дел-сал болып отыр. «Осылардың айтқандары рас та шығар. Баяғыда алып ұйқыға кеткен адам тіріліпті дегенді естіген едім. Мүмкін, мүмкін», – деп ол ойланып отыр. Оның жүзіне аз да болса қуаныш нышаны пайда болды.

	– Әлеке, – деді қазірет молла, – осы қарақшылардың айтқанына сенейін деп отырғаннан амансыз ба?

	– Өзім де екі ойлы болып отырған жайым бар.

	– Ақсақал, бір қабат киімін тезірек беріңіз, біз ұры емеспіз. Төлеудің киімі маған сыймайды да. Балаңызды жалаңаш-ақ алып келейін десем ел-жұрттан ұят, – деп Ұлтарақ айтқанынан қайтпады.

	Осы әңгіменің бәрін естіп, көңіліне тоқып отырған Әлібектің бәйбішесі Құсбике орнынан тұрып есік алдына шықты. Жылаудан мысы құрып қалыпты. Аяғын әзер басады. Төлеуге арнайы тігілген киіз үйге барды. Керегеде ілулі тұрған Төлеудің киімдерін қолтығына қысып қайта оралды. Әлібек берсе берсін дегендей үнсіз отыр. Қазірет аузынан көбігі ағып:

	– Берме, құдайдың қарғысына қаласың, – деп кеңірдектеп көрді.

	– Жоғалса, жалғызымнан артық емес, алыңдар, – деп Құсбике Ұлтарақтың қолына киімді ұстата салды.

	Молдалардың бәрі де дүр ете қалды. Жыландай жиырылды. «Құдайдан безгендерге сеніп...» – деп бет бақтырмайды. Қолына ілінген киімді алып, боз атқа мінді де, Ұлтарақ зират жаққа қарай шапқылай жөнелді.

	Ауылдың еркек, әйелдері жиналып қалды. Бәрінде де зәре жоқ. Үрейі ұшқан адамдар. Үйдегілердің кейбіреулері: «Құдай сені атсын, Ұлтарақ, Алла, Алла» деп далаға шығып кетті.

	– Жаңағы антұрғаның кім? – деп сұрады, төрде отырған қазірет молла.

	– Саурық болыстың жылқышысы. Оған сөз тигізе бермеңіздер. Батыр адам. Ол біреуді жазым етуден де тайынбайды, – деді есік жақта тізе бүгіп отырған жас жігіт.

	– Малшыдан қандай шындық шықсын. Бізді мазақтап жүр.

	– Сабыр етіңіздер, – деді Әлібек, – өтірік, шынын қазір білеміз.

	– Балаңның сен білмейтін кінәсі болған. Сол үшін құдай жазасын беріп жатқанда, бұл жауыздар көрден қазып алған. Құдай әлгі Ұлтарақтарыңды да жазалайды. Ол жер басып жүрмейді. Өлген адамның денесін алып келсе, өзіңнің жүрегің ұшпай ма? Ендігі жерде өз жаныңды сақтамайсың ба? Ұлтарақ сияқты құдайдан безген құлды ертең-ақ жазалаймыз. Жалған дүние бір-ақ тұтам болады.

	Қара түнек басқан үйдегі адамдарда үн жоқ. Бірін-бірі көз қиығымен арбап отырған жұрт. Кешеден бері жайылған дастарқан басында, анда-санда бір ұрттап шай ішіп отыр. Төлеу өліміне арнап пісірілген бауырсақ, күрең шелпек, қарынның сары майы қонақтар алдында жайылып жатыр. Ол тағамдардан дәл қазір ауыз тиіп отырған жан жоқ. Әлгі хабардан соң, тамақтарынан өтпей, дегбірі қашып отырған адамдар. Даладан біреудің дүбірі, сөйлеген сөзі естілсе селк ете қалады. Әрбір сыбдырға құлақ түріп отырған жандар. Желі басынан екі айғырдың шыңғырысып, жұлысып жатқан дауысын естігенде үйдегілер дүр етіп, есік алдына шыға жаздады.

	– Баламның ешқандай құдай алдында кінәсі жоқ. Сәбиді олай қараламаңыз, – деді бағанадан терең ойға кетіп үнсіз отырған Әлібек, қазіретке бүкіл денесімен бұрыла қарап.

	Төлеудің киімін кигізген Ұлтарақ та боз атқа мінді де жолдасының біріне:

	– Төлеуді менің алдыма мінгізіңдер де, өздерің аттың шылбырын ұстаңдар, – деп Ұлтарақ Төлеуді қапсыра құшақтап, дөңнен асты. Ат аяңымен келе жатыр.

	Ауыл адамдарының естері жоқ. Аң-таң. Сенерін де, сенбесін де білмейді. Бәрі көздерін салт аттыларға тікті. Ақ боз аттының алдында отырған шынында да Төлеу екендігіне елдің көзі жетті. Төлеудің жаназасын шығарған қазірет бастаған бір топ молдалар да үйде шыдап отыра алмады. Бесін намаздарын аяқтамай далаға шықты. Жақындап қалған Ұлтарақты көрді. «Астапыралла, өзің сақта, бұл не қылған жүрек жұтқан адам еді? Құдайдан жазасын алып жатқан кісіні қабірден сүйреп шыққан, бұл да өз жазасын алады» деп, салт мінген Ұлтарақ жақындай бергенде-ақ молдалар басындағы сәлдесін, үстіндегі шапанын киюге шамасы келмей ауыл сыртындағы төбеге қарай тырым-тырақай қашып барады. Үрейлері ұшып, жүрегі алқымына тығылып, жығылып жатқандар да көрінді. Ұлтарақ: «сендердің де қорқатын кездерің болады екен?» – деп іштей күліп келеді. Оларға еріп, қариялар да жапа-тармағай зымырай бастады. Қалған ауыл адамдары Әлібек үйіне жоламай алыстан қарап тұр. Қызықтаған балалар ақ боз аттының алдынан шығып: «Төлеу, Төлеу» деп талды ат қып мініп топырлап жүр. Ауыл үсті жер сілкінгендей дүр ете қалды. Ауыл астынан жанар тау атып жатқандай елес берді. Ит үрді. Бесіктегі балалар жылады. Сиыр мөңіреді. Жылқы кісінеді. Ұлтарақ аттың басын оқшаулау тұрған, ақша қардай ақ үйдің алдындағы Әлібек пен оның әйеліне қарай бұрды.

	Төлеуді көрген шешесі «жалғызым, жалғызым», деп үзеңгіге жабысып, өксіп жылап тұр. Әлібек аттың тізгінінен ұстап, көзінен аққан жасы кеудесіне түскен ақ сақалынан төмен қарай тамып, үнсіз жылады. Баласын көргенде, оның үні шықпай, тұтығып қалды. Үрейленген адамдар алыстан:

	«Бұл не қылған ғажап? Өлген кісі тіріліп, қайтып келді дегенді бұрын-соңды естіген жоқ едік, – дейді біріне-бірі.

	Ұлтарақ аттан түсіп, Төлеуді көтеріп, үйге кірді. Үй іші толған жиһаз: төр алдында қаз-қатар жиналған сандық, керегеге айнала ілінген түкті кілемдер, оң жақта күміспен көмкерілген ағаш төсек, төсек толы мамық жастықтар, жерге төселген сырмақ, кілем. Төлеуді төсекке жатқызды.

	Ұлтарақтың батыр адам, батыл адам екендігіне бүкіл матай елінің көзі әбден жетті. Төлеу оқиғасы барша елге аңыз болып тарады.

	Әлібек пен бәйбішесі Құсбике бәйек болып ұлының жанында отыр.

	Көздерінен жасы әлі тыйылмады. Есін жинаған Төлеу:

	– Әке, мені тірідей көмген өздеріңіз, енді аман сақтап қалған мына кісілерге сый-сияпаттарыңызды аямай беріңіздер. Жылаудың енді керегі жоқ, – деді кезерген ернін тілімен жалап жатып.

	Жылқышыларды Әлібек тай сойып қонақ етті. Ата-бабасынан бері бай төріне шығып көрмеген Ұлтарақ, бүгін сыйлы қонақ есебінде төр алдында көңілді отыр. Құтты қонақтар кетер алдында, Әлібек баласына:

	– Сені тірі деген ойымызда жоқ еді. Бұл да құдайдың сынағы болар. Мына жігіттерге, сені аман сақтап қалғандары үшін, қора толы малымды беремін деп едім. Сол уәдем уәде. Бар малымды айдап кетіңдер. Төлеуім тірі болса болды маған.

	– Бізге сіздің байлығыңыздың керегі жоқ. Еңбексіз табылған мал біздің бойымызға сіңбейді. Кісі басы он жылқыдан берсеңіз болғаны, – деді Ұлтарақ.

	– Айтқаным айтқан, – деді Әлібек.

	– Жоқ, алмаймыз. Айттым ғой сізге өмір бойы бойымызға шыр бітпей жүрген адамдармыз. Құдай басымызға бітірмеген байлықтың керегі болмайды, – деп Ұлтарақ көнбеді.

	Ұлтарақтың айтқанын қасындағы бір жолдасы қоса сөйледі. «Біз байлық іздеп жүргеніміз жоқ. Ұлтарақтың айтқанын істесеңіз болды», – деп тұрып кетті.

	– Жарайды, айтқандарың болсын. Бірақ, менің Төлеуімнің екінші әкесі сен боласың, – деп Әлібек Ұлтараққа сүйіспеншілік мейірім білдірді. Үшеуі отыз жылқыны айдап келеді. Өмірінде, ата-бабасынан бері бітпеген жылқы үшеуіне бір күнде пайда болды. Ұлтарақтың қасында келе жатқан еңкіштеу келген кісі үстінде тозығы жеткен тонының жағасын ұстап:

	– Ұлтарақ, – деді, – еңбек сенікі. Бізге мына жылқыдан бес-бестен бер де, қалғанын сен ал.

	Ұлтарақ көнгісі келмеді. Бірақ қасындағы екеуі болмастан Ұлтараққа жиырма жылқыны бөліп берді.

	Жылқышылар өткен түнгі оқиғамен әуреленіп жүргенде, Саурықтың бір топ жылқысы жоғалды. Тау-тауды, сай-саланы қалдырмай Ұлтарақ жоғалған жылқыны іздеді. Ғайып болған жылқы табылмады. Жер қуысына түсіп кеткендей болды. Көрген бір адам болмады. Жылқылардың қолды болғанына көзі жеткен Ұлтарақ есік алдында отырған Саурыққа шынын айтты. Саурық бұл хабарды естігенде қып-қызыл болып, аяқ-қолы бырысып, жүрегі дір ете қалды. Ашуланды.

	– Ұлтарақ, – деді ол, – ата-бабаңнан бері сен құлақ кесті құлымсың. Сорпа-суымды ішіп, сүйегімді кеміріп келдің. Алдыңдағы малға ие бола алмай жүрген не қылған көргенсіз, ақымақсың? Әлде, әдейі біреуге малды айдатып жіберген боларсың. Қайдан тапсаң да жоғалған жылқыны табасың. Таппасаң, бала-шағаңды қаңғытып, өзіңді ит жеккенге айдатамын...

	Ұлтарақтың өңі қап-қара болып кетті. Күре тамыры білеуленіп, іштей ыза кернеп тұр. Саурықтың оның жанына тие айтып жатқан сөзінің бірін де естімеді. Оның көз алдынан: қыстың сары шұнақ аязында Саурықтың жылқысын баққан кезі, ит-құстан аман-есен мал басын сақтағаны, жылқы ұрлауға келген барымташылардан Саурық жылқысын көзінің қарашығындай қорғап қалғаны, сол жолда талай рет сойылға жығыла жаздағаны, шілденің ыстығында бірде-бір малын шашау шығармай баққаны, жұт жылдары елдің малы қырылып жатқанда, Саурық жылқыларын аман сақтап қалғаны есіне түсіп, көз алдынан елестеп өтіп жатты. Кейінгі жылдары Саурық Ұлтарақтың еңбегін де төлемей жүрген. Осынша қыруар еңбегім еш болды дейді ол өзіне. Ұлтарақ осылай ойлап тұрды да, Саурықтың айтып отырған ащы сөздерінің бірде-біріне құлақ қоймай:

	– Жоғалған жылқыңның орнына қазір он бес атты айдап келемін. Сол жылқыларға таңбаңды бас. Ендігі жерде, саған құл болмаймын. Қолыңнан келсе, ит жеккенге айдатып жібер. Менің сенің алдыңда ешқандай қылмысым жоқ, – деді Ұлтарақ таяқ еттен, сөз сүйектен өтеді, дегендей Саурықтың айтқан сөздері жанына батты. Осы жолы Саурыққа «сен» деп тұрғаны да сол.

	Ұлтарақ әрі қарай Саурықпен сөйлескен жоқ. Ат басын бұрып, үйіне барды да, аттың ер-тоқымын сыпырып қоя берді. Ертеңіне Әлібектен алған он бес атты айдап әкеліп, Саурықтың таңбасын бастырып, жылқысына қосып жіберді. Сол күннен бастап, Ұлтарақ жылқы бағуды су сепкендей тоқтатты. Үйінде азды-көпті малына қарап жүре берді.

	Кеш бата азды-көпті малын жайлап болған Ұлтарақ үйіне келді. Күміс балаларын тамақтандырып отыр. Ол Ұлтараққа сөз қатпады. Үния келіп, үй ортасында сығырайып жанған май шамды дұрыстап жақты да:

	– Екеуің сөзге келісіп қалғаннан амансыңдар ма? Неге үнсіз отырсыңдар? – деді.

	– Ұрысатын бізге не жетпейді? Мен тірідей жерленген Төлеу деген жігітті көрінен қазып алып жатқан кезде болу керек, Саурықтың бір топ жылқысын біреулер ұрлап әкетіпті. Аңдыған жау алмай қоя ма. Неше күн бойы торыған болуға тиіс. Сол үшін Саурық маған тіл тигізді. Жоғалған малын төлетті. Ендігі жерде сенің малыңды бақпаймын деп шығып кеттім. «Өлген адамды көрден суырып алдың, құдай біреумізді жазым қылады. Ондай бізге жақпаушы еді», деп мына жеңгең кешеден бері менімен ұстасып алды.

	Үния бұл оқиғаны үйінде іс тігіп отырып естімеген екен. Ол жағасын ұстады. «Өлген кісі тіріле ме? Оған «мүңкір-нәңкір» жазасын беріп жатқан болар. Сіздер оны құдайдың жазасынан арашалап алғандарың жөн болмаған» дейді. Елдің айтқанына көне қоятын Ұлтарақ болып па? «Ол тірі күйінде көмілген. Нанбасаңдар барып көріңдер», дейді ол.

	Ұлтарақ Күміс пен Үнияға орыс деревнясындағы Сергей досымен келісіп келгенін, ол әзірше есігінің алдындағы оқшау тұрған бір бөлмелі үйін беретін болғанын, деревня адамдарын жинап там соғып беретіндігін жыр ғып айтты. Ертең таң атысымен жүретінін де жасырмады.

	«Енді көрмегенім Саурық болсын. Өмір бойы жылқысын бағып келемін, онан мен қандай жақсылық көрдім? Деревня малын бақсам тамағым тоқ болады», – деп Ұлтарақ өзін өзі нығыздай, күш көрсете сөйлеп алды.

	– Ағатай, бізді тастап кетесіз бе? Менің күнім не болады? Барлық сүйенішім Күміс екеуіңіз еді, жалғыз қалатын болдым. Олай болғанда, менің он шақты малымды Саурыққа білдірмей айдап кетерсіз. Сіздің қолыңызда болса ешқайда кетпес, – деді Үния мұңды үнмен.

	– Айдап кетсем кетейін. Саурықтың кешегі сөзінен кейін оның бірде-бір адамға жақсылық болсын деп ойламайтын, қайырымсыз екенін әбден түсіндім.

	– Оның қайрымсыз екенін жаңа білдің бе? Сиырының соңында жүріп, мүгедек болып қалғанда, ол не көрсетпеді маған. Сен ақсақсың деп, мені жұмыстан шығарды. Ертеңгі күні сенің басыңа қиын жағдай туса саған сүйек лақтырып отыратын адам емес пе? – деп ашуын тастап, әңгімеге Күміс те кірісіп кетті.

	Ертеңінде жаман арбасына көк шолағын жегіп, ескі-құсқы заттарын тиеп, балаларын отырғызып Күміс екеуі жүргелі жатып:

	– Үния, – деді Ұлтарақ, – ертең кешке келіп, сенің малыңды айдап әкетемін. Қам жеме, жаным тірі болса, сенің малыңның бірде-біреуін шашау шығармаймын. Біз орнығып болған соң, екі-үш күнге келіп, қонақ болып кетерсің.

	Үния есігінің алдында отырып, Ұлтарақтың жалғыз арбасы дөңестен асып кеткенше қарап отырды. Ол да жұртта жалғыз қалған адамдай көңілсіз. Ол анадағы Айман бәйбішенің ескертпесін іштей електен өткізіп, келешек күнінің тұңғиық қараңғысы көз алдынан өтіп жатқандай сезінді.

	«Алдым да, артым да қазылған ор. Қайсысына құлайтынымды бір құдай өзі біледі» дейді ол. Үнияның көз алдынан жалғыз сиырын жетектеп, арбаның соңынан жаяу кетіп бара жатқан Ұлтарақ елестеп, көпке дейін есінен кетпей жүрді. Ұлтарақ айтқан сөзінде тұрып, түн қатып Үнияның азын-аулақ малын айдап әкетті.

	Ұлтарақты Сергей ақ көңілімен қарсы алды. Жазды күні балалары жататын бір бөлмелі, шағын үйін дайындап қойған екен. Сонда орналасты. Сергей деревня кедейлерінің арасында беделді екен. Бәр-бәрі жиналып, Ұлтараққа екі бөлмелі, алдында сенегі бар тап-тұйнақтай ықшамды ғана үй салып берді. «Көп түкірсе, көл болады», – деген емес пе, көпшілік жабылған соң қойсын ба? Үйдің төбесі тақтай шатырлы, жан-жағы қоршалған әсем үй. Бес ай толмай-ақ Ұлтарақ өмірінде көрмеген, тіпті әуелі үш ұйықтаса түсіне кірмеген үйге кіріп алды.

	– Күміс, – дейді ол, – ұжымақ осы екен. Сен маған деревняға орыс арасына бармаймын деп едің, ата-бабамыздан бастап өмір бойы Саурықтың малын баққанда не берді, не көрсетті ол патшағар? Бір сиырының сауынын да бермеді. Есіңде бар ма, анау жылы біздің жалғыз сиыр қысыр қалғанда баларымызға сүт бермегені? Баяғыдан бері не ғып жүргенбіз? Діндері басқа болса да, орыстар ғой қиыншылық кезде құлашын жайып, бізді қарсы алған.

	– Сен дұрыс айтасың. Мен жеңілдім. Бұлар мұсылмандардан да қайырымды ма деймін? – деді Күміс қуаныш сезіммен.

	Жаңа үйге бір қонып ұйықтап шыққан Ұлтарақ пен Күміс ертеңінде Сергейдің үйіне барып:

	– Сергей, – деді Ұлтарақ, – Саурық байдан қашып, саған паналағанымда, сен менің үй ішімді өз туысыңдай күттің. Деревня адамдарын жинап, аз күннің ішінде, өмірімде көрмеген үй салып бердің. Саған көп рақмет. Менде бес ат бар. Сенде бірде-бір көлік ететін жылқы жоқ. Мына Күміс екеуміз екі атты саған сыйлаймыз. Сенде де бала-шаға көп көрінеді. Жер жыртуға, шөп тасуға керек болады. Бізге қалған үшеуі де жетеді.

	– Саған ақы төле дегенім жоқ, жетектеген екі атыңды алып кет, – деп Сергей тырысып көрді. Оған көне қоятын Ұлтарақ па. Аттарды Сергейдің қорасына байлады. Сергейдің әйелі Ұлтарақтың білгендігіне қатты риза болды.

	Ұлтарақ үйренген кәсібінсіз ұзақ отыра алмады. Деревняның сиырын бағатын болды. Орыстардан үйреніп Ұлтарақ та азын-аулақ егін егетінді шығарды. Бұл жерде жылына төлейтін еңбек ақысын ерте бастан келісіп қояды екен. Уақыты келгенде өздері-ақ әкеліп беретін болды. Саурық сияқты ұзын-сонарға салмайды. Бала-шағасы да, Күміс те қоңданып қалды. Саурықтың сойған малының сүйегін аңдып, телмірмейтін болды. Өмірінде орыстың ашыған наны аузына тимеген адамдар нанды да тойып жейтін жағдайға жетті. Ұлтарақ үй салып беруге көмектескен адамдардан ақы алмайтын болды. Есік алдында сиырын сауып жүрген Күміс Ұлтараққа:

	– Өткен жылы сен орыс деревнясына барамыз дегенде, өзімізді қойып, балаларымыз шоқынып кете ме деп қорыққан едім. Олай емес екен. Құдайға шүкірлік. Мұнда ешкімнің бізде шаруасы жоқ. Намазымызды мұнда да оқып жүрміз. Сен мұсылманша намаз оқыдың деп жатқан тағы адам жоқ. Моншасы да жақсы болды, – деп Ұлтараққа риза болған көңілін бүгін ғана ашық айтты.

	Қыс ызғары да келіп жетті. Көк қорғасынға ұқсайтын шыны жел аспанды жалап шыдатпай барады. Адамның беті-қолын қарып, тұқыртып тұр. Иір-иір белестенген жота-жота қар ықтасынды қуалай көсіліп жатыр. Саурықтың мал қорасын да қар көміп қалған. Қардың қалыңдығы сонша, күндіз тазаланған есікті, түн бойы жауа соққан боран таңертеңге дейін қайта басып тастапты. Осы өңір толы аш қасқыр. Құдайдың құтты күні мал қораға түседі. Тебіндегі жылқыға да тыныштық бермеді. Саурық жылқысынан екі сақа биені қасқыр жеп кетіпті деген хабар келіп жетті. Көптен бері малын қасқыр жеді дегенді естімеген Саурық бүгін көңілсіз. Келіп-кетіп жүретін қонақтар да су сепкендей тоқтады. Өзі боранды күндері үйден шыға алмады. Барар жер, басар тау жоқ, іші пысты. Өз үйіне өзі сыймады. Ауылдағы аралас-құралас болып жүретін кейбір достары жолаушы жүріп кеткен. Әңгімелесіп отыратын адам таба алмай арпалысып отырды. Күндегі төрт қабырға, күндегі біріне-бірі бүйідей тиетін екі тоқал, көп сөзі жоқ Айман. Төр алдында сұлап жатқаннан басқа жұмыс жоқ. Саурық көп нәрсені ойланып-толғанды. Талай оқиғалар оның ой елегінен өтіп жатты. Оның тұңғиық терең ойына найза бойламайды. Ол қара күреңденіп, ісініп жатқандай болса, ойран салудың есебін таба алмай дөңбекшіп жатқанын Айман бірден сезетін.

	«Бұл кімге ойран салайын деп жатыр екен?» – деп ойлаған Айман, оның көңілін бөліп жібергісі келіп:

	– Түскі тамақ ішетін мезгіл болды. Ауыз үйде дастарқан жайылып, тамақ даяр тұр, – деп Саурықтың босағада тұрған мәсісін алып берді.

	Саурық көңілсіз. Қара түнек басқандай түнеріп отыр. Айман оның қас-қабағына көз қиығымен қарап қояды. Тамақ ішіліп бітісімен кіші тоқалы дастарқанды жинап әкетті. Саурық ыңыранып орнынан тұрмай жатты. Айман үй шаруасын сылтауратып бірдеңені ермек етіп, Саурық маңайынан кетпей жүріп алды. Екеуі бірін-бірі арбап, үнсіз отыр. Саурық малдасын құрып, төбедей болып, төр алдында нығыздана отырды. Көңіл күйін ақтарғысы келіп оқталып, Айманға жалынышты көзімен қарады. Айман да күйеуінің құпия әңгіме айтқысы келгенін сезді. Есікті қымтап, жапты.

	– Бәйбішем, жарайсың сен. Менің көзқарасымнан жұмбақ сырымды түсіне қаласың, – деп ол Айманды мақтап алды.

	– Сенімен қанша жыл бірге тұрып, сырыңа түсіне алмасам, сонда мен кім болғаным, – деп отыра берді.

	– Саған көптен бері айтпай жүрген бір сырым бар. Ол сырды ана екі қатынға, әзір білдірме, олар білсе, шақшадай басымды шарадай ғып ойран салады. Айтайын деп отырғаным Үния жайы. Ақыл десең ақылы бар, он саусағынан тамып тұрған өнер, ол бізге келген ырыс қой. Жесір біздікі. Басқа бір адамға оны қор қылмайық, – дей бергенде, Айман:

	– Төртінші әйелдікке алғың келіп отырған жоқсың ба? Мен, сенің ол ойыңды айтпасаң да сеземін, – деді.

	– Менің айтайын дегенімді өзің айттың. Қалай көресің? Менің осы ойымды сен қолдайсың ба? – деп Саурық Айманға тура сұрау қойды.

	– Сенің бағанадан бері түнеріп отырғаныңнан-ақ осындай бір ойда екеніңді білген едім. Үш әйел сіздің шекеңізге тар болды ма? Екі тоқалға ие бола алмай отырып, тағы біреуін алмақсың. Үния байғұсты мына екі қасқырдың аузына тістетейін деп отыр екенсіз. Қанағатсыздық сізді бірдеңеге ұшыратады. Сіз Үнияны сыртынан кесіп-пішіп отырсыз, ол бейшараның өзі қалай қарайды? Әлде, онымен келісіп келдіңіз бе?

	– Ол менің жесірім. Қайда кетер дейсің. Көнеді. Ең алдымен сенімен сөйлесейін деп, ешкімге айтқаным жоқ.

	– Айтпасаңыз, алдымен Үниямен сөйлесіңіз. Ол қалай қарайды? – деп Айман әңгіменің ұшығын Үнияға тіреді. Оның көнбейтінін Айман жақсы біледі. Жазды күнгі Үнияға айтқан сөзі өзіне аян.

	– Айт десең айтамын. Көнбесе, көндіремін.

	– Бес-алты балаңыз бар. Оларды қайда жібересіз? Алды жігіт болды. Сіздің де немере сүйетін мезгіліңіз жеткен болар. Өз қара басыңызды ойлай бергенше, балаларыныздың жағдайын ойлайтын уақыт та жетті.

	– Үнияның менің балаларыма зияны тимейді. Сен көп сөзді қой.

	Жесірді кім алмайды. Ол ата-бабамыздан келе жатқан мирас.

	– Өзіңіз біліңіз, ендігісін, – деп Айман сөзді әрі қарай шұбатпай келесі бір бөлмеге шығып кетті.

	Қара көлеңке бөлмеде Саурық жалғыз қалды. Үнияны алақанына қондыратындығына оның сенімі зор. Оның есі-дерті осы ойымды Үнияға қалай жеткізсем екен деп отыр. Осында шақырып, айтсам ба, өзім сылтау тауып, оның үйіне барсам ба? – дейді ол. Айманның да ойы белгілі болды. Ол Үнияның маңайына мені жолатқысы келмей, қырсығып отыр. Екі кіші қатын естігендей болса, олар Үниямен ұстасып алатындығына менің көзім жетеді. Әлде, алғашқы кезде, Үнияның үйіне кіріп алсам ба екен? Үш қатынның аптығы басылған соң, үйге қайтып келе жатармын.

	Ертеңінде Үнияның халін білуді сылтау қып Саурық үйінен шығып, үй арасындағы омбы қарды айналып өтетін жалғыз аяқ ізбен жүріп келеді. Үнияның үйіне қарай бұрылысқа жете бергенде, басындағы түлкі тымағын жел ықтасынға қарай ұшырып түсірді. Саурық белуарынан келген омбы қарды кешіп, тымағын әзер алды. Тымағын басына киген соң қайта оралып, Үнияның үйіне жып беріп кірді де кетті.

	Үния жалғыз емес екен. Қасында Байділданың жас әйелі Тоты отыр. Саурықтың жүрісі суық екенін Үния бірден сезді. Екі келіннің екеуі де Саурықтан ұялып ауыз үйге шығып кетті. Олардың Саурыққа «жоғары шығыңыз» деген екі ауыз сөз айтуға ғана шамасы келді. Үния өзі жалғыз қалғысы келмей, Байділданы шақырып келуге өзі жүгіріп кетті, ұзамай ол келді. Саурық бүгін жолы болмағанын сезіп сазарып отыр. Байділдаға тіс жарып айтуға болмайды. Ол да бір кезде Үнияға қырындап жүрген жігіттің бірі. Кім білсін, оның жүрегіндегі от әлі сөнбеуі де мүмкін. Тотының үстіне тоқалдыққа Үнияны мен аламын деуі ықтимал. Саурық мұндай жағдайды да ойланып отыр. Бүгін жабулы қазан жабулы деп, алғашқы келген сылтауын айтып, аузына құм құйылып, кәрі тарланның жолы болмай, қарды кешіп әзер жетті.

	Айман осының бәрін байқап жүрді. Сырттан келген Саурықты шешіндіріп, үстіндегі күзен ішігінің қарын қағып ілгекке ілді. Аяғындағы саптама етігін шешіп, есік алдына қойды. Саурық іштей Үнияға құмартып отыр. Үнияның тілерсегіне дейін түскен қолаң шашы, қарақаттай қара көзі жібектей жұмсақ аққұба беті, ақ мақтадай жұмсақ мойны үлбіреген ерні, ақ білегі оның көз алдында жұлдыздай сәуле беріп тұрғандай көрінді. Дәл қазір Үнияның көмірдей қара шашын сипап, әдейі мені сүй деп тұрған сәл шығыңқы астыңғы ернінен сүйіп, қыпша белін қапсыра құшақтап төсекте жатқандай сезініп, өз ойына өзі елігеді Саурық.

	Тілінен әзілі, бойынан қуаты қайтпаған Саурық ақау түсе бастаған күңгірт дауысымен:

	– Айман, – деді ол, – кейінгі кезде сенің дауысың жасарып барады. Өзің де құлпыра түстің. Адам баласы өмірге бір-ақ келеді. Сондықтан өмірдің қызығын көріп өткенге не жетсін? Мен Үнияға үйленуді жеңіл мінезбен айтып жүргенім жоқ, шыным сол. Ойлағанымнан қайтпаймын.

	– Жасарып бара жатқан жас қатын аламын деп жүрген сіз емессіз бе? Алдымен екі тоқалыңызды көндіріп алмайсыз ба? – деді Айман Саурыққа қарақаттай қара көзін төңкере қарап.

	– Жоқ, айтпаймын. Үниямен, алдымен келісіп алайын. Екеуміз барып айтсақ, олар қайда кетер дейсің.

	– Мені қоспай-ақ қой. Олармен ырылдасып отыратын жәйім жоқ, – деп Айман шығып кетті.

	Саурық есебін тауып, өз ойын Үнияға жеткізді. Үния денесіне ине шаншып алғандай, орнынан ыршып тұрды. Арада жүрген – Саурықтың немере жеңгесі Нәзия.

	– Қабділданың түтінінің астында арам қатуға даярмын. Қайнағама айта барыңыз, ол кісіге мен төртінші қатын болып тимеймін. Қабділда қайтыс болғанына бес жыл толды. Одан бері өз күнімді өзім көріп келе жатырмын. Жаман атым да шыққан жоқ. Қайнағамызға жақсылық жасағаннан басқа жазығымыз болмады. Қабділдамен үш жыл өмір сүрген екенмін, соны елдің отыз жыл отасқанына сатпаймын. Әже, сіз де мендей күніңізде күйеуіңізден жесір қалған екенсіз. Екі балаңызды күтіп, отыз жылдан астам күйеусіз отырсыз. Мен де сүйтпеймін бе? – деп Үния көзден аққан жасын тоқтата алмай, тігіп отырған ісін тастап, еңіреп отыр.

	– Шырағым Үния, менің аяғыма тұсау салған сол екі бала болатын. Сенде бала жоқ. Салт басың, сабау қамшың дегендей жалғыз отырып, не бітіресің? Саурық қатал адам, айтқанынан қайтпайды. Ойлағанын орындайды. Одан несіне қашасың? Жасың болса жассың, қартайып отырған жоқсың. Болыс десең болыс, бүкіл Қысқаш болысын бет қаратпай билеп отыр. Бай десең бай. Көзіңнің майын жеп, іс тікпейсің. Ерке тоқал болып отырасың. Тамағың тоқ, киімің бүтін болады. Саурық болса сенің айтқаныңнан шықпайды. Ең кіші тоқалын сыйлау деген дәстүр баяғы заманнан бері келе жатқан машық, – деп келген елші Нәзия да тақымдап болмады.

	– Қасқырдай ұлыған екі тоқалдың үстіне бармаймын, қарадан-қарап отырып, екеуі бірін-бірі жұлып жеп жатады. Маған күн көрсетуші ме еді? Сау басымды жанып тұрған отқа салатын жәйім жоқ. Айтқаным айтқан, айтқанымнан қайтпан, – деп Үния ашықтан-ашық кесіп айтты.

	Үния төсегінде жылап жатты. Арада жүрген Нәзия тоқтау айтып, біраз отырды да үйден шығып кетті. Үния терезесін киізбен қымтап жапты. Есігін тастай қып, үлкен күршегін салды. Оның көз жасы тыйылмады. Көмектесетін де, ақыл айтатын да жан жоқ. Айдалада жалғыз қалғандай сезінді. Қиын-қыстау жағдайда жүгіріп келе қоятын Күміс те, Ұлтарақ та маңында жоқ. Ендігі халім не болды? Адам өмірі таяқ тастамдай екен. Бұл өмірге, бір құдайға қандай жазығым бар? Осынша қорлауға бола ма? Дүниеде біреу байлығына семіреді, біреу тамаққа жарымайды. Біреу еңбексіз мал табады, біреу тынымсыз еңбек етіп, бала-шағасын асырай алмайды. Әділетсіз өмір. Әйелді мал сияқты көреді. Олардың басында ерік жоқ, малға сатуға да, зорлап алып қашып кетуге де болады. Олар да адам. Олардың да сүйгені, өмірге пайдасы бар-ау дейтін жан табылсашы. Әркімнің өз құлқыны, өз арам ойы бар. Ондайлар басқаның басына жазған несібесі бар деп ойламайды.

	Бесін намазын оқитын мезгіл жетті. Үния төсегінде жалғыз өзі бүрісіп жатты. Әлі ой шырмауындағы, оның есіне Абайдың «Сегіз аяқ» өлеңінен есінде қалған бір шумағы түсті:



	Ауырмай тәнім,

	Ауырды жаным,

	Қаңғыртты, қысты басымды.

	Тарылды көкірек,

	Қысылды жүрек,

	Ағызды сығып жасымды...



	– деп іштей айтып шықты. Абай қандай данышпан адам. Айтқанының бәрі дәл менің басымдағы оқиғаға ұқсайды. Мына бір жерін қарашы:



	Бір кісі мыңға,

	Жөн кісі сұмға,

	Әлі жетер заман жоқ.

	Қадірлі басым,

	Қайратты жасым

	Айғаймен кетті, амал жоқ.

	Болмасқа болып қара тер,

	Қорлықпен кеткен қу өмір..



	деп қайталап айтты. Ол көп ойлады, көп толғанды. Саурықтың озбырлығын да көз алдынан өткізді. Шешесі Күнікейді де көптен көре алмай, сағынып жүргені ойына түсті. Осындайда шешем бейшара да қасымда болмады. Ол болса дұрыс ақылын берер еді. Менің бүйірімнен Саурық қысып жатқанын қайдан білсін? Қайда қашам, кімге барып паналаймын? Арқа сүйейтін жан болмады. Саурыққа күң болғанша, бұл жерді басып жүрмеспін. Құдайдың басқа салғанын көрермін, – деген шытырман ойлар Үнияны түні бойы қытықтап, ұйқы бермеді.

	Түні бойы көз ілмеген Үнияның көңілі тамаққа да соқпады. Көрпе астында бүрісіп, жата берді. Оның көз алдына Саурықтың үш қатынының ырылдасып, бірінің шашын бірі жұлып жатқан кездері де келді. Жанын жеп, жүрегін қытықтаған жаман ой оны шырмап, босатпады. Бүкіл жан жүйесіне пышақ тигендей борша-борша болды. Денесі бір қызып, бір суып жатты. Денесіне суық су құйғандай суық тер оны босатпады.

	Таң жақындаған мезгіл. Есікті тықылдатқандай дыбыс естілді. Түні бойы көз ілмеген Үния шошып кетті. Таң атпай Саурық келіп қалды ма деп қорықты. Үстіне қараңғыда қолына ілінген киімін киді. Есік алдына барды. Суықта тоңған торғайдай бүрісіп тұр. Екі құлағы есік жақтағы сыбдырда. Қора сыртында аязды күнгі адам аяғының сықырлаған дыбысы естілгендей болды. Ол үнсіз тұр. Жүрегі алқымына тығылып, дір-дір етеді. Сыбдыр үйді айналып, терезе алдына келді. Төргі бөлменің терезесін қағып тұр. Үния терезеге жақындады. Біреудің дауысы еміс-еміс естілгендей болды.

	– Есігіңді аш, мен, Ұлтарақпын, – деген дауысты анық естіді.

	Ұлтарақтың дауысын анық таныған Үния, бүкіл ел-жұрты көшіп келгендей қуанды. Адам баласы қуанса да жылайды. Ол көз жасын тыя алмай тұр. Бағанадан бергі қорқыныш аз да болса сейілгендей болды. Есіктің ілгегін ашып:

	– Ағатай-ай, сіз екенсіз ғой. Түн ішінде жүрген басқа біреу екен деп зәрем ұшқаны, – деп Үния Ұлтарақтың мойнынан құшақтап, қаңтар айының аязы соққандай селк-селк етеді.

	– Саған не болған, әлде біреу қорқытты ма? Өңің қашып кетіпті.

	Үния кешеден бергі оқиғаның бәр-бәрін жіпке тізгендей Ұлтараққа бір сөзін қалдырмай айтты. Ұлтарақ бір сәт ойланып отырды. Ол өзіне-өзі: «Саурық оңай жау емес. Мен Үнияны үйіме алып кетті дегенді естісе, менің өзімді, бала-шағамды қаңғытып жіберуден тайынбайды. Ол болыс. Онымен барымталасуға менің әлім келмейді. Жесірімді алып қашып кетті деп оязға барады. Онда менің халім мүшкіл болғаны. Сондықтан, ол ұйықтап жатқанда, бұл жерден Үнияны алып, төркініне апарып тастайын. Айтысса, Саурық Терлікбаймен айтыссын. Басқа менің қолымнан келетін не бар? Бар көмегім осы. Саурыққа жем болғаннан басқа, жесір әйелдің қолынан не келеді?

	Марқұм Қабділда екеуі тату-тәтті, жақсы тұрды. Оның қабағын шытқанын көрмедім. Байғұс жастай кетті. Аз өмірді ойын-сауықпен өткізді. Үнияны басына көтеріп сыйлады. Қойшы-қолаңшы деп бізден жиіркенбеді. Өзімнің туған інімдей болды. Тұрмысымыздың ауыр кезінде қолының үшін берді. Көмектесті. Үния болса, Күмістің туған сіңлісінен артық болды. Анау жылдары аяғы үсіп, Күміс жүре алмай еңбектеп қалғанда да, қолынан келген көмегін берген, балаларға қараған, оларға киім-кешек тігіп берген де осы Үния болатын. Қабділда қайтыс болғаннан бері бұрынғыдан да жақын болдық. Өз еңбегімен тапқан азын-аулақ малын да бөліп бізге берді. Ендігі жерде Үнияны Саурықтың қорлауына тастап кетсем, менің адамгершілігім қайда? Жоқ, тастамаймын, алып кетемін» деп Ұлтарақ ойын түйді.

	– Сен жылы киініп шық. Мен сені қарсыдағы жотаның ар жағында тосайын. Сол жерге келе ғой. Ауылыңа апарып тастайын. Онан басқа менің қолымнан келетін көмек жоқ. Ар жағын өзің білерсің, – деді Ұлтарақ мұртына қатқан мұзды тазалап отырып.

	– Өзіңіз түн қатып қайдан келе жатырсыз?

	– Лепсіде Сергей деген досымның күйеу баласы тұрады. Қысты күні малды қорада ұстайды. Елдің бәрі шөпті жазда дайындайды да, күзде қорасына тасып алады. Қолымыз бос. Ерігіп кеттік. Қыдырып, бой жазып келейік деп Лепсіге келген едік. Саурықтың бетін көргім келмейді. Сондықтан шыдай алмай, түн қатып, саған амандаса кетейін деп келген едім. Саурық мырзаның ойранының үстінен шықтым.

	– Сіздің айтқаныңыз болсын, – деп Үния еліне кетуге бел байлады. Ол жалғыз сиырына шөпті көбірек салды. Есігіне үлкен қара құлып іліп жапты. Түн қараңғысын жамылып, жалғыз өзі жотаны асып кетіп барады. Ауыл мүлгіген ұйқыда жатыр. Далада жүрген бірде-бір адам көрінбейді. Кейбір төбет иттердің қора ішінде жатып, үрген дауысы ғана естіледі. Тосып тұрған Ұлтарақтың шанасына отырып жүріп кетті. Сөйтіп, Үния аяқ астынан ғайып болды. Ұлтарақ Үнияға шанадағы Сергейдің мол тонын сыртынан кигізді.

	Сұлыға тойып, құтырып тұрған аттар ауыздығымен алысып, құйындатып келеді. Ортаға жеккен торы ат басын шұлғып, екі құлағын қайшылап, қамшы салдырмайды. Шеттегі торы да ауыздығымен алысып, мойнын тұқырта шапқылап келеді. Әлібек сыйға берген, шанаға үйренген жылпос та, мықты аттар. Ат жүрісі адамның айызын қандырады.

	Аспандағы жұлдыздар жымың етіп, сөніп жатты. Күн шығыс жақ бозамықтанып, таң белгі беріп келеді. Күмістей ақ қар жамылған Алатау көрінді. Еңсесін биік көтеріп, қырау жамылған қарағайлар адам көзіне алыстан мұнда кел деп, шақырып тұрғандай елес береді. Белес-белес, иір-иір күртік қар. Аспан да, дала да ақша бұлттай аппақ. Таңертең күшейе түскен аяз да, екі бүйірден қыса түсті. Қатты жүрістен қызып алған аттардың буы бұрқырап, желдей есіп келеді.

	Үстіне жамылған тонын қымтап, жайланып отырған Үния маңайдың бәрін көзбен шолып қарайды. Оң жақтағы төбедегі зират, оның көзіне ыстық көрінді. Ол жерде, өзінің жанындай жақсы көретін Қабділдасы жатыр. Тоқтап, қоштасып кетуге, зират жолдан алшақтау. Үния алыстан болса да, іштей құран оқыды. «Қош, сүйген жалғыз құлыным. Сенімен аз уақыт бірге сүрген өмірім, жарық күндей елестейді менің көзіме. «Жаным-жаным» деп қайталап айтты. Менің сенсіз қалған өмірім көзге түртсе көрінбейтін қараңғы түн. Көргенім қияметтей қиын зорлық-зомбылық. Алды-артым қазылған ор. Қайсысына түсіп кетерімді, өзім де білмеймін. Елім-жұртым деп, кетіп барамын. Олар мені қалай қарсы алады? Жалғыз шешем бейшараның қолынан не келеді? Ішінен шыққан жалғыз мені қарашығындай қорғайды. Ол жерде де бүкіл елді аузына қаратып отырған Терлікбай бар. Ол кісі Саурықпен араздасатын жайым жоқ, өз аяғыңмен келген екенсің, өз аяғыңмен барып Саурықтың аяғына жығыл десе не істеймін? Мен үшін екі ел арасы бұзылуы да мүмкін. Дау-дамай қай жақтан шығады деп ерігіп, елегізіп отырған ел арасы бұзылса, менің халім қандай болмақ? Сонда жалғыз басым не істемек? Әлде, ішкі жаққа қарай қашып кетемін бе? Онда барғанда не бітіремін? Ол жақта танитын адамым тағы жоқ. Жесір дауы бүкіл елді дүр еткізетінін жақсы түсінемін. Суыққа тоңған торғай да жылы жер іздеп шырылдайды. Менің дәл қазіргі халім соған ұқсас. Жылаймын, жылаймын да күңіренемін. Менің бар әлім келетінім – екі көзім. Құдай басқа салғанын мен де көрермін». Тұңғиық терең ой Үнияның басын тауға да, тасқа да соқты. Бірақ ол ой ұшығына жете алмады. Ұшқан құстай зымырай берді. Бұл дүниеге не болды? Қалай қашсам да Саурық сияқтылар алдымнан шығады.

	– Үния, – деді Ұлтарақ, – үндемей қалдың ғой. Ойлай берме, шырағым, сенің де алдыңда құдай қосқан қызығың бар шығар. Тәуекелге бел байлау керек, – деп аттың божысын босатыңқырап, жүрісті шапшаңдата түсті. Арқасын ақ қырау басқан аттар атқан оқтай ұшып келеді. Аттың жүрісіне риза болған Үния жан-жағын шолып өтті. Терлікбай ауылына жақындап қалғанын сезді.

	– Аға, – деді ол Ұлтараққа, – сіз ауылға бармай-ақ қойыңыз. Мені сіз әкеп тастапты дегенді Саурық естісе, ол қақпас сізбен ұстасады. Мені алдымыздағы анау қырдан асырып тастасаңыз болды. Ар жағы таяқ тастам ғана жер. Жүгім жоқ, өзім жаяу-ақ барамын. Бір де бір кісінің көзіне түспеңіз. Өсек қайдан шығады деп, құлағын түріп отырған жұрт. Сізге үйден тамақ ішіп, жылынып кетіңіз деуге де аузым бармай отыр. Өмір осылай болды, ағатай. Көріскенше қош болыңыз. Күміс жеңгеге көптен-көп сәлем.

	– Оның дұрыс, мен ауыл адамдарының көзіне түспей-ақ қояйын. Лепсіге баратын жолдағы орыс деревнясында таныс үйлерім бар. Соларға тоқтап ат шалдырып аламын да түн қатып жүріп кетемін.

	– Ол деревня осы жерден алыс па?

	– Жоқ, төрт-бес шақырымдай ғана жер. Қазір барамын.

	– Жақын болса жақсы екен. Сіз тоңып қала ма деп қорқып тұр едім.

	– Айтқан жеріңе келдік, – деп Ұлтарақ ат басын тартып, тоқтатты. Үниямен қоштасып, ол оң жақтағы Лепсі қаласына баратын жолмен жүріп кетті.

	Үния қыр басына шығып, Ұлтарақ кеткен жаққа қарап тұр. Қос ат көз ұшында көрінер-көрінбес жерде кетіп барады. Үния өзін жұртта қалған жалғыз қозыдай сезінді. Дөңнің арғы беті сұлап, әр жерде бір шашылған құмалақтай шашырап жатқан өзі туған ауыл. Көзіне ыстық көрінді. Бала кезінде балалармен сырғанақ тебетін төбенің үстінде келе жатты. Сәби кезі есіне түсті. Алғаш жауған көбік қарды лақтырысып, ойнаған жастық кезі, ән салып, ауылға келе жатқан әкесі Сарыбайдың бейнесі көз алдында елес берді. Ең алғаш қалыңдықтап келген Қабділдамен жолыққан түні, сол түнгі ойын-той, қыз-келіншектердің өзен суындай таза күлкісі, салған әдемі әні Үнияның бүкіл жан дүниесін шырмауықтай шырмап келеді. Ол осы ойлармен келе жатып, өн бойын аяз суығы баурап алғанын да сезген жоқ. Түнгі ұйқы, күндізгі суық Үнияның денесін босатпай, оның аяғы сүріне берді. Үйіне жеткенін де ол сезбеді. Есік алдында қар күреп жатқан шешесі Күнікей:

	– Қарағым-ау, сен Үниясың ба? Жалғыздан жалғыз мына суықта, қайдан келесің? – деп, бір бүліктің болғанын сезген ол Үнияны бас салып құшақтап, жылап жатты.

	– Тоңып кеттім, үйге кірейік, – деп шешесін аймалап, бетінен сүйді.

	Үй іші баяғы өзі көргендей. Өзгеріс жоқ. Оң жақтағы тұс киіздің орта шенінде ілулі тұрған әкесінің домбырасы, ағаш төсек, жерге төселген шешесі екеуінің тоқыған алашасы, қос мамық жастық төр алдына төселген қызыл көрпенің үстінде жатыр. Сарыбай марқұмның тірі кезінде алғашқы жауған қармен аң аулап жүріп, соғып алған арлан қасқырдың терісі төр алдында шегеге ілінген. Үния көзіне ең ыстық көрінген әкесінің қыс киетін түлкі ішігі мен түлкі тымағы болды. Қолымен ұстап, көзден аққан ыстық жасын тыя алмай сілейіп тұрып қалды. Әкесі есіне түсіп, жылап тұрған болар деп:

	– Айналайын жалғызым. Тоңып келдің. Үстіңдегі киіміңді шеш. Пештің қасына барып жылын. Қарның ашқан болар, мен тамақ дайындап жіберейін, – деді.

	Тамақ үстінде екеуден-екеуі отыр. Үния еңіреп, жылап отырып болған оқиғаның бәрін шешесіне айтты. «Әзірге менің осында екенімді де, болған істі де ешбір жанға айтпаңыз. Тым болмаса екі-үш күн есімді жинап алайын», – дейді шешесіне Үния.

	Ауылда өсек-аяң білінбей жатушы ма еді? Екі күн өтіп, үшінші күні-ақ: «Үния жаяу-жалпы, осы қаңтардың аязында үйіне қашып келіпті.

	Ол жерде, оған қандай қысым жасады екен?» – деген әңгімені ауылдың өсекші әйелдері үйді-үйді қыдырып жүріп таратты. Бұл әңгіме Күнікейдің құлағына да жетті. Ол: «басқа біреудің аузынан Терлікбай ақсақал естіп қалады. Онан да өз аузымнан естісін», – деп кешкі тамақтан соң Терлікбай үйіне барды. Ол кісі оңаша отыр екен. Күнікей төргі үйге кірді. Төр алдында отырған Терлікбайға, ол иіліп сәлем берді. Терлікбайдың үлкен бәйбішесі:

	– Келін, жоғары шық. Отыр менің қасыма, – деп оны жылы жүзбен қарсы алды.

	Сөзді қалай бастарын білмей, Күнікей төмен қарап сәл уақыт үнсіз отырды. Бейуақытта бұл келін не айтайын деп келді деген ой, Терлікбайды да толқындырды.

	– Аға, – деді Күнікей, – менің сізге айтайын деп келгенім Үнияның жайы. Өз аузымнан естісін деген ой еді. Үния ауылға, осыдан екі күн бұрын келді. Айтпай шыдай тұрамыз ба деп едім. Кеше таңертең бір қатын біздің үйге шоқ аламын деп келген еді. Сол кісі Үнияның үйде жүргенін байқап қалып, өсек таратып жүрген көрінеді.

	– Үнияға не болыпты? – деді төр алдында ыңыранып жатқан Терлікбай.

	– Саурық болыс Үнияны үш қатынның үстіне тоқалдыққа аламын деген көрінеді. Оған көнбеймін деп Үния жаяу-жалпы қашып осында келіпті. Қырғи қуған торғайды да паналатамыз ғой. Үния өз қолыңызда өсіп еді, сізден ақыл сұрайын деп келіп отырмын. Бізге сүйеу болыңыз. Қолыңыздың ұшын беріңіз. Сіздің тұқымыңыз ғой. Қасқырға талатпаңыз, – деп Күнікей көз жасын көйлегінің жеңімен сүртті.

	– Ол қақпас та қатынға тоймайды екен, – деп алды да, Терлікбай үндемей отырды.

	Терлікбайдың Үнияға жетім-жесір еді-ау деп жаны ашып отырған жоқ. Оның өз есебі өзінде. Өткен жылы Саурықтың Терлекеңе тісі батқан жері бар. Оязда болған болыстардың жиналысында, қоярда-қоймай отырып, Саурық Терлікбай руына салықты көбірек салдырған. Оның үстіне:

	«Терлікбайдың ұрылары екі жорға атымды ұрлап кетті» деп өтіріктен-өтірік жала жапқаны тағы бар. Үния оқиғасы Терлікбайдың қышыған жеріне дәл келді. Іштей: «Бәлем, Саурық, сендегі өшімді алатын менің де кезім жетті. Үния оқиғасының дер кезінде шыға қалғаны қандай жақсы болды. Саурықты алдымда жорғалататын болдым. Екі ел арасындағы жесір дауы бықсып, жанғалы тұрған отқа май құйғандай лап еткелі тұр.

	«Мысыққа ойын, тышқанға өлім» дегендей, бұл оқиға елді дүрліктіргелі тұр. «Дауыл соға түс, соға түс» деп Терлікбай іштей мырс-мырс күліп қояды.

	– Күнікей келін, – деді сақалын оң қолымен сипап, орнынан қозғала түскен Терлікбай, – сендерден мен қолымнан келген көмегімді аямаймын. Өзің білесің, Сарыбайды өзімнің туған інімдей көруші едім. Оның көзі жоқ деп, сендерге көмектеспесем, құдай алдында кінәлі болмаймын ба?– деп ар жағындағы жаман ойын Күнікейге сездірмеді.

	– Ағатай, сізге көптен-көп рақмет. Бала-шағаңыздың қызығын көріңіз, – деп Күнікей шығып кетті.

	Бүгін Саурық күн төбеге келгенге дейін ұйықтады. Дәрет алып, намазын оқыды. Кешегі жеңгесі Нәзияның Үниядан келген хабарын ойлап, ол түн ортасы ауа ұйықтаған болатын. Үния жөніндегі суық хабарды әлі естіген жоқ. Жеңгесін таңертеңгі шайға шақыртқан. Ол төр алдында отырып, бие сүтін қосқан күрең шайды тойғанынша ішті. Дастарқан жиналды. Саурық жеңгесіне:

	– Сіз Үнияға барып, менің бір көңілім кеткен соң оны алатынымды айтыңыз. Онан да өз еркімен маған тиетін болсын, – деді.

	Соңғы сөзін Саурық екі қайталап, салмақпен айтты. «Үнияның басы біреуге байланып қалды ма екен? Әлде, менсінбей, шекесіне тар келдім бе? Бұрынғы кезде, қатын деген үнсіз көне кетуші еді, осы күні олар да бұзылған ба? Дүние не болып барады? Қайда кетіп бара жатырмыз? Мен өмірімде мұндай әйелді бірінші көріп отырмын. Үйіне барып, көкала қойдай, қамшының астына алсам ба екен?» – деп ол қабырғада ілулі тұрған сары ала қамшысына қарады.

	Саурықтың ойын ізінше қайта оралған жеңгесі бұзды. Онда өң жоқ. Не айтарын білмей сасқалақтап, абыржып тұр. Саурықтан бұрын байқаған Айман.

	– Жаңағының арасында саған не болды, өңің қашып кетіпті?

	– Үния үйінде жоқ. Есігінде қара құлып тұр. Маңайдағы үйлерге кетті ме деп, сұрастырып едім ешкім білмейді.

	– Түнде ауылға келген адамды көрген біреу-міреу жоқ па?

	– Жоқ. Жанында жақын тұратын кісілерден сұрастырып едім. Олар біз ерте тұрдық. Үйі жабық тұрғанын біз де көрдік дейді.

	Саурық ашулы. Аспандағы қара бұлт басқандай түнеріп отыр. «Түн ішінде, аязды күні, ол зым-зия болып қайда кете қалды? Арада жүрген біреу бар-ау. Болмаса, ауылдан жаяу шығып кетіп, жолда үсіп қалған шығар. Осы ауылдың үйлерінің бәрін қаратуым керек. Мүмкін, менің жауым көрпемнің астында жатқан болар. Алдымен Үнияның өз үйін қарап шыққан жөн», – деді Саурық өзіне өзі.

	Ауыл жігіттерінің бәрін Саурық атқа мінгізді. Үй іші даңғаза шу, ешнәрсені естіп болмайды. Екі тоқалдың құлағына Саурық әлегі жетіпті. «Біздің үстімізге қатын алғаныңды көрелік, ол қатыныңды жарып тастаймыз», – деп екеуі соғым соятын өткір пышақтарын жарқ-жарқ еткізіп отыр. Осындай бүліктің болатынын ерте білген Айман мырс-мырс күледі. Саурық қатындарына бір-екі рет ақырып көріп еді, тоқтайтын түрі жоқ. Желігіп алған. Саурық: «тұра тұрыңдар, сендердің жазаларыңды беремін. Тоқтатыңдар бүлікті», деп ақырып жіберді.

	Жоқ іздеген адамдардың бәрі ауылға қайта оралды. Таба алмады. Ауылда да, далада да жоқ. Олардың өздері де аң-таң. Зым-зия болып бұл пәтшағар қайда кетті? Жер астына түсіп кеткендей болды. Үнияны іздеушілердің ішінде шын көңілімен іздегендер де, Саурықтан қорыққанынан іздеген болып жүргендер де баршылық.

	Саурық маңайдағы ауыл-ауылдың бәріне кісі жіберіп іздетті. Үнияны көрген-білген бірде-бір жан табылмады. Көрші ауыл адамдары да құлағын түріп отырды. Олар да аң-таң. Саурық лаңын басқа ел әлі ести қойған жоқ. Көпшілігі Үнияға жаны ашып, шын көңілімен іздеу салды. Маңайдағы деревняларына да сұрау салып іздестірді. Онда да Үния жоқ болып шықты. Ұлтарақтың үйіне де кісі жіберді. Ол: «көргем жоқ, білгем жоқ», – деді. Саурық шапқыншысының көзінше: «бейшара бала қайда кетті? Бір жерде өліп қалған шығар. Обал болды-ау. Елге қайырымды, жақсы кісі еді», – деп жаны ашып, ренжігендей көңіл білдірді.

	Саурық үйінде шыдап отыра алмай, үстіне жанат ішігін, басына құндыз бөркін киіп далаға шықты. Күртік қардың үстімен Үнияның үйінің жанында тұрған Байділдаға қарай жүрді. Бүліншіліктің ішінде жүрсе де, күндегі әдеті бойынша таңертең тоңазыған қазы, қартаға тойып алған Саурық ырс-ырс етеді. Байділданың жанына жақын келіп:

	– Бұл жерде не ғып тұрсың? Әлгі қатыннан хабар бар ма? Есігін ашып үйіне кірмейсің бе?

	– Қара құлыпты біреу түнде салып кетпесе... – деп Байділда сөзінің аяғын бітірмеді.

	– Мүмкін, үй ішінде жатқан шығар. Ашып көрейік, – деп екеуі қораға кірді.

	Қорадағы жалғыз сиыр мөңіреп, бас жібімен алысып тұр. Байділда қара құлыпты бұзып үйге кірді. Кішілеу-кішілеу екі бөлмені екеуі қарап шықты. Төсек жинаулы, шымылдығы түсірілген, тігіп отырған қара шапанмен іс машинасын жапқан. Күн сайын таңертең жағылатын үй жағылмаған. Салқындап қалыпты. Төргі бөлмедегі жайылған текемет те орнынша жатыр. Үнияның киімдері де төсектің бас жағында ілулі тұр. Жым-жырт бөлме. Байділда төсек астына дейін, бұрыш-бұрыштың бәрін қарап шықты. Үйде жан жоқ. Қараң қалған үйге ұқсайды. Саурық есік жақта тұрып:

	– Жүр, кеттік. Оны түнде біреу алып кеткен болар, – деп үйіне қайта оралды.

	Жазғытұрым болды. Күн жылынды. Қар еріп, жер-дүние лайсаң болып жатыр. Сай-саланы қуалап ағып жатқан қар суы. Ауыл жанын бөктерлей ағатын өзен жағасынан шығып, тасып жатыр. Саурықтың сауып отырған сиырларының бір-екеуі суға да кетіп қалды. Бұрын сабылып жататын жүргіншілердің де, ауыл арасы адамдардың да жүрісі су сепкендей тоқтады. Таудан құлаған қар көшкіні Саурықтың бір топ жылқысын басып қалды. Саурық ауылы теңіз ортасындағы аралда қалғандай болды. Ел арасындағы қатынас үзілген Үнияны іздеу де әзірге тоқталды. Жан-жақ өткел бермейтін асау толқын. Саурықтың Лепсі қаласына баратын тығыз шаруасы болатын. Оған да бара алмады. Аттарын дайындап, жол ашылуын тосты.

	Тау бөктерлерінде белес-белесте көк шөп тебіндеп шығып келеді. Көп ұзамай жол да ашылды. Жол әлі сергімеген. Батпақ. Трашпенкемен жүруге болмайды. Саурық қасына бірнеше кісі ертіп, Лепсіге салт жүріп кетті.

	Аттың жүрісі өнбеді. Тілерсектен келген батпақты кешіп келеді. Жолаушылар да шаршады. Жолда бір қонып, бұлар Лепсіге шаршап-шалдығып, әзер жетті. Жаздыкүні құмырсқадай қайнаған жәрмеңкеде жан жоқ. Құлаққа ұрған танадай тыныштық. Сай-сала, тау бөктері толы жайылып жататын мал да жоқ. Қала көшесі де тым-тырыс. Шұбырып жүретін бөгде адамдар да көрінбейді. Топ-топ болып, сақа ойнап жүрген балалар. Саурық көшені бойлап келе жатыр. Көздегені өзінің ежелгі досы Ғарифулла деген татар байының үйі. Көсіліп жатқан ұзын көшені бойлап келді де, қара жорғаның басын Саурық сол жақтағы көшеге бұрды. Сыртын тақтаймен қоршап, көк сырмен сырлаған, жұмыр қарағайдан қиып салынған, қызыл шатырлы, жалғыз қабатты үлкен үйдің алдына келіп тоқтады. Терезеден Саурықты көрген Ғарифулла есік алдына өзі шығып досын қарсы алды. Екі дос құшақтасып амандасты. Қар түскеннен бері көріспеген достар амандық сұрасып, құлындай шұрқырасып жатты. Ғарифулла қазақтың әдет-ғұрпын ежелден біледі. Саурықтың үй ішін, бала-шағасын, ауыл аймағын сұрап, оның ішіне кіре сөйлеп отыр. Ғарифулланың Саурықты жақсы көретін себебінің бірі, анау жылы Байсалбайдан ұрлатып алдырған бір үйір шұбар жылқыны арзан бағаға, осы Ғарифуллаға өткізген. Ол жәрмеңкеге келген сәудегерлерге сатып, көп пайда көрген. Саурықтың одан басқа да талай пайдасы тиіп жүр. Сондықтан да бұл екеуі ауыз жаласқан дос. Саурық жаз айларында жәрмеңкеге жиі келіп жүре алмайды. Керекті қымбатты дүниелерді Ғарифуллаға тапсырып қояды. Ол күнде жәрмеңке аралайды. Досына керекті заттарды арзан бағаға сатып алып, қатынасқан адамдардан жіберіп тұрады.

	Ғарифулла үй іші болып, Саурықты қажыдан келген адамдай күтті. Стол үсті толы татар тағамдары: беляші, тоқаш, самса, пәрәмәш т.б. Ғарифулланың әйелі сары самауырдан шай құйып отырып:

	– Ашаңыздар, ашаңыздар. Қырда мұндай тағамдар болмайды, – деп қояды.

	Ғарифулланың үйі бес бөлмелі. Бөлме-бөлме толы кілем. Алуан түрлі қымбат заттармен безелген. Қымбат көрпелер, мамық жастықтар, алтыннан, күмістен құйылған қымырандар. Бес бөлменің бесеуінде де еденге төселген түкті иран кілемі. Қазақ әйелдері тоқыған судай жаңа алашалар үй ішіне көз тұндыратындай көрік беріп тұр. Ғарифулланың әйелінің саусақтары толы зергерлердің өнерлі қолынан шыққан алтын жүзіктер, білегінде білеудей білезік, құлағында алтын сырға. Бұл үйдің түпкір-түпкірінің бәрі байлықтың ізі.

	– Біздің малайлар монша жағып қойды. Моншаға түсіп алыңыздар, – деп Ғарифулла Саурықтың қалаға келгенде түсетін машығын әбден біліп алған, ол әйеліне қаланың түкті орамалын дайындатты.

	Саурықтың өзі айтайын деп отырған ойын Ғарифулланың дәл тапқанына ол разы болып қалды. Қонақтар ыстық моншаға түсіп, даланың қызыл гүліндей қызарып, буырқанып, терлеп-тепшіп үйге кірді. Саурық бетіндегі терін сүртіп:

	– Қаланың моншасына түссем, ұжмаққа барғандай жеңіліп қаламын.

	Өн бойым жұмсап, рақатқа батамын.

	– Үйіңнің жанынан шағын ғана монша соқтырып алмайсың ба? Дәулетің жетіп жатыр. Онда жеті сайын рақатқа батасың, – деп Ғарифулла шын көңілімен айтты.

	– Дәулетім жетіп жатқаны рас. Бірақ жаздыкүні біз жайлауға көшіп кетеміз. Қыстыкүні моншасыз да күн көреміз.

	Саурық ертеңінде уездік сот Димогинге барды. Ол кісі кеңсесінде екен. Сот кеңсесі толы адам. Көше айқастыра байланған ер-тоқымды аттар. Сот болып жатыпты. Димогиннің бөлмесінің алдында отырған көмекшісі:

	– Бүгін ол кісінің қолы тимейді. Ертең келіңіздер, – деді Саурыққа.

	Ғарифулланың үйіне қайтып келген Саурық ел жайын, биыл қыстың қатты болғанын әңгімелеп отырды. Сөз арасында Терлікбайдың ұрылары екі жорғасын алғаш қар жауған кезде ұрлап кеткенін де әңгімеледі. Екі жорғаның ұрланғанын Ғарифулла бар ниетімен тыңдады да:

	– Қыстыкүні қалаға келген жүргіншілер, екі жорғаны шанаға жегіп, шет жақтағы бір үйге келгенін біреулер көріп, сіздің аттар екенін таныпты. Ол кісі дереу Димогинге хабарлапты. Сізге атыңыз табылғанын хабарламаған ғой. Осындағы біреудің қорасына байлап қойыпты. Иесі келген соң ақысын төлейді депті. Мен ылғи сол аттарды суат басынан көремін. Аттарды ұрлаған кім екенін соттан білерсіз, – деп ол Саурыққа жақсы хабар айтқанына өзінен-өзі қуанып қалды.

	– Ат болғанда қандай? Салт мінсең де, шанаға жексең де қамшы салдырмайтын еді. Жүрісі майда, салт жүргенімде шаршамаушы едім, – деп Саурық аттарын мақтап алды. Олардың табылғанына мұртынан күліп қуаныш белгісін білдірді.

	Димогиннің кеңсесінде Саурық көп отырды. Сот Саурықтың аттарын Терлікбай ұрлатпағанын, Аягөз жағындағы біреулердің ұрлағанын, алғаш қар түскен кезде, калада кім тани қойсын деп, шанаға жегіп келгенін, оны қала тұрғынының біреуіне жемдетіп отырғанын асықпай-саспай айтты.

	– Ұсталған адамдар қайда?

	– Аттарды жегіп келген екі кісі біз жол бойында кетіп бара жатқан жүргіншілерден сатып алдық, – деп бет бақтырмағанын, келесі күні осы жерге келген екінші біреулер, бұл екеуінің жолда сатып алғанына куә болған соң, оларды босатып жібергенін Димогин Саурықты сендіре айтты. Саурық аттары жоғалған соң, бір ай өтпей Терлікбай ұрлатты деп сотқа арыз берген болатын. Терлікбай ұрлатпағанына көзі жеткен Саурық арызын қайтарып алғысы келді. Бірақ Димогин арызыңыз архивке кетті деп қайырмады. Димогин Саурықтың арызын алысымен Терлікбайды шақыртып, жауап алғанын да айтты. Саурықтың арызды қайтарып алғысы келгені де, Терлікбайға білдірмеудің амалы еді. Ол Терлікбайды шақырып жауап алғанды естіп, сасқалақтап қалды. «Менің үстімнен арыз жазды. Жала жапты. Ұры деп масқаралады, – деп Терлікбай халық арасында менің беделімді түсіретін болды деп ойлады. Ел арасы бұзылатын болды.

	«Қап-қап», – дейді Саурық. Өкінішті жағдай болды. Терлікбай бүліншілік қайдан шығады деген адамның біреуі. Мына оқиға оның қолына ұстатқан шоқ.

	Димогин араны ашылған парақор сот. Саурықтың екі атын жегіп келгендер де оның жемсауын толтырып кеткен. Саурық арызын қайтармай отырғанында да гәп бар. Ертеңгі күні бір іске жаратамын ба деген ойы еді. Қазақ байлары өзді-өзі келісе алмаса, сотқа жүгінетінді әдет қып барады. Терлікбай да Саурық мені «ұры» деп жала жапты деп шағыммен келсе, Димогин екі жағынан да пайда тауып қалмақ.

	Саурықтың әдейі келген жұмысы бітті. Қос жорғасын жетектеп ауылына қайтты. Қоржын толы базарлық. Ғарифулланың қоры мол. Жәрмеңке жабылар кезінде, әртүрлі заттарды қыс кезінде қымбат бағамен сатуға алып қояды. Биыл да сүйтті. Саурық аттанарда қоржындарына қант, кәмпит, қымбат маталар, етік тіккізіп ки деп былғары, тағы да басқа бұйымдарды салып берген ол.

	Қалада Ғарифулла досының үйінде сыйлы қонақ болған Саурық ауылына келісімен Үнияның төркініне қашып кеткенін естіп, көңілсіз отыр. Ол Терлікбай сырын енді түсінді. Үнияны түн баласында алып қашып кеткен де, соның адамдары болды деп ойлады. «Бұл, оның маған істеп отырған жаулығы. Менің үстімнен ұлыққа өтірік жала жауып арыз беретін кісісің ғой, мен сенің жесіріңді алып кетіп, төсегінің орнын сипалатайын саған дегені Терлікбайдың». Менің Үнияны аламын деп жүрген ойымды ол қалай біле қалды? Елдің ұзын құлағы, қаулаған өсегі оған да жеткен болды. Ел құлақтанып қалды. Қайткен күнде Үнияны аламын. Олай болмаған күнде, болыс басыммен ел алдында масқара боламын. Терлікбаймен ретін тауып сөйлескенім жөн. Оның тілін табуым керек. Әңгіменің түйіні соған тіреліп тұр. Үлкен басымды Терлікбай алдында кішірейтіп, алдымен оның көңілінде қонақтаған өкпені аршитын боламын. Сүйтіп, баяғы қалпымызға келеміз деп түйді ойын Саурық.





13


	Әлібек ауылы той-думан. Төлеуге көзімнің тірісінде қалыңдығын алып беремін деген сертін Әлібек орындады. Келін түсіріп, маңайдағы елдің жақсыларының бәрін жинады. Ол тойға Саурық та, Терлікбай да келді. Келмеген Төлеуге жаназа шығарған қазірет болды. Ол сол күні шошып, жүрек ауруына шалдығып, әл үстінде жатты. Басқа молдалардың да үрейі ұшып келе алмады. Некесін ауылдағы қарияға қидыратын болды.

	Төлеуді Саурық та, Терлікбай да бұрын көрген жоқ болатын. Әлібек құдайым қайта туғызған жалғызымды көріңіздер деп, Төлеуді үлкен кісілер отырған үйге шақыртып алған. Төлеу орта бойлы, қара шашты, қара қасты, аққұба, денелі келген, шымыр жігіт. Ол үйге сәлем беріп кіріп келгенде, отырған жұрт:

	– Бір Құдайым сақтасын, көп жаса, – деп батасын берді. Саурық тойға ерте келді. Ол Терлікбай үйге кіргенде, орнынан тұрып: «Жоғары шығыңыз», – деп төр алдындағы отырған орнын ұсынды. Саурық «малжан, бала-шаға, ауыл-аймақ аман ба?» – деп асты-үстіне түсіп амандасты. Терлікбай көңіліндегі кідік тарамады. Ол ернін жыбырлатып, суық амандасты. «Бұл неге осынша жалбақтап жатыр?» – дегендей Терлікбай ашулы көзімен Саурыққа қарады да, теріс айналып, қасында отырған ел адамдарымен жылы жүзбен амандасты. Бұлар ел өмірін әңгімелеп отырды. Сөз арасында, биыл қыс қатты болғанын, мал шығыны, тіпті әуелі адам шығыны көп болғанын әңгімелеп отырды. Саурық көпке дейін бұлардың әңгімесіне араласпай, жастыққа жантайып оқшаулау жатты. Ол Терлікбай алдындағы кінәсін жуып-шаюды ойлады. Үнияны тығып отырғаны, Терлікбайдың үстінен менің асығыс ояздық сотқа арыз беруімнен болды. Соның қарымын қайырғысы келді. Кінә менен. Болыс басыммен мұның аяғына жығылуға болмайды. Басқа бір жолын табуым керек. Ең алдымен Терлікбайға ат-шапан айыбын беремін. Салықтан босатсам, Терлікбай мал құмар, сараң бай. Қолыма бірден түсіп қалуы мүмкін. Саурық орнынан үлкен денесімен тұрып, малдасын құрып, жайланып отырды. Әлібек үйін көзбен шолып өтті. Төр алдындағы шегеге ілулі тұрған масаты кілем үстіндегі қасқыр терілерін көрді. Сөзге араласпақ болып ол:

	– Мына терілер ылғи арлан қасқырлардың терісі екен. Үлкенін қарашы? – деп қасындағы адамдардың көңілін аудара сөйледі.

	– Шынында да, үлкен қасқырлардың терісі екен. Биыл бұл пәтшағарлар да көп болды. Топ-тобымен жүрді, – деді отырғандардың бірі.

	Терлікбай Саурық сөзін естімеген адамдай, сөзге араласпады. Үнсіз отыр. Бір кезде, Саурықты кекетіп:

	– Саурық болыстың малдары қыстан семіз шығыпты. Тау ішінде қыстаған жылқылары да аман көрінеді, – деп маңындағыларға қарап, мырс-мырс күлді. Оның айтқалы отырғаны жазғытұры таудан құлаған көшкіннің астында қалған Саурықтың бір үйір жылқысы еді. Саурық та қарап қалмады. Терлікбайдың кейінгі сөзі оның қытығына тиді.

	– Ол жылқылардың орны ертең-ақ толады. Ел-жұрт аман болсын, – деп Саурық еңсесін көтере сөйледі.

	– Ел қолындағы жылқыға ие болмай-ақ өз малыңды аман сақтап қалмайсың ба?

	– Терлеке, – деді Саурық, – тойға келіп отырып, сөз таластырмай-ақ қояйық. Жарылмаған шиқанымыз болса, артынан келісіп жатармыз.

	Екі елдің екі мықтысы, сәл ғана бет жыртыспай, қақтығысып, серпісіп алды. Саурық көпті көрген кәрі тарлан емес пе, жұрт алдында алыс-берісімізді айтып, елге жайылып кетер деген оймен сөзді тоқтата қойғысы келген еді.

	Той ат бәйгесінен басталды. Жиналған халықтың көзі бәйгеге кеткен аттарда болды. Көз ұшынан дөңнен асып жалғыз келе жатқан ат көрінді. Ел ананың аты, мынаның аты алда келе жатыр деп елегізіп, дегбірленіп тұр. Гу-гу дауыс. Айқай салып, дүрілдеген адамдар. Алдағы жирен ат екен. Саурық өз атын бірден таныды. Ол да қуанғанынан: «Ой, жануар-ай», – деп дауыстап жіберді.

	Бас бәйге масаты кілем жапқан нар түйе. Саурыққа төреші есік пен төрдей үлкен нар түйені жетектеп, бұйдасынан ұстатты. Үстіне жабылған қызыл кілем. Саурық жиналған жұрттың көзінше, түйені жетектеп оң жақтағы топтың ішінде тұрған Терлікбайдың қасына барып, «Халайық, – деді, – баяғыдан бері ата-бабамыздан мирас болып келе жатқан дәстүр екені белгілі. Аңшы соғып алған түлкісін үлкен адамға байлайды. Менің атым көп аттың ішінен жалғыз өзі дара келді. Осының өзі маған жетіп жатыр. Арамызда үлкен ағамыз Терлікбай тұр. Құдай қосып, тойда кездесіп қалыппыз. Бас бәйгені осы кісіге байлаймын», – деп түйенің бұйдасын ұсынды.

	Бергенді кім жек керсін. Терлікбай алмаймын деп айтпады. Саурық болыстың өз қолынан берген сыйлығына риза болып қалды. Топырлап тұрған жұртқа: «көрдіңдер ме? Мені болыстың өзі де құрметтейді» дегендей маңындағыларды көзінің астымен шолып өтті.

	– Саурық, – деді ол, – «Көп білгеннен сұрама, көп көргеннен сұра», – деп қазақ босқа айтпаған. Сен көргендігіңді білдірдің, – деп бағанадан бері тырысып тұрған Терлікбай бірден жайылып сала берді.

	– Қазақ баяғы бір заманнан бері үлкенін сыйлаған емес пе? Ішіміздегі ағамызсыз, – деп Саурық Терлікбайдың осал жерін тапқанына іштей қуанып тұр.

	Терлікбай түйенің бұйда жібін қасындағылардың біріне ұстатты. Өзі Саурықтың құрған торын бір сәт ойлап кетті. «Сен анадағы менің үстімнен жазған жалған арызыңды жуып-шайғалы тұрсың-ау. Бұл соның кәдесі болды. Саурық тереңнен ойлады. Оның өңешінен өтпей тұрған Үния тұр. «Егер Терлікбайды жібітіп, алақаныма түсіріп алсам, Үния қайда барады?» – деген Саурықтың жаман қулығы екенін, мен де білемін. Қой, ол мәселені кейін түсінісерміз. Алда да күн бар деген оймен ол балуандар күресін қызықтап тұрған адамдардың арасына барды.

	Той бітті. Ертерек қамдалған Әлібек тойға келген ел жақсыларын құр қайтармады. Оларға қымбат-қымбат сыйлықтар берді. Ел тарады. Кеше ғана думан болып жатқан ауыл құлаққа ұрған танадай жым-жырт болды да қалды.

	Әлібек анадағы Төлеу оқиғасынан кейін тырысқақ ауруға шалдығып, оң қолынан, оң аяғынан айрылып, төсек тартып қалған. Баласын үйлендірген соң, ауру онан арман меңзей бастады. Төлеу қаладан дәрігер шақыртып та, бақсы-балгерлерге де қаратты. Олардың бірде-бірінің емі шипа болмады. Күннен-күнге нашарлай берді. Әлібектің көңілін сұрай келгендердің бірі қазірет молланың анада жүрегі ұшып ауырған науқастан көтеріле алмай дүние салғанын хабарлады. Бұл хабар Әлібектің денесіне ине сұғып алғандай әсер етті. Ол өзіне-өзі: топырағың торқа болсын. Сенің аяқ астынан дертке ұшырағаныңа біз де кінәліміз. Басыңа барып топырақ та салуға жарамадым. Бүгін бе, ертең бе деп жатқан халім мынау. Құдайға да, өмірге де өкпем жоқ. Төлеуімнің алдында ал деп тілеуші едім, ол тілегім орындалатын болды. Көзім тірісінде оң жағыма келін түсірсем деген ойым да орындалды. Бір арманым жалғыз баладан немере көре алмай кеткенім», – деп күрсінді.

	Келімді-кетімді адамдар саябырлады. Әлібектің жанында әйелі мен баласы отыр. Әлібек көп уақыт үнсіз жатты. Аузына тамақ алудан қалды. Көретін қорегі қымыз. Оның өзін де қасықтап қана ішеді. Ол Төлеудің басын, қолын сипады. Оған бұрылып қарады.

	– Төлешім, – деді Әлібек күңгірт дауысымен, – тілім күрмелмей тұрып, саған айтып кететін өсиетім бар. Жақсылап, ұғынып ал. Жалғыз мұрагерім сенсің. Осы үйдегі байлықтың бәрі сенікі. Шашпай-төкпей ие бол. Шешеңді өзіңе тапсырдым. Сенің екінші әкең Ұлтарақ. Ол сені қайта туғызды. Ол ер жүрек адам көрінеді. Керегінде көмегіңді онан аяма. Көптен бері көрінбей кетті ол. Оған сыйлық тарт. Анада менің берген жылқыларымды Саурық алып қойыпты деп естігенмін. Қысылып қалмасын. Менің өле-өлгенше Ұлтараққа риза болып кеткенімді айт. Дұрыс батасын берді дерсің. «Жаман айтпай, жақсы жоқ» дейді қазақ. Мен анау-мынау болып кетсем, елдің жақсы адамдарын шақырып, жақсылап қоярсың, – деп Әлібек кемсеңдеп жылады. Әбден қуарып қалған көзден жас шықпады.

	– Әке, – деді Төлеу, – сіз маған ең соңғы сөзіңізді айтып жатырсыз.

	Құдайдың өзі сақтасын, тәуір болып кетерсіз. Үмітсіз дүние болмайды.

	– Ей, шырағым-ай, сен әлі баласың, көптен айналдырған науқас алмай қоюшы ма еді? Менің жұртыма қалып бара жатқан сен аман бол. Өмір деген сағым сияқты тез өте шығады. Құдайдың әркімге өлшеп берген күні бар. Қысқа өмірді жақсы, ойын-сауықпен өткіз. Бірде-бір жанға қиянат жасама. Алдыңнан шығады. Өтірік айтпа. Оның да арты бір-ақ тұтам. Үлкенді сыйла. Онан кішіреймейсің. Мәртебең ұлғая түседі. Ел арасындағы дау-дамайға араласпа. Кемге көмегіңді аяма. Менің осы айтқанымның бәрі өз басымнан өткен. Сырт елге қиянатты көп жасадым. Құдай сол үшін мені жазалады.

	– Түсіндім. Айтқаныңыздың бәрін қолымнан келгенше орындаймын. Әлібек өмірі ұзаққа бармады. Айналдырған жау алмай қоймайды дегендей, ұзаққа созылған сырқат алдымен тілін күрмеді. Ол қиналып жатып қайтыс болды. Суық хабар маңайдағы ел-елдің бәр-бәріне тез жетті. Ауыл күңіреніп тұр. Жоқтау айтқан әйелдер. Ұлыған ит. Ой баурымдаған жандар лек-лек болып, Әлібек аулына құйылып жатты. Ауыл төбесі қара тұман басқандай түнеріп кетті. Әкесінің өліміне жыламай, сықтамай, қасарып жүрген Төлеу ғана. Ол: «Жылағаныммен әкем тірілмейді, онан да ол кісіні дұрыстап шығарып салғаным дұрыс», – дейді. Төлеу әкесінің айтқан өсиетін бұлжытпай орындады. Бетіне кіршік келтірмей, дұрыстап қойды. Жетісін, қырқын, жылын берді. Зират басын қоршап, ай орнаттырды. Төлеудің әкесіне жасаған ақ пейіліне бүкіл жұрт «көп жаса» деп риза болды. «Бала туса, Төлеудей болсын» деп жұрт аңызға айналдырып кетті.

	Жыл толмай Төлеудің келіншегі босанып ұл тапты. Оның атын атасына ұқсас Әлсейіт қойды. «Әкем марқұм немересін көре алмай кеткенін армандаушы еді» деп Төлеу таңертеңгі шайға отырарда әр уақытта есіне алып отыратын болды.

	– Менің екінші әкем Ұлтарақ. Оған барып қайтатын да кезім болды. Оған сәлем беруім керек. Жанымды сақтап қалған кісіні ешуақытта ұмытуға тиісті емеспін, – деп Төлеу шешесіне қарады.

	– Барып қайт, жақсы сыйлық дайында, сені сақтап қалған кісі менің көзіме әр уақытта ыстық көрініп тұрады. Марқұм әкең де аузынан тастамай, ол кісінің ерлігін айтып отырушы еді, – деп шешесі көзіне жас алды.

	Төлеу әдейілеп Ұлтараққа арнап зергер әкелді. Оған ер-тоқым, жүген, өмілдірік, тоқым, құйысқанына дейін күмістетті. Бала-шағасына деп әртүрлі мата, кәмпит, өрік-мейіз, Ұлтараққа әдейілеп мақпал шапан, қасқыр ішік дайындады. Елге аты шыққан боз жорғаны жемге байлады. Ел жайлауға көшер алдында, Төлеу қасына Сәлімбек деген жас жігітті ертіп, екеуі боз жорғаны жетектеп Саурық ауылына жүріп кетті.

	Аспан ашық. Шөкімдей де бұлт жоқ. Төбеге көтерілген күн нұрын бүкіл әлемге шашып тұр. Сай-сала, белес-белес жаздыкүнгі күн сәулесіне бөленіп, қырмызы кілемдей көк майса жамылған. Көз тұндырады. Түкті қызыл кілемдей жиі өскен қызғалдақ жер бетіне тамаша бір көрік беріп, кербез қыздардың киген бүрмелі қызыл шағи көйлегін көз алдыңа елестетеді. Әлемнің бәр-бәріне иісті май шашып тастағандай жұпар иісі мүңкіп тұр. Төлеу ат үстінде келе жатып, өзінің сүйген жарының жанында келе жатқандай сезінді. Оның көзіне табиғаттың әдемі көрінісі өзінің сұлу келіншегіндей әсер берді.

	Тау орманы да балауса жапырақ жамылған. Кеудесін кере аспанға қарай созылып, бой түзеп тұрған сияқты. Тау төбесіндегі қарағайлар көгілдір аспанмен астасып, алтын сәулемен көмкерілгендей әсер береді. Төлеу тауды бөктерлеп, сұлу табиғаттың бастау суындай таза ауасын кеудесін кере жұтып келеді. Бесін болмай Төлеу Саурық ауылына жетті. Шет жақта оқшаулау тұрған шатырсыз тоқал үйдің алдында, тозығы жеткен ескі текеметтің үстінде көсіліп жатқан Өгізбайға:

	– Ассалаумағалайкүм, – деп сәлем берді де, – Ұлтарақтың үйі осы ма?– деп сұрады.

	– Уағалайкүмассалам, – деп тосыннан келген кісіден селк ете қалған ол орнынан тұрып, – Ұлтарақ бұл ауылдан орыс деревнясына көшіп кеткен. Бұрын тұрған үйі осы. Қазір біз тұрамыз. Саурықтың суымен кіріп, күлімен шығып жүрміз, – деп ол теріс айналып кетті.

	– Сіз танымайтын боларсыз. Кейінгі сөзіңізді қалай түсінуге болады?

	– Қалай түсінсең солай түсін. Екі қолға бір жұмыс. Бағатын сиыр орыс деревняларынан да табылатын көрінеді. Сен де бір байдың баласы боларсың. Оны атқа отырысыңнан болжап тұрмын.

	– Мен Әлібек деген кісінің баласымын.

	– Ұлтарақтың тірілтіп алған баласы сен бе? – деп сиыршы Өгізбай сасып қалды.

	– Иә, сол бала мен боламын. Саурықтың үйін көрсетіп жіберіңізші.

	– Осы ауылда еңсесі биік, көзге түсетін үй Саурықтың үйі.

	– Анау, қызыл шатырлы, ағаш үй Саурықтың үйі болды ғой, – деп Төлеу дөңес үстіндегі үлкен үйге қарады.

	Төлеу боз жорғаны Сәлімбекке жетектетіп, Саурықтың үйіне келді. Саурық шапанын желбегей жамылып, есік алдында ойқастап жүр екен. Төлеу: «Ассалаумағалейкүм, Сауқа», – деп сәлем берді. Ол болысқа атынан түсіп, қос қолдап амандасты. Саурық Төлеудің бетіне ежірейіп қарады да «Әлекеңнің баласы екенсің ғой: Уағалайкүмүссалем», – деп Төлеудің сәлемін алды. «Үйге кір, шырағым», – деп есікке қарай жүрді.

	– Төрге шық. Құтты қонағым бол. Мына қасыңдағы баланы танымадым, – деп Саурық Төлеу өзінің баласындай жас болса да, абыржып қалды.

	– Бұл Сәлімбек деген жігіт. Менің жамағайыным. Әкесі Торғытты сіз білесіз. Менің әкемнің атқосшысы болған.

	– Торғыттың баласын сен атқосшы еткен екенсің ғой.

	– Солай, – деді Төлеу.

	Төлеу зейінді, зерделі жігіт. Әкесі қайтыс болғаннан бері, оны белді, беделді бай деп есептейтін болды жұрт. Саурықтың абыржып жатқаны да сол. Оның үстіне, Саурық күмістелген ер-тоқымды, ақ боз атты маған сыйлыққа әкелді деп түсінді. Ел адамдары оның қызыл өңешіне қанша тықса да тоймайтын болыс, бұл жолы да боз атқа көзін тігіп отыр.

	– Жетектеген боз атың сымбатты, сұлу ат екен. Салт мінетін, жүрісі жұмсақ, бесіктегі баладай үстіне мінген кісіні тербететін ат шығар, – деп боз жорғаны мақтай бастады.

	Саурықтың көмекейін ернінің емеуірінен түсінген Төлеу: «Боз жорғаны маған сыйлыққа әкелдің-ау», – деп отырған болды, бұл кісі», – деп ойлады.

	– Сауқа, менің жағдайымды жақсы білесіз. Әкем Әлібек қайтыс болар алдында: «Ұлтарақ сенің екінші әкең, одан қол үзбе, беретін көмекті аяма, есінде қалатындай сыйлық апарып бер, жақсы адамға көмектессең қайырымы да болады», – деген еді, әкемнің сол өсиетін орындайын деп сіздің ауылға келген едім. Мен ол кісінің орнын сипалап қалдым. Көшіп кетіпті. Ертең Ұлтарақты іздеп, тауып алмақпын, ол кісінің алдына басымды иіп, алғысымды айтпақпын.

	Бағанадан бері көңілді отырған Саурық шамданып қалды. Өңі басынан төмен қарай іркіт құйылған кісідей бырысып-тырысып, тыжырынып отыр. Оң жағында шай құйып отырған Айманға қарап:

	– «Біреудің аты атымен, біреудің аты итімен шығады», – дейді қазақ. Сен атыңды байлығыңмен емес, итіңмен шығарайын деп жүр екенсің. Ұлтарақ ата-бабасынан бері менің есік алдымда байланған ит еді. Сол құлдың алдында, үлкен атағыңды сатып, басыңды иейін дегенің бе? Әкеңнің жолын қуатын ел адамы болады ғой деп үміттенуші едік. Біздің көңілімізден шықпаған екенсің, – деп Саурық ішіндегі мерез құрттай жеп жатқан сайқалдығын бірден Төлеу алдына жайып салды.

	– Сауқа, олай демеңіз. Ұлтарақ құл болса сізге құл болды. Маған құл болған жоқ. Менің жанымды алып қалған, жер басып жүруіме себеп болған батыр. Баяғыдан бері батыр адамды сыйлау қазақтың қанына сіңген әдет емес пе еді? Сіз оны құрметтеудің орнына қуып жібердіңіз. Сіздің осыныңыз адамгершілікке жата ма, осыны айтыңызшы? – деп Төлеу жастығына қарамастан болысқа ине шанышқандай тілін сұғып-сұғып алды.

	– Әлгі, – деді Айман, – сіз баланы ұялтпаңыз. Төлеу дұрыс айтып отыр. Өзіңіз ойлаңызшы, Ұлтарақтың барында малыңызды ит-құсқа жем қылмаушы еді. Батыры – батыр. Біздің малымызды өз малындай қорғаушы еді. Қазір не болды? Шырағым, шай ішіп, тамақ алып отыр, – деп ол Төлеуге аналық ыстық мейірімін білдірді.

	– Ең жақсы аттарымды ұрлатқан Ұлтарақты мақтамай-ақ қой, – деп Саурық бәйбішесін зекіріп тастады.

	– Әркімнің жақсы көретін де, жек көретін де адамы болады. Сіз жек көрді деп, басқа ел жек көре алмайды. Ол әркімнің өзіне біткен қасиеті емес пе? Сіз болыссыз, талай адамға тісіңіз батты. Өзіңіз басқарып отырған елдің ішінде, сізді жек көретіндер бар емес пе? Олар сізге қарсы болды деп біз сізге қарсы боламыз ба? Жоқ. Ойласаңызшы, өткен болыс сайлауында сізге қарсы қара тас салушылар көп болды. Дегенмен сіз жеңіп шықтыңыз. Бұл еліміздің белді адамдарының алдында, сіздің беделіңіз бар екендігін көрсетпей ме? Меніңше зерделі кісі қара адамды кемітпеуге тиіс. Менің түсінігім, осындай. Ар жағын өзіңіз білесіз? – деп Төлеу тақымдап, тұқырта, сүріндіре айтты.

	Төлеу жас болса да, ел көріп, жұртпен көбірек араласатындығын, елдің аузында, көңілінде жүрген кейбір жайларын айтып отырғандығын Саурықтан жасырмады. Ол үлкен кісі кіді алып қала ма деп, сескенбеді. Кәрі азбандай Саурық Төлеу айтқан сөздерді шыбын шаққандай да көрген жоқ. Ол өр көкіректене, көтеріле сөйледі:

	– Шырағым, бала басыңнан болайын деп тұрған жігіт екенсің. Бірақ елдің өсегін жинап әкеліп, менің бетімді жыртқаның, маған ұнап отырған жоқ. Болатын адам ойланып, екшеп айтқаны жөн болады. Сенің әлі желігің басылмаған екен. Ол жастық шақтың белгісі. Үлкен адаммен бұлай сөйлесу бассыздықтың белгісі, – деп ол тигізе, қадай айтты.

	Бұлардың сөзін мүше-мүшесімен асылған, туралмаған бір астау толы ет көтеріп келген қара жігіт бөліп жіберді. Үйдегі адамдар қынынан пышақтарын алып, ет турап отыр. Пышағы бар сүйгенін жейді, пышағы жоқ тигенін жейді дегендей, Саурық өткір пышағымен ет турап отырып, еттің жылы-жұмсағын аузына салып, қылқып отыр. Төлеу де онан қалмай, көргенін істеді. Саурық басын шұлғып, еңсесімен табаққа түсіп кететіндей еңкейіп отырып жеді. Ет желінді. Шым-шым суға қолын жуған жұрт жамырай далаға шықты Ай сүттей жарық. Күлімдеп тұрғандай әсер береді. Ат байлауышта байлаулы тұрған боз ат, ай сәулесіне астасып, ақ шағаладай көрініс беріп, шиыршық атып тұр. Алуы көп, берісі жоқ Саурық боз жорғаға көзін қадады, «Әттең, мына баланың білместігі. Көргені бар адам болса ғой, бұл атты маған байлап кетеді», – деп ол Төлеудің жүрісін де, ісін де іштей жақтырмай тұр.

	Төлеу ертеңінде күн қызбай, салқынмен жүріп кетті. Түс ауа Ұлтарақ тұратын деревняға жақындап қалды. Деревня маңы ала-құла. Теңіздей толқып тұрған көк майсаның арасында, жыртып тастаған, топырағы сыртына шығып жатқан аңыз. Әр жерде аңызға бидай сеуіп жүрген деревня тұрғындары. Жолдың оң жағындағы жылғада жер жыртып, бидай егіп жүрген кісілер көрінді. Төлеу жөн сұрайын деп, аттың басын соларға қарай бұрды. Жақындап келсе, мойнында дорба, қасында орыс жігіті, олай емес бұлай сеп деп жүргенін көрді. Ұлтарақ бұрын бидай сеуіп көрмеген. Ол дорбадан уыстап алған бидайды алақандай жерге себеді. Сергей құлаштай шаш деп үйретіп жүр. Олардың жанында екі атты соқаға жегіп, жер жыртып жүрген Күміс. Ол да жер жыртып машықтанбаған. Соқасы жер бетін тырнап жүр. Оған да Сергей соқаны былай ұста, былай жырт деп үйретіп жатты.

	Ұлтарақ салт аттыны алыстан көрсе де, Төлеу келе жатыр деп ойлаған жоқ болатын. Егіншілердің қасына жақын келіп, аттан қарғып түсіп, Ұлтарақты құшақтады.

	– Әкем-ай! Сізді арнайы іздеп келдім. Саурық ауылына барсам сізді осы жаққа көшіп кетті деді. Әзер таптым. Жол үстінде кездескенің қандай жақсы болды.

	– Төлеу жаным-ай! – деп Ұлтарақ та, оны аймалап жатты.

	Күміс Төлеуді бұрын көрмеген. Ол Төлеуді осы маңда жүргіншілер көп жүреді, солардың бірі шығар деп аң-таң болып қарап тұр. Таң ата соқаға жегілген аттар мойнын салбыратып, оттап тұра берді. Ол күйеуінің: «Төлеу жаным-ау!» – деген сөзінен: «Е, анадағы тірілтіп алдым деген Төлеуі болды. Іздеп келген ғой, байғұс», – деп, олардың жанына жақын келді. Сергей де таңданып, дорбасын қолына ұстап, шегініңкіреп, анадай жерге барып тұрды.

	Ұлтарақ Төлеуді Сергей мен Күміске таныстырды. Ұлтарақ бүкіл деревня тұрғындарына Төлеумен болған жағдайды жыр ғып айтатын. Біреуі сенетін, біреуі «өзінің жанынан шығарып жүрген әңгімесі шығар» деп сене қоймайтын. Сол әңгімелерден естіп, Төлеудің атына қанық болған Сергей Төлеуге қолын беріп, жылы жүзбен амандасты. Жер астынан қазылып алынған адамға қарап, ол селкілдеп, еңкілдеп күлді.

	– Менің өзім де, іштей сеніңкіремей жүруші едім. Енді міне, сол адамның қолын алып, амандасып тұрмын. Күліп тұрғаным да сол.

	Ұлтарақ үйіне көршілері, жора-жолдастары жиналды. Ол екі-үш қойының бірін сойды. Төр алдында отырған Сергей бастаған адамдар Төлеу сыйлыққа әкелген қасқыр ішікті, мақпал шапанды кезек-кезек киіп көріп, «Ұлтарақ, қыстыкүні сені жау алмайтын болды» деп күліп отырды. Есік алдында байлаулы тұрған боз жорғаны, күміс ер-тоқымды көріп:

	– Ұлтарақ, – деді Сергей, – боз атқа мінгенде сен, малшыға емес, ауылдың байларына ұқсайтын болдың. Нанбасаң, шапаныңды киіп, атқа мінші, көрейік.

	– Көріңіздер, – деп көптен бері жорғаға мінбеген Ұлтарақ үстіне шапанын киіп, боз жорғаға мінді де, көшені бойлап, аттың тізгінін жіберіп-жіберіп алды. Жорғасы қатты. Көзден жас ағызады. Безілдеп ала жөнелді. Екі құлағын қайшылап, басын ілгері изеп, жануар зуылдап келеді.

	Боз жорғаның жүрісіне жұрттың айызы қанды. «Үстіне отырған кісі бесікте жатқандай сезінетін шығар», – деп Сергей Төлеуге қарап, адал көңілін білдірді. Қайта айналып келген Ұлтарақ аттан түсіп:

	– Жануардың жүрісі жайсаң екен, – деп Төлеудің бетінен сүйіп, өзінің қуанышын білдірді.

	Жиналған жұрт есік алдына отырды. Төлеу әкесінің қайтыс болар алдында айтқан өсиетін, мойныма қарыз болмасын деп бәр-бәрін айтты. Ұлтарақ пен Күміс ел-жұрты, туған-туысқаны көшіп келгендей қуанды. Ұлтарақ іштей: «Шіркін, кіндік кескен жер ыстық болады ғой. Төлеуді көргенде көзіме елім елестеді. Дүние көңілде, сыйласуда ғой. Біз жоқтыққа, жетпеушілікке үйренген кісілерміз, бір күн тойып ішеміз, бір күн қалт-құлт етіп отырамыз. Қысқа көрпені басыңа тартсаң аяғыңа, аяғыңа тартсаң басыңа жетпейді. Қысқа жіп, күрмеуге жетпейдінің сыңары. Істеген жақсылықты ұмытпаған, Төлеу, жарайсың. Саурық малын өмір бойы бағып, қандай жақсылық көрдім? Адам – жылқы сияқты. Кісінеп, шұрқырасып қосылады да, тебісіп айрылады. Сол сияқты аяғында ол мені масқаралады. Айырылыстық. Адам деп Сергейді айт. Діні бөлек болса да, қол ұшын берді. Бізді паналатты. Азды-көпті күн көрісіміз бар. Күміс екеумізге, бала-шағаның қарнын ашырмасақ болғаны емес пе?» – деп ойлап отырды.

	Төр алдында текемет үстінде, малдасын құра алмай тізерлеп отырған Сергей:

	– Төлеу, – деді, – жарайсың. Ұлтарақтың жақсылығын ұмытпапсың. Ол біздің деревняға келгелі бір жылдан асып қалды. Еңбек сүйетін, таза адам. Жұмысты ерінбей істейді. Күн демейді, түн демейді деревня сиырының соңында жүргені. Балалары да өсіп қалды. Осы деревняның тұрғындары өзін өте сыйлайды. Өмірде адам баласы біріне-бірі көмектесіп өткенге не жетсін? Кісінің бірінсіз бірінің күні жоқ. Менің мінетін көлігім жоқ еді, Ұлтарақ екі атын маған берді. Бұрын, алақандай жерімізді жыртатын көлігіміз болмай, әркімнен майын жалдап алып жүретін едік. Қазір өзіміздің атымыз бар. Күн көрісімізге жетеді. Осы деревняда аты, сиыры жоқ үйлер толып жатыр, – деп ол көгілдір аспанға қарап күрсініп қойды.

	– Сергейдің айтқаны дұрыс. Ұлтарақ әкем көмектеспесе, мен жер басып жүрмеген болар едім. Бұл кісінің жақсылығын мен өмірімде ұмытпақ емеспін. Әке, сіздің қысқа соғымыңыз менің мойнымда екенін де айта кеткім келді.

	– Рақмет, – деп Ұлтарақ Төлеудің білгендігіне ризалық көңілін тағы білдірді.

	Жиналған деревня тұрғындары үйді-үйіне тарап жатты. Ұлтарақ Төлеу әкелген қасқыр тонды ілгектен алып:

	– Сергей, – деді, – қазақтың ескіден келе жатқан салты бойынша, баласының әкелген базарлығының бағалысын жақсы көрген досына береді. Мына қасқыр ішікті саған кигіземін. Кезектесіп, қыстыкүні жол жүргенде киіп жүреміз, – деп Сергейге кигізді. Сергейдің алмаймын дегеніне болмады.

	Төлеу төрт-бес күн қонақ болды. Қаланың моншасының да қызығын көрді. Ауылға барған соң, орыс қалаларынан жұмыскер шақыртып, үйінің жанына монша салмақ болды. Деревня халқының көпшілігі сіңірі шыққан кедей екенін де көрді. Бұлардың арасына жалғыз үй Ұлтарақтың сіңісіп кеткеніне қайран қалды. Ол өзінше Ұлтарақты еті тірі, қайда барса да орын теуіп кететін, өз жөнін білетін, ақ көңіл жарқын мінезді кісі деп топшылады. Оған да, оның жолдасы Сергейге де риза болды.

	Әлібек аулынан Саурық пен Терлікбай бірге қайтты. Саурық Терлікбайдың асты-үстіне түсіп, болмастан жолда, үйіне құрметті қонақ бола кетуге көндірді. Жұмыссыз, ерігіп жүрген Терлікбай асықпай екі тәулік бойы қонақ болды: Барлық екеуінің көкейін тесіп жүрген жайларды асықпай сөйлесті. Ашылмай жүрген жараның аузын ашты. Көңілдерінде бұғып жатқан мерездердің бәрі ортаға салынды. «Бай байға құяды» дегендей, Саурық пен Терлікбай қанша шарпысқанымен, серпіскенімен қарын-бөле болып шыға келді. Екеуі иба-мезірет жасасты. Саурық арыз жазғаны үшін Терлікбайдың аяғына жығылды, ат-шапан айыбын берді. Салық мөлшерін азайтатын болды. Ал, Терлікбай болса, Үнияны өзінің сүйгеніне береміз дегенді желеу етіп, жаралы тажалдай қорқау қасқыр Саурықтың аузына тықпақ болды. Әңгіменің басында шиыршық атып, шарасынан асып төгілген Саурық ашуы тарап еңкілдей күліп, көңілді отыр.

	Бұрынғы көңілдеріндегі орын тепкен кикілжіңнің бітпей келген жараның емі табылғандай әңгіменің аяғында екі тарлан түйісіп, құшақтасып айрылысты. Саурық көп кешікпей Терлікбай ауылына баратын болды. Ол жол жүруге дайындалды. Жанына ертіп баратын адамдарын да іріктеді. Мінетін аты, киетін киіміне дейін сақадай сайлады.

	Саурық дайындықты әбден тәмемдеп, енді жолаушы жүремін деп отырғанда, күтпеген бір жағдай алдынан шықты. Екі жылқышысы, бір сиыршысы бір түнде бала-шағаларын алып, дүр көтеріліп орыс деревнясына көшіп кетіпті. Саурыққа кететіндерін де ескертпепті. Олардың ауылдан сыпырыла көшкені Саурыққа жұмбақ болды да қалды. Баққан малдарын қалып бара жатқан малшыларға түгендеп тапсырып кетті.

	Кеше ғана жағасы жайлауға кетіп, көңілді жүрген Саурық бүгін әукесі салбырап, көзі қызарып ағаш атқа мінді. Ауылды басына көтеріп бақырып-шақырып жүр. «Малшыларды желіктіріп, қолтықтарына су бүркіп жүрген Ұлтарақ. Орыстарға сүйеніп алып істеп жүрген әрекеті мынау. Орыс қалаларында да сендерге жұмыс табылады. Келіңдер деп шақырған да сол деп, – Саурық оны ұрсып, аузы-мұрнынан түсіп боқтап жүр. – Болыс деп болыстан именбейді. Ұлтарақ, сен тұра тұр. Жазаңды бергізермін. Ит жеккенге айдатпасам Саурық атым өшсін», – деп бурадай жынын шашып, борандатып жүр.

	Үйде төсек-орын жинап жүрген Айман Саурықтың зекіріп-кекіріп жүрген ащы дауысын естіді де есік алдына шығып:

	– Сіз үлкен адамсыз. Қойшы-қолаңмен ұстасып қайтесіз. Олар кетсе, басқасы табылады. Жүріңіз, үйде шай жасалып, дайын тұр, – деп күйеуін қолтықтап үйіне кірді. Саурық таңертеңгі оразасын ашып жатты. Ең кіші тоқалы Жәния шай құйып отыр. Ортаншы тоқалы Ғалия толық адам болатын. Ірк-ірк етіп Айманның төменгі жағында сораптап, кәрден кеседен қызыл күрең шайды ішіп отыр. Үй іші жым-жырт. Кәрден кесенің күміс ақшадай сыңғырлаған үні ғана естіледі. Саурық құлын етін жеп отырып, кегжие-кегжие кейін шегініп, арқасын төр алдындағы қабырғаға сүйеді. Оның басы қорғасын байлап қойғандай ауыр тартып барады. Денесі бырысып-тырысып қозғалтпайды. Үй тыныштығын Айман бұзды. Ол бағанадан бері ойланып-толғанып отырған Саурыққа күле қарап:

	– Малшылардың қалаға қашып жатқаны біздің ауылда ғана емес. Осыдан екі күн бұрын Сегізбай ақсақалдың келіні босанып, сонда қайырлы болсын айтуға барғанымда, олардың да бір қойшысы қалаға көшіп кетіпті. Бұлардың қашып кетуіне өзіміз де кінәліміз. Киіз үйлері тозып біткен. Онысы жамауға да келмейді. Жауын жауса, паналайтын жер таба алмайды. Киіз үйлерінің іші көл-көсір суға толып кетеді. Күз болса желдің өтінде аяқтары су сорды ақжем болып жалаң аяқ жүрген балаларын көресің. Уақытында тиісті еңбегін де төлемейміз. Бүгін, ертең деп созбаққа салып жүрміз. Қашанғы бізден ұрлап ішеді? – деп Айман Саурықтың жанына батыра, сүйегіне жеткізе айтты.

	– Малшылардың еңбегін төлеуді өзің мойныңа алған жоқ па едің? Енді не оттап отырсың? Әлде, осыларды желіктіріп жүрген өзіңсің бе? Малшылардың балаларына киім әперемін деп мен міндетіме алғаным жоқ, – деп Саурық ұртын бұлтитып, көзін алартып Айманға шап берді.

	– Жазғытұры еңбегін берейін дегенде, тұра тұр деген өзің емес пе едің? Базарға жүн сатқызуды әдетке айналдырып, соған құнығып алған мен емес, сенсің, – деп Айман шаптығып, ентігіп айтты.

	– Осы күні өз қатындарымыздан көретін болдық. Бұлар да желігіп бара жатқаннан аман ба?

	– Қатының желіккен жоқ, сен желігіп барасың. Құдайыңды ұмыттың. Үй толы қатын мен бала, сен солардың үстіне қатын аламын деп ішкен асың бойыңа жұқпай жүр. Түнгі ұйқыдан қалдың. Үйдегі қатындардан да безіп біттің.

	Бұл бітіспейтін дау айтқалы келеді екен деп Саурық аузына құм құйылғандай, үндемей қалды. Маңайдағы орыс қалаларына барып, қашқындарды тауып әкеліңдер деп, ол Байділда бастаған ауыл жігіттерін атқа мінгізді. Бірақ қуғыншылар екі күн бойы маңайдың бәрін сүзіп шықты. Оларды арғы бетке өтіп кетті деп қойды.

	Малшылар арғы бетке кеткен жоқ еді. Олар Саурық іздеу салады, айналасын тінтеді деп үдере көшкен бойы Аякөз маңындағы орыс қаласының біріне барып орын тепкен болатын.

	Ұлтарақ Үнияны қыстыкүні үйіне апарып тастап кеткеннен кейін көрген жоқ. Баруға жұмыстан қолы тимеді. Малының қысқы шөбін дайындады. Қора-қопсысын, тұрғын үйін жамады, сыртын сылады. Ұлтарақ бағып жүрген малын үлкен баласына тапсырды. Сергей екеуі Күнікей үйіне келді. Ұлтарақ Үнияның ту биесі мен тайын қысқы соғымға деп ала келді. Үния Ұлтарақтың өзіне деген ағалық ыстық көңіліне риза болды. Күнікей қысқа керекті малының шөбін дайындап беретін кісі таба алмай жүрген. Ауылда қолы бос отырған бірде-бір жан жоқ. Бәрі өз шаруасымен жүрген жұрт. Ұлтарақ пен Сергей бірнеше күн бойы Күнікейдің шөбін шапты. Тотияйындай шөпті көк күйінде, көк ала сабағымен қоса маялады. Көп жыл жылқы баққан Ұлтарақ: «Бидайық пен бөтегені жылқы малы бір сабағын қалдырмай жақсы көріп жейді», – дейді Сергейге. Көгілдір шөпті аспанмен тірестіре қораның сыртына үйді. Айнала қоршап тастады. Бұл жердің желі көп болады. Өзен жағасынан жуан-жуан талдарды кесіп әкелді. Тал бұтағын біріне-бірін байлап, мая төбесін басып тастады. Бітірген істеріне өздерінің көңілі толғандай қарап тұрды.

	«Ертең Саурық Терлікбай үйіне қонаққа келеді екен», – деген хабар үйді-үйді кеулей түсті. Терлікбайдың үлкен әйелі кербез адам. Күні бұрын жәрмеңкеден жібек, мақпал, барқыт, ши барқыт, алуан түсті сәтен, тағы басқа да маталарды алып, сандық-сандықтың бәрін толтырған. Үния келгелі шешесі екеуі Терлікбайдың өзінен бастап, қатын-қалашына, бала-шағасына дейін киім тікті. Оларды шыттай киіндірді. Терлікбайдың бұл екеуін неге асықтырғанын енді түсінді. Осында келгелі қабағы ашылып, күліп-ойнап, көңілді жүрген Үнияға «Саурық келе жатыр» деген хабар, оның жүрегіне ине шаншып алғандай қадалды. Ішіне тажал елеңі кіре бастады.

	Ымырт жабылған мезгіл. Үйірілген қара бұлт аспан өңірін бар салмағымен басып алды. Қозғалмастан түйіле түсті. Ашық күндері қабақ шытпай жайраңдап жүрген адамдардың да қабағы жабыңқы. Мол құйған жаңбыр сабалап тұр. Ұлтарақтар Күнікейдің қаймақ қосқан шайын ішіп отыр. Үйдегілерде үрей жоқ. Үйдің терезесінен аждаһа жұтайын деп келе жатқандай сезінді. Үния көзден аққан жасын тыя алмай, үнсіз жылады. Күнікейдің де көңілі босап, қабағын шытып отыр. Сергек отырған Сергей ғана. Ұлтарақ қанаты болса, қазірдің өзінде Саурықтың бетін көрмей ұшып кеткісі келеді. Осында келгелі Үния оқиғасының мән-жайына, қыры мен сырына әбден қанық болған Сергей:

	– Ренжімеңіздер, қайғырмаңыздар. Біз Ұлтарақ екеуіміз қолымыздан келген көмегімізді береміз сіздерге, – деді.

	– Біз шай ішкен соң жүріп кетелік. Лепсідегі Сергейдің күйеу баласының үйінде боламыз. Керегіміз болып қалғандай болса, басқа біреуге тапсырмай-ақ, Күнікей, сіз өзіңіз бізге хабар берерсіз. Басқа ешқандай амал жоқ. Мен білмейтін Саурықтың сыры жоқ. Ол бұл ауылға босқа келе жатпаған болды. Ол жауыздың көмекейіне ұялаған жылан бар, – деді Ұлтарақ.

	– Түн ішінде қайда барасыздар. Жауын болса, мынау. Таңертең ерте жүріп кетсеңіздер де болмай ма? – деді Күнікей шын көңілімен.

	Ұлтарақ пен Сергей Күнікеймен келісіп, таң сызаттанып қалған мезгілде жүріп кетті. Жауын да толастап қалыпты. Олар кеткен күні түс кезінде нөкерлерін ерткен Саурық та келді. Терлікбай үйіне толы, осы елдің сорпа бетіне шығатын адамдары оны құшағын жайып қарсы алды. Батпақ кешіп келген аттардың құйрығы түйілген, белуарына дейін батпақ болған аттар жаңбыр суымен жүндері үрпиген.

	Саурық болыс ырғалып-теңселіп үйге кірді. Жауын суы Саурықтың үстіндегі шапанынан өтіп, ішкі киіміне дейін суға малынып, етіне жабысып қалыпты. Саурықтың дәл қазіргі көрінісі жүнін жұлып алған қоразға ұқсайды. Аттарын қораға кіргізіп, атқа бөктерген қоржындарын көтеріп Байділда бастаған бірнеше жігіт үйге кірді. Саурық осыны тосып, ыңғайсызданып отырған-ды. Қарсы алған үйдегі адамдармен әңгімесі де келіспей, қиюы қашып отырған. Ол қолына семіз қоржынын алып:

	– Жеке, оңаша бөлме болса, мен құрғақ киім кисем, – деп Терлікбайға қарады.

	Терлікбай орнынан тұрып, көрші бөлмеге барды. Онда жан жоқ болатын. Саурыққа сол бөлмені қолымен көрсетіп:

	– Жүріңіз, мына бөлмеде ешкім жоқ, – деп Саурықты бөлмеге жалғыз өзін жіберді.

	Саурық оюланған үлкен қоржынның түбіне түйе жүнінен тоқыған сулығына ораған құрғақ киімдерін киініп, тез оралды. Орнына отырды. Жанындағы ел адамдарын көзімен шолып өтті. Ол, ежелгі әдетінше, сөз бастар алдында ырғалып-жырғалып алды. Өтірік жөтелді. Қалтасындағы шақшасын қолына алып, алақанына бір шөкім насыбай салды да жып еткізіп ерніне құйды. Шырт-шырт түкіріп отырды. Ел болыстың аузына қарап, үн шығармады.

	– Мал-жан, бала-шағаларың аман жүріп жатқан боларсыздар? – деп Саурық жұртқа қарады.

	– Құдайға шүкір. Бәріміз де құдай деп жүріп жатырмыз, – деді Терлікбай.

	Жәрмеңкеден жаңа ғана сатып әкелген судай жаңа дастарқан жайылды. Қойдың сүтінен қайнатылған сықпа, ежігей құрт, шағаладай аппақ шақпақ қант араласқан, ашыған қамырдан пісірілген жұмыртқадай күрең бауырсақты үлкен тегенемен әкеліп дастарқанға молынан шашты. Кесеге салынған сары май, жент қойылды. Өрік-мейізді аямай салды. Сыңғырлаған кәрден кеселер әкелінді. Буы бұрқыраған үлкен сары самауыр келді. Түйе сүті құйылған нарттай қызыл шай ішіліп жатты. Қазақтың шай үстінде алуан түрлі әңгімені қыздыра, еңкілдей айтатын ежелгі әдеті. Шай келісімен әңгіме қыза бастады. Отырған жұрттың көбіне Саурық тізесі көбірек батқан. Бірақ ол бүгін осы ауылдың құрметті қонағы. Бәрі оның алдында желген түйедей желпілдеп басын шұлғып, не айтар екен деп отыр. Бір-екі шыны ыстық шайды тастап алып болыс сөз бастады:

	– Бүгін ауылдан таңғы салқынмен шыққан едік. Күн шайдай ашық болатын. Терлекеңнің ауылына жақындай бергенде, қара бұлт жердің астынан шыға келгендей құйып берді. Терлекең шақырған қонақтарын үйіне келгенше, суға түсіріп алғысы келді ме? – деп сөзді қалжыңнан бастады.

	– Мүмкін ондай да ойымыз болған болар. Елді көп аралайсыз... – деп Терлікбай сөзінің артын бітірмей жұтып қойды.

	– Елді көп аралаған соң сұлулардың жанына жантаймайтындай қартайып тұрғаным жоқ.

	– Соны сезіп айтып отырмын.

	– Терлеке, сұлу қатынды көргенде, өзің де қарап тұрмайтын боларсың. Сіздің де сырыңызды білеміз, – деп Саурық шай құйып отырған Терлікбайдың әдеміше келген кіші тоқалы Бибиге қарап күлімдеді.

	– Менің қатынымның қытығына тигің келіп отыр ғой. Ол жер қозғалмаса, қозғала қоймайды.

	– Өзім де қозғалмайтынын байқап отырмын. Көңіліне қондыра, көзін жеткізе айтса ол кісі де қозғалатын болар.

	– Біз қанша қозғалсақ та, бұрқансақ та еркек сияқты емеспіз. Сіздер ғой қызыл көрсеңіздер көздеріңізді суғармай кетпейтін, – деп Терлікбайдың тоқалы Биби де қалжың әңгімеге кірісті.

	Бибидің Саурық пен Терлікбайдың қытығына тие айтқан сөзіне жұрт ду етіп күліп алды.

	– «Бұра сөйлеген, күлуге жақсы» деп қазақ босқа айтпаған. Біздің қалжыңдасып отырғанымыз көңілді отырайық деген ойымыз ғой, – деп Саурық әңгіменің соңын басқа жаққа бұрды, – жауын малдың да, адамның да ырысы. Биыл қыстан арық шыққан мал тез оңалатын түрі бар. Жердің шалғыны, суы мол. Біз жайлауға шығуға дайындалып жатырмыз. Осында жүрер алдында жон жақты аралап келген едім, көк майсасы тұнып тұр екен.

	– Биыл құтты жыл болайын деп тұр. Мұндай жылы сиырдың мүйізі, қойдың құлағы жерден тұтам қарыс шығып тұрған жыл. Аттың ер-тоқымын алмаса да семіреді, – деп төр жақта отырған ақ сақалы кеудесіне түскен, қатқан қара шал болыс сөзін мақұлдап қойды.

	– Солай-солай, – деді Терлікбай.

	Оң жақта бағанадан бері жұрттың айтқандарын үнсіз тыңдап отырған, шашын ұстарамен қырған, жалтыр бас, қошқар мұрынды, ерні дүрдиген, тісі ақсиып, үстіңгі ернінен шығыңқылау келген Терлікбайдың немере інісі Бәкір:

	– Мен осыдан екі күн бұрын жәрмеңкеге барған едім. Ішкі жақтан келген сәудегерлермен сөйлестім. Өздері ашық мінезді адамдар екен. Ол жақта көрген-білгендерін бізге жыр ғып айтты. Орыстың қалаларында жұмыскерлер ереуіл жасап жатыпты. Өздерінің иелеріне қарсылық білдірген көрінеді. Ал, деревнядағы халқы да желігіп жүрген көрінеді. Болыс-еке, сіз осыдан не білесіз? – деп Саурықтың бетіне тура қарады.

	Жұрттың құлағы елең ете қалысты. «Ереуілі несі?» – деді біріне-бірі қарап, таңданған жұрт. Ресей жақта патшаға қарсы әлсін-әлсін әр қалаларда өндіріс жұмыскерлерінің көтеріліп жатқанын Саурықтың естігені бар. Оның себебін, әрине, ол түсінген жоқ. Нанға таласып жүрген болар деп қана қойған. Оның түсінігінше, үш жүз жылға жуық патшалық құрған Романов тұқымдары мәңгі-бақи патша тағында отыра бермек. Оған сенімі зор. Ереуілшілердің қызбалығын басуға шамасы келетінін де Саурық жақсы біледі.

	– Ақ патшаға қол көтерген адамдарды ит жеккенге айдатып жатқан көрінеді. Патша тағында мызғымай отыра береді. Оның жауымен күресуге де күші жетеді. Оны осы жердегі әскер күшінен де байқауға болады. Өздеріңіз де көріп, біліп жүрсіздер, – деп Саурық нығызданып қойды.

	– Аузыңа май, болыс-еке, ақ патшамнан жазбасын, – деп Терлікбай да көңілін білдірді.

	– Шаруалар ереуіл шығарып жатыр деген не сөз? – деп осы елдің қазірет молдасы, шоқша сақалын сипады.

	– «Ереуіл» деген сөздің мағынасын мен түсінбедім. Ол да біздің маңайымыздағы орыс деревняларындағы қожаларына қарсы қол көтерген сияқты бірдеңе шығар. Өздеріңіз де естіген боларсыздар, Верный қаласынан әскер шығып басқан еді ғой, – деді болыс.

	Шай ұзақ ішілді. Ауыл жайын да, Ресейдегі жағдайларды да әңгімелеп отырған жұрт. «Болыс келеді» деп Терлікбай еліндегі домбырашыларды, әншілерді жинатқан болатын. Дастарқан жиналысымен Терлікбай:

	– Сауқа! Ет келгенше домбыра тыңдайық. Көптен домбыра үнін тыңдауға қолыңыз тимеген болар, – деді.

	– Тыңдайық, – деп Саурық қуанып қалды.

	Тамаққа тойған жұрт үйді-үйіне, ауыл-ауылына тарап жатты. Саурыққа төсекті арнайы дайындалған жеке бөлмеге салды. Түн ортасы ауа басы жастыққа тиген ол, көз ілмей дөңбекшіп көп жатты. Оның есіне ішкі жақта болған оқиғалар түсті. Ұлтарақ сияқты қойшы-қолаңдардың желігіп жүргені де соның ұшқыны ма? Олар қалаға барғанда не бітіреді? Орыстың малын баққаннан басқа, олардың қолынан келетін өнерлері жоқ. Осы бір жағдайлар Саурықтың етіне кірпідей қадалып жатты.

	Үния есімін есіне алғанда Саурықтың жүрегі соғып кететін. «Дәл қазір ол не істеп жатыр екен? Менің осында келгенімді біліп, болыс қандай оймен жүр, маған құрған қандай торы бар екен деп жатыр ма?» – дейді ол. Саурық таң бозамықтанып қалған кезде көзін ілді.





14


	Кешеден бері Күнікей үйінде жылау-сықтау. Үнияның ішкен асы бойына сіңбей, у ішкендей болды. Ол қайғы-қасірет шырмауында жатыр. Төсектен басын алмайды. Басын орамалмен бүркеп алған. Жылаудан екі көзі ісіп кетті. Жүрегі алқымына тығылып, аттай тулайды. Саурық бейнесі көз алдына елестесе бүйі шаққандай денесі дір етеді. «Бұл тажалдан қайда барсам құтылам, – дейді ол. – Жәрмеңкеге келген біреуге еріп, қашып кетсем бе? Шыбын жанымды қайда қойсам екен?» Күнікейде де зәре жоқ. Қара ымырт жамылғандай түнеріп отыр. «Жалғыз қызымның келешектегі өмірі қандай болады? Үш қатынның үстіне күң болып, Саурықтың отын жағып, күлін шығарып жүре ме? Айдаһар сияқты үш қатынның ысылдаған қолында шырылдаған торғайдай бүрісіп қала ма? Саурықтан құтылатын қандай амал бар?» – деп, Күнікейдің ойы да Үния ойымен сабақтасып жатты.

	Күнікей үйі бүгін қаралы, алдары толы қара түнек басқандай, бұлдыр. Бұларға жаны ашитын бұл дүниеде бір жан болсашы. Жалғыз Ұлтарақтың қолынан не келеді? Саурыққа қой сен, жас келіншекті қор қылма дейтін жібі түзу бір адам табылмайды. Ылғи азулары кере қарыс, жалмауыздарға толы дүние. Бәрі өз құлқындарынан басқаны ойламайтын, тапа-тал түсте бірін-бірі жеп жатқан бұзылған жандар. Бастары қосыла қалса, бірін-бірі өтірік мақтайтын залымдар көбейді. Дәл осы кез Абай айтқандай:



	Бас-басына би болған өңкей қиқым,

	Мінеки, бұзған жоқ па елдің сиқын?

	Өздеріңді түзелер дей алмаймын,

	Өз қолыңнан кеткен соң енді өз ырқың,



	– дейтін заман.

	Ертеңінде Саурықтың келген құрметіне арнайы дайындалған ойын-сауық басталмақ. Кешегі қалың жауыннан соң, жер беті дегдімей, бәйге аттарды жібермеді. Ат тұяғы шашасына дейін батып кететін батпақ. Балуан күресі, «жамбы ату» сияқты өнерлерін ғана көрсетті. Ел ерте тараса да Терлікбай ауылын келімді-кетімді кісілер басып жатыр. Ауылдың қара үйлері мен Күнікей үйінен басқалары қызыққа батып жүр.

	Саурық құдағиымен амандасамын дегенді сылтау ғып Күнікей үйіне баруға жиналып жатты. Оған базарлық деп әкелген бұйымдарын Байділда артынан алып келетін болып келісілді. Үния жағдайын Терлікбай екеуі бұрынғы келісім бойынша, өз сүйгеніңе баруға ерікті боласың, бұдан былайғы жерде біз сенің жеке өміріңе араласпаймыз дегенді сылтау етіп, ауылға қайтаратын болып уәделесті. Осы сөзді Күнікей мен Үнияға да айтатын болды...

	Терлікбай мен Саурық ырғала басып Күнікей үйіне келе жатты. Ауыз жаласқан бұлар көңілді. Әр нәрсені әңгімелеп күледі. Күнікей қорасының сыртында үйілген зәулім маяны байқаған Саурық:

	– Мына, маяланған шөп Күнікейдің шөбі ме? Осынша шөпті шауып, маялап үйетін еркегі бар ма? – деп Саурық сезіктене сұрады.

	– Мен ауылда жоқ едім, екі жігіт Күнікейдің шөбін шауып жинап беріп кетіпті. Олардың қайдан келіп, қайдан тұрғандарын білмеймін. Әйтеуір, біреуі орыс деп естідім.

	– Менің жылқышым болған Ұлтарақтың бір орыс досы бар деуші еді, солар шығар, – деді Саурық.

	– Ол жерін анықтап сұрамадым. Жесір әйелдің жұмысын істеп берген, не қылған қайырымды адамдар деп ойладым да қойдым.

	Бұлар Күнікей үйіне келгенде маңайдың бәрі жым-жырт. Бір жан көрінбейді. Кіре берістегі есігі ашық екен. Екеуі сәлем беріп үйге кіріп барды. Күнікей күйбеңдеп үй жинап жүр. Үния көкшіл шымылдықтың ішіндегі төсекте жатқан. Жұпыны ғана екі бөлмелі үй. Саурық бөлме ішін көзімен шолып шықты. Төсек жақтағы қабырғаға оюланған тұс киіз, еденде төселген қара, ақ киізбен оюланған есіктен төрге дейін төселген сырмақ. Сырмақ оюларының үстін қызыл бояумен боялған жуан жіппен көмкеріпті. Өнерлі кісінің қолынан шыққаны беп-белгілі болып тұр. Төр алдында ақ киіздің сыртынан қызыл матамен оюланған қап кигізілген үш-төрт сандық жиналған. Үй ішін жайнатып қойыпты.

	Саурық сәл уақыт үй ішін тамашалап отырды да:

	– Құдағи, сізге амандаса келдім. Деніңіз сау ма?

	– Шүкір, – деп Күнікей аузын жыбырлатты да қойды.

	Ол қонақтарға үкінің көзіндей үлкен көзін төңкеріп қарады. Маңдайынан төмен түсіп кеткен кимешегін оң қолының саусағымен жоғары ысырып, жөндеді. Ол орнынан тұрып шымылдық ішіне барды. Басын орамалмен бүркеп жатқан Үнияға: «Тұр, шырағым, есік алдына шығып маған көмектес», – деп, өзі алдыңғы бөлмедегі самауырды көтеріп қораға шықты. «Саурық біздің үйге келмей кетпес», – деп таңертең қой өріске шығарда семіз кепе қозыны қораға байлап қойған. Қасындағы көршілерінің бірі қозыны жетектеп әкелді де:

	– Баталарыңызды беріңіздер, – деді.

	Саурық сойма деген жоқ. Батасын беріп, нығызданып отыра берді. Асығатын ой онда болмады. Үния қу сүреңі жүрсе де төсектің төменгі жағынан сырғып түсіп, далаға шықты. Үйдегі кісілерді көрмеген болып амандаспады. Қайнағасының алдынан кесіп өтпейтін ол Саурықтан ұялды.

	Сөз шай үстінде басталды. Үния үйде болмады. Жер ошақ басында ет пісіріп жүрді. Терлікбай қолындағы кесесін дастарқанға қойып:

	– Келін, – деді Күнікейге, – біз де бір тайпа елміз. Көрген, білгеніміз бар. Атамзаманнан бері келе жатқан дәстүрді ұмытпауымыз керек. Оны саған түсіндіріп жатудың керегі жоқ. Үния болса, Саурық ақсақалдың жесірі. Оны біз алып қашып келіп, аулымызға тығып отырғандай болдық. Ауылдың үлкені, ел арасындағы дауға әділ билік айтып отыратын менің өзіме осы бір жағдай бұл кісінің алдында ұяттау болды. Саурық ел қамын жеп жүрген болыс. Біз Үния жайын көп ақылдастық. Саурық та, мен де бір шешімге келдік. Үния Саурық аулына қайтатын болсын. Ол жерде өзінің қалаған адамына күйеуге шығуға ұрықсат беретін болды. Егер, күйеуге шықпай Қабділданың түтінін өшірмей отыра берем десе де ерік өзінде. Сауқа, осылай ғой? – деп ол сөздің ұшығын Саурыққа тастады.

	– Сіз дұрыс айтып отырсыз. Осы айтылғанның бәрін бұлжытпай орындаймыз: жесір біздікі. Арбаға басып зорлап алып кетсек те құдай да, заң да біздің жағымызда. Жесірімізді тығып отырған осы елден ат-шапан айыбымызды алуға да болар еді. Бірақ елді дауға қалдырып, барымталасқым келмейді. Үния ақылды келін. Ерден кетсе де, елден кетпеу керек. Өз еркімен бізбен бірге елге қайтсын. Оның қолтығына су құйып, желпілдетіп жүрген біреу бар болар. Ондай кісілердің Үнияға жаны ашып жүрген жоқ. Екі елдің арасын алшақтатып, арандатқысы келіп, үйінде тыныш отыра алмай жүрген біреулер бар. Ондай адамдардың өздері көрінбей бұғып жатып, қай жерден шиі шығар екен деп жүрген қушікештер. Оларды тыңдамасын.

	– Үлкендердің ондай жақсылық ойына қарсы тұрмаймыз. Қарсы болғанда біздің қолымыздан не келеді? Біздің қолымыздан келетін екі көзіміз ғана. Үния да сіздердің айтқандарыңыздан шықпайды. Саурық болыстың үстіне кіруге ұялады. Сіздермен болған әңгімені өзім түсіндіріп айтамын, –деп бағанадан бері зығырданы қайнап отырған Күнікейдің бетіне қан жүгіріп, жүрегі орнына түскендей болды.

	Саурық көзіне көрінгенді, Күнікейдің әрбір сөзін көңіліне тоқып отыр.

	Күнікейдің кейінгі айтқан сөзіне риза болып, кеңкілдеп күліп те алды.

	– Жөнге келген дұрыс, шырағым, – деп Терлікбай да көңілденіп қалды. Үния Саурық пен Терлікбайдың сендіре айтқан сөзіне, берген уәделеріне айрандай ұйыды. Балауса кезінен үлкен айтса, шалыс айтпайды деген мәтел әбден оның көкейіне қонақтаған. Ел басқарып жүрген болыс, бір елдің шалқыған байы теріс айтпас деп ойлады. Олар Үнияның мойнына салатын құрығын, жүрегін жаралайтын қынындағы кездігін, дүре соғатын бишігін дайындап отырғанын ол сезген жоқ. Сиқырлы адамдардың айтқандарына Күнікей де сенді. Кешеден бастарына төнген қайғы-қасірет тарағандай, кеуделерін қапсыра қысқан қырсау босағандай болды. Көңілдері жайрап, өңдеріне қан жүгіре бастады. Үния жол жүруге дайындалып жатыр.

	Қонақтар аттанып кетті. Үнияның мінгені ала жорға. Басы жұмсақ, елпілдеп тұрған жануар екен. Саурықтан ұялған Үния оқшаулау келе жатқан. Ауылдан алыстап шықты. Саурық көңілі көтеріңкі. Қарқ-қарқ күліп келеді. Бұлардың аяңы Үнияның ішін әбден пыстырды. Түнде ұйқысы қанбаған ол ат үстінде қалғып кетіп келеді. Алдыңғы жақ ұзыннан-ұзақ көсіліп жатқан жазық дала. Көгілдір аспан. Алтын табақтай жарқыраған күн. Жер бетін көмкеріп алған көк майса шалғын. Бойын баурап, меңзеген ұйқысын қашырғысы келіп, Үния аттың басын қоя берді. Ол алға қарай жалғыз өзі безілдете, құйындата жөнелді. Жануардың жорғасы да қатты екен. Көзден жас ағызып безілдеп келеді. Көптен атқа мінбеген Үния аттың майда жүрісіне айызы қанып, теңіз бетіндегі жалғыз қайықтай теңселіп келеді. Артта қалған Саурықтар көгілдір аспанның сағымына көміліп қалғандай қараңдаған көлеңкесі ғана көрінеді.

	Ала жорға қызып алған соң басын ілгері қарай сермеп тастап, шұлғып, қос құлағын қайшылап, атқан оқтай ұшып келеді. Төрт аяғын көсіле жорғалап, қамшы салдырмайды. Үния жалғыз өзі алыстап кетті. Ол екі қырдан асып, сайдағы мөлдір сулы, шалғыны мол өзен жағасына жеткенде Саурық басқаша ойлап қалар деп аттың тізгінін тежеп, тоқтатты. Ала жорғаның жоны жаңа жауған қардай ақ көбік. Өн бойы сүмектеген тер. Үния ала жорғаны ауыздығын алмай суғарды. Сайды қуалай соққан самал желге қарсы ұстады. Артта келе жатқан жолаушылар жотаның үстіне шыққанын көрді. Үния үзеңгіге аяғын салып, қос қолдап ердің қасынан ұстап атқа тез мінді. Олар жақындай бергенде ілгері қарай тағы жүріп кетті. Аз да болса тыныс алған ала жорға тыңайып қалыпты. Зу-зу етеді. Үния Саурық ауылына іңір болмай-ақ жетті. Ол басқа жаққа бұрылмай тура өз үйіне қарай жүрді. Жол бойы қатты жүрген аттың аяғына қан түспесін деп аяңмен келеді. Атты таң асырамын дейді ол.

	Өз үйінің есігінің алдына келіп тоқтады Үния. Сыртқы есікте баяғы өзі кетерде салған жұмыр қара құлып әлі тұр. Ол атты есік алдындағы ағашқа байлап, қалтасынан кілтін алып есігін ашты. Үйдегі заттары сол өзі жинап кеткендегідей тап-тұйнақтай күйінде тұр. Іс машинасына да ешкім соқтықпаған. Ол іле-шала қорасына барды. Сиыры да өз орнында байлаулы тұр. Тек бас жібі ғана басқа екен.

	Үйіне кіріп, терезе алдындағы май шамын тауып алды. Қалтасынан сіреңкесін алып, шам жақты. Ол күні бойғы жүрістен шаршап, денесі ауырып қалыпты. Қозғалтпайды. «Өз үйім, өлең төсегім», – деп төсегіне қисайып жатты. Көрші үйдің әйелі Сәбира кіріп келді.

	– Есік алдына шықсам, қора алдында ат байлаулы тұр, сен екенсің ғой келген, – деп бас салып құшақтап, Үнияны бетінен сүйіп, көзіне жас алды.

	– Мен, апатай, жаңа ғана келдім.

	– Сен кеткелі осы үйді күзетумен болдым. Сиырыңды уақытында сауып тұрмын. Сен жоқта бүкіл ауылымыз көшіп кеткендей көрінді. Қайтқаның қандай жақсы болды. Біреуге біреу ес қой.

	– Мен сізді көріп қуанып отырмын. Сағынып қалдым.

	– Күні бойы жол жүріп қарның ашып қалған шығар. Үйге жүріп шай іш.

	– Күн ыстық. Тілім аузыма сыймай шөлдеп келіп едім. Сізге рақмет, білгендей екенсіз, – деп Үния орнынан тұрып, осы ауылдың сауын сиырын бағатын Өгізбайдың үйіне барды.

	Өгізбайдың үйі бір бөлмелі, еңсесі түскен тапал, еденінен топырақ шығып жатқан, тақтай салынбаған үй. Төр алдында жүні қырылып тақырланған жалғыз тулақ жатыр. Төсек-орны да ескі, тозығы жетіп, жүні әр жерден күрпілдеп шығып жатыр. Балалары тыр жалаңаш. Аяқтарын қара күйедей күс басқан. Есік жақта Өгізбайдың қыстыкүні киетін шұрқ-шұрқ жыртық тоны ілулі тұр. Ыдыс-аяқ дейтін ыдыс-аяқ та жоқ.

	– Шырағым, біздің үйде ас құйып ішетін ыдыс-аяқ та жоқ. Айранды сапты аяққа құйып әкелгенімді сынамассың. Сен іше бер. Мен тез шай қойып жіберейін.

	– Апа, ештеңе етпейді. Ішетін тамақ болса болғаны да, – деп Үния сапты аяқтың сабынан ұстап, қою айранды басына бір-ақ көтеріп ішіп салды, – Шөлдеп келген едім. Айраныңыз қандай тәтті еді?

	– Өзіңнің сиырыңның сүтінен ұйытылған айран болған соң, тәтті көрінген шығар, – деп Сәбира Үнияға қарап көзін алмай, қуаныш сезімін білдірді.

	– Ағай қайда, бір жаққа кеткен бе?

	– Жайылымда жүргенде, кешке таман бір сиыр бұзаулаған екен.

	Бұзаудың үсті кепкенше тосып тұрған болу керек. Қазір келіп те қалар.

	Көп кешікпей шаршап-шалдығып Өгізбай да келді. Ол да Үнияны көріп, қуанышын жасыра алмады.

	– Сен болмаған соң ортамыз төмен түсіп тұрғандай болдық. Келіп қалар деп көп тостық. Күдер үзіп қойған едік. Саурық Терлікбай ауылына кетті деп естігеннен кейін, ол «қадалған жерінен қан алатын адам, алып келмей қоймас» – деп өзім де ойлап едім. Аман жүрсің бе?

	– Аман-есен келдім ғой. Келешектегі қалым қалай болады? Ол әлі белгісіз, – деп Үния күрсініп қойды.

	– Аман болсақ, тірі адам емеспіз бе, бір жөні болар, – деді Сәбира. Саурықтың берген уәдесін Үния тіс жарып айтпады. Өмір көрсетер.

	Құдайдың әркімге жазған бір ырзығы бар шығар. Оны да келешек көрсетер деген ойда отыр Үния. Сәбира жұмысты тез тындыратын пысық кісі. Әлгінің арасында шелпек пісіріп үлгеріпті. Ағаш аяққа салып, мол жасалған шелпекті Үнияның алдына әкеліп қойды. Бұрышта ойнап отырған қара балалар шелпекке лап қойды. Бір-бірден таратып алды да кетті. Сәбира: «ұятсыздар, қонаққа пісірген шелпегімді алып кеткені несі?» – деп балаларына ұрысып жатты.

	– Ұрыспаңыз, өзіңіз жұмыста жүргенде олардың қарындары ашып қалған болар, – деп Үнияның балаларға жаны ашып кетті.

	Сәбира шай құймақ болып, күйесі бір елі қара шайнектің қасына отыра бергенде, жамау-жамау көйлегінің бір жері дыр етіп жыртылып кетті. «Көтек, – деді ол, – тозығы жеткен дүние ғой. Біреу келгенде киетін жалғыз жөні түзу көйлегім бар еді, таңертең сиыр саууға кетерде жуып, өренің басына іліп кетсем, арам қатқыр бұзау шайнап-шайнап тастапты», – деп сөйлеп отырды.

	– «Елде болса, ерінге тиеді, ауылда болса, ауызға тиеді» дейді қазақ. Бір жөні болар. Менде бір көйлектік мата қалған еді. Ертең сізге көйлек тігіп берейін, – деді Сәбираның тәні көйлек жыртығынан жылтылдап жүргенін көрген Үния.

	– Өзің шаршап келіпсің. Келе сала маған көйлек тігесің бе? Өмір бойы көргеніміз осы ғой, шырағым. Құдайдың салғанын көрерміз.

	– Дем алмағанда түні бойы не бітірем? Сіздер малдан қайтқанша тігіп үлгерем де.

	– Сен жоқта Саурықтың бірнеше малшылары бір түнде үй-ішімен көшіп кетті. Іздеп таба алмады. Қайда кеткендері белгісіз. Олардың кетуіне де, осындай ауыр жағдай себеп болды. Біз де солармен бірге кетейік деп едім, мына қатын бажылдап, көнбеді, – дейді күйеуі.

	– Қалада танысымыз жоқ. Шиеттей жас балалармен қайда барамыз? Бұл жерде жаман да болса, басымызда күркеміз бар, – деп Сәбира Өгізбайды тағы да қайырып тастады.

	– Сіздер осында болыңыздар, көршілес отырамыз, ептеп-септеп, селбесіп күнімізді көрерміз, – деді Үния.

	– Кеше кешке сиыр айдап келіп, Саурық үйінде тамағын пісіріп, үйін жинап жүретін Қадишаға жолығып едім. «Саурықтың Ұлтарақты ит жеккенге айдатпасам атым өшсін деп отырғанын құлағым шалып қалды» дейді. Одан хабарың бар ма? – деп Өгізбай Үнияға қорқынышты көзімен қарады.

	– Саурықтан ол да шығады. Жоғалған аттарымды төлемей кетті дейтін көрінеді. Оны кеше Терлікбай екеуі жеке қалғанда айтып отырғанын алдыңғы бөлмеде шай дайындап жүрген бір әйел айтты.

	– Е, сен де хабардар екенсің ғой. Осы әңгімені Ұлтараққа жеткізген жөн болады. Ол да қамданып отырсын. Білмей қалса, төбесінен жай түскендей болады ғой байғұс, – деді Өгізбай.

	– Оған осы хабарды сізден басқа адам жеткізе алмайды. Елдің бәріне айта беруге болмайды. Біреу болмаса, біреу Саурықтың құлағына жеткізеді. Өгізбай ертеңінде күн шықпай тұрды. Он үш жасар ұлын өзімен бірге ала кетті. Сиырды тау бөктеріндегі биыл мал тұяғы тимеген өріске қарай жайып барады. Төменгі жақтағы жайылымда оқыра шыға бастаған мезгіл. Сиыр малы оқыра тисе болды, оқыралап шыбын жанын қоятын жер таба алмай, өкіріп-бақырып, жын ұрып жүргені. Өгізбайдың да сиырды тау беткейіне қарай жайғаны содан болатын. Оның үстіне жас бала сиырға ие бола алмай, ертеңінде елдің дауында қаламын ба деген ой еді.

	Өгізбай астындағы шабан торыны баласына мінгізді. Өзі жылқыдан Саурықтың боз дөненін ұстап мінді де қалаға жүріп кетті. Ол Ұлтарақтың үйін тез тапты. Оның үйі жұпыны ғана, тап-таза, тақтай төсеген едені бар, көрпе-жастығы, киім-кешегі бүтін, көз тартатындай екен. Ұлтарақ Өгізбайдың келгеніне қуаныш сезімін білдіріп, асты-үстіне түсіп Күміс екеуі күтіп жүр. Өгізбай: «Ұлтарақтың қалаға көшіп келгені білгендік болған. Өзіне жетерлік тұрмысы бар. Киім-кешектері де бүтін. Үйінде өзіндік жасауы да баршылық», – деп қуанып отырды. Өгізбай естіген-білгендерінің бәрін Ұлтараққа жеткізді. «Саурықтың қулығына найза бойламайды. Қапы қалып қойма», – деп Өгізбай сөзінің аяғын нығыздай түсті.

	– Малдан босай алмай, саған келе алмай жүр едім, мына жағдай себеп болды да тартып кеттім. Тұрмысыңды көріп отырмын, жаман емес екен, біздің жағдайымыз... – деп сөзінің аяғын бітірмей үнсіз отырды.

	– Бұл жерде де шекеміз қызып отырғаны шамалы, бірақ орыстардың ішінде де біз сияқты күнін көре алмай отырғандар бар. Көпшілік қой, біріне-бірі селбесіп жүріп жатыр – Бізде селбесетін де жан жоқ. Бәрі тақыр кедей. Қолында малы болмаған соң қазақтың сәні болмайды. Басқа істейтін кәсібі жоқ. Біз бәріміз Саурықтың аузына қарап отырмыз.

	– Саурық көрсетпегенді көрсетті. Қыс демей, жаз демей оның малын баққаннан басқа біздің жазығымыз болған жоқ. Ол бізді ит жеккенге айдатам деп, тап-тап береді. Сенің жайсыз хабарды ертерек жеткізгенің дұрыс болды. Біз де өзімізді арашалауға қолымыздан келген амалдарымызды ойластырармыз. Менің жалғыз сенетінім осы қаланың орыстары, Төлеу деген бала да көмектен қашпас, – деп Ұлтарақ сөзін бітірді.

	– Мен түн қатып, елге қайтайын. Сиырды үлкен балама тапсырып кеткен едім. Баланың аты бала ғой. Ойынға айналып, ит-құс Саурықтың бір малын жеп кетсе де, мені оңдырмайды.

	Кеш бата, ымырт жабылмай атын тынықтырып алған Өгізбай түн қатып жүріп кетті. Ертеңінде сиыр өріске шықпай үйіне жетті.

	Саурық кешеден бері ұшы-қиыры жоқ ойда отыр. Ол Үниядан күдер үзбей, құлантаза безбеді. Ол да ойлансын. Мүмкін оның ақылы түсер. Жалғыз әйел шыдап отыра алмайды. Әзірге оны қинамай тұра тұрайын деп ойын түйді. Қазір мен Ұлтарақты ит жеккенге айдатудың жолын іздейін. Ол маған пәле болып жабысты. Өзі кеткенімен қоймай, басқа малшыларымның арасына іріткі салды. Бұлардың есігімді теуіп, бетімен кеткені, менің болыс атыма шіркеу келтіреді. Анадағы бір ойым дұрыс. Он бес атты төлемей кетті десем, кетіп жатыр ол.

	Саурық тілмәшін шақырып сотқа қағаз жаздырды. Ұлтарақтың мойнында төлемей кеткен он бес жылқым бар. Оларды жылқыға қарамай ұрлатқан. Мүмкін, өзі келімді-кетімді сәудегерлердің біріне сатып жіберген болар. Сондықтан Ұлтарақтан төлемей жүрген малдарымды өндіріп берсеңіздер екен. Егер, төлей алмайтын болса, оны соттасаңыздар екен деп тілмәш жазып шықты. Саурық алдындағы сия сауыттағы сиядан бас бармағына жағып, арыздың аяғына таңбасын басты.

	Уездік сот бастығы Димогин Саурықтың арызын тергеуді ұзаққа созбады. Әдейілеп хабаршы жіберіп қаладан Ұлтарақты шақыртты. Ұлтарақ жалғыз келмеді. Қасында топталған орыстар, айтылмыш күні келіп жетті. Ұлтарақ Төлеуге де хабарлапты. Құлағын түріп отырған ол да ертеңінде келді. Сот екі күнге созылды. Саурық айтқанынан қайтпады. Ұлтарақтың мойнына салып тұр. Сот болып жатқан кішілеу бөлме лық толы адам. Алдыңғы жақтағы орындықта отырған Сергей:

	– Ұлтарақтың куәсі есебінде маған сөз беріңізші, сот мырза.

	– Айтыңыз.

	– Мен айтсам, Саурық болыстың жылқысын Ұлтарақ төлепті. Әлібек деген байдың сыйға берген он бес атына таңба басып, Саурық мырза жылқысына қосып алыпты. Ол аттарды маған Ұлтарақ көрсеткен. Осы жерде орысы бар, қазағы бар жиырма шақты адам отырмыз, бәріміз де Ұлтарақтың таза екендігіне куә бола аламыз. Мен солардың бәрінің атынан сөйлеп тұрмын.

	– Сен ол жылқыларды қайдан танисың? – деп Саурық міз бақпай тұр. Сергей сөзінен кейін, оң жақтағы терезе жақта отырған Төлеуге сөз берді. Ол сот болардан бес күн бұрын Лепсіге келіп, Димогиннің қызыл кеңірдегіне параны тығып-тығып кеткен.

	– Менің әкемнің Ұлтараққа және оның қасындағы достарына отыз жылқы бергені рас. Оның он бесін Саурық болыстың жоғалған жылқыларының орнына берген. Ол кісі өзінің ай таңбасын салған. Нанбасаңыздар сол аттардың бәрі қазір де Саурықтың жылқысында жүр.

	– Сіз оны қайдан білесіз?

	– Мен осында келе жатқанымда, Саурық мырзаның жылқысын аралап шықтым. Біздің жылқының таңбасының жанына аттардың санына Саурық таңбасы басылған. Нанбасаңыздар біреуді жіберіп көріңіздер, – деп отырған жұртты сендіре сөйледі.

	Саурық Ұлтарақты шынашағыммен түрте саламын да, айдатып жіберемін деп ойлаған. Ол Ұлтарақ орыс қаласынан куәгерлерді, оның үстіне Төлеуді ала келеді деп ойламаған екен. Сот қанша әділетсіз болғанымен, орыс кедейлерінің, оның үстіне Саурықтың мойнына мөлдіретіп салып тұрған Төлеуге сенбеуге болмады. Димогин Саурықтың аттарын қайырып бергенді еске алып, оны қылмысқа тартуға болмайды деген үкімін жариялады.

	Отырған жұрт ду күлісіп, топырлап далаға шықты. Ұлтарақта да, оның қасындағыларда да қысылып-қымтырылу ізі болмады. Біз көпшілікпіз, Саурықты жеңеміз деген үміт олардың көңілінде мықтап ұялаған тәрізді.

	Саурықтың өмір бойында сот алдында жеңілгені бірінші рет. Ол сотқа өр көкіректеніп, семіріп келіп, мойны салбырап, арып қайтқанына ызаланды. Көшені бойлап, қасындағы Байділда тағы басқа адамдарымен сұлық келе жатты. Зығырданы қайнап: «Бәлем, Ұлтарақ, тұра тұр», – деп қояды іштей. Ол Ғарифулла досының үйінде түстеніп, ауылына жүріп кетті. Сары сафиянмен астарланған пәуескеде ырғалып келеді. Жарап тұрған аттар құйындай ұшып, тоқтау бермеді. Пәуескеде селкілдеп, тербеліп келе жатқан Саурықта үн жоқ. «Басымның тасқа тиген жері осы ма? Қойшы-қолаңнан жеңіліп, Саурық, саған не болды? Осынша жыл билеп-төстеген ел-жұрттан ұят болатын болды. Келешекте ретін келтіріп, сені, Ұлтарақ, аяғыңнан мықтап бір шалармын», – деп Саурық өзіне өзі тоқтау айтып, басылған көңілін жұбатып келеді.

	Саурық жолдағы тау баурайында жайылып жатқан жылқысын көре кеткісі келді. Әр сайдағы қостарын аралады. Қыстан арып шыққан жылқыларын көріп: «Жылқы малы тез қоңданады, жарықтық. Жүнін тастап семіріп қалыпты», – дейді ол өзіне. Бір қос жылқының ішінен Ұлтарақтың берген аттарын көрді. Олар басқа жылқыға қосылмай оқшаулау жүр. Аттардың бірінен-бірі өтеді. Көз тұндыратын ерекше жануарлар. Оларды көргенде Саурық қасындағы атқосшыларына:

	– Мына аттар Әлібек марқұмның жылқысының тұқымдары. Ерекше жаралған жануарлар екен. Шанаға да, салт мінуге де төзімді, алысқа шабатын аттар екені сырт пішінінен көрініп-ақ тұр, – деп мақтай бастады.

	– Соттасып жүрген малдарыңыз осылар ма? – деп атқосшы мосқалдау келген, орта жастағы Құлбай мырс етіп күліп жіберді.

	– Сол аттар, несіне күлесің? Күлме. Мен Ұлтарақты бір қорқытайын деп сотқа шақыртқан едім, – деп өзінің жорта істеген ісі деп түсіндіргісі келді.

	– Солай болар. Сіз шын кіріссеңіз Ұлтарақтың мойнын бұрап абақтыда көзін жылтырататын едіңіз.

	– Ауыл адамдарына да осылай түсіндіретін бол.

	– Мен сіздің қасыңызда атқосшы болғаныма талай жыл өтті. Жаманшылығыңызды көрмедім. Сіздің сөзіңізді сөйлемесем құдай мені атпай ма? Жол жүргенде қасыңыздан тастамайсыз. Сізбен бірге талай-талай қызықты көрдім. Қыздардың жанына мен де жантайдым, – деп Құлбай аттың божысын тартыңқырап, Саурыққа күректей тісін ақситып еңкілдей күлді.

	– Сен бірдеңені қоңырсытайын деп келесің. Ауылға барғанда біреуге айтушы болма. Менің қатындарымның біреуі естіп қалса, екеуміздің де жазамызды береді.

	– Болыс қорқушы ма еді? Осы уақытқа дейін сіздің сырыңызды ешкімге айтпаған соң, осы жасқа келгенде айта қоймаспын. Ой, талай сырыңыз менің ішімде жатыр, – деп ол болыспен қалжыңдасып қояды.

	Саурық үйіне түнде жетті. Ауыл шырт ұйқыда жатыр. Қотанда жусап жатқан қой. Айқай салып, қой күзетіп жүрген қойшылардың, үрген иттің дауысы мүлгіп тұрған түн тыныштығын бұзғандай. Бір ғана үйдің терезесінен сығырайған шырағдан шамы бір сөніп, бір жанып тұр. Ол Үнияның үйі еді. Ол Өгізбайдың балаларына елдің киімін тіккенде қалған қалдықтардан құрап көйлек-штан тігіп отыр. Оны байқап келе жатқан атқосшы ғана. Саурық есігінің алдына келіп тоқтағанша пәуескенің ырғағымен қалғып келе жатқан. Үнияның үйінде шам бар десе, Саурық қатындары ұйықтап жатқанда, оны әурелеуден тайынбайды. Ол сырын білетін Құлбай үндемеді. Өзі көрді де қойды.

	Күн төбеге келгенде Үния, сиыр сүтін жер ошақтағы қазанға құйып жатқан Сәбираға:

	– Әлгі екі кішкене балаңды маған жіберші. Тіккен киімдерімді өлшеп көрейін, – деді.

	– Тоқты, Қабыл, қайда жүрсіңдер, мұнда келіңдерші, – деп балаларын шақырды.

	Екі қара домалақ бала қораның сыртынан жүгіріп шықты.

	– Үния тәтелерің шақырып жатыр. Барыңдар, – деді.

	Тоқты мен Қабыл жып беріп үйге кіріп кетті. Үния жаңа ғана тігілген көйлектерді оларға кигізіп өлшемеді. Иығын, ұзындығын сыртынан өлшеді. Дәп-дәл екен. Суға түсіп тазаланып келіңдер. Содан соң киесіңдер, – деп екеуінің қолына екі шақпақ қант ұстатты.

	Қуанғанынан Тоқты мен Қабыл қантты ауыздарына тықты да ауыл сыртындағы өзенге қарай жарыса жөнелді. Екеуі суға түсіп тез оралды.

	«Бізге Үния тәтем көйлек тігіп берді», – деп екеуі ауылды басына көтеріп, айғайлап жүр. Үсті-басы су-су дірдек қағып үйге кіріп келді. Үния есік жақта ілулі тұрған бет орамалды алып, екеуінің үстін сүртті. Сабынсыз суға дененің кірі кетуші ме еді? Орамал кір-кір болды. Оған Үния ренжіген жоқ. Екеуінің басынан сипап, үстіндегі шұрқ-шұрқ тесілген, етек-жеңі борша-борша, май-май кір көйлектерін шешіп, жаңа көйлек-штан кигізді. Адам көркі шүберек, ағаш көркі жапырақ дегендей, екі бала қайта туғандай жайнап кетті. Қуаныштарында шек жоқ. Далаға шығып, балаларға жаңа киімдерін көрсетуге асықты. Ұшып кеткілері келіп тұр. Балаларының қуанышына Сәбираның қуанышы қосылды. Оған қызыл сәтеннен мол тігілген көйлек денесіне құйып қойғандай жарасты. Отызға жетпеген Сәбира жасарып шыға келді. Өзі өңді, сымбатты адам. Оның өңін бұзып тұрған жамау-жамау көйлек екен. Ол Үнияға барлық адал көңілімен рақмет айтты. Қуанғанынан байғұстың көзінен жас ыршып-ыршып кетті.

	Кешінде сиырын айдап Өгізбай келді. Күн ұясына батып бара жатқан мезгіл. Есік алдында самауыр қойып жүрген Сәбираны, оның қасында ойнап жүрген екі баласын көріп:

	– О, сендер әсемденіп қалыпсыңдар ғой. Сендерге жәрмеңкеге барған біреу әкелді ме?

	– Жәрмеңкеден бізге кім әкеледі? Онда байлар ғана барады. Біздерді олар менсінуші ме еді? Өзіміздің Үния тігіп берді, – деп Сәбира қуаныш сезімін, сүйіспеншілік көңілін білдірді.

	– Үниядай адам болар ма екен, осы дүниеде? Он саусағы толған өнер. Тек бейшараның бағы ашылмай жүр. Өзіне тең келетін бір жігіт табылса, – деп Өгізбай тамсанып қойды.

	– Саған да көйлек-бешпет тігіп беретін болды. Бүгін кешке саған ешқайда кетпесін, тігетін киімді өлшеп аламын, – деді.

	– Оған біз не береміз? Соны ойладың ба?

	– Қайдан білейін, балаларға қатық етіп отырған жалғыз сиырдан басқа бізде не бар?

	– Жалғыз сиырыңды беретін шығарсың, – деп Өгізбай әйеліне қарап езуін тартып, жымың етті.

	– Бос сөйлеме. Үния: «Сіздерден ештеңе алмаймын», – деді.

	– Олай болса, мен жеңілдім.

	Түн қараңғысы түсе Үния Өгізбай үйіне келді. Оған:

	– Жоғары шық, – деп Сәбира ақ көңілімен айтты.

	– Жоқ, шықпаймын. Мен үйде жалғыз отырмын. Бүгін қозы сойдырған едім, ет пісіп тұр, біздің үйге жүріп, тамақ ішіп кетіңіздер.

	Үния оларды үйіне болмастан ертіп әкелді. Асықпай отырып ет жеді. Үшеуі Саурықтың Ұлтарақты абақтыға жаба алмағанын, оған орыс шаруаларының, оларға еріп Төлеудің Ұлтараққа жәрдемдескенін әңгімеледі.

	Кеше күндіз сиыр қайырып жүргенде қалаға қайтып бара жатқан Ұлтарақты, оның достарын көргенін жыр ғып айтты. Ұлтарақ жолда жылқы жайылымына барыпты. Саурықтың жылқысындағы аттарын көрсетіпті. Қасындағы жолдастары сақ кісілер екен, аттардың таңбасына, түсіне дейін, жылқышының аты-жөніне дейін жазып алыпты. Саурық бұл мәселені қайта көтеруден тайынбайды, сол кезде бізге керек болады дейтін көрінеді.

	– Олар мұндай жұмысты басынан өткізген тәжірибелі адамдар болды, – деді Үния Өгізбайға тігіп отырған бешпенттің түймесін қадап отырып.

	– Ішінде Сергей деген біреуі бар. Анада, мен Ұлтараққа барғанда да біздің әңгімеміздің ішінде болған. Өзі пысық жігіт. Аздап сауаты да бар. Өз бетіммен оқыдым дейді. Жігіт болсаң сондай бол. Орыстар бір сенген адамына, өл-өлгенше сенетін болу керек. Ұлтарақты жанындай жақсы көреді екен. Ақ көңіл, ақ жарқын адамға ұқсайды. Ол сонда-ақ айтқан, біз бүкіл қаламызбен куә болуға бармыз деп, сол уәдесінен шығыпты.

	– Орыстар турасын айтатын көрінеді. Қазақ байларының бүкпесі көп болады. Алда-жалда біреуге жақсылық істегендей болса, соның қайырымын қашан қайырады деп тосып отырғаны, – деді Үния.

	Саурық көп ойланды, көп толғанды. Құратын ауының, салатын құрығының кілтін іздеді. Төргі бөлмеде жалғыз өзі салқындап, үстіндегі бешпентін шешіп тастап, жұқа шапанын желбегей жамылып шалқасынан жатты. Қарнын сипап, бір кезде өзінен-өзі жымиып күлді. Ол: «Таптым. Өзім елге көрінбей, Ұлтарақ орыс қаласына барып шоқынып кетіпті. Шошқаның етін жейтін болыпты» деп Байділдаға тараттырайын. Мұндай сөз таратуда да Саурықтың найза бойламайтын есебі бар. Қалаға барсаңдар сендер де шоқынып кетесіңдер деп қалаға кетушілерді қорқытудың бір түрі еді.

	Байділда бұл әңгімені бір-екі адамға ғана айтты. Ауылдың еріккен салбөксе әйелдері бұл әңгімені ел арасына тез таратты. Басында бұл өсекке көптеген адам сеніп айрандай ұйыды. «Жел болмаса шөптің басы қимылдамайды» деп, ел Ұлтарақ шоқынса шоқынған болар, ол Сергей дегенмен жақын дос болып кетіпті» деген әңгіме ауыл-ауылға тарап жатты. Көпшілік айтса, теріс айтпайды деген сенімде болды.

	Ұлтарақпен қатынасын үзбеген кісілер үйіне бара қалса, ол үйден тамақ ішуді су сепкендей тоқтатты. Жаңа ғана тамақ ішіп шығып едім дегенді сылтау етіп, ел жайын айтып кетіп қалатын болды. Олардың мұнысын басында Ұлтарақ сезген де, түсінген де жоқ. Таң қалып қана қойды. Ол іштей: «Бұлар жол бойында қайдан тамақ ішеді? Қалаға жеткенше тоқтай қоятын ауыл жоқ. Әлде, көшіп жүрген ауылдардың бірі келіп қала маңында қоныстады ма?» – деп ойлайтын.

	Қалада жұмысы болып Өгізбай келе қалды. Оны Күміс төріне шығарып сыйлы қонақ есебінде күтті. Қаланың ашыған нанын, сары май салып шай берді. Ол басында елдің айтып жүрген әңгімесі есіне түсіп, шошынғандай сезінді де шай ішкенде не тұр деп, жайланып отырып шайды да, асқан етін де жеді. Күміс өзінен-өзі таң қалып отыр. «Кейінгі кезде ауылдан келген кісілер біздің үйден дәм татуды су сепкендей тоқтатқан еді. Әлде, олар қала тамағынан шошынды ма?» деп ойлайтын. «Өгізбай алыс жол жүргендіктен қарны ашып, біздің тамақты жеп отыр ма?» – деді өзіне-өзі. Өгізбай тамаққа тойып, жайланып отырып, Ұлтарақ үшін жұмбақ болған жайды жасырмай айтты. Ол өмip бойы бipeyдің төpiне шықпаған адам. Бүгін Ұлтарақтың төрінде отырғанына масаттанып, көңілді отырды.

	– Сендер не естідіңдер? – деді ол, – Байділда ауыл-ауылға: «Ұлтарақ қалаға барып, шіркеуде шоқыныпты» деген сөз таратыпты. Осы әңгімені сендер білдіңдер ме?

	– Жоқ, ecтiгеніміз жоқ, кейінгі кезде біздің үйге келіп-кетіп жүрген кейбір ауыл адамдары осы үйден дәм татуды тоқтатты. Kүмic eкeyiмiз тамақ ауыз тимей кету деген ата-бабамызда болмайтын әдет еді, бұларға не болған деп таң қалатын едік? Енді түciнiктi болды. Біздің қандай ет жейтінімізде бұл елдің қандай шаруасы бар? Олардың жаман ойы біздің үйге ауыл жақтан кісілер келмесін, eciгiмiзді бірде-бip жан ашпасын, араласпасын деген жаман ойы, – деп Ұлтарақ қатты ашуланды. Оның тамыр-тамырындағы қан біткеннің бәpi бетіне жиналғандай қып-қызыл болып кетті.

	Ұлтарақ тез сабасына түcтi. Ауылдағы өсек, оның башайына да келмеді. «Айтса-айта бepciн. Мен бала-шағамды асырайтын, олардың қарындарын ашырып алмайтын орын таптым. Әзірге күн көpiciм бар. Ит үреді, керуен көшеді. Олар да сол сияқты айтады да әбден шаршаған соң қояды. Әңгімесі тыйылады», – дейді ол.

	Қара халық Саурықтардың қалаға қашып жатқан кісілерді қорқытып, тоқтатудың амалы деп бipтe-бipтe түсіне бастады. Ұлтарақтың ауылмен қатынасы көбеймесе, азайған жоқ. Бұл әңгімені Сергей де естіпті. Ол бip күні кешке таман Ұлтарақтың үйіне келіп:

	– Ұлтарақ, сен шоқынып, орыс дінін алыпсың ғой. Meн оны неғып естімей, білмей жүрмін? – деп қалжыңдады.

	– Сенің де құлағыңа тиген екен.

	– Бip жұмысым болып, қазақ аулына барған едім. Сендер Ұлтарақты үй-ішімен шіркеуге шоқындырыпсыңдар деп маған бой бермеді, Meнің ол өтipiк сөз дегеніме сенбеді.

	– Шоқынды десе, шоқындым. Өмip бойы жалпаңдап құдайға сиынып келемін. Маған құдай дәулет қондырмады. Әлі тақыр кедеймін. Олар жанынан шығарып айта береді. Не десе, ол десін, осы қаладан кетпеймін. Сен сияқты ажырамайтын дос таптым. Қысылғанда сүйеу болатын қайырымды адамдарды ауылдан кездестірмедім. Өмip бойы Саурықтың малын бағып, қойын құрттап жүрдім. Онан ақыру, зекіруден, жоқтықтан басқа не таптым? – деді Ұлтарақ.

	Сергей мен Ұлтарақтың әңгімесіне жалғыз сиырын сауып, үйге кірген Күміс те кірісті.

	– Ypгeн ит үре берсін. Малшылардан мұндай әңгіме шықпайды. Олардың бос уақыты жоқ. Күні-түні баққаны мал. Бұл әңгіме тамағы тоқ, киімі бүтін, қолы бос, ішкені қымыз, жегені ет, epiгiп отырғандардан шығады. Сондықтан ондай әңгімеге құлақ қоймау керек. Құдайға шүкір, бала-шағамызды бағып, соларға бip тілім нанды қалай тауып береміз деп отырған бізде сол елдің қанша шаруасы бар екен? – деп шелектегі сүтін жерге қойып жатып Күміс жүрегінде ұялаған кекті сөзін бip-aқ ақтара салды.

	Үния Өгізбайға арнап тіккен киімін бітірді. Киім тігіп бер деп келетін ел адамдары саябырлады. Қол босады. Өзінің үй шаруасымен айналысты. Төсек-орнын, сырмағын тағы да басқа үй заттарын далаға шығарып, шаңын қағып жүрген. Оларды бөлмеге кіргізіп, жастықтарының тысын кигізді. Tөceктi әдемілеп жинады. Сырмағын төр алдына жайды. Қол машинасының маңындағы қиқымдарды сыпырды. Оның дөңгелегіне май тамызды. Күн төбеден ауған мезгіл. Үния самаурынын далаға алып шығып, шай қоймақ болды. Үй маңынан шөмшек терді. Самаурынды тұтатайын десе, тұтанбай дымын әбден құртты. Үйден ecкi eтігін әкеліп самаурынның оттығын қоншымен үрледі. От бірден лап етіп жанып кетті. Самаурыннан бықсып шыққан түтін көзін ашытып, көзден аққан жасын сүртіп тұрды. Үйдің сыртынан келе жатқан eкi әйелді көрді. Жақындап келгенде Саурықтың Ғалия және Жәния деген eкi тоқалы екен. Оларға Үния иіліп сәлем берді. Оларды көргенде Үния жанын қоярға жер таппай, жүрегі ұшып қорқып кeттi. Қашқан өңі аппақ қудай болды. Олармен сөйлесуге тілі күрмеліп қалды. Екеуіне қарап, үнсіз серейіп тұрып қалды. Үния «бұл eкeyi босқа келмеген болу керек. Маған келіп ойран салып кeткici келген болды» деп ойлады. Оның жүрегіне ине шанышқандай қысылып тұрғаны да сол еді.

	– Үния, сен бізден қорқып кеттің бе? Бiз ceнi жеп қоймаймыз, қорықпа. Саған киімдерімізді тіккізіп алайық деп келдік, – деп Ғалия өтipiк күліп, мыстан кемпірдей Үнияны арбап тұрды.

	– Үйге кіріңіздер, жоғары шығыңыздар, – деді сәл есін жинап алған Үния.

	– Үйіңді тап-тұйнақтай ғып жинап қойған екенсің, қонақ күтіп отырған жоқсың ба? – деп Жәния eкi көзін қадап, Үнияның басқан ізін байқап отырды.

	– Үйді жаңа ғана жинаған едім, сіздердің келетіндеріңізді білгендей самауырға от салып қойған едім. Менің үйіме кім келсін. Ешкімді тосып отырған жоқпын, – деді Үния.

	Ғалия денелі, ceміз адам. Үстінде қоңыр шағидан мол тiгілген көйлегі бар. Киген қамзолының жиегін айналдыра оқа жапсырылған, кеуде толы қадалған күміс теңге шылдыр-шылдыр етеді. Шағаладай ақ кимешегінің шеті оқамен көмкерілген. Аяғында былғары мәсі. Бір аттам жерге жүргеніне ентігіп ыңқ-ыңқ етеді. Ол үй ішін көзімен шолып, үнсіз отырды. Ал, Жәния отызға жаңа жеткен жас. Жүрісі де пысық, сөзі де тез.

	Оның үстінде де мол көйлек, мақпалдан тігілген қамзол, аяғында жұмсақ сафиян мәсі. Ол сәл отырды да келген жұмысын айтты.

	– Көптен сен ауылда болмай, киейік деген киімдерімізді тіккізе алмай жүрміз. Сенің қолың бос деп естіген соң, сол киімдерімізді тіккізіп алайық деп келдік.

	– Қолым бос емес. Бірақ сіздер әдейілеп келген соң тікпейім деп айта аламын ба? Маталарыңызды әкеп берсеңіздер болады, – деп Үния самаурыным қайнап қалған шығар деп есік алдына шығып кетті.

	Буы бұрқыраған самауыр әкелінді. Шай ішіп отырып Ғалия:

	– Біздің, әлгі, сені үш қатынның үстіне тоқалдыққа аламын деп, әуре болып жүргенін білеміз. Сенің оған көнбей жүргеніңді де сеземіз. Кінә сенен емес. Еліңе қашып та кеттің. Сен қорықпа, біз ол азбанға сені алдырмаймыз. Біздің де төркініміз жай адамдар деп ойламасын. Ертең-ақ олар осында келеді. Біздің арқа сүйейтін адамымыз жоқ деп есірмесін, – деп ол көңіліндегі наразылығын жасырмай айтты.

	– Маған тыныштық бермей, соңымнан қалмай жүрген өзі. Менде жазық жоқ. Сіздер дұрыс түсінсеңіздер болғаны, – деп Үния кеудесін кере күрсініп қойды.

	– Оның бұл ойына біз қарсымыз. Осыған сен сенсең болады, – деді Жәния.

	– Сіздерге сенбегенде, – деді Үния.

	Екі тоқал бәсекелесіп сандықта жатқан маталарын көтеріп алып келді. Үния олардың денесін өлшеп алды. Оған бір айлық жұмыс. Көз майын жеп күні-түні отыратын болды.

	– Қайсыңызға бұрын тігетінімді өздеріңіз айтыңыздар. Маған бәрібір екенін өздеріңіз білесіздер, – деді Үния.

	– Қайсымыздың жасымыз үлкен болса, жол соныкі емес пе? – деді Ғалия.

	– Жасыңды осы жерде де сатайын деп отырсың ба? Кім зәру болса, соған алдымен тігу керек, – деп Жәния сынған шөлмектей шырт ете қалды.

	Екі тоқал жаңа ғана «сіз», «біз» деп бірін-бірі сыйласқандай майысып отырған еді. Аяқ астынан бұлқан-талқан болды да қалды. Бірінің шашын бірі жұлатындай болып отыр. Ғалия: «Ой, адыра қалғыр! Сен де менің алдыма түсейін деген екенсің. Көргенсіз, шыққан жерің жаман ғой. Үния, сен мұны тыңдама, менің киімімді алдымен тік. Бұл жалаңаш жүрген жоқ. Зәрумін деп, мен жоқ жерде айтпайсың ба? Үйде кір-кір бұрап-бұрап төсек астына тығып қойған көйлектеріңді жуып алмайсың ба? Жұмыс істеуге де ерінесің, салақсың, киім кие білмейсің», – деп Жәнияны жеп қоя жаздады.

	– Иә, ондай кір киімдер сенде аз шығар, сенің құс төсегіңнің асты толған кір киім, нанбасаң жүр, мен саған көрсетейін, – деп Жәния да онан қалыспады.

	Екеуі біріне бірі сөз тигізіп жылап та алды. Үния бүркіттен тығылған үкі сияқты көзі жаутаңдап есік алдында тұр. Олардың сөздеріне араласайын десе, екеуі де жынын шашып көпіріп отыр. Ғалия Жәнияға жақындай түсіп:

	– Шашыңды жұлып қолыңа берейін бе? – деп шап-шап береді.

	– Сен шашымды жұлып жатқанда, мен қарап тұрар дейсің бе? Мен де сенің шашыңды жұлуға шамам келеді, – деп Жәния да бақырып жүр.

	– Апатайлар, ұрыспаңыздаршы, екеуіңіздің киімдеріңізді кезек тігейін, – деп Үния шаптығып отырған екі тоқалды әзер тоқтатты.

	Олардың жоқ жерде ұрыс шығаратыны үйреншікті әдеттері екен. Екеуінің татуласа қалуы да шапшаң. Екеуі шаптығысып, шарылдасып, атысып алады екен де, былай шыға беріп, ауыз жаласып кетуі де тез.

	Үния ең алдымен Ғалияның да, Жәнияның да көйлектерін тігіп бітірді. Екеуінің Үния үйіне келуі де жиіледі. Бірде пішілген көйлекті өлшетеміз деп, енді бірде қамзолдарын өлшетеміз деп келеді. Үния қолынан шыққан, олардың киімдері құйып қойғандай денелеріне қона кетті. Олар Үнияны өз сіңлілеріндей жақсы көретін болды. Тіпті әуелі, бара-бара сырласатынды да шығарды. Саурық үйінде болып жатқан күңкіл әңгімелерді де Үнияға жеткізіп тұратын болды. Осыдан Үния өзі жөніндегі болған әртүрлі сөздерді, Саурықтың қас-қабағына дейін еститін болды. Киім-кешектері тігіліп бітті. Ол екеуі күн аралата сылтау тауып, Үния үйіне келіп, оған ән салдырып тұратынды машыққа айналдырды. Олар өзді-өзі екі ауыз сөзге келмей қағысып қалса да Үнияға қабақ шытпайтын еді. Бұларға еріп Айман да келіп-кетіп жүрді. Саурық бір жаққа кетсе болғаны, үшеуі ет астырып Үнияны үйлеріне ертіп келетінді шығарды. Бармаймын деуге Үнияның шамасы жоқ. Айманның жақсы көріп, бар ынтасымен тыңдайтыны Абайдың «Сегіз аяқ» әні. Оны қайта-қайта қайталап айтқызады. Ән салуға Үния да жалықпайды. Ән салса, көңілі көтеріліп, жүрегіндегі жара жазылғандай сезінеді.

	Бесін жақындап қалған кез еді. Үния үйінде жалғыз өзі іс тігіп отырған. Айман біздің үйге келсін деп, баласының бірін жіберіпті. Жалғыз өзі қамығып отырған Үния қуанып кетті. Үстіне іске алар тәуір киімдерін киіп Саурық үйіне барды. Айман бәйбіше көңілді. Қозы сойғызыпты:

	«Саурық жоқта өзіміз оңаша отырып сауық құрайық. Ол келсе, осы үйде шыбын ұшпайды. Сауық құруды, ән салуды ол кісі жек көреді. Әйелдер өзіміз отырып, өткен-кеткенді айтып, сырласайық».

	Үния іштей: «Бұл кісінің сырласайық дегені несі?» – деп селк ете қалды. Айманның астарлы сөзінің жұмбағы көп ұзамай шешілді. Ол сөзді бірден бастамай, кимешегінің иегін, маңдайынан тебіндеп көрініп тұрған шашын оң саусағымен ішіне қарай ысырып қойып бір сәт үндемей отырды да:

	– Менің сендерге айтатын әңгімемді бірде-бір жанға білдірмейсіңдер.

	– Білдірмейміз. Осы үйде болған әңгімені далаға шығаратын бізді кім деп отырсыз, – деп Жәния мен Ғалия қосарлана дүңк ете түсті.

	– Сен екеуіңнің ашуларың басылатын күні болар ма? Мен сендерге сенбей отырғаным жоқ. Айтайын дегенім, осы төртеуімізге ғана байланысты.

	– Айтыңыз, апа, ешбір жанға айтпаймыз, – деп Үния да Айманның айтайын деген сөзіне құлағын түріп, өңіне қорқыныш ұшқыны пайда болды. Төрт әйел есікті тастай ғып жапты. Тамақ беріп, күтіп жүрген әйелге:

	– Дастарқаныңды, ыдыс-аяғыңды жи да үйіңе бара бер, – деп қайтарып жіберді.

	Айман жөнделіп нығызданып алды. Бөлменің терезесін қымтап, көрпемен жапты. Үния дір-дір етіп, аттай тулаған жүрегі алқымына тығылып, естігенше асығып отыр.

	– Саурық кеше кетер алдында маған: «Сендер қанша қарыссаңдар да мен Үнияға үйленемін. Егер, оның көнгісі келмесе, оған қолданатын амалды да таптым. Сендер қанша бақырғандарыңмен алған бетімнен қайтпаймын. Құранда мұсылман тұқымына төрт қатын алуға дейін ерік берілген деп молланың өзі айтты. Құдайдың өзі қосқан», – деді. Мен Саурықтың айтқанын сендерге қалай айтамын деп жүр едім, құдай қосып, Саурық екі-үш күнге ел аралап кетті. Сәті бүгін түсті. Мен ести салысымен әкемді шақырттым. Жасы сексенге келіп қалған адам, келе ала ма, жоқ па? Оны білмей отырмын. Осыдан бес-алты ай бұрын барғанымда тың сияқты еді, мүмкін, пәуескеге мініп келіп те қалар.

	– Біздің әкелеріміз де осал емес. Ертең тәңертең біреуді елге білдірмей жібере қоямыз. Сенімді кім бар? – Ғалия мен Жәния жамырай сөйледі.

	– Табылады. Сенімді кісі бар, – деді Айман.

	Үнияның бұл әңгімені естігенде денесі шымыр ете түсті. Шошып кетті.

	«Менің арқа сүйейтін де, сенетін де ешкімім жоқ. Саурық пен Терлікбай берген уәделерінен шықпады. Алдаған болды. Еліме қайтып барған күнде де Терлікбай Саурық сөзін тастамайды. Мен не де болса, осы үшеуінің айтқанын істеймін. Айтқанымнан қайтпан. Үйде жылап жатқаннан да белді бекем байлап, әлім келгенше тырысып көрейін. Болысқа қарсы тұру маған оңайға да түспес...» – деп ойлады да Үния:

	– Мен осы әңгіме басталған күннен бастап қарсы болғанымды сіздер білесіздер. Мен айтқандарыңызды бұлжытпай орындайтын боламын. Менің жалғыз сүйенішім сіздер ғана, айтқаным айтқан, – деді.

	– Төртеуіміздің ойымыз бір жерден шықты. Біз үшеуіміз үстімізге қатын алғызбаймыз дейміз, сен біздің үстімізге тимеймін дейтін боласың, – деп Айман ойлаған ойын ашық, бүкпей айтты.

	– Осынымыз уәде ғой, – деді Үния.

	– Уәде болса, тарайық. Саурық түн қатып қайтып келуден де тайынбайды, – деді Айман.

	Төртеуі далаға шықты. Ай күндізгідей жарық екен. Мүлгіген, тым-тырыс түн. Қорадағы қойлардың пысылдаған үні ғана еміс-еміс естіледі. Үния үйіне жалғыз қайтты. «Қорқақты қуа-қуа батыр қылады» дегендей, Үния да Саурық құрған торына түспеудің амалын өзінше ойлап келеді. Алдағы уақытта бұға бермей, қарсыласуға бел байлады. Өзіне-өзі серт берді. Үйде жалғыз жатпау үшін, қасына Өгізбайдың он жасар қызын алып жататын болды. Үния түн баласында сергек ұйықтайтынды әдетке айналдырды. Есік алдына Өгізбайдың қасқыр алып жүрген қабаған қара төбетін байлап қоятын болды. Түнде келген-кеткен адам болса, ол қораға кіргізбейді.

	Үш күн өтіп, төртінші күні дегенде Саурық ауылына оралды. Келе-сала елінің сорпаға шығар деген шонжар байларын қонаққа шақырды. Үй толған адам. Жас жігіттер зыр жүгіріп, күтіп жүр. Саурықтың ішінде бұғып жатқан ойын келген қонақтар да, үш әйелі де білмеді. Ол өз ойын бірде-бір жанға тіс жарып айтпады. Ет пен қымызға бөртіп отырған ақсақалдар ауыл сыртындағы масаты кілем жамылғандай көгілдір төбенің басына ырғалып-жырғалып, жиналып жатты. Шілде айының аптығы малынып киінген қонақтардың етінен өтіп сүйегіне жеткендей пысынатып барады. Беттерінен аққан тер иегінен төмен қарай асып құйылып жатты. Қалталарындағы ұзын ақ орамалдарын алып сүртініп отырған жұрт. Үстеріндегі шапандарын шешіп қойып, кеуделерін самал желге қарсы төсеп отырысты.

	Елге қонақасы беру Саурықтың сылтауы ғана еді. Оның елді жинаған негізгі себебі Үния жағдайы. Саурықтың жүрсе де, тұрса да Үния көз алдынан кетпеді. Әр уақытта жүрегінде жүрді. Бүгін осы отырған ақсақалдармен ақылдаспақ. «Бір қатынға әлің келмеген соң, болыс болып несіне жүрсің? Қолыңнан келмесе, кезегімізді бер, көнбейтін қатынды көріп алайық», – деп құрдастары қалжыңдайтын болды. Саурыққа осылардың қалжыңы батты. Зорлап алайын десе, үш әйелі үш жақтан үріп қоя береді. Үшеуінің де төркіндері шынжыр балақ, шұбар төс, мықты адамдар. Саурықтың болыс сайлануына да, солардың себебі тиген. Қиямет-қайым қиыншылық жағдайда да көмектесетін солар. Оларды басып-көктеп кетуге болмайды. Ертең ел арасы бұзылады. Онсыз да барымтасыз, дау-дамайсыз отырған ел емес. Талас-тартыс, барымта қайдан шығады деп отырған жұртқа түрткі болғысы келмейді. Зорлықтың арты тұтанып-бықсып жатқан отқа май құйғандай болады.

	Саурық үстіндегі ақ мақпал шапанын шешіп жанына қойды. Жайланып отырды. Жан-жағын көзбен шолып өтті. Қатындарының бірі келіп қалмасын деп ауыл жақты да байқап шықты. Маңайда жан көрінбейтініне көзі жеткен ол, сақалын оң қолымен сипап сәл уақыт ойланып алды да:

	– Сіздермен сұхбаттасып алатын өзімнің жеке басыма байланысты бір жайды айтайын деп отырмын. «Жауға жаныңды берсең де, сырыңды берме» дейді. Сіздерге айтатын бір сырым бар. Ол сырды өздерің біліп қана қойыңдар. Әзірге сыртқа шығаруға болмайды, – деп Саурық тыңдаушы жұртты ескеріп алды да, әңгімесін әрі қарай жалғастыра берді. – Менің үш қатыным бар екендігі бәріңізге де белгілі. Қабділда марқұм болғалы міне, бақандай екі жыл болды. Үния келінім жесір отыр. Жасы болса, жас. Жесірімді кімге қиып ауылдан, елден жіберемін. Үнияға үйленемін бе деген ойым бар. Сіздерменен ақылдасуым менің жамандығым да, жасықтығым да емес. Елдің сорпаға шығар жақсыларысыздар. «Алтау ала болса, ауыздағы кетеді. Төртеу түгел болса, төбедегі келеді» дегендей, осы отырғандарымыз бір ауызды болсақ, қатындар қайда кетер дейсің? Ал, халайық, ендігісін өздеріңіз айтыңыздар, – деп Саурық жұрт қандай кеңес береді екен деп сақалын сипап отыра берді.

	– Болыс-еке, біз сізге не айтамыз. «Төсекте жан қосылған, төскейде мал қосылған» жақын отырған елміз. Үния келініңіз өнерлі, жақсы кісі деп естиміз. Ондай қатынды елден шығаруға болмайды. Жесір сенікі. Оны аламын деген ойыңды мен құптаймын. Қатын көнбеді дегені несі? Қазір, қатын билеген заман емес қой. Ол қатынды зорлап көндіру керек. Осы елдің ең үлкені мен. Саған батамды беремін. «Аумин», алған бетіңнен қайтпа, – деп ақ сақалы көкірегіне түскен, жасы сексенге таяп қалса да, әлі тың Толғанбай ақсақал шын көңілімен батасын берді.

	Қысқаш болысының сорпаға шығар ақсақалдары Толғанбайдың айтқанын мақұлдап күмпілдеп отырды. Қымыздың желігі басылмай жиналған жұрт үйді-үйіне тарамады. Төбе басында күн көзіне отырып қалған жұрт шөлдеп қалыпты. Үйге келіп, салқын қымыз ішіп, рақаттанып отыр. Дастарқанға салынған кітірлек бауырсақ жеп жатты. Бесін намаздарын оқып біткен үлкен ақсақалдар үйді-үйіне кеш бата тарай бастады. Жастар сауық құрып, түн ортасына дейін отырды. Ән салынды, домбыра тартты. Үйінде жалғыз қалған Үнияны бармаймын дегеніне қоймай жастар ішіне Жәния алып келді. Ол шырқап ән салғанда бүкіл жұрт тым-тырыс болды. «Ән салсаң Үниядай сал», – деп жастар гу-гу етеді. Бір кезде Үния қолына домбыра алып, «Ақсақ құлан» күйін тартып, безілдетіп отыр. Үния тартқан күйді қызықтап, бөлек үйде Саурық жанында отырған Айман да келді. Жиналған жастар алтыбақан ойнап жатты. Салынған ән, тартылған күй бүкіл ауылды да, сай-саланы да гуілдетіп тұр. Ән-күй қызығына түскен жұрт таң аппақ атқанша тарамады.

	Ертеңінде Саурық Үнияның үйіне өзі барды. Ол жалғыз бармады. Қасында Байділда бар. Үния олардың келгеніне қысылып-қымтырылған да жоқ. Баяғы қайнаға алдында ұялып бетін орамалмен жауып, теріс айналып кететін әдетін де қойды. Оның бойына ерекше бір күш-жігер пайда болғандай түнеріп тұр. Саурық Үнияның әрбір қимылынан көз алмады. Байділда да оны айналып-үйіріліп жүр. Үния – Саурық өткен жылғы «маған тиесің» деген жаман ойын қайта жаңғырықтырғысы келген-ау деп ойлады. Ол бөлмеден шығып қонақтарға шай дайындағысы келді де, есік жақта тұрған самауырынын көтеріп далаға шығып кетті. Байділда шыдап отырмай далаға бірге шығып:

	– Бізге шай қойып әуре болмай-ақ қой, жаңа ғана үйден тамақ ішіп шықтық, – деп кес-кестеп Үнияның алдынан шықты.

	– Таңертең келген адам, тым болмаса шай ауыз тиіп кететін қазақтың ежелден келе жатқан әдеті емес пе? Асықпаңыздар, шай ішіп кетіңіздер, – деп Байділданың айтқанына көне қоймады.

	Саурық Үнияның үйіне кеткенін сезген Жәния мен Ғалия екеуі далада шай қойып жүрген Үнияның жанына келді.

	– Үйіңе біреулер келіп қалғаннан аман ба? – деді Ғалия.

	– Саурық пен Байділда отыр, – деп Үния оларға жасырмай шынын айтты.

	– Өзіміз де соны сезіп келдік. Сен шайыңды қайната бер. Біз үйге кіре берейік, – деп үйге кетті.

	Бұл екеуі табалдырықты аттасымен Саурық бір бүліктің шығатынын сезіп қалды. Өзі қара адамның өңі көгеріп-сазарып күре тамыры білеуленіп кетті. Екі тоқалын ала көзімен атып жібергісі келіп отыр. «Менің осында кеткенімді бұл екі жауыз қайдан біле қалды? Үйден шыққанда Байділданың үйіне кеттім деген едім. Бұлар менің аяқ басқанымды аңдып жүрген болды», – деп ойланып қалды. Ғалия мен Жәния ашу қысқан өңдері қып-қызыл нарттай болып, Саурықтың бірі жағына, екіншісі сол жағына барып отырды. Олардың өңдері түні бойы көз ілмей шыққан кісіге ұқсайды. Жан-жағына қарап, Ғалия сәл уақыт ашулы жүзімен Саурыққа бұрылды:

	– Сіз жесір қатынның үйінде не ғып отырсыз? Сізді де болыс деп, елді басқарады дейді ғой осы жұрт. Үш қатынның үстіне төртінші қатын аламын деп әуре болып, түнде ұйқың, күндіз күлкің жоқ. Біз сізге Үнияны алғызбаймыз. Ол сертімізді құдай алдында да, ел-жұрт алдында да айтамыз. Жүріңіз үйге кеттік, – деп Ғалия кіжіне, бұйыра, ентіге сөйледі.

	– Екеуің де осы үйден шығыңдар! Мен келінімнің жағдайын білейін деп келдім.

	– Біз шықпаймыз, осы жерден сізбен бірге кетеміз, – деп Жәния нығыздана, ашу шақыра айтты.

	– Бәріңіз де шай ішіп кетіңіздер, дайын болып қалды, – деді есіктен кіре бергенде үшеуінің қақтығысып отырғандарын құлағы шалып қалған Үния.

	Екі әйелдің қақтығысуының аяғы үлкен ұрысқа айналды. Саурық Ғалия мен Жәнияны жерден алып, жерден салып ұрысып отыр. Сөз арасында Саурық «көргенсіздер, ұятсыздар», деп аузына түскен жаман сөздермен екі әйелін боқтап сыбап алды. Сөзінің бір жерінде «үйге барған соң екеуіңнің өнеріңді көрейін, екі бұрышқа байлап қойып, қамшының астына алармын» деп қояды. Оған Ғалия мен Жәния өршелене түсті. Бастарынан сөз өткізбей, олар да «кәрі азбансың» деп салды Саурыққа. Бүгін болыс Үнияға айтайын деген сөзін ұрыс-тартыстың арасында айта алмады. Амалсыздан мойнына су құйылып үйіне қайтты.

	Бұларға соқтығыса, қақтығыса түсіңдер дегендей, Үния іштей екі әйелдің ісіне көңілі толып, күліп жүр. «Біз саған айттық қой, бұған сені алдырмаймыз» деп екеуі бірінің сөзін бірі тоспай гу-гу етіп, үйдің қабырғасын сындырып жібере жаздап отыр. Үнияда үн жоқ.

	Ғалия мен Жәния Саурыққа ермей қалған-ды. Шай үстінде өздерінің барлық сырларын, ойларын бүкпей, жасырмай айтты. Шай ішкен соң ба, әлде Саурықты жеңдік деді ме екеуінің ашуы басылып сабасына түскендей болды. Ғалия күрең бауырсаққа сары майды қалайы қасықпен жағып жатып:

	– Бұл жерде ешкім жоқ қой. Саурық дейінші, қит етсе, екі ауыз сөзге келмей төрт қатын алуды құдайдың өзі қосқан, құранда солай деп жазылған дейді. Сендердің біреуің құранды оқыдыңдар ма? – деді.

	– Құран оқитын бізді молдаға беріп кім оқытты дейсің? Ол бізді көндіру үшін тауып алып жүрген амалы болар, – деп Жәния мен Үния қосарлана жауап берді.

	– Мен де солай ойлаймын.

	– Қартайған соң, алжып жүрген шығар, түгі, – деп Жәния мырс-мырс күлді.

	Ғалия Жәнияны тізесімен түртіп қалды. Ол оның ондай сөзді айтпа дегені еді. Ғалияның сырын өзі білетін Жәния үндемей, жым болды. Үния Жәнияны риза көзімен бір сипап өтті де:

	– Менің бір таң қалатыным, осы кісі төрт қатынға қалай ие боламын деп жүр. Соны ойлады ма екен?

	– Үш қатынға ие бола алмай жүрген жоқ па? Біз оны сыйламасақ, оның атына, атағына кір келтіргіміз келсе, бізге де жігіт табылар еді ғой, бірақ оның қас-қабағына қарап жүргеніміз жоқ па? – деп Жәния не айтар деген оймен Ғалияға көзін қадай қарады.

	– Әрине, Саурықтан көрі, бізге қарайтын адамдар көбірек болар. Ол қатын аламын деп оттамасын. Оның ойынша әйелдерде сүйеніш жоқ, сүю жоқ, өз басын қорғау жоқ деп ойлайтын болар. Бізде де сезім бар, бізде де жүрек бар екенін білетін бірде-бір жанды көрмей-ақ қойдым. Мен Саурықты жүрегім жарылып, сүйіп тигенім жоқ, әкем сатты, мен тидім. Осылай емес пе? Адыра қалғыр жаман қатқырдың енді бізге істеп отырғаны мынау, – деп Ғалия шаптығып, көпіріп алды.

	– Сабыр ете тұрайық, бүгін-ертең Ғалиямен екеуіміздің әкелеріміз де келіп қалар. Олар не айтар екен? Екі күн бұрын менің бауырым осында келіп кетті. Менің әкем Саурықты торға түсіріп, ауыздықтаймын деп жатқан көрінеді. Біздің

	Жәнияға құда түсуге келгенде төртінші қатын алмаймын деп Саурық ант ішкен көрінеді, – деп Жәния әкесінен келген хабарды айтты.

	– Сіздердің туысқандарыңыз шын кіріссе, мүмкін Саурық тоқтайтын болар. Ол да адам емес пе? Үлкендердің айтқанын тыңдар, – деп Үнияның жабық көңілі көтеріліп қалды. Ол бойына ерекше бір күш біткендей сезінді.

	Шай жиылмай үйге Айман кіріп келді. Оның үстінде айқара жамылған қара мақпалдан тігілген шапан, басында айнала оқаланған кимешек, аяғында былғарыдан оюлап тігілген мәсі. Ол бірден төрге шығып отырды.

	– Сен екеуің қайда кетті деп іздеп жүр едім, осында екенсіңдер. Әлгі үйге терісіне сыймай, ісініп, қабынып келді де, көк жорғаны ерттетіп мінді де, бір жаққа жүріп кетті. Қайда кеткенін де айтпады. Ашуланған себебі де маған жұмбақ болып қалды. Сен екеуің бірдеңеге ашуландырған жоқ па едіңдер? – деді Айман Ғалия мен Жәнияға қарап.

	– Біз үй сыртында отырғанбыз. Ол Байділданы ертіп үйден шықты да, Байділданың үйіне кірді. Онда көп отырған жоқ, іле-сала қайта шықты. Тура осы үйге кетіп бара жатқанын байқап отырдық та, біз де ізінше осында келдік. Біздің Үнияға жанымыз ашыды. Оның үстіне екеуі қосылып Үнияның есін шығара ма деп қорықтық, – деді Ғалия.

	– Мен отыра беріппін. Ол екеуінен опасыздықтың бәрін күтуге болады. Әлгімен сендер ұрысқан жоқсыңдар ма?

	– Аздап шайқасып алдық, – деді Жәния.

	– Е, бәсе!

	– Бізге бұл үйден шығыңдар деді. Біз шыға қоймадық – деді күліп Ғалия.

	– Ол үйге бақырып-шақырып, біреуді боқтап кірді. Мен оған үндемедім. Өшін менен алар деп далаға шығып кеттім. Ол бұл үйге келе бермеуші еді, бір сойқандықты бастайын деп жүр. Кеше біздің үйге жиналған қонақтарды төбе басына жай алып кетпеген екен. Солардың ішінде болған біреудің айтуы бойынша, ол үлкен ақсақалдармен Үния жайын ақылдасқан көрінеді. Үния менің жесірім. Оны мен аламын. Баталарыңды беріңдер депті. Толғанбай шал батасын беріпті.

	– Ол қақпасқа не керек екен? – деп Ғалия Толғанбайға тіл тигізе сөйледі.

	– Ол шалда не ырық бар дейсің? Алжып жүрген шығар. Болыс айтты болды дейтін болар ол, – деді Жәния.

	– Асықпаңдар, ештеңе естімеген адамдай отыра берейік. Артын күтейік. Біздің ақсақалдар да келіп қалар, – деді Айман.

	Үнияда үн жоқ. Құдайдың салғанын көрермін. Саурықты тоқтату бізге қиын. Бірақ, ол қақпасқа өліп тимесем тимеспін. Арқа сүйерім осы үшеуі. Бұлар күйеуінің төртінші қатын алуына қарсы, білектерін сыбанып кіріскен көрінеді. Не де болса, артын тосайын деп Үния ойын тағы да түйді.

	Саурық ертеңінде күн төбеге келгенде үйіне қайта оралды. Кешегі аптығы басылған. Жібектей жұмсарған. Көңілі де көтеріңкі. Уыздай сары қымыз ішіп отыр. Оның қас-қабағына қараған Айман сырлы тостағанға қымыз құйып беріп отыр. Сыртта ат дүбірі естілді. Ауыл жігіттері біреулерге сәлем беріп, аттан түсіріп жатты. Саурық сырлы тостағанға құйылған қымызын дастарқанға қойып:

	– Қонақ келіп қалды ма?

	Ат дүбірі, сөйлеген кісілердің дауысы естілді.

	– Келді ғой деймін, – деп Айман далада шыққан қарт әкесінің дауысын танып, «Дәл, дер кезінде келгенін қарашы», – деп іштей қуаныш сезімін білдірді.

	– Ассалаумағалайкүм, – деп бір топ адам үйге кірді.

	Саурық оларға орнынан тұрып сәлем берді. «Төрге шығыңыздар» деп абыржып қалды. Келген Байсалбай Айманның, Садыр Ғалияның, Нұрбек Жәнияның әкелері – Саурықтың қайын аталары. Саурық не айтарын білмей, басын шұлғып:

	– Аман-есенсіздер ме? Ауыл-аймақ аман ба?.. – деп шұбыртып амандық сұрап жатты.

	– Аман-есенбіз, – деп үшеуі жарыса, қосарлана жауап берді.

	– Ел тыныштық па, әйтеуір?

	– Ел тыныш болмағанда қайда кетер дейсің? – деді Байсалбай.

	– Тыныштық болса болды да, үшеуіңіз келісіп келгендей, бірігіп келгендеріңізге секем алып қалып сұрап отырмын, – деді Саурық өзінің абыржып қалғанын жасырмай айтты.

	– Сенің үйіңде тыныштық бұзылған деп естідік. Біз қоныс аударып, үш ауыл біріне-бірі жақын қонды. Сондықтан үшеуіміздің басымыз қосылды. Қыстыгүні алшақ-алшақ отырсақ та жаздыгүні жақындасып, қатар, көрші отыратын, баяғыдан ата-бабамыздан келе жатқан әдетіміз, – деп Байсалбай Саурықтың жанына тие бір сүйкеп өтті.

	Саурық тұнжырап, шамданып қалды. «Бұлар үшеуі бірдей маған жөн көрсетіп, ақыл айтайын деп отыр ма? Қатын алу әркімнің өз еркі емес пе? Қатындарды асырай алатын дәулетім болса, алмағанда қайтемін!» – деп Саурық түнеріп отыр.

	– Шөлдеп келген шығарсыздар, қымыз алыңыздар, – деп Айман қонақтарға тостағанға құйып қымыз ұсынды.

	Көзін қыдырта қарап Байсалбай отыр. Садыр мен Нұрбек қабақтарын шытып Саурықтан көз алмады. Қымыз ішіліп бітті. Дастарқан жайылды. Кәрден кеселер, шай қасықтар әкелінді. Басқа тағамдар әкелініп, дастарқанға мол төгілді. Шай ішіліп жатты. Байсалбай ақсақал шашын ұстарамен қырдырған, басы тап-тақыр, сақалы екі иегінен қосарлана өскен айыр сақал, үстінен ат өтіп жатса да қозғалмайтын байсалды, күлмейтін ызғарлы адам екен. Саурықтың әрбір қимылын бағып отыр. Садыр мен Нұрбек Байсалбайдың қас-қабағына қарап «сөзді үлкен кісі бастасын» деп сұғанақтанбай үнсіз ойланып отыр. Байсалбай жастыққа сүйеніп, жантайып жатты.

	– Атқа көптен мінбеген едім, мына күннің ыстығында, денем ауырып қалыпты, – деді Байсалбай.

	– Сіз тұрғай, біздің де денеміз салқа-салқа болды, – деді Нұрбек.

	– Пәуескеммен шығамын ғой деп едім, бір дөңгелегінің күпшегі жарылған екен, кеше ғана қаладағы ұстаға жіберген едім, – деді Байсалбай.

	– Пәуескеңізді жөндетіп әкелгенше тоса тұрмадыңыз ба? – деді Саурық.

	– Оны тосатын жағдай болмады. Сен маған, Садыр мен Нұрбекке берген уәдеңнен тайып, үш қатынның үстіне тағы тоқал аламын деп әлек салып жатыр деген хабар естіп келдік, – деді Байсалбай.

	– Оны қайдан естідіңіздер?

	– Ел құлағы елу емес пе? Ауыл мен ауыл іргелес, өрістегі малы аралас жатқан жоқ па, бізге де жетті. Шыныңды айт. Ішіңе бүгіп қалушы болма.

	– Шынымды айтсам – жесір менікі. Үнияны елден шығарғым келмейді. Төртінші қатын етіп Үнияны алғым келеді. Оны кімге қиямын. Сіздермен өзім де ақылдасамын ба деп жүр едім, келіп қалдыңыздар. Біздің елдің ақсақалдары менің ойымды мақұлдап отыр.

	– Жоқ, біз сенің ол тәлкегіңе көне қоймаймыз. Үш қатынның үстіне қатын алуыңа қарсымыз, – деп жантайып жатқан Байсалбай орнынан тұрып малдасын құрып отырды.

	– Байсекеңнің айтқанын біз де қолдаймыз, – деп Садыр мен Нұрбек жамырай сөйлеп кетті.

	– Менің шешімім осы. Сіздердің ойларыңыз белгілі болды. Мен де сіздердің айтқандарыңызды құптай алмаймын.

	– Сенің ел арасына іріткі салғың келіп отыр ғой. Кейінгі болыс сайлауында сенің қарсы адамдарыңды жеңіп берген мына біз болатынбыз. Ертең сайлау қайта келгенде, сүйенетін адамдарыңды жоғалтып алайын деп отырсың ғой. Сенің мұның ақылдылық емес. Адам боламын, ел билеймін десең, өзің сүйенген ағашыңды кеспе. «Ағайын тату болса ат көп, абысын тату болса ас көп» дейді. Біз бір тайпа елді билеп-төстеп отырған адамдармыз, бізден айрылып қалып жүрме. Қасыңда жатқан үш қатының да Үнияны алуға қарсы көрінеді. Үшеуі үш жағыңнан ала түссе не істемексің? Біз сенің тыныштығыңды ойлап, ақылымызды айтайық деп келдік. Жесір менікі дейсің, жалғыз ғана қатыны бар Байділданы қайда жібересің? – деп Байсалбай Саурықтың қышыған жерін шымшып алды.

	– Байділдаға жуықта ғана қыз алып бердім. Ол алмайтын болды.

	– Өзің шәңкі екенсің: Қатын көрсең көзіңді сататын, – деді Нұрбек алқымына тығылған, тебіндеп келе жатқан ашуын сыртқа шығара, алқына сөйлеп.

	– Осы дүниеде сұлу қатыннан қашқан кісіні көрсемші? – деп Саурық қарсы дау айтты.

	– Бізде екі қатыннан ғана бар, сен құсап үш қатынның үстіне төртінші қатын аламыз деп отырғанымыз жоқ, – деп Садыр Саурықтың жанын шымырлата, тигізе айтты.

	– Үния асқан ақылды адам. Он саусағы толған өнер. Өнерге құмарлық әркімге қона бермейді. Көп қатындардың ішінен бұзып-жарып шыққан өнерлі кісіні қалай қиып біреуге беремін, – деп Саурық бір айтқанын қайталап, арқасын үйдің керегесіне сүйеп отыра берді.

	Бағанадан бері бұлардың әңгімесін көңіл қойып тыңдап, шай құйып отырған Айман:

	– Әлгі, – деді ол, – Үнияның сізде көңілі жоқ. Тіпті, әуелі сіздің атыңыз аталса, ол ат-тонын ала қашады. Нанбасаңыз Ғалия мен Жәнияны осында шақырайық, олар да айтады.

	– Сен қатын, бүлдірмей тыныш отыр, – деп Саурық Айманға ала көзімен қарап, атып жіберуге оғы жоқ болып отыр.

	Ғалия мен Жәнияның мінезі өзіне белгілі Саурық, оларды шақырайық. дегенде шиыршық атып, жыланша иірілді. Айманды тізесімен түрткілеп, оған тыныш отыр дегендей белгі бергені еді. Айман да Саурықтың осал жерін айтпаса да біледі. Байсалбай шақыр дегендей иегін қақты. Айман екінші бір бөлмеде отырған Ғалия мен Жәнияны шақырып келді. Ол екеуі бөлме ортасында тұрған сары самауырдың оң жағына барып орналасты.

	Ғалия мен Жәния басқа бөлмеде отырса да әңгіменің төркінін сезіп-біліп отырған. Екеуі де демдерін ішіне тартып, көгеріп, сазарып отыр. Өңдері боп-боз. Қандарын ішіне тартып алған. Зәрі бетіне шығып тұр. Жүзінде ашу белгісі бар. Ісініп алған. Сөз басталса-ақ Саурықты ауыздан қағып-қағып қалғысы келіп отыр. Садыр орнынан қозғалып:

	– Шырақтарым, Саурық Үнияны алам дейтін көрінеді. Оған сендер қалай қарайсыңдар?

	– Кейінгі кезде Үнияны аламын деп азбан айғыр құсап, ұйқыдан қалды. Бізде де, өзінде де тыным жоқ. Бала-шағалардың да берекесін алатын болды. Бізге ашуланып балаларды сабайтынды шығарды. Болыс болса өзіне, бізге болыс емес, құдай қосқан күйеуіміз. Біз Үнияны алуға қарсымыз. Бізді баса-көктеп тағы қатын алатын болса, біз де қарап жатпаймыз. Алған қатыныңызды осы үйге сыйдырмайтындай барлық қолымыздан келген мүмкінділікті қолданамыз, деді Ғалия.

	– Үш қатынға ие бола алмай жүріп, төртінші қатын аламын дегеніңе таң қаламын. Осы үшеуіміз бірімізді біріміз жеп қойғандай бір үйге сыйыспай отырғанда, тағы қатын аламын дегеніңе көне қоймаймыз. Үния да саған тимейді. Ол үш қасқыр қатынның үстіне келетін ақылсыз адам емес. Ол да, сіздің атыңыз аталса, кірпікшешенше жиырылады, – деп Жәния Саурықтың жанына тигізе сөйледі.

	– Жәния мен Ғалияның айтқандары дұрыс. Мен де құптаймын, – деп Айман сөзін қысқа қайырды.

	– Үшеуің әбден келісіп алған екенсіңдер. Қатында қанша билік бар. Мен сендердің айтқандарыңды есепке де алмаймын. Үния көнбейтін болса, зорлап аламын. Ол менің жесірім, – деп Саурық ашына, қыза сөйледі.

	– Сен шырағым, бір айтқан сөзіңді қайталап айтып, отырғандарды тыңдағың келмейді. Біз сенің аталарың екенімізді ұмытпа. Сіздің елдің үлкендерімен біз де сөйлесе аламыз. Іргелес отырған елміз. Бір бастаудан су ішпей дүниеде бірге жасаспаймыз ба? Онсыз да құдайдың адамға берген өмірі қысқа, ертең-ақ өте шығады. Бір күндік қызыққа бүкіл елді сатуға болмайды, – деп Байсалбай ақсақал тебіне, қабына сөйледі де жастыққа жантайып жата берді.

	Өр көкірек, менменсінген Саурық жүні жығылып, аптығы басылып, қапталынан жабысқан тіс, оны жібітпей қоймады. Қашаннан құрық тимей жүрген асауға ел арасында абыройлы қайын аталарының айтқан сөздері етінен өтіп, сүйегіне жеткендей болды. «Ертеңгі күні болыстықтан айырылып қалса, ел-жұрттан ұят. Ата-бабасынан бері мирас болып келе жатқан болыстықты да, сұлу келіншек Үнияны да қимай ол көп ойланды. Сәйгүлік ат құсап құрық дарытпай жүрген Саурықтың жығылған да, ұсталған да жері осы болды. Ол көп ойланды, көп толғанды. Әсіресе, мына екі тоқалдың мінездері иттің мінезінен де жаман. «Ертеңгі күні менің өзіме де, Үнияға да күн көрсетпейді. Көрген күнім қараңғы зынданнан да жаман болады. Төркініне апарып тастайын десем, екеуінен туған бала-шағаларды қайда жіберем? Жолымның кесілген жері осы болды. Бұларға көнбеймін деп, бағанадан бергі айтқанымды қайталап айтсам бүкіл дүние астан-кестен болғалы тұр. Әзірше, бұлардың айтқанына көнейін. Ар жағында тағы да күн бар. Тағы да бір амалын ойланып көрермін», – деп Саурық:

	– Сіздердің айтқандарыңыз болсын. Бірақ, Сәке, Нұреке, сіздерден сұрайтын бір ғана тілегім бар. Жәния мен Ғалияға ақылдарыңызды айтып кетіңіздер. Екеуі қарадан қарап отырып, өзді-өзі шаштарын жұлысып, шарылдасып ұрсысып жатқаны. Үй ішінің де, бала-шағаның да берекесін алып бітірді. Көршілерімізге де ұятты болып біттік. Басында менің айтқаныма тоқтаушы еді, кейінгі кезде мені де тыңдауды қойды. Күнде ұрып-соғу маған да ұят. Тіпті әуелі, жай айтсам да ісініп-қабынып шыға келеді. Осы күні қатындарға бір желік пайда болған білем, қолына шоқ ала жүгіреді, – деп Саурық бір жағынан өзінің әлсіздігін көрсетті. Екіншіден, үй ішінде беделден жұрдай болғанын байқатты.

	– Бүліктің бәрін шығарып жүрген сіздің өзіңізсіз. Бізден кінә жоқ, – деп Ғалия мен Жәния жарыса сөйледі.

	– Саурық, сен көнсең болды. Бұл екеуіне жеке жерде біз ақылымызды айтып кетеміз. Олар сенен шығып қайда кетер дейсің, – деп Садыр екеуінің атынан сөйлеген кісіше, Нұрбекке бұрылып қарады.

	– Бүгінгі әңгіме осы жерде қалсын. Саурық, сен уәдеңде тұратын бол, – деді Байсалбай, Саурықты шығыршыққа тығып тұқыртып алғанына көңілі толған адамдай, ол мырс етіп күлді.

	– Айтқанымды орындауға тырысамын. Бәрін келешек өмір көрсетеді... – деп Саурық ішінде тағы бір зілді бүкпе бар екендігін жасырмады. Отырған жұрт Саурықтың соңғы сөзін байқамады ма, әлде естісе де сөзді қысқартқысы келді ме, оған жауап қайырмай отыра берді. Торғайға қырғидай тигендей жүгенсіз кеткен Саурықтың санына қыл бұрау салдық деп ойлады Байсалбай. Дәл осы кезде, Саурық басқа бір ойда отырған. Оның қулығына қылыш бойламайтын адам. Қазіргі айтқанынан сынапша тайып шығуды, ол өз бойындағы, үлкен бір қасиет деп ойлайтын. Осы отырғанда да тайып кетудің амалын ойлап отыр. «Сіздер келесіздер де кетесіздер, үй ішіндегі қырғи қабақтықты мен өзім шешемін. Үнияны зорлап үйге әкеліп енгізген соң, сіздердің де қолдарыңыздан күш кетеді. Сонда не істейсіңдер? Қатын алу, қатын тастау әр адамның өз еркі емес пе? Бұлар менің жеке басымның жұмысына неге араласады?» Пәтуасыз адам, пәтуасыздығын жасамақ болып отыр. Оның бар ойлағаны соның жолын іздеу болды.

	Тамақ дайын болып қалған болар деп Ғалия мен Жәния далаға шығып кетті. Қолында жез легені, мойны сорайған құманы бар тәпелтек келген, арық қара жігіт үйге кірді. Легенді алдымен Байсалбайдың алдына тосты. Қол жуылып, ет желінді. Қонақтар далаға шығып ескектей соққан самал желге кеуделерін төсеп, көкіректерін кере демдерін алып желі басына қарай жүрді. Алдарына теріден тігілген алжапқыш жапқан, ұзын етек әйелдер, тақыр тері шалбар киген жігіттер бие сауып жүрді. Алғаш сауыла бастаған жас биелер желі басына жоламай ойқастап, қорс-қорс етіп оқшаулау жүр. Оларды жап-жас қара жігіт ұшқыр атқа мініп қуып жүріп мойнына құрық салып, шыңғыртып, артқы аяғына шалма салып саудырып жатты. Биелерінің бәрі бірінен-бірі өткен асау жануарлар екен. Алғаш бие байланған кезде бір асау бие сауыншылардың бірін теуіп өлтіріп те кетіпті. Соған қарамастан байғұстар бар жанын салып Саурықтың асауларын сауып жүр.

	Желі басына келген қонақтар жылқыларын қызықтап тұрды. Байсалбай сауын биелерді көріп:

	– Мына биелер сәнді-ақ жануарлар екен, – деп таңданып тұрды.

	– Ақсақал, олай демеңіз, көзіңіз тиеді, сүті азаяды, – деді бие сауып жүрген мосқалдау келген, қара торы әйел.

	– Менің қартайған көзім тимейді, – деп күлді Байсалбай.

	– Бұл биелер Әлібек ақсақалдың жылқыларының тұқымы. Анау жылы Ұлтарақ деген жылқышыма бірнеше ат сыйлаған екен. Соның ішінде арғымақ тұқымды ала айғыр келді.Соны үйірге қосқан едім. Биыл тұңғыш құлындады, – деді Саурық.

	– Малымды бермей кетті деп онымен соттасып жүргенің қайда? – деді Нұрбек.

	– Ұлтараққа ерегесіп соттасып жүрген едім, – деді де қойды.

	Қонақтар ертеңінде таң салқынымен аттанып кетті Олар Саурықты жеңдік, жаман жолдан алып қалдық деп қайтты. Саурық бір бүйірінде бүгіп қалған сырын сыртқа шығармаған-ды. Оның өз есебі өзінде болды. Егер, Үния осы жолы көнбегендей болса, оны ел алдында масқаралаудың да жолын іздеді. Соның шешімін таба алмай ойланып-толғанып жүрді.





15


	Ғалия мен Жәния жәрмеңкеге баруға дайындалды. Олар жолаушы жүреміз дегенде Саурық жүзіне қуаныш белгісі пайда болды. «Жәрмеңкеге барып, көңілдеріңді көтеріп, серуендеп келіңдер», – деп жалбақтап қалды. Рәбиға босаныпты деген хабар алысымен Айман бүгін таңертең жүріп кеткен. Саурықтың іздегені де, күткені де осы болатын. Үйде жалғыз қалып, Үнияны қалай да болса, өз ырқына көндіру... Ғалия Саурықтың ол сырын түсініп қалған. Әйелден қалатын қулық болушы ма еді? Үнияны Саурықпен оңаша қалдырмаудың амалын ойлап, ол күн бұрын жәрмеңкеге бірге барайық деп Үниямен келісіп қойған. Саурық әйелдерінің бұл қулығын сезген жоқ.

	Саурықтың пәуескесіне қосарлатып ат жеккізді. Өздері шыттай жаңа киімдерін киді. Ғалия мен Жәния түс болмай жүріп кетті. Өзен жағасындағы жылғада тосып тұрған Үнияны пәуескеге отырғызып алып, екі тоқал аттың желісімен келе жатыр. Саурықты жұртқа жалғыз тастап кеттік деп үшеуі ықылық атып күліп келеді. Күн төбеге келген мезгіл.

	Арбаның ырғағы да, күннің ыстық аптығы да бұларды әбден шаршатты. Жолдың шаңы ауыз-мұрындарына тығылып келеді. Тау баурайында жота-жота болып тізілген орманға да жақындап қалды. Жазық толы бас жарған бидайық үлпілдеген шашақ атып тұр. Еркелеп, ақырын ғана соққан самал жел көк майса шалғынды тербетіп тұрғандай көрініс береді.

	Пәуеске таудан құлап аққан өзен жағасындағы көгалға тоқтады. Үш келіншек мөлдір суға беті-қолдарын жуды. Жер жаннатының рақатына батты. Көкпеңбек жасыл көрпе жамылғандай төбешіктің басына жалғыз өскен, бұтағын айналасына кең жайған зәулім теректің түбіндегі көлеңкеге барып отырды. Тау баурайы қызылды-жасылды гүлге, масаты кілемдей көкорай шалғынға бөленген әсем көріністерге көздері тоймай отыр. Ғалия қасындағы екі келіншекке көзінің қиығымен қарап:

	– Үния, – деді ол, – Саурық сенің орныңды сипап, қапаланып жатқан болар. Ол үшеуімізді, дәл қазір қарғап, баратын жер таппай, тағы бір сиқырды ойлап отырған шығар, – деп Ғалия сықылықтап күлді.

	Үш келіншек даланың жұпар иісті тағы гүлін теріп жүрді. Гүл басын сорып, бал жинап жүрген араға толы. Өздері бармақтай, бармақтай екен. Жәния қызыл гүлдің сабағын жұла бергенде, оң қолының сыртын дыз еткізіп ара шағып алды. Ол: «Ойбай, көтек, қолымды ара шағып алды», – деп сайдағы өзенге қарай жүгірді.

	– Саған не болды? – деп Ғалия мен Үния да, оның соңынан өзен жағасына барды.

	Жәния жас бала кезінен ара шаққан жерге суық су басса, араның уыты тезірек кетеді деп түсінетін. Сол емін бүгін де жасады. Ғалия кешегі қонақтарға сойылған құлын етін, қазы, қарта пісіріп ала шыққан. Бір торсық қымызды да пәуескенің артына байлай салған. Бұлар ет жеп, қымыз ішіп жүріп кетті. Атқосшы Құлбай аттың божысын қағып-қағып қалды. Аттар біресе шауып, біресе желіп, шұлғып тастап безілдетіп келеді. Жануарлардың өздері де қамшы салдырмайды. Жолда бір қонып, екінші күні кеш бата Лепсі қаласына жетті. Саурықтың досы Ғарифулланың үйіне тоқтады. Ғарифулла өздеріне монша жаққызып қойған екен. Келген қонақтарының бет-аузы шаң-шаң екендігін көрген Ғарифулланың әйелі Ғафура:

	– Алдымен қонақтар түссін, алыс жолдан келді ғой, – деді.

	– Біздің келетінімізді білгендей монша жағып қойған екенсіздер, – деді Ғалия.

	Бұлардың үшеуі де бұрын-соңды моншаға түсіп көрмеген. Қалада монша болатынын естігендері ғана болатын. Олар моншаға әбден айыздары қанғанша буға шабынып ұзақ түсті. Біріне-бірі: «Мынау рақат қой. Біздің Саурық мал жинай бергенше, үйдің жанына осындай бір монша салдырмай ма екен? Орыс қалаларынан монша салатын адамдар да табылады. Осыдан барған соң, монша салдыртамын», – деді Ғалия.

	Үшеуі моншадан нарттай қызарып, бөртіп шықты. Шай қонақтар жататын бөлмеге жасалды. Беләші, тоқаш, самса, тағы сол сияқты тағамдар дастарқанға әкеліп қойылып жатты. Кесе-кесе май айында жиналған бал қойылды. Дастарқан басында отырған Ғарифулла:

	– Ашап утырыңыздар, – деп қояды.

	– Жеп отырмыз. Рақмет сізге, – деді Үния.

	Ғарифулла Саурықты, ел жаңалығын, ауыл өмірін сұрап отырды. Моншадан шыққан адамдар күрең шай ішіп, терлеп-тепшіп рақатқа батып отыр.

	– Жәрмеңкеде не арзан, не қымбат? – деп сұрады Ғалия.

	– Иртән күрәсіздер, үздеріңіз, – деп Ғарифулла қысқа ғана жауап берді.

	Үния ояна келсе, таң бозарып қалған екен. Қасында жатқан Ғалия мен Жәния шырт ұйқыда жатыр. Үния оларды оятып жібермейін деп, киініп, аяғының ұшынан басып далаға шықты. Ол ауылда жүргенде ерте оянып, ерте тұрып машықтанған. Ол қала көшесін қызықтап жүрді. Күн арқан бойы көтерілген мезгілде, ол жәрмеңке жаққа қарай жүрді. Екі көше өткенде біреудің есігінің алдында отырған Ұлтарақ пен Сергей ойламаған жерде кездесті. Олар да Үнияны көріп, оған қарсы жүрді. Ұлтарақ туған қарындасын көргендей қуанып қалды. Олар шұрқырасып амандасты.

	– Қалаға қашан келіп қалдың? – деді Ұлтарақ Үнияға.

	– Кеше кешке келдік.

	– Қасыңда кімдер бар?

	– Саурық болыстың өзіңіз білетін екі тоқалы бар.

	– Ол екеуі сені қалай ертіп әкелді?

	– Саурық баяғысын тағы бастап жүр. Кейінгі кезде бұл екеуімен сырлас, мұңдас болып кеттім. Әйтеуір тіл таптым ғой.

	– Оның жақсы болған. Екеуі де көк жұлын, тентек тоқалдар. Саурықты бір ауыздықтайтыны ауыздықтайды. Келешегін өзі біледі.

	– Әзірге бой бермей тұр ғой. Қайдан білейін. Саурық та өз ойынан қайтатын түрі жоқ. Қалаға мені ол кісіден жасырып алып кетті. Осыдан екі-үш күн бұрын үшеуінің де әкелері келіп кетті. Қалай деп келіскенін білмеймін.

	– Саурық түлкі сияқты ғой. Бұларды да алдап соғады. Оның бойына сіңген ежелгі қасиеті қулық, зорлық-зомбылық емес пе? Байқау керек. Бізбен хабардар болып тұрарсың. Біз бүгін кешке қайтамыз. Қалаға келіп бой жазып қайтайық деп, келгенімізге екі-үш күн болды.

	– Болған жағдайларды Өгізбай арқылы хабарлап тұрармын. Ғалия мен Жәния мені іздеп қалар, көріскенше қош болыңыздар, – деп Үния екеуімен қоштасып, жатқан үйіне кетті.

	Ғалия мен Жәния енді-енді оянып жатыр екен. Көп ұйықтайтын болыстың тоқалдары емес пе, Үнияны іздемепті. Төсектен әлі тұрмай, керіліп-созылып жатыр.

	Жәрмеңке қаланың шетінде екен. Ат жеккізіп, үш әйел пәуескемен барды. Ығы-жығы, қара құрттай қайнаған адам. Алуан түсті мата сатқан саудагерлер. Ауылдан келген бұларды ең алдымен қызықтырған көйлектік, сырт киімдік маталар еді. Болыстың екі тоқалы жәрмеңкеге кіре бере-ақ кездемеден мол сатып алды. Олардың қалталары толы ақша. Атын атап-атап алады. Олар өрік-мейіз сатып тұрған өзбек сәудегерінен өздеріне керекті жемісті де алып жатты. Кебіс, мәсі тіккізетін былғарыдан да алды. Өзге басқа жандар сияқты саудаласпайды да, сәудагерлердің сұрағанын беріп кете береді. Бұларды көрген кейбіреулер, «сендер неге саудаласып алмай, сұрағандарын бересіңдер, жәрмеңкенің нарқын бұзасыңдар. Тастай алмай жүрген ақшаларың бар ма?» – деп ұрсып жүр. Ауылдан бірінші рет жәрмеңкеге келген олар саудаласу дегенді білмейді. Саудаға араласпай, жәй қызықтап жүрген Үния ғана. Оның қалтасында бір де тиын ақша жоқ. Сондықтан ол көрген заттарын қызықтап қана жай жүр. Тоқалдың екеуі де қарау адамдар. Қасында жүрген Үнияға: «Сен таңдаған затыңды ал, ақшасын біз төлейік» – деп те айтпады. Бірақ оған Үния ренжіген де, налыған да жоқ. Үйткені ол жастайынан жұпыны ғана киініп үйренген. Бір қабат киетін киімім болса болғаны деп ойлайтын ол. Әрине, базардағы неше түрлі әдемі заттарды көргенде ол да қызығады, оның да жақсы киінгісі келеді. Қысқа жіп күрмеуге жетпейді дегендей, ол осы аман жүргеніне, болыстың әйелдерімен қаладағы жәрмеңкеге келгеніне риза болды.

	Бұлар жәрмеңкені аралап, көп жүрді. Бір жерден самауыр, кәрден кеселер, сырлы ожау, аяқ-тостағандар кездесті. Ғалия мен Жәнияның көздері тоятын емес. Шетінен сатып алып жатты. Пәуескенің ішін әбден толтырды. Алған заттарды Ғарифулланың үйіне апарып тастап қайтып кел деп атқосшы Құлбайды қалаға жіберді. Бұлардың қызыға қарағаны базар шетіндегі әртүрлі өзбек тағамдары болды. Манты, шашлық, өзбек тоқаштарын сатып алып, жәрмеңкеден аулақтау барып тамақтанып отырды. Жәния:

	– Тамақты қандай дәмді пісіреді. Тағамдарды пісіріп тұрған еркек екенін байқадыңдар ма? – деді.

	– Өзбектің еркектері тамақтың барлық түрін пісіретін көрінеді. Жаңа сіздер байқамай қалған болуларыңыз керек, өрік-мейіз қосқан палауды да пісіріп жатқан өзбек еркегі, – деді Үния.

	– Ендеше, мен ақша берейін, сен бір табағын алып келші. Жей алмасақ қалар, болмаса, біздің Құлбай-ақ жей салады, – деді Ғалия.

	Үлкен табақ ыстық палаудың буын бұрқыратып Үния алып келді.

	Базар басында тамаққа тойып, түске таман үшеуі Ғарифулланың үйіне оралды. Мұнда шай дайын екен. Шөлдеп келген адамдар шай ішіп жатты. Жәрмеңкеден алынған заттарды алып кетуге Ғалия мен Жәнияның айтуымен арттарынан арбамен келген адам да келіп жетті. Бұлар ертеңінде еліне жүріп кетті. Алған заттары бір арба жүк болды. Ертеңінде ымырт жабылмай бұлар ауылына жетті. Базарлық деп қаптап жүрген ауылдың сорпа бетіне шығатын әлді адамдарының әйелдері Саурық үйіне толып кетті. Саурық ашулы, тұнып, түнеріп отыр. Әйелдерін отты көзімен атып отыр. Оларға Үнияны неге алып кеттіңдер деп айтуға шамасы жоқ. Сол күні Айман да қайта оралды.

	Саурық ойлап-ойлап баласының бірін жіберіп, жеңгесі Нәзияны шақыртты. Оны оңаша бір бөлмеге апарып:

	– Сіз, ана, Үнияға барыңыз. Менің айтқаныма көнетін болсын. Егер, көнгендей болса, бүрсігүні, сәтті, жұма күні той жасайтын боламыз.

	– Жақсы, қазір барып, сөйлесіп келейін, – деп ол үйден шығып кетті.

	Үния жалғыз отырған жоқ еді. Оның үйінде Өгізбай мен Сәбира, тағы да басқа қара үй тіккен ауылдың кейбір малдан қолы бос әйелдері келіп отырған. Олар жәрмеңке жәйін сұрап әңгімелесіп отырды. Саурықтың үлкен жеңгесі Нәзия кіріп келгенде, Үнияның өңі қашып, боп-боз болып кетті. Ол кісінің қандай жұмыспен келетінін айтпаса да Үнияға белгілі болатын. Төрде отырған Өгізбай мен Сәбира төмен жылжып ол кісіге орын берді. Жиналған жұрт ет піскенше кете қоймады. Асықпай ұзақ отырды.

	– Мен асығып отыр едім, Үния, есік алдына шығып жолығып кетші, – деді Саурық тапсырмасымен келген Нәзия.

	Үнияның мұндай құпия әңгімеге әбден еті үйреніп алған. Есік алдына шығып, үйді айналып оқшаулау шықты. Екеуі көк шөптің үстіне жайланып отырды.

	– Мен келген жұмысымды айта отырайын. Мені болыс жіберді. Алдымыздағы жұма күні қосылған тойымызды жасайтын болайық. Соған, сен келісімін берсін. Енді тимеймін дегенді қойсын, – деді.

	– Мен келісімімді бермеймін. Мен ол кісіге өлмей, тірі күнімде тие алмаймын. Сіз үлкен адамсыз. Көпті көрдіңіз. Маған үш әйелдің үстіне ти деуге қалай аузыңыз барады? Мен тимеуге белімді бекем байлаған кісімін. Мені аламын деп әуре болмасын, – деп Саурықтың жеңгесінің айтайын деген басқа әңгімесін тыңдамай, үйде қонақтарым бар еді деп сылтауратып Үния кетіп қалды.

	Үния қонақтарын жақсы күтті. Бәрі-бәрі оған риза болып, баталарын беріп үйді-үйіне тарады. «Әлгі мыстан босқа келмеген болар» деп Сәбира Үнияның жанында қалып қойды. Ол кісіге Үния Саурықтың айтқан сәлемінің бәрін қалдырмай, жасырмай айтты. Екеуі түн ортасына дейін көптеген жағдайлар жөнінде әңгімелесті.

	– Саған бір қызық әңгіме айтайын, – деді Сәбира.

	– Айт, айт, – деді Үния.

	– Айтсам айтайын. Сен жәрмеңкеге кеткен күні кеште, сенің сиырыңды сауып, сүтін пісіріп қояйын деп жер ошақ басында жүрген едім. Қараңдаған біреу келе жатыр. Қасыма келгенше кім екенін байқамадым. Қарасам Саурық болыс. Өзім шошып кеттім. Ол мені танып:

	– Сен мұнда не ғып жүрсің? – деді.

	– Сүт пісіріп жүрмін.

	– Үния үйде ме?

	– Жоқ, ол жәрмеңкеге кеткен.

	– Кіммен кетті? – деп дауысы дірілдеп шықты.

	– Ғалиялармен кеткен болу керек, – деп өзіңнің айтуың бойынша жауап бердім.

	– Ой, найсап, өтірік айтпа, Ғалияларды мен өзім шығарып салғанмын.

	Олармен кеткен жоқ.

	– Ендеше, білмедім. Әйтеуір үйінде жоқ.

	– Жоқ, сен... – деді де үйге кіріп кетті. Бірақ ол тез шықты. Үйде ешкім жоқ екендігіне көзі жеткен болу керек, одан кейін маған үндеген жоқ, үйіне қарай кетті. Әйтеуір, өмірде болыспен сөйлесіп көрген жоқ едім, сенің арқаңда... – деп Сәбира мен Үния ішек-сілесі қатып, көзіне жас алғанша күлді.

	Ертеңінде таң атысымен Саурық Байділда, Асамбай, Игембай старшиналарды шақыртып алды. Далаға оңаша шығып:

	– Ана қатын, тағы да көнбей жатыр. Оны ел-жұрттың алдында масқара етпесе, басқа амал қалған жоқ. Өмірінде күйеу алмайтындай етіп, денесіне таңба басыңдар. Содан кейінгісін көріп алармыз, – деп Саурық мықынын таянып көгілдір аспанға қарады.

	– Мен де, Асамбай да, Игембай да ел алдында аз да болса беделіміз бар адамдармыз. Ертең үшеумізді халық алдында масқара етпей ме?

	– Мен тұрғанда ештеңеден қорықпаңдар. Қайда барса да ертең сендерді қорғап қалуға шамам келеді.

	– Онда жақсы, айтқаныңызды орындайық. Бірақ, ол үйде анау қарашалардың қатын-қалаштары толып жүрген көрінеді. Ертең оңаша қалған кезін байқап жүріп оған көресіні көрсетейік, – деді Байділда.

	Бұлар күні бойы Үнияның жалғыз қалатын кезін аңдыды. Оның үйі келімді-кетімді ауыл адамдарынан босамады. Бірде Өгізбайдың бала-шағалары, енді бірде Саурық үйінің сауыншылары Үния үйін босатпады. Үшеуі кезек-кезек күзетті. Түн баласында да жалғыз жатпайтын болды. Көбінде Сәбира қызымен екеуі Үнияның жанында жататынды шығарды. Есік алдында қабаған, сиырдай қара төбет үйдің маңына адам жолатпайды. Үния да, Сәбира да, олардың бірнеше күн бойы қой торып жүрген қасқырдай Үния үйін торып жүргенін байқап қалған. Олар түнде сергек ұйықтайтын, әрбір даладағы сыбдырға, иттің үргеніне құлақ түріп жататын болды.

	Қас қарайып кеткен мезгіл. Сәбира сиыр саууға кеткен. Өгізбай өрістен мал айдап келмеген. Күнде есік алдында байлаулы тұратын қара төбет бүгін сиыр соңынан кеткен. Балалар да ойынға айналып кеш келді. Үния жалғыз өзі үйінде іс тігіп отырған. Дәл осы кезде біреу келе қояды деген ой, оның үш ұйықтаса, түсінде жоқ. Қаннен-қаперсіз отырған.

	Аңдыған жау алмай қоймас дегендей апақ-сапақта Байділда бастаған үш жігіт сау етіп үйге кіріп келді. Есікті жауып алды. Байділданың қолында бас жағын отқа қып-қызыл ғып қыздырған, құлаштай темір таяқ. Асамбай мен Игембай сөзге келтірмей Үнияны бас салып, текеметтің үстіне алып соқты. Үния айғай салды.

	Шыңғырып жылады. Асамбайдың қолын тістеп те алды. Олар керегеде ілулі тұрған орамалды ала салып, Үнияның аузы-мұрнын тұншықтыра байлап тастады. «Саурық болыстың айтуымен сені жазалаймыз. Сен ол кісінің айтқанына көнбейтін қаншықсың ғой. Көрсетеміз саған», – деп еңгезердей екі жігіт аяқ-қолын байлады. Байділда Үнияның тәніне үш дүркін ыстық темірмен таңба басты. Үния бірден есінен айрылып, талып қалды. Ессіз жатыр. Үш жігіт Саурық тапсырмасын тез орындады да топырлап қаша жөнелді.

	Сиыр сауыны біткен соң үйіне қарай кетіп бара жатқан Сәбира Үния үйінің есігі шалқасынан ашық жатқанын көріп, жүгіріп үйге кірді. Май шам жағып қараса, өлген адамдай серейіп жатқан Үнияны көрді. Ол сасып қалды. Не істерін білмей, ол айғай салып, маңайдағы қара үйлердің адамдарын шақырды. Екі-үш әйелдер де жиналып қалды. Бұған не болды деп анықтап қараса, тәніндегі жара көрінді. Сәбира көп ойлап тұрған жоқ. Қолына пышақ алып, жерге төселген текеметтің бұрышынан кесіп алды да жерошақ басына жүгірді. Киізді отқа жағып, күлін жинап әкелді де Үнияның жарасына септі. Үния түнімен үнсіз, екі иығынан демін алып, ықылық атып жатты. Таң бозамықтана бастаған мезгілде ғана есін сәл жинады. Кешегі болған оқиғаны түні бойы қасында күзетіп отырған әйелдерге бастан-аяқ айтты. Үнияның қозғалуға шамасы жоқ. Етпетінен түсіп, жастыққа басын сүйеп үнсіз жатыр. Ыстық темір тиген жері күлдіреп, қызыл-шақа болған. Қасында отырған әйелдер аузына су тамызып: «Көріңде өкіргір, өзіңе көрінгір», – деп Саурықты қарғап отыр. Енді біреуі: «Мұндай айуандықты мен осы жасыма келгенше көргенім де, естігенім де жоқ», – деп қартаң тартқан бір әйел көзінің жасын сүртіп жылап отыр.

	Үния денесі қызып, ауырлап жатты. Тағы да талып қалды. Асамбай мен Игембайдың қолы тиген денесі көкпеңбек ала-ала болыпты. Ертеңінде Үния жайын естіген Айман бастаған Саурықтың үш бірдей әйелі келді. Олар өздері көзімен көрді. Үния бүкіл денесін қозғалта алмайды. Көзін ашуға да шамасы келмеді. Ішін ашу кернеген Айман ақ қағаздай сұп-сұр болып отырды. Ол іштей: «Сені де бір елге бас ие болатын болыс дейді. Бұл бұрын-соңды естімеген оқиға болды. Оның бойында сіркедей болса да, адамгершіліктің ізі болмағаны ғой. Шіркін, бізді қор қылған дүние-ай. Үния байғұсты жазықсыздан-жазықсыз жазалады. Оның бар жазығы Саурыққа тимеймін дегені. Басқа ешқандай кінәсі жоқ», – деп ойлап отырды.

	– Үния, Үния... – деп Айман бір-екі ауыз сөзге келе ме екен деп байқап көріп еді. Ол көзіне жас іркіліп жауап бере алмады. Жарасы асқына түсті. Бүтін денесі ісіп кетті. Әйелдердің бар қолынан келері, әлсін-әлсін киіздің күлін жарасына сеуіп отыру ғана болды.

	Үнияның ауыр халін естіп, шешесі Күнікей келді. Үния бір апта бойы сұлық жатып қалды. Жараның зәрі денесіне тарады ма, әлде шошынғандықтан ба, әйтеуір, ауырлай берді. Күнікейде зәре жоқ. Қорқып кеткен. «Жалғызым, жалғызым», – дегеннен басқа, оның қолында не тұр? Әлсін-әлсін шай қайнатып, Үнияның аузына шай құйған кесені тоса береді. Неше күннен бері екеуінде де ұйқы жоқ. Түн бойы көз ілмей шығады. Өксіп жылап та қояды.

	Саурық өз ісіне өзінің көңілі толып: «Ел алдында масқара қылдым ба? Сен сияқты қасарысқан қатындарды өстіп үйрету керек. Басқа қатындарға да үлгі болады.

	Бұл жағдайды естіген қатындар аяғын байқап басатын болады», – деп масаттанып отыр. Іштей сылқ-сылқ күледі ол.

	Осы кезде Саурықтың үш әйелі дуылдап, гуілдеп кіріп келді. Олар келе Саурыққа тиісті. «Сіз үлкен басыңызбен адамгершіліктен айрылған екенсіз. Үнияға істеткеніңіз өз абыройыңызды айрандай төгеді. Осынша, рақымсыз кісі бола ма? Үния өліп қалса не істейсің? Ел басқаратын адам осындай істі істей ме?» – деп Айман, оған қосыла Ғалия мен Жәния ашулы бажылдасты. Үйдегі ашынған дауыстары далаға естіліп, ауылды басына көтеріп, даңғаза боп жатты. Саурықта үн жоқ. Үшеуінің айтқан сөздерінің бірде-біріне жауап бермеді. Томсырайып отыр. Үй толы шарасынан асып төгілген ашу.

	Үнияның ауруы ұзаққа созылды. Бір ай дегенде беті бері қарады. Жүріп-тұруға шамасы келіп қалды. Қу сүреңі қалыпты. Жағы семіп, көзі шүңірейіп ішіне кіріп кетіпті. Оның зығырданы қайнап, қолында оғы болса, атып жібергісі келеді.

	Жалғыз сиырын сауып, сүтін пісіріп Үния үйінен айналсоқтап шықпай жүрген Күміс:

	– Үния, – деді ол, – осы ауылдан төркініңе көшіп кетпейсің бе? Сені өлтіре жаздаған жоқ па? Бұлардың түрі жаман, саған мұнан да жаман жаза қолдануы мүмкін. Ондайдан да тайынбайды.

	– Өзім де соны ойлап жатырмын. Өгізбай менің жайым жөнінде Ұлтараққа хабарлады ма? Егер хабарлаған болса келіп қалатын уақыты да болды.

	– Екі-үш күн бұрын барып қайтқан. Ол білетін көрінеді. Келіп қалатын болар.

	– Жақсы болды. Саурық мені күндіз жібермейді. Екеуміз ептеп, менің заттарымды жинастыра берейік.

	Үния азын-аулақ дүниесін жинап, көшуге даяр отырды. Оның жалғыз сиырдан басқа малы Ұлтарақтың қолында болатын. Өзі көшіп кететін көлігі де жоқ. Ел жатқан кез. Түн қараңғы. Өлара кезі. Ай көрінбейді. Дала жым-жырт. Мүлгіп тұр. Үния түн ортасына дейін көз іле алмады. Есік алдында ат дүбірі естілгендей болды. Оның жүрегі дір ете қалды. Атын белдеуге байлап, біреу есік жаққа келіп:

	– Үния, үйдесің бе? Мен Ұлтарақпын. Есігіңді аш, – деді, – Аман-есен жүріп жатырсың ба? Хал-жайыңды Өгізбайдан естіп, сен әл үстінде жатқанда жеңгең екеуміз келіп кеткенбіз. Енді сен бұл жерден кетпесең болмайды. Саурық мұнан да сорақысын шығарады.

	– Өзім де солай шештім. Басқа істейтін амалым жоқ. Жүгімді жинап, даяр отырмын. Көлігіңіз бар ма?

	– Ат-арбаны суат басына бір адаммен тастап кеттім. Егер, кететін болсақ, тезірек жүрген жөн. Күндіз Саурық көріп қалады. Мен оның бетіне қарағым келмейді.

	Ұлтарақ сол түні Үнияны үйіндегі барлық затымен алып кетті. Жолда екі күн жүріп Үнияны төркініне жеткізді. Үния басын көтеріп, тәуір бола бастағаннан соң қайтып кеткен Күнікей жылап-сықтап үйінде отыр екен. Бұлардың келгеніне қуаныш сезімін білдіріп:

	– Жалғызым-ай, тәуір болдың ба? Бір ауыр қатерден аман-есен қалдың ғой, – деп Үнияның бетінен сүйіп, арқасы жадырап қалды.

	– Әзер дегенде тәуір болдым. Ол жерде қала алмадым. Саурық тағы да басқа бірдеңені ойлап шығарудан тайынбайды. Ұлтарақ аға келіп, қол ұшын берді.

	– Жоғары шығыңыз. Құтты қонағым болыңыз, – деп Күнікей Ұлтараққа үйінің төрін ұсынып, шексіз ризашылығын білдірді.

	– Рақмет, өзіңіз аман-есен жүріп жатырсыз ба? Мен осыдан бірнеше күн бұрын Үнияның халін естіп, үйімде отыра алмай келген едім. Саурық ауылында отыра беруге болмайды, төркінің жаққа апарып тастайын деп Үнияны алып келдім.

	– Біз сияқты жетім-жесірге көмектескеніңе көп-көп рақмет. Бізден қайтпаса да құдайдан қайтар, – деп Күнікей есік алдына шығып кетті.

	Көп ұзамай Күнікей буы бұрқыраған сары самауырды көтеріп үйге кірді.

	– Шөлдеп келген боларсыз, шайға отырыңыз. Шай үстінде жайғасып отырып, Ұлтарақ:

	– Мен бағып жүрген малымды балама тапсырып кеткен едім. Енді осыдан Лепсинск қаласына барамын. Онда күйеу баласының үйінде, анада осында келген досым Сергей жатыр. Меніңше, Саурықтың Үнияға істеген жауыздығын ескерусіз қалдырмау керек. Біз, Сергей екеуміз қаладан заң білетін біреулермен сөйлесіп, осы әңгімені айтсақ деймін. Үнияның атынан шағым арыз жаздырсақ. Ондай хат танитын адамдар бір парақ қағаз арыз жазғаны үшін бір тай сұрайтын көрінеді Үнияның бір тайы біздің соңымыздан еріп осында келді. Мен мініп жүрген атқа әбден үйреніп алыпты. Қайда барса да соңынан қалмайды. Осы тайды береміз де арыз жаздырып, дайындап қоямыз. Осыған қалай қарайсыздар? Егер, мақұл десеңіздер, бүгін кешке, мен жүріп кетемін. Бір-екі күннен соң Үния қалаға келетін болса, арызды өз қолымен сотқа апарып береді.

	– Ол жауызды сүйтіп амалын тауып ауыздықтамаса, болмайды. Өз басым сіздің айтқандарыңызды толық құптаймын, – деді Күнікей.

	– Мен де қосыламын. Адамның денесіне таңба басу дегенді тек қана Саурық ойлап шығарды. Басқа ел-жұрттан естімеген жаза, – деп сүреңсіз Үния еңкілдеп жылады.

	– Осынымыз уәде болсын.

	– Уәде, айтқан күніңізде мен барып жетермін, – деді Үния.

	Кешкі салқынмен Ұлтарақ қалаға жүріп кетті. Ол даланың жұпар иісін жұтып, аттың жорға аяңымен келе жатқан. Артында бос салпылдап, бірде шауып алға шығып бірде, артта алыстап қалып қойып торы тай келеді. Үрдіс жүрістен күннің ыстығынан денесін ұйқы буып келе жатқан Ұлтарақтың жағасы жайлауға кетіп, ат үстінде қалғып келеді. Даланы түн қараңғысы жауып алды. Алды бітпейтін, шетсіз дала. Ол «Саурықты ауыздықтайтын құдайдан басқа біреу бар ма? Болмаса, өмір бойы малшы мен әлсіздерді билеп-төстеп, жәбірлеп, жүгенсіз кеткені ме? Үния бейшараға істегені нағыз айуандық емес пе? Сұрақсыз өмір осылай кете бере ме? Әлде біз сияқтыларға туатын жарық күн бола ма? Біздің тұрған қаланың орыстарының айтуы бойынша, ішкі жақта кедейлер өздерінің байларына қарсы шыққан дейді, орыстың үлкен қалаларында да байларға қарсы күрескен екен, бірақ оларды әскер күшімен басып тастаған дейді. Біз секілді қара халықтың халі мынау. Саурық мені де ит жеккенге айдатпақ болған еді, қолынан келмей қалды. Тегінде біздің өміріміз осылай өте беретін болар. Саурықтардың сүйенетін патшасы мықты. Сондықтан біз осы кетік өмірді кешіп жүре беретін болармыз», – деп ойлап келеді.

	Ертеңінде түс кезінде Ұлтарақ Лепсинскіге жетті. Өзінің үйреншікті үйіне келді. Онда күннің ыстығынан қызара бөртіп Сергей тамағын ішіп отыр. Ұлтарақ аттан түсіп, атты қораға әкеліп байлады. Қаталап, шөлдеп келген ол бірден құдықтан бір шелек суды алды да, әбден шөлі қанғанша ішті. Шелектегі қалған суық суды басына көтере салды. Ол беті-қолын жуып үйге кірді. Тамақ үстінде отырып Ұлтарақ Сергейге:

	– Осы қаладан заң білетін таныс кісі табыла ма? – деді.

	– Оны қайтесің?

	– Арыз жаздыртып алайын деп едім.

	– Бір тай алмай бұл жердегі жебірлер арыз жазбайды.

	– Тайды ала келдім.

	– Табылады. Не болып қалды, жөніңді айтсаңшы?

	– Үнияға істеген Саурықтың азабын жаздырайын деп едім.

	– Бүгін кеш болып қалды, ертең таңертең ол кісіні тауып аламыз. Ертеңінде күн бұзылып, тау басын шойындай қара бұлт жапты.

	Қабағын шарт түйген қара бұлт қала үстінде қозғалмай бұйрат-бұйрат болып, өркештеніп тұрып алды. Жаңбырдың иісі адамның мұрнын жарады. Сергей Ұлтарақты ертіп үйден шығып, төменгі бір көшемен келе жатты. Алдыңғы жақта көк сырмен сырланған қарағайдан қиып салынған, айналасы тақтаймен қоршалған жалғыз қабатты үй көрінді. Сергей сол үйге қарай келеді. Екеуі қақпадан кіре бергенде сиырдай ақ ит алдынан арсылдап шыға келді. Қораға кіргізетін түрі жоқ. Жағадан ала түскелі арсылдап тұр. Иттің дауысын естіп, үйден қырма сақалды, еңгезердей ұзын кісі шыға келді. Ол Сергейді тани кетті. Итіне бір-екі рет «бар, жат», деп еді ит құйрығын бұлғаңдатып орнына барды да үнсіз жатты.

	– Кіріңіздер, – деді үйден шыққан кісі.

	Үйдің иесі Лепсинскінің тұрғын казак-орысы екен. Қазақша сайрап тұр. Ол әбден әккі болып үйренген, бұлардың бірдеңе жаздырып алғысы келгенін олар айтпаса да түсініп отыр. Сөзді Сергей бастады. Үнияның жағдайының бәрін асықпай-саспай отырып айтып шықты. Үй иесі үнсіз тыңдап отырды. Ұлтарақ та Сергейден қалыспай жағдайдың бәрін түсіндірді.

	– Ақысыз жазып бер деп айтпаймыз. Осы арыз жазып бергені үшін бір тай алатын нарқы көрінеді. Оны осында жетектеп ала келдік, – деп қойды Ұлтарақ.

	Бағанадан үнсіз отырған үй иесі тайды айтқан соң ашылып сөйлей бастады. Жайылып сала берді. Ол кейбір жағдайларды сұрап отырып:

	– Мен арызды жазуын жазып беремін-ау, бірақ осы күні болысты, старшиналарды сотқа тартады деп айта алмаймын. Жазып бер десеңіздер жазып беремін. Бірақ, арыз иесінің өзімен сөйлесуім керек.

	– Ол кісі ертеңдер осында келіп қалады.

	– Олай болса, тосқанымыз жөн.

	Ертеңінде түс кезінде Үния да келіп жетті. Ол да осы үйге тоқтады. Түн қараңғылығы қоюланып, қас қарайған кезде үшеуі кешегі үйге келді. Үния болған оқиғаның бәрін рет-ретімен айтып берді. Үй иесі Андрей деген осындағы қалалық мекеменің бірінде қызмет істейді екен. Үния ауызынан шыққан сөздің бәрін ақ қағазға түсіріп алды. Ұлтарақ үй ішін көзімен шолып отырды. Алты бөлмелі үй. Іші толған жиһаз: түкті кілемдер, алтын заттар, үлкен айна, қымбат-қымбат төсек-орындар, стол, орындықтар. Әйелі әдеміше келген жас келіншек екен. Оның саусақтары толы алтын жүзік, білегінде білеудей алтын білезік, құлағында алтын сырға. Үстінде Ұлтарақ өмірінде көріп-білмеген қымбат матадан тігілген, етек жағы кең бүрмелі көйлек. Ол іштей: «Мынау бір сәнқой, әсем келіншек екен. Дәуде болса, осы дүниенің бәрі біз сияқты хат танымайтын адамдардың қағаздарын жазып берген арыздардан жиналған болар», – деп ойлады.

	– Барлық сіздің ойыңызды қағазға түсіріп алдым. Ертең түске таман соғарсыздар. Мен арызды жазып қоямын. Тайларыңды жетектеп әкеліп, арыздарыңды алып кетерсіңдер, – деді Андрей.

	– Рақмет, онда ертең келерміз, – деп үшеуі үйлеріне қайтып кетті.

	Үшеуі көше бойында келе жатыр. Көше тастай қараңғы. Түн маужырап тұр. Ұлтарақ Сергейге:

	– Сен әлгі үйде бір нәрсені аңғардың ба?

	– Жоқ.

	– Аңғармасаң саған мен айтайын. Үйі толған алтын, кілем екен. Шіркін, біз сияқты адамдардың адал еңбегімен жиналған малы ғой. Ол бізге бір жапырақ қағаз жазып бергені үшін кетпектей бір тай алады. Бір тайды біз жылдап жүріп таба алмаймыз. – Жаза білгенге не жетсін? Бұлар осымен байып алған. Біреу малын, біреу жесірін даулайды. Арыз жаздыру керек. Өз қолынан келмеген соң бермегенде қайтеді. Андрей мал жинамайды. Ол Үнияның тайын жәрмеңкеге апарады да сатып жібереді.

	– Зәру болып қысылған кісі не сұраса да береді. Біздер қара танымайтын бақытсыздармыз. Өзіміз етек-жеңімізді жинай алмай жүріп... Ой, дүние-ай – деп Ұлтарақ күрсініп қойды.

	Ертеңінде Андрейдің үйіне Ұлтарақ пен Сергей ғана барды. Тайды жетектеп әкеліп, оның қорасына байлады. Андрей есік алдына шығып торы тайды көріп:

	– Өзі семіз-ақ екен. Қолға ұсталмаған даланың асауы болар. Шылбырынан мықтап байлаңдар. Шешіліп кетсе, мен ұстай алмаймын. Жақсы болды, кіріңдер, – деп Ұлтарақ пен Сергейді бастап үйге қарай жүрді.

	Бұлар үйге кірісімен Андрей бір бет ақ қағазға жазылған шағым арызды оқып берді; ол былай деп жазыпты:

	«Лепсинск уезінің бірінші бөлімшелік соты А. Димогин мырзаға.

	Мен, Үния Қабділдина, Қысқаш болысынан, 21 жастамын, мұсылман дініндемін, хат танымаймын, өз болысымда тұрамын, бұрын сотталған жоқпын.

	Менің күйеуім Қабділда Жұматаев осыдан 3 қыс бұрын қайтыс болды; онымен үш жыл ғана тұрдым. Алғашқы екі қыс бойы ауылда болдым, онда тұрған кезімде маған ешқандай жәбірлік жасамады. Бірақ өткен жылы қырғыздың ескі салты бойынша, мені Саурыққа төртінші әйел болып шығасың деп әурелей бастады. Мен өткен жылдың күзінде төркініме қашып кеттім. Төркінімде жарты айдай тұрдым. Бір күні болыс Саурық Мырзағарин, старшина Асамбай және Байділда менің ауылыма келді. Болыс өзіміздің елге қайт, ол жерде өзіңнің сүйген адамыңа күйеуге тиюге ерік береміз деді. Мен сол кісілермен Қысқаш болысына қайтып келдім. Қыс бойы олар маған үндеген жоқ. Жазғытұрым маған күйеуге шығасың деп тағы да мені ұрып-соға бастады. Мен ол кісіге күйеуге шыққым келмеді. Содан кейін старшиналар Асамбай, Игембай және Байділда менің аяқ-қолымды байлап қойып, Байділда менің тәніме бір күннің ішінде үш рет темір қыздырып таңба салды. Маған таңба салар кезде: «Бұл жазаны Саурық Мырзағарин болыстың бұйрығымен жасап жатырмыз», – деді. Бұдан кейін мен тағы да төркініме қашып кеттім. Қазір өзімнің туған елімдегі шешемнің қолында жүріп жатырмын. Менің басыма бостандық керек, олар бұдан былай менде ешқандай шаруасы болмаса екен деймін.

	Осы жазғандарымның дұрыстығына хат танымағандықтан бармағымның таңбасын басып растаймын».

	Ұлтарақ арызды қолына алып, бір тайға түскен арызды екі бүктеді де бешпентінің ішкі қалтасына салды. Ол Андрейге үлкен рақмет айтып, тұра бергенде:

	– Арыздың аяғына арыз иесі қол қою керек. Егер, хат танымайтын болса, бармағына сия жағып, бедерін салатын болсын, – деді Андрей.

	Арыз сол күні Димогин соттың алдында жатты. Ол бірден қарай қоймады. Үния да, Ұлтарақ та, Сергей де өз елдеріне қайтып кетті. Сот оларды: «Өзім шақыртамын. Хабар бізден болады», – деп қайырып жіберді.

	Үния сотқа арыз берді деген хабар Саурыққа да тез жетті. Саурық Қысқаш болысының беделді адамдарын жинап, Терлікбайды шақыртты. Ауыл толы ығы-жығы қонақтар. Әр сайдан салт атқа мінген қонақтар құйылып жатыр. Саурық үйінің төріне қаз-қатар жиналған сандыққа сүйеніп түнеріп отыр. Бүгін ол, ең алдымен, Терлікбайға жабыспақ. «Осы қатынды желіктіріп, қолтығына дым бүркіп жүрген сен деп айтуым керек.

	Ауылда өскен қатын сотты қайдан біле қояды? Оған арызды жазатын кісіні тауып бергендер де бар», – деп ойлап отырды. Оның ойын:

	– Ассалаумағалейкүм, – деп үйге кіріп келген Терлікбай бұзды.

	– Уаликумүссалем, – деп Саурық өң бермей отыра берді. Бұрынғы бір келгендеріндегідей Терлікбайды жоғары шығыңыз деп жалбақтап жататын Саурық болмады. Суық амандасты да қойды.

	Саурықтың тырысып-құрысып отырған себебін Терлікбай сезді. Ол төрде отырған Саурыққа жақындай түсті де:

	– Мал-бас, бала-шаға аман ба?

	– Аман, – деді де Саурық тағы да түйіліп қалды.

	– Сауқа, – деді Терлікбай, – сіз бүгін тым тырысып қалыпсыз? Немене, ел арасында қиын бір жағдай болып қалды ма?

	– Болып қалды. Ол қиыншылықты бастаған өзіңіз ғой.

	– Мен білмейтін қандай жағдай?

	– Үния сіздің ауылға қашып барып, мені сотқа беріп жатқан көрінеді. Оны білмей отырған шығарсыз. Сіздің батаңызды алып барып жазған болар.

	– Үнияның ауылға қайтып келіп отырғанын ғана естідім. Сіздің Үния денесіне үш жерден таңба салдырғаныңызды білемін. Өштесетін, дауласып-тартысатын адамыңды тапқан екенсің. Таңбаны малға басушы еді, адамға таңба басты дегенді енді естіп отырмын. Құдай біледі, Үния сені сотқа береді дегенді жаңа естіп отырмын.

	– Ол мені соттата алмайды. Тек әйелмен болыс соттасып жатыр деген сөзі өтеді. Сіз білмеймін деп момақансымай-ақ қойыңыз. Ендігі жерде сізбен дауласамыз. Жесірімізді ауылыңа апарып тығып қойып отырған кім деп ойлайсыз? Сіз.

	– Ертеңгі күні ана үш қатыныңа осындай таңба салатын болсаң, олар да төркініне кетіп қалады. Онда не істейсің?

	– Қатын менікі, сіздікі емес, не істесем де өзім білемін. Жесірімді қайырасыз, болмаса берген қалың малымызды түгелімен қайырып беретін боласыздар.

	– Сауқа, нар көтермес жүк болмайды. Сіз болыс болған соң, нар емессіз бе? Көтересіз де. Қалың малды қайырамыз деп айта алмаймын.

	– Қайтармасаңыз жолыңыздан аламыз!

	– Ала алмайсыз-ау деймін...

	– Аламын, – деп Саурық желіге, күш көрсете сөйледі. Оның дауысында ішін кернеген ыза, күйінгендік бар.

	Саурық пен Терлікбай қағысып, қақтығысып алды. Екеуінің де қас-қабақтары бұзылды. Бірін-бірі көзбен атып жібергісі келіп отыр. Жиналып қалған жұрт бұл екеуінің қақтығысын үзіп жіберді. Үй іші адамға толды. Саурық пен Терлікбайдың қас-қабағына қарап, бағып отырған кісілер. Орнынан тұрған Саурық:

	– Ауыл сыртына шығайық, – деп есік жаққа қарай жүрді. Отырған жұрт, оның соңынан жапа-тармағай топырласып далаға шықты.

	Мал аяғы тиіп жапырылған көгалға барып, жиналған адамдар алқа-қотан отырысты. Ортан белінде Саурық тізе бүкті. Ол әлі тіс жарып, елді жинаған жұмысын айтқан жоқ. Ісініп, бөртіп, үстіндегі киіміне сыймай отыр. Болыс не айтар екен деп, оның ауызына қараған жұртта үн жоқ. Ол көзімен жиналған адамдарды бір шолып өтті.

	Саурық ырғалып-жырғалып, орнынан тұрды да:

	– Қысқаш болысының жақсыларын жинап отырғаным бір ғана мәселе жөнінде еді. Терлікбай елі әлі күнге дейін өткен жылдағы салықты төлемеді. Салық деген барлық елге бірдей емес пе? Ендігі жерде салықты өсімімен төлейтін болады. Оның үстіне біздің жесірімізді тығып, бүкіл елді бүлдіргісі келіп отыр. Егер менен алатын өші болса, онысын айтсын, – деп ол сөзін бітірді.

	Терлікбай да онан қалысқан жоқ. Саурыққа дау айтты.

	– Біздің еліміз салықты төлеп бітуге қалды. Сенің шымбайыңа батып бара жатқан Үния екені осы отырған халыққа белгілі. Үнияны біз тығып отырғанымыз жоқ. Оның осы жерден кетіп қалуына алдымен себеп болған өзің. Адамның денесіне таңба салуды шығарған мен емес, сенсің. Сенің бұйрығыңмен мына отырған Асамбай, Игембай, Байділда үшеуі оған темір қыздырып басыпты. Бұл не, сенің ірігенің бе, жоқ болмаса шірігенің бе? Осы отырған ел жақсылары айтсын, – деп Терлікбай қалшылдап, дірілдеп сөйледі.

	Отырған жұрт екеуінің шарпысып, тартысып тұрғандарының арғы тегіне бірден түсіне алмай сақалдарын сипап, күбір-күбір сөйлесіп, таң қалып отыр. Ортан белде отырған Серікбай қажы:

	– Екеуің осы дауларыңды өздерің келіспедіңдер ме? Бір Матайдың баласысыңдар. Бізге билігін айт десеңіздер, жүгінетін болсаңдар, менің айтатыным салық дейтінді бүгін бе, ертең бе төлеуге міндеттісің, Терлікбай. Одан тезірек құтылғаның жөн. Сауқаңның жесірі жөнінде бір ауыз ғана айтайын. Сауқа, сіз қатынға сондай ауыр жаза бергізіпсіз. Ол дұрыс болмаған. Жесіріңді төркініне алып кеткен Терлекеңдікі де дұрыс болмаған. Сен төлеген қалың малыңды қайтар дейсің, Сауқа. Ол да дұрыстыққа жатпайды. Жесірімді қайтар десең бір жөн. Жесір дауы деген ата-бабамыздан бері қалған бітпейтін дау.

	_ – Үния мені сотқа беріпті деп естіп отырмын. Сот мені айдап жібереді деп ойладыңыз ба? Сот та біздің айтқанымыздан шығып кетеді дейсіз бе? Мені қатынмен соттастырып, абыройымды төктіремін деген сіздің жаман ойыңыз емес пе? Ал салық төлеу ақ патшаның бұйрығы екенін өзіңіз де жақсы түсінесіз. Бірақ, соны орындамай отырсыз, – деп Саурық даурыға сөйледі.

	– Мен саған айттым ғой, Үния сені сотқа беріпті дегенді сенің өз ауызыңнан ғана естіп отырмын. Оның денесіне таңба салғаның үшін осы отырған жұрттың алдында жауап берші. Салық дейтін болсаң, онан жуық арада құтыламыз деп жаңа өзіңе жеке отырғанда айттым. Маған онан басқа қандай айып тағасың? – деп Терлікбай да басынан сөз асырмай жатыр.

	– Өзің Үнияны біздің қолымызға қайтарасың ба? Жоқ, екі ел арасын бір қатын бүлдіре ме?

	– Мен дәл қазір саған Үнияны қайтарамын деп айта алмаймын. Алдымен осында жиналған үлкен кісілердің алдында Үнияға істеген қиянатыңды, берген жазаңды айтпайсың ба?

	– Менің Үнияға не істесем де еркім бар. Малға сатып алған соң ол біздің адам. Басқа берер жауабым жоқ, – деп Саурық сіресіп отырып алды. Ақсақалдардың бүгінгі жиналысы ешқандай қорытындыға келе алмады. Екі қошқар бірін-бірі мүйіздеп, сілкілесіп тарады. Шарасынан асып, төгіліп жатқан ашу екеуін де баурап алған. Қабағын түйген реңсіз күн сияқты жиналған жұрт та көңілсіз елдеріне қайтты. Саурық ұзақ күнге тыныс алмай, жалынмен алысып қайтқан адамдай сезінді. Көкке қарай самғап келе жатқан ол бүгін сағы сынғандай көңілсіз үйіне келді.

	Сиқырлы әйелдері де бүгінгі болған жиынның төркінін сезіп білген. Олар да қанын ішіне тартып, сазарып алған.

	Үшеуі үш жағынан Саурыққа даланың бүркітіндей қанаттарын қомдап, қона түскелі түнеріп отыр. Олардың ішінде, әсіресе Үнияға жаны ашып, жүрегі елжіреп отырған Айман болды. Саурықты көзімен атып жібергелі отыр ол. Шай келді. Айман шай дайындаған осы үйдің қызметшісіне:

	– Есікті дұрыстап жап та, өзің бара бер, – деді.

	Шай құйып отырған Жәния Ғалияға кесені ұстата беріп, «сен баста» дегендей ымдады. Ғалия қолындағы кесені жерге қойды. Өзі нығызданып, Саурыққа тура қарап алды да, Әңгімені бастады.

	– Әлгі, – деді ол, – сіз өткен жыл Үнияны қайтарып әкелгенде, оның алдында үшеуіміздің әкелерімізге оны алмаймын деп сөз бергеніңіз қайда? Ол уәдеден тайдыңыз ба? Ол байғұсты масқаралап, таңба бастырдыңыз. Сіздің мұныңыз адамгершілікке жата ма? Сіз осыны ойладыңыз ба? – деп Саурықтың жағасынан ала түсті.

	Ғалияның бұл айтқандарын Айман мен Жәния да қолдады. Саурықтың аузына құм құйылып, үнсіз отыр. Әйелдерінің сүйегіне жеткізе айтқан сөздері жанына батып кеткен Саурық:

	– Жау жағадан, бөрі етектен алады дегендей, сендерге не болды? Үшеуің менің жағамнан алмақ болып келіскен екенсіңдер. Үй ішінде іріткі шығарып, жауласатын сендерге не болды? Үния мені сотқа беріпті. Сендер осыны түсінесіңдер ме?

	– Сотқа бермегенде қайтеді. Сіздің істегеніңіз анау, ол бейшараға. Егер, өз ішіңнен шыққан қызың Рәбиғаға біреу сенің Үнияға істегеніңді істесе қайтер едің? – деп Айман тақымдап болмады. Саурық қатындармен ұрысып отырмаймын деген ойға келді де, керегеде ілулі тұрған шапанын жамылып далаға шығып кетті.





16


	Соттың шақыруымен Саурық Лепсинскіге түс болмай келіп жетті. Ол ертерек келді. Ғарифулла досы екеуі күні бойы бітім соты Димогинді айналдырумен болды. Оған параны аямай берді. Оның өзі де сұғанақ кісі екен, пара алған соң кегжие бермеді. Мәселе Саурықтың пайдасына шешілетін болды. Ол Саурыққа:

	– Саурық Мырзағаринович мырза, енді қам жемеңіз, айтқаныңыз орындалады, – деп Саурыққа қарап, жымиып күлді.

	– Біз, ақ патшаның қазақ даласындағы тірегіміз, саясатын бұлжытпай орындайтын адамдармыз, сіздің де біз сияқты болыстарды адал көңіліңізбен жақтайтыныңызды жақсы түсінеміз, – деп жүзі жадырап, қабағы ашылған Саурық қоштасып кетіп қалды.

	Сот мәжілісі болайын деп жатты. Жалғыз қабатты, төрт бөлмелі ағаш үй сот кеңсесі. Бөлмеде адам көп, сыймайды. Есік алдында жиналған жұрттың ішінде Үния, шешесі Күнікей, Ұлтарақ пен Сергей де сот болатынын естіп келіпті. Саурық, Игембай, Асамбай, Байділда – төртеуі көшенін екінші бетінде оқшау тұр. Сот мәжілісі күн төбеге келген мезгілде басталды. Сот Димогин:

	– Үния Қабділдина, сіз сот алдында өтірік жауап берсеңіз, өзіңіз заң бойынша жауапты екеніңізді ескертемін, – деді ол.

	– Мен өтірік айтпаймын және біреуге жала жаппаймын. Саурық мырзаның маған істеткен зәбірі жөнінде ғана айтамын – деді Үния, ол Саурықтың атын бүгін сот алдында ғана атады.

	«Өтірік айтсам, заң алдында жауап беремін» деп бір парақ қағазға қолының таңбасын басты Үния.

	– Сіз сотқа жазған арызыңызды дұрыс деп білесіз бе? – деді Димогин.

	– Иә, дұрыс деп білемін, – деді. Димогиннің хатшысы арызды оқып шықты.

	– Саурық Мырзағаринович мырза, сіз бұл жөнінде не айтасыз?

	– Үния дала заңы бойынша біздің жесіріміз. Елімізден кетуге ешқандай хақысы жоқ. Үнияның келешегін шешетін біз. Болысқа қайтпайтын болса, оның туыстарына берген қалың малымызды қайтарсын. Мәселені екі ел ақсақалдары шешуге тиісті. Жесір мәселесін үкімет соты қарауға тиісті емес, – деп Саурық өзіне өзі сене, нығыздана сөйледі.

	– Саурық Мырзағаринович мырза, Үния Қабділдинаның айтуынша, ол кісінің денесіне таңба бастырған сіз көрінесіз. Бұл мәселеге сіз қалай қарайсыз?

	– Дала заңы бойынша, Үния біздің жесіріміз. Оған қандай шара қолдансақ та, біздің еркіміз.

	– Үния Қабділдина, сіздің денеңізге үш рет салынған таңбаның ізі бар ма?

	– Сот мырза, мен ең алдымен Саурық мырзаның айтқан кейбір мәселелері жөнінде бір-екі ауыз сөз айтқым келіп тұр. Саурық мырза, – деді ол, – сіз бір болыс елді басқарасыз, сізбен таласу мен үшін қиын. Бірақ, сіз дала халқының ішінде ұлағатты кісі болып есептелесіз. Ауылдағы даулы мәселелердің бәрін шешесіз. Сіздің сот алдында айтып тұрғаныңыз әділ кісінің сөзі емес. Елімізге қайтпаса, біздің берген қалың малымызды қайтаратын болсын дейсіз. Егер, есептесіп келсек, сіз маған берешек боласыз. Сіздің өзіңізге, бала-шағаңызға, әйелдеріңізге қанша киім тігіп бердім. Егер, оны малға шақсаңыз сіздердің берген қалың малдарыңыздан бірнеше рет асып түсер еді. Үстіңіздегі киімдеріңіздің бәрі менің қолымнан шыққан жоқ па? Осыны сіз өтірік дей алмайсыз. Сіз мына отырған адамдарыңызға мені халық алдында масқаралаттыңыз. Осынша жәбір көріп сіздің елге қайтадан бармаймын. Енді, сот мырза, сіздің сұрауыңызға келейін. Менің денемде басылған таңбаның ізі көрінбейді.

	– Егер, көрінбесе, сіз оны қалай дәлелдейсіз? – деп Демогин сот Үния жауабын ашықтан-ашық жоққа шығарғысы келіп тұрғаны, отырған адамдардың бәріне тайға таңба басқандай анық болды.

	– Осы сот мәжілісінде Ұлтарақ деген кісі отыр. Байділданың маған таңба басқанын естіп біздің ауылға келген, ол өз көзімен көрді. Сол кісі Саурық мырзаның маған жасаған зәбіріне куә бола алады.

	Үния сөйлеп тұрғанда Димогин бір сәт ойланып қалды Ол Үнияның өжет сөйлеп, болыспен тай-таласып тұрғанына таң қалды. Қазақ әйелінің сот мәжілісінде ашынып, өз правосын қорғап, тайсалмай сөйлеп тұрғанына таңданды. Елдегі қазақ әйелдері әке-шешесінің, қайын-жұртының, ел басқаратын болыстың алдынан көлденең өтпейтінін Димогин жақсы біледі. Сол еркек біткеннің бәрінің алдынан өтпейтін қазақ қызы сот алдында қайсарланып, бойына ерекше бір күш біткендей ұялмай, тайсалмай өз басын қорғап тұр. Қазақ заңын бұзып, болыспен соттасып, сайрап тұрған Үнияға бір жағынан ризалық білдірсе, екінші жағынан даладағы ел арасында патша заңын бұлжытпай іске асырып жүрген болыспен соттасқанын жақтырмағандай ой да Димогиннің жанын жеп, етіне батып тұрғандай болды.

	Сот осы жайларды ойлап отырды да Саурыққа қарап:

	– Сіз не айтасыз? – деді.

	– Менің үй ішіме киім тіккені рас. Ол менің келінім, тігіп беруге міндетті. Сот мырза, – деді ол, – мені әділ емессің деп Үния маған жала жауып тұр. Шешім қабылдағанда осыны ескерсеңіз.

	– Ел арасындағы әділетсіз адам жалғыз сіз емес, қолында малы бар байлардың бәрі де әділетсіз. Сіздің үш қатыныңыз бар. Төртінші қатын болып мен тиюім керек. Сіз мені зорлық-зомбылық жасап, қорқытып алғыңыз келеді. Мен көнбеймін деп басында айтқанмын, қазір де сот алдында соны айтамын. Күйеу іздегім келсе, өз сүйген адамыма ғана шығамын. Ұстаған жолымнан, ойлаған ойымнан өлтірсеңіз де қайтпаймын, – деп Үния Саурыққа да, басқаға да қытығына тигізе, ашына сөйледі.

	– Бұл қатын бүкіл ел ішіндегі жақсылардың бәріне тіл тигізіп жамандап тұр. Бұзылған, көкауыз адамның айтатын сөзі емес пе? Осы үшін де сен жауап бересің, – деп Саурық та қарсы дау айтып, көсіле сөйледі.

	– Менің айтып тұрғаным көкауыздық емес, шыны сол. Далада қанша қатынды мен сияқты қорлады. Қазір де қорлап келеді, – деп Үния да тілін тартпай жағаласа берді.

	– Мырзалар, сот мәжілісінде бұлай сөйлеуге бола ма? Тоқтатыңыздар, – деп Димогин орнынан тұрды.

	Саурық шегіне-шегіне алда тұрған орындықтың біріне отырды. Үния тұрған жерінен қозғалмастан сотқа тура қарап, сескенбестен тұрды. Димогин Жұматаевқа:

	– Байділда мырза, таңба салған сіз дейді, өзіңізді ақтау үшін не айтасыз?

	– Жаңа Саурық мырза дұрыс айтты. Үния біздің жесіріміз. Оның келешек өмірі, күн көрісі бізбен байланысты болуға тиіс. Ол болыстың айтқанына көнбеді. Біз мұны айтқанымызға көндіреміз деп бірнеше жыл жүрдік. Әбден шектен шыққан соң, таңба басқанымыз рас. Бірақ, жесір дауы сот арқылы шешілуге тиісті емес. Оны тек біз өзіміз, қазақтық өз заңымен шешеміз. Ел жақсыларына тіл тигізгені үшін Үнияның өзін жазалау керек, – деп ол да сот мәжілісінің жүрісін басқа жаққа аударуға әрекет жасады.

	Түпкір жақта отырған Ұлтарақ қолын көтеріп:

	– Сот мырза, маған сөз берсеңіз? – деді.

	– Сіз тұра тұрыңыз, сіз не айтасыз, – деді Димогин Жүрімбаевқа қарап.

	– Менің Саурық пен Байділданың айтқанына қосарым жоқ. Үния кейінгі кезде болыстың айтқанына көнбей алдымен малын Ұлтарақ Көжебаевқа қалаға айдатып жіберді. Артынан өзі төркініне қашып кетті. Осы екеуінің арасында біз білмейтін бір жұмбақ сыр бар. Үнияны бұзып жүрген осы Ұлтарақ. Ол Саурық болыстың малын жоғалтып қашып кеткен. Өткен жылдары оны сот қана ақтады. Сол жолы соттап ит жеккенге айдап жіберу керек еді, – деп ол Үнияға да, Ұлтараққа да жала жаба, гүрілдеп-дарылдап сөйледі.

	– Ұлтарақ Көжебаев, сіз не айтасыз? – деді Димогин.

	– Ең алдымен Асамбайдың таза адамға жала жауып тұрғаны жөнінде бір-екі ауыз сөз айтайын деп тұрмын. Үния екеуіміздің арамызда жұмбақ болатын ештеңе жоқ. Ондай мәселе болуы да мүмкін емес. Саурық болыстың келініне тиісіп, өле алмай жүргенім жоқ. Менде ондай хал де жоқ. Малын қалаға айдап кеткенім рас. Ауылда бағатын адамы болмады. Менің бар жазығым далада қалып бара жатқан малын бағып бергенім. Біреуге көмектесу менің баяғыдан келе жатқан әдетім. Асамбайдың малын бағатын адамы жоқ болса, мен оған да кемектесер едім. Саурықтың жоғалған жылқысы жөнінде өткенде осы сотта қаралып, менің жазығым жоқ деп сот ақтап жіберген. Малы төленгендігі анықталған. Саурық мырза жесір қатынды жәбірлеп, тыныштық бермейтін болған соң, төркініне апарып тастағаным рас. Оны мойындаймын. Ол жолы да менде басқа ой болған жоқ. Енді негізгі, бүгін әңгіме болып жатқан іске келейін. Мен Байділдалар таңба басып жатқанда қасында болғаным жоқ. Бірақ, бір-екі күннен кейін Саурық ауылына, әйелім Күміс екеуіміз Үнияның үйіне келдік. Келсек, Үния қатты науқас екен. Денесінің үш жеріне Саурықтың айтуымен таңба салыпты. Денесі қызып қозғала алмай жатқанын өз көзіммен көрдім. Болыс болдым деп сахарада ойына келгенін істеуге, күшті адам нашарларды осынша зәбірлеуге бола ма? Маған осы жері түсініксіз. Мен хат танымайтын адаммын. Оны хат танитын сіздер білесіздер, – деп Ұлтарақ кейін шегініп орнына отырды.

	– Ұлтарақ Көжебаев, сіз Үния екеуіміздің арамызда ешқандай жақындық жоқ дедіңіз. Оны неге Саурық ауылынан көшіріп әкетесіз? Осыны бізге түсіндіріңізші, – деді Димогин.

	– Саурық болыстың жылқысын өмір бойы бақтым деуге болады. Ол кісі маған дұрыстап еңбегімді төлемеді. Үйім толған шиеттей бала. Оларды киіндіруге, тамақ тауып беруге шамам келмеді. Аш-жалаңаш болды. Көмектесетін бір жан болмады. Сол кезде қолының ұшын берген Үния болды. Өзінің күн демей, түн демей елдің ісін тігіп тапқан малының қақ жартысын бізге бөліп берді. Балаларыма, қатыныма, тіпті әуелі менің өзіме де киім тігіп берді. Жақсылық істеген адамға жақсылық істедім. Мен оны далаға тастап кетуге тиісті емеспін. Сондықтан оған әлі де болса да көмектесуге даярмын, – деп Ұлтарақ ашығын, көңілінде жүрген ойын жасырмай айтты.

	Димогин орнынан тұрып, отырған жұртты шолып қарады да:

	– Тағы да не айтасыз, Саурық Мырзағарин мырза, – деді.

	– Менің басқа айтарым жоқ. Ұлтарақ менің жылқышым болғаны рас. Ақы төлемеді дегені шындыққа жатпайды. Оның айтып тұрғаны маған таққан жаласы, – деп ол күмілжіп, айтайын деген ойын бүгіп қалды.

	– Сот тергеуі осымен бітті. Сіздер есік алдына шыға тұрыңыздар. Сот мәжіліс құруға кетті.

	Соттың қаулы шығаратын мәжілісі ұзақ болған жоқ. Далаға шығып кеткен жұртты тез қайта шақырып, Димогин сот қаулысын жариялады.



	«Шешім. Лепсі уезі, бітім соттың I бөлімшесі 1899 жылы, 9 октябрьде шешім алады. Жұматаевтарға, Жүрімбаев пен Мырзағаринге қарсы көтерілген айып жеткіліксіз болғандықтан, олардың бірде-бірін сотқа тартуға дәлел жоқтықтан бұл жұмыс 277 ст. У. У. С. қысқартуға жіберілсін.



	Бітім соты (А. Димогин).



	Мені, Үния Қабділдинаны, 9 октябрьде, 1899 жылы сот шешімімен таныстырды. Дәлелді кінәлау айып жеткіліксіз болғандықтан жұмыс Верный округтік соттың I бөлімшесіне қысқартуға жіберілді.

	Мен хат танымаймын.



	Таныстырған бітім соты А. Димогин».



	Сот бітті. Ел тарап жатты. Үния төркініне келді. Қайтып ол Саурық ауылына бармады. Ол мұнда да өзінің ежелгі кәсібі ел-жұртқа киім тігумен болды. Саурықтан өмір бойына құтылғанына Үния көңілді. Ол өз-өзіне: «Құдай сақтап, Саурық құрған тордан құтылдым. Ендігі жерде өз сүйгеніме шығуға, мен де ерікті болдым. Асықпай есімді жинап аламын. Балалық шақ әлдеқашан өтті. Аяғымды байқап басатын болдым», – дейді. Лепсідегі сот мәжілісінен соң Саурық та «жесірім, жесірім» деп келе беруді, елден жібермеймін деуді тоқтатты. Үния осы елде болатын ойын-тойға да барып, ән салып, домбыра тартып көңілді жүрді. Оған сен неге барасың дейтін жан болмады. Шешесі Күнікей қызының көңілі шатты болғанына қуанышты. Баратын жерлеріне барма деп айтпады. Лепсі жәрмеңкесінде кездеме матадан гөрі тігілген киім өтімді болды. Маңайдағы сахара халқы тігілген қазақ әйелдерінің, еркектерінің киімдерін малдарын беріп талап алатын болды. Жәрмеңкеге кетіп бара жатқан сәудегерлердің бірі Үнияның қазақ киімдерін тігуге ісмер екенін біліп:

	– Әртүрлі мата тастап кетсем, қазақша киім тігіп қоясың ба? – деп сұрады Үниядан.

	– Ақысын берсеңіз тігіп қоямын, – деді Үния.

	Үния сәудегермен келісіп күні-түні киім тігетін болды. Ол оқалаған сәукеле, кимешек, қамзол, шапан, шалбар, бешпент тағы сол сияқты бұйымдар тікті. Жиырма күннен соң Үния тігіп, дайындап қойған киімдердің бір бөлігін сәудегер біреуді жіберіп алып кетті. Ақысын да мол, жақсы төледі. Сәудегер сахара халқының зәру дүниесінің бәрін жәрмеңкеде жүріп әбден біліп алған. Сондықтан Үнияға малдай да, матадай да ақысын төлегені пайда болды. Үния сияқты өнерлі келіншекке бұл жақтан сөз айтып, қырындайтын жігіттер шықты. Бірақ әбден ауызы күйген ол, олардың айтқандарына көне қоймады. Оларға Үния қысқа ғана жауап беретін болды.

	– Ауызы күйген үріп ішеді дегендей, әзірге байқай тұрайын. Сіздер мені әурелемеңіздер. Әбден есімді жинап алайын. Әлі алда күн бар ғой, – деп шығарып салатын.

	Үния Ұлтарақ пен Өгізбайдың бала-шағасына, өздеріне деп әдейілеп киім тігіп, «сәлемдемем» деп қатынасқан адамдардан беріп жіберіп те жүрді. Ұлтарақ пен Өгізбай әйелдерімен келіп, қонақ болып келіп-кетуді жиілетті. Осы ауылдың қара үйлерінің әйелдері де талшықтап жинаған азын-аулақ дүниесінен бала-шағаларына киім тіккізіп алатын болды. Бірақ олардан ақы алмады. Тегін тігетін болды. Тіпті тақыр кедейлеріне өз еңбегімен жинаған малынан мал бөліп берді. Бір күні бес-алты баласы бар, сауын сиыры жоқ, тапқан-таянғаны тамағына жетпей жүрген бір әйел:

	– Кішкене екі балам жалаңаш қалды. Сенде ескі-құсқы киім бар ма?

	Соларға кішірейтіп өзім тігіп берер едім, – деді.

	– Балаларыңды алып кел. Мен қалған-құтқан матадан киім тігіп берейін, – деді Үния.

	– Жаңасы өзіңе де керек болар. Оларға ескі дүние болса да жетеді.

	– Жоқ, балаларыңызды алып келіңіз. Ескі-құсқы менде болмайды.

	– Ой, шырағым-ай, жасың ұзақ болсын, қазір, – деп көп кешікпей екі баласын жетектеп қайта оралды.

	Байғұстың екі баласының қарны шығып, ісіп кеткен сияқты, басы үлкен. Мойны қылдай жіп-жіңішке. Сандарында ет жоқ. Үнияның жаны ашып кетті. Ол: «Бұлардың үйінде тамақ та жоқ болды ғой» деп ойлады.

	Балалардың денесін өлшеп алды да:

	– Апай, – деді Үния, – біздің үйде үш сиыр бар, соның бірін алыңыз. Балаларыңызға көжеге қатық етерсіз, – деп кешке өрістен келген сиырдың біреуін әлгі әйелге жетектетіп жіберді. Үшінші күні балаларға деген киім де тігіліп бітті. Өздеріне құйып қойғандай дәп-дәл. Сол екі баланың қуанғанына:

	– Сендер үшін мен де қуанып тұрмын, – деп Үния сандық түбінен өрік-мейіз алып, екі балаға ұстатты. Олар онан арман қуанды. Балалардың шешесі:

	– Жасың ұзақ болсын, Әкеңе тартқан екенсің. Марқұмның қолы ашық болушы еді. Еш жаннан еш нәрсесін аямайтын, – деп батасын берді.

	Саурық Лепсіде болған сот мәжілісінен келгелі үш әйелі үш жағынан қамалап, қабаған иттей үріп тілдей берді. Олардың айтқан сөзге тоқтайтын түрі жоқ. Айман бастап, екі тоқал қостап санына қыл бұрау салғандай бүріп, алқымынан қысып отыр. Айман қымыз құйылған кәрден кесені оң қолына алып, ауыр денесімен маңғаздана Саурыққа бұрылып:

	– Сіз еркек басыңызбен қатынмен соттастыңыз. Өз абыройыңызды айрандай төктіңіз. Үшеуіміздің үстімізге Үнияны аламын деп бүкіл елді аяғынан тік тұрғыздыңыз. Денесіне таңба саламын деп өзіңіздің адамгершілік қасиетіңізге нұқсан келтірдіңіз. Енді сол Үнияңыз қайда? Сізді белуарыңыздан балшыққа отырғызды да, өзі төркініне кетті де қалды. Кешегі болған соттан кейін оған алдағы уақытта ештеңе жасай алмайсыз. Ол сіздің қолыңыздан кетті. Кеше ғана осы ауылда сыпайы жүріп, алдыңыздан өтпейтін келініңізді ашындырдыңыз. Сотта бетіңізден алған көрінеді. Кешегі жылқышыңыз Ұлтарақ та сізге қарсы сөйлеген дейді. Осының бәрі сізді ойландырмай ма? – деп бастаған еді, Ғалия мен Жәния қостай жөнелді.

	– Айкеңнің осы айтқандарында бірде-бір жаңылыс айтылған сөз жоқ. Ең алдымен осы үшеумізге ие болып алмайсыз ба? Мұныңыз бізді қорлағаныңыз ба? Үнияға таңба басқанда не таптыңыз? – деп Ғалия Саурықты кекете күлді.

	Саурық әйелдерінің айтқанын іштей електен өткізіп, жауап қайырмады. Олар болған істі мойнына сала, тұқырта шындықты айтты. Бұлардың оңаша отырып, Саурықтың жанына тигізе айтқан ашулы сөзін есіктен кіріп келген Байділда бөліп жіберді. Ол табалдырықтан аттай беріп:

	– Таудағы қысырақ үйірін бағатын екі жылқышыңыз бір түнде көшіп кетіпті. Мен де жаңа ғана естідім.

	– Қайда кетіпті, білдің бе? – деді өзі көңілсіз, ашу кернеген Саурық.

	– Қайда кеткені белгісіз. Мүмкін, Ұлтарақ сияқты орыс қалаларының біріне кеткен болар.

	– Бұлар онда барып не бітіреді? Тым болмаса, орыстың екі ауыз сөзін білмейді.

	– Онда да мал бағатын шығар. Одан басқа қолдарынан келетін ештеңе жоқ қой.

	– Ауылдан қашқандарды қайтару жөнінде ұлыққа шағым жазған жөн болар. Олай етпесе, мал жаятын кісі қалмай барады.

	– Өзіңізді сыйламаған кісіні қалай қайырасыз? Басқасы табылар, – деп Айман Саурық сөзін мақұлдамады.

	– Малшы табылар-ау. Болыстың малшылары бірінен соң бірі қашып жатыр деген атақ жаман ғой. Менің жаныма бататыны осы! – деп Саурық өрт сөндірген адамдай түнеріп кетті.

	Үш әйелінің жанына батыра айтқан сөздері Саурықты қатты толғандырды. Оның үстіне малшыларының баққан жылқыларын тастап қалаға кетіп жатқаны қиын болды. Қатындардың айтқандары маған жаны ашығандығы шығар. Қойнында жатқан қатындардың басқа оймен айтуы мүмкін емес деп ойын түйді Саурық. Үйде отыра берсем қатындардың қыспағынан құтыла алмаспын. Далаға шығып, аз да болса, желпініп келейін деп ол төр алдындағы киімін киіп, шапанын желбегей жамылып далаға шықты. Ауыл алдындағы дөңеске барып, ен далада жалғыз өскен ағаштай оңаша отырды.

	Саурық та шырынын сығып алған жүзімдей қауызданып дел-сал. Біреу денесіне жара салған кісіге ұқсайды. Іш толған у. Мерезге қарсы күресуге шамасы жоқ, әлі құрып отыр. Қиқу салып мал қайырып жүрген тау баурайы толы малшы. Дәл қазір Саурық көзіне олар да көрінбейді. Қотан толған сұлу қыз болушы еді, олар да қазір, оның көзінен бір-бір ұшқандай. Саурық заманымызға не болды, өзгеріп бара жатыр ма? Келешек күніміз қандай болмақ? Ата-бабасынан бері құлымыз болған Ұлтарақтың түрі мынау, біздің үйден өзі кеткенімен қоймай, бірнеше үй малшыларымды ала кетті. Тіпті әуелі өзіме қарсы сойыл көтеріп кешегі болған сотта сөйлегенін қарашы. Өмір бойында қатынға тізгін бермейтін басым, олардың әлегіне қалдым. Үния болса анау болыс деп болыстығымды, елдің беделді адамы деп беделімді сыйламады. Басыма шықты. Сотқа барды. Соттасты. Әбден ашылып, ашынып алған. Сөзге де шешен. Үлкенге де, кішіге де дес бермей сөйлейді.

	Қара топырақты, құйқалы жерімізде басқан ізіміз борпылдаған құмға ұқсайды. Аяғымыз толарсаққа дейін батып кетеді. Қала-қалада өз иелеріне қол көтеріп, ереуіл шығарып жатқан орыс шаруалары. Әлде, заман өзгеретін бір дүмпу бар ма? Өмірден де, туған-туысқаннан да, ел-жұрттан да көңілім қалды. Келешек өмір бұлдыраған сағым сияқты қолмен ұстай алмайтын бір дүние ме? Алдымның бәрі қара түнек жаныма жағатын бір жақсылықты көрсемші! Ол аралда жалғыз қалғандай құлазыды. Қанша қиналғанмен тұңғиық ойдың түбіне жете алмады. Айдалада жалғыз қалғандай күңіренді.





ЭПИЛОГ ОРНЫНА




	Осыдан бірнеше жыл бұрын Алматы қаласындағы Орталық архивке барған едім. Шаң басқан көп папкалар өткен ғасырдың ащы дауысын, сергелдең өмірін алдыма әкеле берді. 1899 жылы, 9 октябрьде Лепсі қаласында Үния Қабділдинаның жазған шағым арызы бойынша болған сот мәжілісінің қаулысы ерекше назар аударды. Арызда Саурық, Байділда, Игембай, Асамбайлардың үстінен шағым айтылыпты. Күйеуі Қабділда қайтыс болған соң, жесір біздікі, біреуімізге тоқалдыққа тиесің деп Үнияны зорлаған көрінеді. Жесір көрнеу зорлыққа көнбейді. Саурықтың айтуы бойынша, Байділда, Игембай, Асамбай деген үш жігіт Үния денесіне үш жерден темір қыздырып таңба басады. Үния бір ай бойы ауырып жатады. Содан тәуір болған соң жесір әйел төркінін паналайды. Бірақ Саурық Мырзағариннің елге қайт, сүйген адамыңа қосылуға ерік беремін деген сөзіне сеніп, Үния қайта Қысқаш болысына оралады. Бірақ, Саурық уәдесінен айниды. Жесір әйелді тағы да әурелейді; Үния тағы көнбейді. Төркінін қайта паналайды. Феодалдық-патриархалдық қоғамда бас бостандығы үшін күрескен қазақ қыздарының ішінен озық шыққан әйел екендігіне көзім жетті. Саурық сияқты азулы болыспен соттасу әр әйелдің қолынан келе бермейтіні белгілі. Бұл оқиға сол кездегі қоғамдық өмірге шығарылған өзіндік бір үкім тәрізді. Роман желісі тарихи шындық оқиға. Осы күнгі жастардың өткен өмірді тереңірек түсінуіне септігі тисе, мақсат орындалғаны.





	Оглавление

	1

	2

	3

	4

	5

	6

	7

	8

	9

	10

	11

	12

	13

	14

	15

	16

	ЭПИЛОГ ОРНЫНА





