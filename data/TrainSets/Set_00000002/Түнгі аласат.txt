	Патрик Уайт

	Түнгі аласат





	Орыс тілінен аударғандар: Серікқали Бәйменше, Айнаш Садыкова





	Миссис Бэннистер шомылатын бөлмеге дәл уақытында келіп үлгерді, әйтпесе тура қол жуғышқа құсып жіберетін еді. Әдетте, мұндай жағдайда бұрын әжетханаға жүгіретін, бірақ өткен түнгі аласаттан соң өзін тіпті нашар сезініп... Бұған мұрсасы келгеніне де шүкір.

	Суды краннан тоқтаусыз ағыза тұрғанда, айнадағы өз бейнесіне көзі түсті. Денесі түршігіп кеткендей болды; кранды мұқият жапқан соң, әтір жағынбақшы болғанда, байқамай Хамфридің ауыз шаятын сұйығын үстіне сеуіп қоя жаздады.

	Сағат тоғыз жарым болса да, Фелисити бөлмесінен әлі шықпапты. Осы уақытқа дейін ұйықтап жатқаны ма? Әлде, оянып алып, төсегінде құр, ояу жатыр ма екен? Жұмбақ... Қалыптасқан ауыр жағдайды қиындатып алмас үшін, Миссис Бэннистер қызының тірлігіне араласпауды жөн көрді. Өйткені, қалай болғанда да, Фелисити доктор Хёборн жазып берген тыныштандыратын дәріні ішуге келісті ғой. Мұндай дәріні миссис Бэннистердің өзі де, күйеуі Хамфри де ішті.

	Миссис Бэннистердің тамағына өксік тығылды. Задында, ол күйеуінің әдеттен тыс ерекше мақсатқа сәйкес келуін талап ететін әйелдің санатынан емес еді; бірақ, ең сорақысы – өзінің күш– қабілетін тым асыра бағалайтын. Сондықтан, алда-жалда ракпен ауырып қалу мүмкіндігі, әуе апатына тап болу немесе террор– шының құрбанына айналу сияқты ойда жоқ кесепаттар болмаса, қалған күллі тіршілік өз бақылауымда деп сенетін. Алайда дәл қазір тым абыржулы; егер күйеуінің ең жақын деген құрбыңа да айтуға болатын, айтуға болмайтын нәрселер бар деген ескертуі болмаса, Мэдж Хопкиркті өзінің осы күйінішіне иландырып, әлдеқашан телефон тұтқасына ілініп тұрар еді.

	Бүгін Хамфри жұмысына телефон соғып, кештеу баратынын ескертті. Мұның ойынша, ол белгісіз бір жаққа, шамасы, қоқыс тастайтын жерге кеткен болуы керек. Қажет емес заттарынан құтылуды еркектер қалай жақсы көреді десеңші! Тап осыдан өзгеше бір ләззат табатындай-ақ! Егер Мэджбен сөйлескенінде, әрине күйеуі туралы бұл ойлары жолда қалар еді.

	ЬІза кернеген миссис Бэннистер қара көлеңке қонақ бөлме пердесінің біреуін тартып қалғанда, терезе алдынан күйеуін көрді; Ол терезе ернеуіндегі гүл-жәшік қасында геранның қуарған бұтақтарын қиып тұр екен. Әйел оның мыртық қолдары мен жұмсақ қырылған иегіне бір қарап алды да, дәліздегі телефонға беттеді.Үйреншікті қол ешқайда қарамастан дәстүрлі нөмірлерді тере жөнелді, сөйткенше құлағына таныс дауыс жетті. Бұл өзін бейне бір сырттай да болса Мэдждің құшағына құлай кеткендей сезінді. Дауысына қарағанда, құрбысы бутерброд жеп тұрған сияқты.

	– ...Иә, мен күнделікті уақытымнан кештеу хабарласып отырмын. Бірақ, сен біздің қандай түнді бастан өткергенімізді білмейсің ғой? Доктор Хёборн бәрімізге де ұйқы шақыратын дәрі жазып бергенімен, көз ілгеніміз жоқ... Қазір бәрін ретімен айтайын... Мэдж өзің білесің ғой, бұл бір құпия сыр... Анық-қанығын Хамфри білмейді. Рет-ретімен айтсам, Мэдж, алтыным...

	Миссис Бэннистер өз дауысын өзі әрең танып тұрды. Ойын жинап, қайта-қайта айтқан соң барып өз-өзіне келе бастады.

	– Сондай қорқынышты жағдай! Түнгі сағат екінің шамасы... Әрең дегенде көзім ілініп еді, кенет асхана жақтан Фелиситидің жылап отырғанын естідім, кәдімгіше өксіп-өксіп жылайды. Кіріп барсам, ол – қояншық ұстаған адамдай, ұйқы көйлегі алау-далау. Сөйтсем, төсегіне біреу басып кіріпті, содан оянып кеттім дейді. Әлгі газеттерде жазып жататын зорлықшылар бар емес пе? Сондайлар жас қыздарды аңдып жүретін болса керек... Бір сөзбен айтқанда, маньяк. Көз алдыңа елестетіп көрші, Мэдж: Фелисити өз төсегінен бір еркекті көрген! Тіпті айтуға аузым бармайды... сол менің кішкентай Фелиситимді зорлап кетіпті!

	Миссис Бэннистер біраз уақыт өксігін баса алмай, бұл сөздерінің Мэджді қалай үрейлендіргенін сезіп тұрды. “Бірақ, қалай болғанда да, мұндай қайғыны ең жақын деген адамдар бөлісуге тиіс қой!”.

	– Ойлап көрші байғұс бала нені басынан өткергенін! Шаруасын бітіріп алған соң,– миссис Бэннистер адам таң қаларлықтай қорс ете қалды, – ол қызымды асханаға сүйреп апарыпты. Қолында пышағы бар екен! Жоқ, Мэдж... Жоқ... Әдетте, олар солай істейді дейді, бірақ ол... Рас айтам, қызымды қорқытыпты... Тіпті Хамфридің қымбат сигарларының біреуін тартқан көрінеді. Кішкентай стақанға құйып бренди ішкен. Өзімен бірге қызыма да іш деп зорлаған... пышағымен қорқытып... ар-намысына тиетін ауыр сөздер айтып... Иә, иә... Әрине...

	Мэдждің жұбату сөздерін тыңдай тұрып, миссис Бэннистер осы бір оқшау оқиғаның қалай болғанын қайта-қайта ойша саралай берді. Әрине, өзі көрмеген соң, Мэдждің бұл сұмдықты көз алдына елестетуі қиын. Әрі шолақ ойлайтын әйел екендігі де белгілі.

	– Әлбетте... Тұра тұр, қымбаттым... Біз бәрін істеп жатырмыз, әлі де қолдан келгеннің бәрін жасаймыз. Хамфридің суыр құсап ұйықтайтынын білесің, әрең ояттым... Ол полицияға телефон соқты, полиция келіп, сол жерді қоршады. Екеуі үйге кірді. Доктор шақыруға рұқсат етті. Доктор Хеборн Фелиситиді жөргектен бері біледі ғой, бұл да болса бізге көмек болды.

	Мэдж оны тағы да жұбата бастады. Сәті түсіп кеткенде, миссис Бэннистер де сөзін қыстырып қалады:

	– Үйге келген тыңшылардың біреуі аласа бойлы, әдемі жігіт. Ақылды адам екені көрініп тұрды. Ол коралл





1 өсірумен айналысады екен...

	Миссис Бэннистер өзіне ұнап қалған полиция қызметкері отырған креслоға қарады: ол отырған креслода көрінер-көрінбес жаншылған із қалыпты. Тағы да тамағына өксік тығылды.

	– Әрине, полиция ол жексұрынды ұстай алмады... Парк арқылы қашып кетіпті, білесің ғой, қоршаудың аңырайған тесігі бар. Егер бұл хабар газеттерге жетсе, у-шудан арыла алмасымыз белгілі. Бірақ, екінші полиция қызметкері маған мүлде ұнамады: бетпақтығын айтпағанда, барып тұрған арсыз екен... Сен білесің ғой, бұл заңшылардың ешбір кінәсі жоқ адамның өзіне күдік келтіруді жақсы көретінін. Сол, қандай себепке байланысты екенін білмеймін, бәлкім, саяси себеп бойынша ма, біздің жағымызда болғысы келмеді. Сен тыңдап тұрсың ба, Мэдж? Ешкімге айтпа, жарай ма? Мұны естісе, Хамфри ешқашан кешірмейді...

	Телефоннан естілген дауыс оны тіс жармаймын деп үздіге сендіргені соншалық, миссис Бэннистер біраз уақыт трубканы құлағынан алыстатып ұстап тұрды. Ақыр соңында, трубка үні өшкендей болып еді, тағы бір маңызды нәрсенің ұшын өзі шығарды:

	– Джон әлі ештеңе білмейді.

	Мұны күнделікті естіп жүрген сөз сияқты айта салды, өйткені құрбысының сөзі жайдақтанып бара жатыр еді.

	– Оған кім айтсын? – Миссис Бэннистер ақылдасып тұрғаны– мен, осы сөздерді айтуын айтып алды да, ойланып қалды.– Мұндай соққыны жеңілдету үшін кім қолайлы сөз таба алады? Үйлену тойына дейін бір ай қалғанда қалыңдығын біреудің зорлап кеткенін есту – жігіттің нағыз жан күйзелісі емес пе! Тіпті жігіттің жігіті болса да... Мэдж! Кешір, қымбаттым, бөсіп кеттім білем. Тамып кеткен кофенің де қандай күшпен жуылатынын білемін ғой. – Миссис Бэннистер Мэдж Хопкирктің төсегіне кофенің қоюын төгіп алғанын елестетіп, оған шын жаны ашығандай күйге түсті: – Бірақ, тағы да өз жайымды айтам-ау: Джонға мұның бәрін кім айтады? Меніңше, тек Хамфри емес. Екі еркектің мұндай шетін мәселені талқылап отырғанын көз алдыңа елестетіп көрші... Олар не айта алар еді? – Миссис Бэннистер ернін жалап қойды. – Мен бұл туралы түнімен ойландым, ақыры Джонға өзім айтуға тиіспін деп ұйғардым! Фелисити онымен атам заманнан атастырулы ғой. Әй, осы атастырылу-ай! Алайда Джакартаның ыстық климатына Фелиситиді ала кетуге Джонның өзі қарсы болды. Кейін өзін басқа жерге тағайындауы мүмкін екенін білді... Қайда екенін біз де әзірге білмейміз... Канберрадағы, жоғары жақта істейтін бір адам оны Римге төтенше жауапты орынға қалап отыр деген бір нәрсені емексіткен... Иә, қымбаттым, бұл туралы саған айтқанмын... мұнымды бәрібір Хамфри қолдамаса да... Енді бұған мына оқиға келіп соқтықты! Джонға, қызметінде өзгеріс болғалы тұрғанда, мұны қалай айтуға болады? – Миссис Бэннистер телефонға сүйеніп, жай ғана ыңырсығандай болды.

	– Не дедің, Мэдж? Иә, әрине, білемін. Қазір қыз деген аты ғана, кім көрінгенмен ұйықтап жүре беретін болды. Ол менің қызым ғой, оған қатты сенемін, бәрін маған айтып отырады. Фелисити таза болатын. Меніңше, Джон да осы принципті ұстанады. – Миссис Бэннистер әдеттегі ақыл үйрететін әуеніне көшті. – Әлбетте, дұрыс адам алғашқы неке түнінде бәрі де ойдағыдай екеніне көз жеткізе алады. Бірақ кейін әйеліне деген кері сезімі оянуы мүмкін. Мен Фелиситиді аямайды дейсің бе? Әлде, оның анасы емеспін бе?

	Аналық сезім тасқыны миссис Бэннистерге тағы да қызы тап болған қорқынышты сілкіністі санасынан өткеруге мәжбүр етті; әнтек теңселіп кетті, бірақ қайратты әйел дереу өз-өзіне келіп, трубкаға бір жөтеліп қойып, ақлиқаттың адам өтуге болмайтын шытырманына шарқ ұра берді.

	– Мэдж? Менің қалай шешкенімді білесің бе?

	Иә, миссис Бэннистер ақырында дұрыс шешімге келген. Намысы тапталған қызына деген аяушылық оның бойына жаңа қуат бергендей. Екі көзі от шашып, сөзін жалғады:

	– Оған Фелиситидің өзі айтуға тиіс! Жас қалыңдықтың болашақ күйеуіне өз басынан кешкен қайғылы оқиға жайында айтып бергені әсер етпей көрсін! Мұны естігенде, оның жүрегінің дір етпеуі мүмкін емес! Егер бойында тамшыдай ғана парасаттылық болса... Ал бұл туралы ата-анасы хабарлайтын болса, әрине, жігіттің басында бұзылған тауарды алдап бергелі отыр деген ой туатыны сөзсіз. Жоқ, бұл орайда қалыңдықтың өзі өжет қадам жасау керек!

	Миссис Бэннистердің өжеленіп кеткені соншалық, алдындағы подносты аударып алды. Бұл – сонау бір заманда қызметші әйелдер визит карточкасын салып әкелетін поднос еді.

	– Әрине, Фелисити үшін мен сырттай шеше алмаймын ғой... Бірақ, Мэдж, мен өз баламды өзім өте жақсы білемін!

	Еденге түсіп кеткен металл поднос сыңғыры қосымша өжеттік берді; алайда дыбыс шықпайтын резеңке ұлтанымен қасына келіп қалған Хамфриды көріп, байырғы римдік әйелдерше екпіндеген лебі лезде өшті.

	Ол әлгіндегі бақ-бақ еткен дауысын шиқылдаған жеңілтек үнге ауыстырып:

	– Ал, енді, сау бол, қымбаттым! – деді.

	– Кім ол?

	– Мэдж Хопкирк. – Әйел дауысынан жаратпаған қаттылық сезілді; жауабы күйеуінің тап осы екіұдай таңның өзінде мап-майда болып қырылып, бірден көзге түсіп тұрған иегін дәл көздегендей.

	Миссис Бэннистер өз бойынан бір кездері махаббаттың асыл жібі байланыстырған, тәні табысқан (ойлаудың өзі қорқынышты) мына адамға деген жеккөрушілікті сезінді.

	– Оған бөтен еш нәрсе айта қоймаған шығарсың? – деп күмәндана сұрады. Анығында, Хамфри оны Мэдж кемпірден қызғанатын. Сол себепті әйел күйеуінің сұрағына сұрақпен жауап қайтарды:

	– Сүйіктім, осы сен бүгін жұмысқа бармаушы ма едің? Сен жоқ болған соң, ол жақта не болып жатқанын бір Құдай біледі...

	– Барам.

	Күйеуінің бас имей тұрғаны әйелге өз дәрменсіздігін қаттырақ сездірді. Тіпті дәл сол жетіспей тұрғандай, ол енді ерекше сәнді көгілдір креслоға (ұлттық игілікке айналуға толық негізі бар) бар салмағын сала отыра кетті. Сөйтті де жүндес қолдарымен бетін жауып (төбе шашы тақырланған Хамфри адам таңқаларлық жүндес еді), өзінің күнделікті дағдысынан тыс, әлде жөтел, әлде өксік сияқты үзік-үзік бөгде үн шығарды.

	– Сүйіктім... – деді әйелі мұндай жағдайда айтылатын дағдымен сыбырлай сөйлеп. Кеме күйрегеннен кейін әрең аман қалған адамша, ол күйеуін құшақтамақ ниетпен жақындай түсті, бірақ бұл қорқыныштың әлі аяқталмағаны есіне түсіп, кілт тоқтады. – Енді ештеңе де істей алмайсың. Не болса да, болары болды...

	Фелисити? Ол қайда? Қазіргі көңіл күйі нешік?

	Ойын да, бойын да сергіту үшін миссис Бэннистер ақырында пердені ысырып, бөлмеге жарық түсірді, бірақ лезде бұл ісіне өкініп қалды. Өткен түндегі тыңшылардың бұрынғы тазалық пен реттілік тұнған үй маңындағы емін-еркін жүрісі өз ізін қалдырған екен. Босаған курвуазье бөтелкесі, үлкен дәрет құсап, төбе-төбе болып қалған сигар күлі (сигардың өзін айғақ ретінде алып кеткен), сыра ішкеннен қалған бірер лас стақан (әлгі коралл өсірумен айналысатын сүйкімді тыңшы туралы әдемі әсерден із қалмады).

	Аяқ дыбысын естіп, ерлі-зайыптылар бір сәт қалшиып қалды.

	– Бұл Фелисити... – деп әкесі өз сөзін біреу тартып алатындай жүрексіне айтты.

	Күнделікті тірлікке қайта оралуды қалаған миссис Бэннистер күйеуіне:

	– Бүгін сенің кезегің, Хамфри. Қоқыс салатын шелекті шығардың ба? – деді.

	Хамфри, таңертең тамағын тазартатын әдетімен жөтеліп қойды. Күйеуінің осы әдеті миссис Бэннистердің жынына тиетін, бірақ қазір бұл оған ғажайып музыкадай көрінді.

	– Мен миссис Помфретке телефон соқтым, – деді ол, – бүгін Фелисити келмейді, аяғын ауыртып алды деп хабарладым.

	Әйелі қабағын тыржитты. Оның орнында өзім болсам, деп ойлады миссис Бэннистер, ернін тістелей тұрып, бұдан да нақтырақ бір нәрсе ойлап тапқан болар едім. Өтірікті жек көре тұрып, бұл сол өтірікті болдырмас үшін әрқашан одан айналып өтудің жолын таба алатын.

	Аяқ дыбысы жақындаған сайын екеуінің де көзіндегі сасқалақтап, қысылған ұшқын алаулай түсті.

	– Әйтеуір, Джон парасатты бола қалмаса екен. Сонда ол бұған ешқандай назар аудармаған болар еді.

	– Хамфри, қымбаттым, неліктен пәктіктің соншама үлкен маңызы бар деп ойлайсың?

	– Қалай болғанда да, менің уақытымда оның маңызы болды.

	– Бірақ қазір емес. Қазір қыз болып жүрудің өзі сәнге кірмейді. – Әрине, бұл арада ол Мэдж Хопкриктің айтқанын қайталады.

	– Еркек үшін болашақ әйелінің сәнге лайық болу-болмауының ешқандай маңызы жоқ. Ең бастысы – ертең оны күлкіге қалдырмаса болғаны.

	– Біреудің бақытсыздығына ешкім де күле алмайтын шығар. – Шын ашуын білдіріп тұрғанымен, ішкі пікірін бүгіп қалғанын өзі де білді. Егер осындай жағдайға мұның қызы емес, басқа біреудің қызы тап болсыншы, Мэдж екеуі телефонмен талай қиырларға барып қайтар еді.

	– Енді Джон мен Фелисити бір-біріне бұрынғыдан да жақын әрі ықыласты бола түседі ғой деп ойлаймын. – Бұған өзі де сенімді емес еді, бірақ бойына жаңа бір шабыт күші құйылғандай сезінген.

	Хамфри құрғап кеткен ернін жалап қойды да, бір орында қалшия тұрып, бойын тіктеді.

	Ақыры бұлар қорыққан нәрсе жүзеге асты: бөлмеге Фелисити кірді. Бұлардың отбасы тап болған бақытсыздықтан кейін, олар дәл қазір мүлде бейтаныс Фелиситимен жүздесіп тұрғанын түсінді. Әке-шешесі алдымен Фелисити сөйлейді, сөйтіп бұларды кезекті бос сөзден құтқарады деп үміттенді.

	Бірақ Фелисити бөлмеге кірді де, ата-анасын көргісі келмеген– діктен емес, әлде жүрексініп, әлде түңіліп, көзін төмен салды. Ас үйге баратын жолдан ауытқыған жоқ, тіпті еңкейіп, телефон жанына түсіп қалған күміс подносты іліп алды. Подносты трюмоға қойды да, жалаңаяғын ауырлай басып, әрі қарай кетті.

	– Тәпішкің қайда, балам-ау! Табаныңнан ызғар өтіп жүрмесін – Миссис Бэннистер іштей құпия түрде қызының ауырып қалғанын тілеп тұрған адамдай көрінді.

	– ЬІзғар өтпейді! – Әдетте Фелисити, қашан бір шыны аяқ кофе ішкенше, таңертең үнемі осылай ашулы жүретін.

	Хамфри Бэннистер сағатына қарады; енді біраз уақыт өткеннен кейін ол бәрі ойлағанындай болып келе жатқанына көз жеткізеді.

	Миссис Бэннистер әбігерленіп қалды:

	– Жұмырта пісіріп берейін бе? Мүмкін, бүйректен қуырдақ жасармын? Тәбет ашатын бүйрек сатып әкелгенмін...

	– Менің таңертең ештеңе жемейтінімді білесің ғой.

	– Қарның ашып қалды ма деп жатқаным ғой... – деп шешесі тұрған орнында құлап түсердей балдырлап сөйледі.

	Қыз өзін ештеңе болмағандай ұстады. Кофе қайнатты, алма жуды, бұдан кейін сүт ашып кетпеді ме деп тағы біраз жүріп алды. Осы уақыттың ішінде ебейсіз қимылмен ата-анасы оның соңынан пайдасыз салпақтап жүрді.

	Сұлулығынан гөрі жастық әдемілігі басым Фелисити сымбатты, сүйегі ірі қыз еді. Ең басты артықшылығы – бетінің түсі болса, дәл қазір ажары келісіп тұрмаған-ды; үстіндегі сұр-қызғылт халаты да қыртыстанып, тіпті кір жұғып қалыпты. Ол терісінің жұмсақ реңкін айқын көрсету үшін үнемі қызғылт не көгілдір киім киетін (дұрысы – шешесі оған ылғи да осындай түстегі киімдер сатып әперетін).

	Бүгін миссис Бэннистер қызының халат ішінен ештеңе кимегенін аңғарды. Қызының түнгі ұйқы көйлегінің жыртылғаны көз алдына келіп, тамағына тағы өксік тығылды.

	Кофе қайнап, плитаға төгілді. Фелисити орнынан атып тұрып, төгілген кофені сүртті. Алма тазартып, оның қоңырсалқын қабатын күрсілдетіп асады. Сұр-қызғылт халат кеудесін жартылай ғана жауып тұр: әредік қызғылт емшектері көрініп қалады. Егер жүзіндегі шалағай табиғилық болмаса, Фелиситидің түрі кіршіксіз– ақ көрінеді. Миссис Бэннистердің көзі қызы киген халаттың қиығына тоқтап қалды.

	Хамфри тып-тыныш жұмысына кетіп қалмақшы болды. Жартылай киінген қызының түрі өз бойына ұялшақтық үйірді. Қоштасарда қызының маңдайынан сүйіп, “м-м-м, сүйіктім...” деп міңгірледі.

	Фелисити әкесінің еріндері қалай дірілдегенін сезінген болуға тиіс. Тістелген алманың иісі осы толқуын күшейткендей болды. Ол бөлмеден аяқ дыбысы білінбейтін резеңке ұлтанымен неғұрлым тезірек шығып кеткісі келді, бұл кезде әйелі мұрнын бет орамалмен басып, қозғалыссыз тұр, шамасы салқын тигізіп алған тәрізді. Әйелге осы сәт бұл өмір емес, әлдебір жолы болмаған сәтсіздік сияқты сезілді; қарашы, өзіңнің ішіңнен шыққан бала өзіңдікі емес сияқты.

	Әкесінің жұмысқа кетуі шиеленісті бәсеңдеткендей. Миссис Бэннистер бөксесін қасыды: бұл қасында қызы тұрғанда ғана жасайтын, өзіне ерік беретін еркелігі еді.

	– Сенің орныңда болсам, шаштаразға барып, шашымды түзеп, тырнағымды боятқан болар едім, жалпы бәрін жасатқан... Саған серпілу керек.

	Қыздың ақсары шаштары шынында да өзге қолдың күтімін тілеп тұрғанына қарамастан:

	– Менің шаштаразға мүлде барғым келмейді, – деді Фелисити. Иығын сілкіп қалған кезде, қызғылт халат одан әрі сырғыды.

	– Саған жақсы бола ма дегенім ғой, – деп міңгірлеген миссис Бэннистер қызының кеудесінен екі көзін айырмады.

	Фелисити бойжеткеннен бері шешесі қызының көкірегін бірнеше рет, онда да шала-пұла көріп қалып жүрген. Ал енді осы көкірек тәннің сәні болуымен бірге, әлгі жексұрынның қызына жасаған қылығының да айнасы тәрізді сезілді. Мүмкін оған тырнақ ізі түскен шығар, тіпті көгерген іздер қалып жүрмесін?

	– Түймеңді сал, Фелисити. Сен жалаңаш отырсың. – Осы сөздері арқылы ол өз елесіне тұсау салуға тырысты.

	Фелисита бұған үнсіз келісті. Бәлкім ол тоңып кеткен шығар, бірақ миссис Бэннистерге қызын өзімнің айтқанымды тыңдады деп ойлау ыңғайлы көрінді. Ол әрдайым қызының естілігін мақтаныш ететін, қазір енді, мынау аласаттың бәрін бастан өткерген соң, отбасылық бақыттың мызғымастығына күмән келтіре бастады.

	– Ойлай берем, ойлай берем... бірақ тіпті де түсіне алмаймын... – деп қызына ең ауыр сұрақты қоюды ұйғарды.

	– Қайғыра беріп не істейсің, мама. Өмірде түсініксіз нәрсе өте көп, ал сонда не болғаны?

	– Менің түсінбейтінім, сен неге доктор Хёборнға өзіңді қарауға рұқсат етпедің? Тергеу үшін бұл өте қажет болды ғой...

	– Ал мен түсіне аламын... – Қыз алманың қабығын бұрышқа лақтырып жіберді.

	Миссис Бэннистер қыр көрсету мақсатында емес, үйреншікті дағдысы бойынша, еңкейіп барып, алманың қабығын көтеріп алды.

	– Оның үстіне, – деді миссис Бэннистер жұдырығымен алманың қабығын қыса тұрып, – бәріміз де ақымақ болып қалдық! Әнебір сүйкімсіз сорайған дәудің жұдырығымен аузын басып күлгенін байқап қалдым. Егер олар ана жексұрынды ұстап алса, тіпті де оған кінә арта алмайды. Сен осыны түсінесің бе?

	– Түсінемін. Бірақ олар ұстай алмайды. – Фелисити енді алма қабығының ұзын тізбегін иығынан асыра лақтырып жіберді. Сосын ол қайда түсті екен деп мойнын бұрып қарап, оның әр жерге үзіліп– үзіліп түскенін көрді де, күліп жіберді.

	Миссис Бэннистер тактикасын аяқ асты өзгертіп, ашық өтірікке көшті.

	– Олар жексұрынның ізіне түсіпті. Оның сырт пішімін сен жақсы суреттеп бердің ғой! Енді осыдан кейін өзіміздің отбасылық доктордың қарауынан бас тартуың...

	– Неліктен сен болған нәрсенің өзі-ақ мен үшін жетіп жатқанын түсінбейсің. Маған ешқандай доктордың қажеті жоқ!

	– Қымбаттым менің, бастан кешірген жағдайдың артқы салдары болуы мүмкін...

	– Ондай нәрсе бола қалса, оны өз бетімше шеше алатын жасқа жеттім ғой деп ойлаймын.

	Бүкіл дәлелін алға тартып, амалы таусылған миссис Бэннистер ақыры жылап жіберді. Оған күйеуінің үйде болғаны дұрыс-ты; оны өз жағына шығарып алар еді.

	– Сенің мына адам түсінбес қылығыңа әкең де ашуланып жүр. Оның сені қалай жақсы көретінін білесің ғой.

	– Әй, осы папатайым-ай! Ол үшін менің пәктігім басқа қасиеттерімнен артық болғаны ма? Оның ақыл үйреткені жетеді! Өз басым енді қыз емес екеніме тіпті қуаныштымын.

	Миссис Бэннистер ашуланғаннан шашалып қалды.

	– Фелисити! Сенің біздің қызымыз екеніңе сене алмай тұрмын...

	– Шынында да, бұған сену қиын.

	– Джон сияқты көрнекті жігітке күйеуге шығуға келісім берген...

	– Джон сондай құрметті, сондай сыйлы... жалпы, ешбір кіршіксіз адам, мен оның теңі емес екенмін. Бүгін таңертең оған хат жазып қойдым.

	Қыз ашулана сөйлеп тұрып, қалтасынан конвертті суырып алды да, бос шыныаяққа сүйеп қойды. Миссис Бэннистер хатты жылдам ұстай алды.

	– Сен оған не деп жаздың, Фелисити? Қазіргі күйің мынау, толқып, шаршаңқырап отырсың...

	– Мен оған атастыруды үземіз деп жаздым. Бірқатар себептер бойынша. Ол себептердің ең соңғысы – папам жоғары бағалайтын пәктікті жоғалтуым.

	Енді олар жыртылған қағаздың дауысын естігелі келіп, бірі– біріне қарап тұрды. Екі жақ та осы бір қолайсыз сәтті соза түскісі келген сыңайлы, бірақ кенет көзді ашып-жұмғанша, шешесі мен қызы умаждалған қағазды бірінен бірі тартып алып, пора-пора қылып жыртып тастағысы келіп, ебедейсіз алыса кетті; екеуінің еңіреген дауысы сыңғырлап тұрған ас үйді жаңғырықтырды; аяқ астындағы алманың сарғайған қабықтарынан тайып жығыла жаздап жүр.

	Алғаш үйленген жылдары Хамфри мен Дорис Бэннистер үлкен парктің жанында орналасқан үйде тұрды. Бұл мәртебесі зор, лауазымды аудан болмаса да, барлық жағынан жақсы жабдықталған аудан еді: оның Тюдорлар дәуірінің, соңғы викториандық және византиялық дәуірлердің аралас стилінде салынған, аса көп сұранысқа ие бола қоймаған дербес үйлері, ешқашан ақша туралы әңгіме қозғамауға үнсіз келіскен сол үйлердің иелері сияқты байлығын білдіре қоймайтын; ал сол үйлер жанындағы “ягуарлар” мен “даймлерлер” айрықша әсем түстері үшін кешірім сұраған сияқты болып тұратын. Хамфри Бэннистер өз тұрғын жайына разы еді: үй берік салынған, бас поштамтқа дейін он-ақ минут жерде тұр. Бұрын құрбыларының алдында көрініп қалуға бейім Дорис өзіне бірқатар шектеулер қойды. Оның біраз сотанақтық жасауға уақыты жеткілікті болды, себебі күйеуге отырыңқырап барып шықты, парк шетіндегі осы үйде тыныш өмірін бастағанда жасы келіп те қалған еді. Беделді достары бридж ойнау үшін бас қосқан сәттерде ол осы үйін ғажайып сарай тәрізді көрсететін, бұл үшін оны ешкім де кінәлай қоймайтын.

	Бұлардың тұңғышы әрі жалғыз баласы – Фелисити дүниеге келген соң парктің жақын болуы нағыз игілікке айналды. Лайлы көлді қоршаған қалың шөп арасына баланың қол арбасы жасырынғандай (барлық еркектер әскерде болғандықтан, паркті тазартатын ешкім жоқ еді). Дорис Бэннистер араукарий астындағы күн күйдірген баурайға жайғасып, сәбиінің жүзіне мұқият қарап отыратын. Кейде қызымен екеуі тұтас бір әлемге айналып, бірін– бірі кірпігімен қытықтап, ыстық дем шығарып, сықылықтай күлетін. Бейжай парктің тып-тыныш қалпы да осыған шақырып тұратындай еді.

	Әр апта сайын ол қызын суретке түсіріп, оны Жаңа Гвинеяда әскери қызмет атқарып жатқан Хамфриге жіберіп тұрды. Оның мәймөңкелі-сағынышты жауап хаты Дористі күйеуінің әскери өмірден қанағат таба алмай жүргеніне иландыра қоймайтын.

	Әрине, әрбір еркек сияқты, Хамфри де ұл күтті (ер баланы қалай тәрбиелеу керектігі жөнінде ештеңе білмесе де). Ол қызының кішкентай қолдарын өзінің ауқымды алақанына салып алып, қыз деген нәзік болады екен ғой деп ойлайтын. Кейде тіпті ол Дористен “бала ауырып қалғандықтан жылап жатқан жоқ па?” деп сұрайтын. Немесе “Шамасы, оған менің ұстағаным ұнамай тұрған сияқты. Өзің аласың ғой деймін” деп баланы бұған бере салатын.

	Бастапқыда Хамфри Фелисиді “ол” деп атады. Әкесінің балаға деген қарым-қатынасы мүлде қалыптан тыс болса да, барынша көңіл жібітетіндей еді; бұл қарым-қатынас, бір сөзбен айтқанда, Фелиситидің бір ғана Дориске тиесілі екендігін сездіретін.

	Ол әскерден оралған кезде сәбиі қаз тұрып, қалбалақтап жүре бастаған. “Бара ғой, папатайыңа, құлдығым! Сүйші оны! Папатайы кішкентай Чичиін сондай сүйеді!”.

	Ол Хамфриден екі мәрте баланы шомылдыруды өтінгені бар. Екі ретінде де бұл талабы ойдағыдай жүзеге аспады. Бірақ, Хамфридің бала шомылдырған әрекетін қарап тұрған қызық екен: жөкеге суды жинайды да, соны баланың нәзік-қызғылт денесіне әкеліп сығады. Қолын тигізуге батылы жетпейтіндей. Осылай өзінше шомылдырып болған соң, баланың жұп-жұмыр аяқтарына ақұлпа септі.

	Бұдан кейін баланы қолына алған Дорис өзінің ептілігін көрсетіп, қызына жылдам ұйқы көйлегін кигізіп, құйрығынан жеңіл ғана қағып қойды.

	Әрине, ол қызының бүкіл махаббатын өзі ғана иемденгісі келген жоқ. Фелисити әкесіне де тым жақын болды. Ол бұтаның арасына тығылып, әкесінің жұмыстан келуін асыға күтіп отыратын. Әкесі гараждың есігін жапқан бойда тығылып отырған жерінен атып шығып, оның аяғынан құшақтай алатын, сөйтіп ағашқа өрмелеген кішкентай мысық сияқты оның мойнына асыла кететін. Бір күні әкесі ауыр жұмыстан кейін үлкен, жұмсақ, былғары креслода демалып отырған кезінде Фелисити оның кеудесіне шығып, малдас құра асылды, көзін жұмып, енді не болар екен дегендей үнсіз отырып алды.

	– Қымбаттым-ау, демалып отырған әкеңнің мойнына асылғаның не, сен енді жеңіл емессің ғой, – деген шешесі.

	Бірақ, әкесі бұған қарсы бола қойған жоқ.

	Фелисити қуанып кетіп, қатты қысып құшақтай отырып, кенет әкесінің құлағының сырғалығын тістеп алды. Тіс тиген жерден қан шыпшыды. Қызы қорқып кетіп, бұртия қалды.

	Шешесі ашуланды, ал әкесі бұған күлді де:

	– Сен кімсің енді ? Сен кішкентай жолбарыссың, солай ма? – деді.

	Тістелген құлақты емдеу үшін қан тоқтатқыш карандашты қолдануға тура келді.

	Кешкісін, әкесі ұйықтауға жатқан Фелиситиді еңкейіп, бетінен сүймек болғанда, қызы оның құлағына: “Мен кішкентай жол– барыспын” деп сыбырлады.

	– Кім, кім дейсің? – деп әкесі рақаттана күлді.

	Қызының құлағын тістеп алғанын әкесі ұмытып кетіп еді, сондықтан оның бұл сыбырлап айтқан сөзіне ерекше мән берген жоқ: әкесінің күлкісін көрген қызы да бетін әрі бұрып әкетті.

	Хамфри Бэннистер бір жолы әйелінен: “Сен қалай ойлайсың, осы біздің Фелисити бақытты ма?” деп сұраған. Ол ешқандай ойланбастан: “Неге ол бақытсыз болуға тиіс? Онда бала армандайтын нәрсенің бәрі бар” деп жауап берген.

	Алайда, Хамфри бұған қанағаттана қоймады.

	– Сен қалай ойлайсың, ол көп сөйлемейтін болды ғой? – деп сұрады бір күні.

	– Осы жасқа жеткенде қыздар әдетте көп сөйлемейді, олардың өз құпиялары пайда болады. Оның достары да көп емес, өйткені біз тұйық өмір салтын ұстанамыз, содан да шығар. – Әйелінің жауабы бүкіл сауалға бір-ақ нүкте қойғандай болып шықты.

	Фелиситидің бір қасиеті – тыныш болып өсті. Құрдастары сияқты, оның бетінде де безеу пайда бола бастады; егер бұрын оның қызыл шырайлы өңі таяқ ұшына қатырылған мұз кәмпит сияқты болып көрінсе, енді сәтсіз пісірілген пудингке ұқсап қалды.

	Фелисити ұзақ уақыт әжетханада отыратынды шығарды.

	– Қымбаттым-ау, сен онда не істеп жатырсың? – деп шешесі есік сыртынан дауыстаса, қызы:

	– Кітап оқып отырмын, – дейтін.

	– Тамаша кең бөлмең тұрғанда, ауасы қолайсыз жерде отырып кітап оқығаның не қылғаның?

	Отбасындағы өзара қарым-қатынас шиеленісіп келе жатты.

	Фелисити он алтыға толғанда, миссис Бэннистер арнайы музыканттар шақырып, мейрамханадан тамақ алдырып, көгалға жапон шамдарын орнаттырып, қызы мен оның достары үшін отырмақ ұйымдастырды. Бұрынғы көгілдір және қызғылт киімдерін сары боз көйлекке ауыстырып, кеудесіне шешесінің меруерт– моншақтарын тағынған Фелисити, егер жүріс-тұрысындағы икемсіздігі болмаса, жақсы-ақ болып көрініп еді. Бұлғалақтап, орынсыз ыржалақтаған екі-үш жасөспірім (бәрі де оңды отбасыларынан шыққан!) болмаса, рас, қалғандары өздерін ыңғайсыз сезініп, билей кетуге батылдықтары жетпеді. Нәтижесінде миссис Бэннистердің жастарды серпілтемін деген әрекеті далада қалды, іштей музыканттар тектен-текке ойнап отыр деп налыды. Бірақ қонақтар мүлде көңілсіз болды деп айтуға болмас еді: ауланың алыс түпкіріндегі үлкен магнолия





2 түбінен тафта матасынан тігілген ебедейсіз көйлектер мен жотасынан қара тер таңбалары білінген ақ жейделер көзге шалынып тұрды.

	Ара-арасында аулаға Хамфри шыққан кезде, жастардың қызу әңгімесі су сепкендей басыла қалып тұрды. Хамфридің жастар ортасына бұдан отыз жыл бұрын қолданылған бірер сөз тастамақ әрекетінен ештеңе шықпады. Оның бұл дәрменсіз әрекетіне бір– екі жасөспірім мәз бола ыржиды, ал қалғандары ешқандай назар аудармай қойды.

	Осы отырмақтан кейін бірнеше күн өткен соң, әкесі Фелиситиге тәртіпті қыз күйеуге шыққанға дейін өзін-өзі қалай ұстауға тиіс екендігі жөнінде алғашқы лекциясын оқыды.

	– Сен мені түсінесің бе, Фелисити? – деді ол.

	Фелисити тұнжырап, көңілі пәс тартты. Осы сәт ол өз безеу– лерін қай кездегіден болса да өткір сезінді: әлі де пісіп-жетілмеген безеулер тер астынан сыртқа теуіп шыққысы келіп мазасыз– дандырды. Ал әкесі, былғары креслоға бүкірейе еңкейіп, барынша маңызды ойларын қозғап отыр.

	– ... себебі, қыздың өмірдегі орны өз ата-анасынан гөрі, парасатты жас жігіт үшін ерекше маңызды.

	Хамфридің арқасынан тер шұбырды. Егер осы жауапты жұмысты Дориске ғана сеніп тапсырғанда ғой... Бірақ, ойлана келе бүйтіп тәуекел жасамауға бел буды: қалай болғанда да, әйел – қыз пәктігінің ең таңдаулы қорғаушысы бола қоймас. Сондықтан да Хамфри терлеп-тепшіп әңгімесін жалғай берді, ол сөйлеген сайын Фелисити бұртия түсті.

	Әңгімелесіп болған соң бөлмеден екеуі екі бағытқа ұшқан резеңке доп құсап, екі қарама-қарсы есікке қарай атып шықты. Фелисити айнаға қарау үшін ваннаға жұлқына ұмтылды. Солай екен, бетіне жаңа безеулер шығыпты. Соларды сығып тастауға кірісті.

	– Қымбаттым-ау, безеулерді сықпа, орны тыртық болып қалуы мүмкін.– Айнадан Фелиситидің артында тұрған шешесі көрінді.

	Келесі күні таңертең миссис Бэннистер қызы үшін арнаулы лосьондар мен крем сатып әкелді; Фелисити бұлардан бас тарта алмады.

	Ақырында, Фелиситидің терісі түлеп болған күн келіп жеткенін бүкіл отбасы түсінді. Бұрын азапты болған нәрсе, енді өз-өзінен бола қалған сияқты болып көрінді. Мэдж Хопкирк Фелиситиді “жарқыраған өзгеше бойжеткен” деп хабарлаған күн миссис Бэннистердің өміріндегі ең бір бақытты күн еді. Және, расында да, Фелисити байыпты әрі ілтипатты болды, ал оның нәзік, күңгірт терісі шешесіне қызының бет терісінің түсін “таза ағылшындық” деп атауға толық негіз берді. Тағы бір маңыздысы – Фелисити қарапайым, жұрттың бәріне түсінікті тілде сөйлеуге үйренді. Миссис Бэннистер Фелиситидің “сүйкімділік” дегеннің не екендігін, “жексұрындық” дегеннің не екендігін түйсігімен түсіне алатын қабілетін қанағатпен атап жүрді. Көршілері де Фелиситиге сырттай тамсана қарайтын. Фелисити көрші тұратын балаларды шексіз құрметтеді. Ол қарттарға күліп амандасатын. Қартаң адамдар Фелиситиді нәзік жас леди деп есептеді; оның ауа райы болжамдары әрқашан өз болжамдарымен сәйкес келіп жататына сүйсінді.

	Байырғы тұрғындар оны жөргегінен білетіндерін атап көрсет– кісі келіп, ылғи да бала кезіндегі “Чичи” деген жанама атымен атап жүрді.

	Миссис Бэннистер қарапайым деп есептейтін (мұндай пікірінің демократияшыл еместігіне қарамастан) миссис Берстолл Чичидің тағдырына басқаларға қарағанда мүдделі болды (“Енді бізге, Чичи, Жалғыз мистерді табу ғана қалды, сонда бәрі ретке келеді”). Бір таңқаларлығы – осы кезде сахнада Джон Гэлбрайт пайда болған және көп уақыт өтпестен алға қарай озып, көзге түсетін әрі айтарлықтай фигураға айналған.

	Миссис Бэннистер телефон трубкасына дем алды:

	– ...Сыртқы істер министрлігі... Иә, Мэдж. Ол әлі қызметке бекітілмеген.... Джон бұл туралы ешқашан айтпаған, бірақ сенімді көздерден маған белгілі болғанындай, оны премьер-министр өзіне алады екен... Менің тіпті үміттенуге батылым бармайды, бірақ бәрін уақыт көрсетеді де... Жоқ... Ол маған бұл туралы ештеңе айтпады... Мен де сұрай қойған жоқпын... Фелисити сондай құмартқыш...

	Қара костюм киген ұзын бойлы жас жігітке Дорис Бэннистердің өзі де бейтарап қарай алмаған, тіпті қол сағатын көргенде жеңіл ғана басы айналғанын сезінген, ал бастың қылаң бере бастаған қасқасы Хамфри екеуінің бірі қалыңдық, бір күйеу жігіт болған сонау бір алыс жылдарын сағынышпен ойға оралтқан еді.

	– Канберра... – Әйел ерні бұл сөздерді илеп шығарғандай. – Маған ол сондай қолайсыз, мүлде бос болып көрінген... Әрине, жасыл қала, бірақ ағаш – адам емес қой...

	Қыз шешесінің бұл дәл анықтамасына жауап ретінде ол жымиып қойды. Сол жолы бұл тым асыра қылымсыған жоқ па екен? Қызы үшін ол бәріне де әзір еді. Тек осынау адам айтқысыз тартымды жас жігітті қолға түсірсе!

	Фелиситидің бұл жігітпен шындап айналысатын кезі келді!

	Джон Гэлбрайттың өзі бірінші болып бастама білдіріп, Фелиситиге ұсыныс жасады. Атастыру отбасылық салтанатқа айналды. Миссис Бэннистер бұрын да көршілерімен шалт сөйлеспейтін еді, енді кездескен сайын олардың әрқайсысы мұны осы жаңалықпен құттықтауды өз парыздары санады; Фелиситиді де тоқтатып тұрып, атастырылғанымен құттықтап, саусағындағы Джон сыйлаған қымбат сақинаға таң қалып жатты.

	Сақина көрген адамдардың бәрін де таң қалдырды. Алайда тек миссис Берстоллдың ғана көңілі толмай, сақинаның тасын өте кішкентай, ал ілдірігі қомақты емес деп бағалады. Есесіне қалған жұрттың бәрі де сақинаның зор талғаммен таңдап алынғанын, мұндай талғам өнер бакалавры мен дипломатта, сондай-ақ қаланың ең бай үйлерінде жұмыс істейтін, интерьер жөніндегі суретші Мойра Помфреттің ісіне таяуда ғана серіктес болып кірген Чичи Бэннистерде болуы мүмкін екендігін айтып жатты. Оның үстінде сақинаның асыл тасы Чичидің көзінің түсімен айнымай үйлесе кетеді екен. Күйеу жігіттің Джакартаға тағайындалуына байла– нысты атастыру рәсімі созылыңқырап кеткенде, осы сақина әр– дайым күн нұрымен шағылысып, жергілікті жұрттың көмескі өмірін жарқыратып, қалыңдық бейнесін еске салып тұрды.

	Осынау романтикалық гүлдену сәтіне куәгер болғандар үшін Чичидің ұйықтайтын бөлмесіне (кейбір білгіштердің айтуынша, тікелей төсегіне) әлдебір қаскүнемнің басып кіруі естен тандыр– ған жағдай болды. Бірақ бұл оқиға газетке шықпады. Ертеңіне азанда жұрттың бәрі “Гэрольдтың” жаңа нөмірін сатып алуға тырысқан, бірақ онда да, басқа газеттерде де болған оқиға жөнінде ештеңе жазылмапты. Сол себепті ешкім де Чичиді пышақпен қорқытқан жексұрынның оның тауықтың етіндей аппақ, түзу аяқтарын кергені.. туралы ештеңе оқи алмады.

	Қайғырған адамдардың бірнеше күн бойы тамаққа тәбеті шаппай жүрді. Чичидің төсегінде қылмыскер немесе құрбан болушы ретінде бұлардың Триші немесе Вендиі, болмаса өздері болмай шыққаны қандай бақыт десеңізші. Қартаң тартқан джентельмендер қажып жүрді.

	Жалпы, осы жиіркенішті хабар жұрттың бәріне де қатты әсер еткен-ді.

	Көршілері Бэннистер отбасын ауыр науқаспен ауырып тұрған адамдай көрді: денсаулықтарына алаңдаушылық білдірді, дұрыстап тамақтану жөнінде өз ақыл-кеңестерін айтты, теледи– дардан белгілі бір хабарды көрген-көрмегендерін сұраған болды... Расында, олар қыздың ата-анасымен ғана сөйлесіп жүрді; ешкімнің де осындай ұсыныстармен Фелиситиге жақындасуға батылы бармады. Өйткені тар төсекте қорқынышты бейтаныс адаммен алысқан сол емес пе...

	Мүмкіндігіне қарай, жұрттың бәрі Чичи Бэннистерден қашқа– лақтап жүрді. Бірақ, қыздың өзі де мықтап өзгерді. Біріншіден, бұрынғыдан басқаша киінетін болды: киінуінің сәнсіздігін былай қойғанда, киіну стилінің өзінде стиль дейтұғын ештеңе жоқ еді. Енді ол қара киім ғана киіп жүретін болды (мәніс мұнда емес-ті, өйткені қазіргі заманғы қыздардың көбісі қара түсті ұнатады), Фелиситидің бет әлпеті айтарлықтай өзгерді (рас, осылай болары белгілі еді); бұған қоса ол шашының сәнін өзгертіп жіберді. Мына бір бейтаныс бойжеткен – өзіңіз баяғыдан білетін Фелисити екенін ойлап көріңізші! Әңгімелесе қалсаңыз, бейне бір қалың судын арасынан күміс теңгеге қарағандай әсерде боласыз: судағы бейне қалтырап, толқып тұрады; оның үстіне сізді өзіне тартатын, бірақ қолыңыз жете қоймайтын объектіде ағып өткен оқиғалар көлеңкесі жатқанын байқай аласыз. Енді Фелисити шашын басқа жастардыкі сияқты, ұқыпсыз дудыраған шөмеле сияқты етіп қоятын болған.

	Тағы бір маңызды нәрсе – баяғы сақина көзге түспей кетті, бұл айтарлықтай фактіні жұрттың ішінен ең батыл (немесе нағыз оданы) миссис Берстолл байқап қалыпты. Бір жолы ол Фелиситиді көшеде тоқтатып алып (“Жұмыс қалай, Фелисити?”), оның саусақтарынан көз айырмай қарады.

	– Бұрынғы жұмысымнан кеткенмін, – деп Фелисити ұйысып қалған, қажет жағдайда өз көзін кейбір анайы көзқарастардан жасырып тұратын бір бұрым шашын маңдайына қарай қалай болса солай итере салды.

	Алайда миссис Берстоллдің өмірінде мұндай қорғансыз адамның жүзін, сондай қырағы көздерді ешқашан көрмегенін ұғынуы үшін қас-қағым сәт те жеткілікті еді.

	– Түсінемін, түсінемін, – деді миссис Берстолл. – Өмірдегі ең маңызды нәрсе – бостандық пен тәуелсіздік, дұрыс айттым ба?

	– Иә, егер тек бұлар бар болса, – деп ерні бозарған Фелисити күлген болды. Бұл жауап миссис Берстоллға тым жұтаң, тіпті біршама салқын болып көрінді, егер ол мұны қорына айтпағанда, кемпірдің ренжіп қалуы да мүмкін еді. Бұрын әрқашан әңгімесі жарасып, ашық сұхбаттасатын Чичи Бэннистер білгірсіне бастаған екен. Болған жағдай байғұс қызға қатты әсер еткен-ау, шамасы. Биік қара бәтеңкесі бар, қара костюм киген жас леди әрі қарай жүріп кеткен соң, бақшадағы георгин гүлдерінің жанында ғана қалған миссис Берстолл өзін жеңіл сезінді. Халатын қымтай қаусырынды. Кемпір, қалай болғанда да, қыздың қолында дипломаттың әлгі сыйлығы жоқ екендігіне көз жеткізді.

	Сол кезден бері дипломаттың өзін де ешкім көрмеген еді. Зейнеткер мистер Джерролдтың ғана бір күні ертемен итін қыдыртып жүргенде көзі шалып қалыпты. Паркпен түйісетін көше бойынан Англиядан әкелінгені бірден білінетін бейтаныс автомобильді көрген. Бұл өзгеше машина қызықтырып, ол жақындап барып қарайды. Рөлде Чичи Бэннистерге келіп жүрген сол жігіт отыр екен, қасындағы – қыздың өзі көрінеді. Шалдың аяқ астына шыға келуі жастарды абыржытқандай болады екен, бірақ дипломат пен Фелисити бұған арқаларын беріп отырған– дықтан, көрмепті. Үзік-үзік әңгімелерін ғана құлағы шалған шал олар жаққа қарамастан, бара сала автомобильдің дөңгелегіне бұтын көтере бастаған итін кері сүйреп, тездетіп кетіп қалыпты.

	Рас, мистер Джерролд өте көп ештеңе естімеген, өйткені жастар бір-біріне сүйеніп, істен шыққан әлдебір приборды жөндеген тәрізді, машинаның қас бетіндегі қалқанына мұқият үңіліп отырыпты. Шамасы, әңгімелері таусылған болуы керек, көп ұзамай мүлде үнсіз қалыпты.

	Хатты алған бойда Джон Гэлбрайт Фелисити Бэннистерге телефон соғып, белгіленген уақытта келетінін айтқан. Сонау алыс Канберрадан жетіп тұрған дауысы бұрынғысынан әлдеқайда шат әрі жылы естілді. Әңгіме арасында екеуі де хаттың жайын қозғаған жоқ.

	– Джонның бәрін түсінетінін мен сезгенмін, – деді миссис Бэннистер.

	Фелисити шешесіне қарап тұрып, осы “түсіну” жолында өзін тосатын қақпандарды айналып өтемін, шешесінің Джонды “айналдырмақ” болған барлық әрекетінің жолын кесемін деп шешті. Қызының көңіл-күйін ұққан миссис Бэннистер үндемей қалды, бірақ алда тұрған кездесуге іштей әзірленді.

	Жақындап келе жатқан автомобиль дауысын естіген бойда Фелисити бақша ішіндегі сатылары бар соқпақпен, оның екі аралығын әсем оралып өтіп, төмен қарай жүгірді және құлдилай келіп, гибискус өскен көгалға ебедейсіз секіріп түсті. Үстіне кигені – ақ мақтадан тігілген, шешесіне ұнай қоймайтын теннис көйлекшесі.

	Сұр “Астон Мартин” машинасын көрген кезде қыз жүрегі қуаныштан жарылардай болып тұрды.

	Джон Фелиситиді асқан ілтипатпен құшақтады, осы сәт мұны көріп тұрған миссис Бэннистердің іші-бауыры елжіреп кетті.

	– Міне, қымбаттым, – деді жігіт жеңіл ғана сөйлеп, – енді ешқандай көңіл күй ауанына берілмей, тып-тыныш сөйлесе аламыз.

	– Иә, әрине. – Сөйлесуге келісім бергеніне қарамастан, мына автомобиль креслоларының былғары қаптамасынан кем түспейтін берік мата ораған адамды арқасынан құшақтауға ешқандай ақыл– ой дәлелдері мәжбүр етпейтініне Фелисити сенімді еді.– Мен сол себепті келіп отырмын, – деді жай ғана. – Бізге ешкім кедергі жасамайды ғой деп ойлаймын.

	Олар машинамен парк шетін бойлай жүріп өтті. Қоршаудың сырт жағында атты полиция жаттығу өткізіп жатыр екен. Басқа жағдайлар кезінде табиғат көрінісі қарапайым ғана болып көзге түсер еді. Енді ол адамды абдыратып тастайтындай-ақ: айнала күн күйдірген шөп, иесіздік жайлағандай, жас қарағай өскіндері арасынан ағараңдап көрінген газет жыртықтары.

	Полицейлер бірінің соңынан бірі желе жортып, жүріп келе жатып сап түзеп, командаларды бұлжытпай орындап жатыр. Олардың командирлерінің дауысына тағы бір үн қосылды: батпақты құм төбелердің арасында бір еркек ақ лабрадорды үйретіп жүр. Кенет ол балағат сөз айтып қалып еді, ит қозбасы ұстағандай шаңқ-шаңқ етті де, зытып берді. Қожайыны иттің ізін қуа, жалған дауысымен кері шақыра ұмтылды. Ит шәуілдей үрді; атты полицейлер ер үстіндегі ержүректіктің ебедейсіз символындай көтеріліп қойып, өз маневрлерін жалғастырды.

	Тез арада сап тыйылмағанда осы дыбыстардың барлығы да кедергі болар еді; Әсіресе, алда күтіп тұрған түсінісуді ойлаған кезде, тыныштықтың өзі кедергі келтіретін сияқты.

	– Машинамды сатып алатын адамды таптым, ол – Бразилия елшілігінің бас аспазы, – деді Джон Гэлбрайт бұлар келіп тоқтаған кезде.

	– Тәуір бағалап отыр ма?

	– Онша емес... Бірақ тезірек өткізіп жіберетініме қуанып отырмын. Мен “Астон Мартин” мінетін жастан астым ғой.

	– Иә, одан сен астың...

	Жігіт қыздың қолынан ұстап, өзінің жалпақ алақандарымен қысты. “Мен, – деп ойлады Фелисити, – әлгі бір қонақасыға шақырылатын, құштарлық дауылдарына да төтеп беріп, шектен шыққан махаббатқа да шыдаған елеусіз жұбайлар сияқты, Джонмен бірге бақытты болған болар едім”.

	– “Астон Мартин”, әрине сенің елесің сияқты. – Қыз дауысы дірілдегендей болды. – Бірақ саған дәл керек нәрсе осы емес пе еді? Оны Римде енді немен алмастырмақсың?

	– Мұны екеуміз бірлесіп шешкен болар едік. – Жігіт Канберрадан келе жатып жолай әбден жаттыққан күлкісіне салды (Жүйкесі тартып қалғандай езуі дір етті, әлде қызға солай көрінді ме...). – Өйткені, Фелисити, қымбаттым, сен маған сенесің ғой, қандай жағдай болса да, біз бірге боламыз.

	Жігіт қызға осы уақытқа дейін көрсетпей келген әдетімен ынтыға қарады, қыз бойынан қандай да бір өзгерісті байқауға тырысатын тәрізді. Қолымен Фелиситидің саусақтарын әлі қысып отырған, қолдары терлеп кетті; бозарған қалың (әрі мүлде сезімнен жұрдай) ерні берекесі кетіп отырғанын білдіргендей. Бұлар зайырлы әңгімеге, шетел тілінде сөйлесуге, мәні көп күлкіге дағдыланған-ды, қажет кезінде, әрине сүйісе де алатын.

	– Неліктен сені сүюді мен енді кемітеді деп ойлайсың? – Дәл қазір осы сөздің айтылуы керек екендігін жігіт жақсы білді.

	– Әрине, олай деп ойламаймын. – Қыз жігітті қызғануға ғана емес, көзге шөп салуға да қабілетсіз деп есептеді.

	– Онда сенің жазған хатың ақымақтық екенін өзің де түсініп отырсың. Сен ол хатты жазуды өз борышым деп санадың.

	– Мен солай жасауға тиіс едім.

	– ...егер мен азғын болып шығып, өз міндеттемелерімен бас тартқан жағдайда дейсің ғой.

	– Жоқ, Джон, мен сенің сөзіңде тұратыныңды білдім. Маған мен өз сөзімді ұстай алмай қалуым мүмкін-ау деген ой келді. Хат жазған себебім де осы. Мен сені сен ойлағандай дәрежеде сүймейтінімді түсіндім.

	– Бірақ мені сүйесің ғой?

	– Иә, сүйемін. Алайда, менің ойымша, махаббат бұлай болмауға тиіс сияқты.

	Ол қолын жұлқып қалды да, Фелиситидің өз ұстап отырған саусақтарын алақанынан шығарып жіберді.

	– Әлгі жексұрын саған махаббат туралы өзгеше әңгіме айтқан шығар?

	– Әрине, жоқ. Біздің арамызда ешқандай жылы сезім пайда болған жоқ. Бәрі де менің қатысуымсыз өте шыққан сияқты.

	– Бірақ, егер адамдар үйлене қалса, оларды қандай да бір сезімдер байланыстырып тұруға тиіс қой?

	– Кейде солай, кейде олай емес. Кейбір кездері неке дегенің күш көрсету болып шығады...

	– Мен сені түсінбей отырмын.

	– ...сол себепті де атастыруды үзуге тиіспін. Айтпақшы, махаббатты міндеттемемен қалай байланыстыруға болады? – Фелисити осы туралы ойланып отырып, күліп те жіберді. – Ал атастыруды қалай үзуге болады? Меніңше, атастыруды жоюға ғана болады!

	Қыз оған қарай жеңіл еңкейгендей болды, бірақ жігіт байқатпай шегініп кетті. Демі таусылып қалғандай, мелшиіп отырып қалды.

	– “Үзу” деген де бәрін білдіре алмайды, – деп Фелисити тағы күлді.

	Жігіт қайта-қайта сілекейін жұтынып отырды да, кенет:

	– Сонда бұл жағдайда біз не істеуге тиіспіз? Атастыру жарамсыз деп есептелуі үшін қандай әрекет жасағанымыз жөн екендігін сұрап отырмын, – деп сұрады.

	Қыздан өмірінде бірінші рет ақыл-кеңес сұралып еді.

	– Біз, шамасы... Әуелі мен мамама айтамын. Жалпы біз бұл туралы ұмытуымыз керек деп ойлаймын.

	Жігіт жарқыраған көздері жасаурап, иесіне ілтипат білдірген ит сияқты қызға қарады.

	– Жақсы, Фелисити. Егер сен осылай шешсең, мен келісемін. Сенің тілегіңнің бәрін де орындаймын.

	Енді Фелиситиға қолындағы сақинаны шешіп, жайымен ғана бардачокқа сала салу ғана қалып еді. Ал осының бәрін бай– қамағансып отыруға, әрине, Джонның да әдептілігі жететін.

	Екеуі бұдан кейін де оны-мұны әңгіме қылып, Рим туралы айтып, біраз отырды. Фелисити бұл өзара әңгімені дамыта алатын, осы тақырып туралы оқығандары бар еді.

	– Пинии... – деп аяқ астынан қайыңдар атауын есіне түсірді. – Ал енді мен қайтайын. Әйтпесе мамам дұрыс түсінбей қалар.

	– Біз дұрыс жасап отырмыз дей аласың ба?

	– Әрине, егер біз өз сезімдерімізге қайшы келіп отырмасақ!

	Жігіт түпкілікті түсінісуден соң тазарғандай болған көздерімен қызға ұзақ қарай отырып, құшырлана сүйіп, әлі де болса өзіне қаратпаққа тырысты. Фелисити тамағына тас тығылғандай сезініп, сезім құшағына құндақталған тілегіне тұншығып, әрең жұтынды.

	– Рақмет, сүйіктім... – Қыз өз еріндерін оның ерніне бар күшімен, тістері жағымсыз сақылдап кеткенше қыса түсті.

	Фелисити ләззатты сүйістің сәті түспегенін, енді екеуінің екі айрық жолға шыққанын түсінді.

	Шешесі қарсы алдынан шықты – қолына үй ішінің уақ-түйек істері зиянын тигізбесін деген мақсатпен резеңке қолғап киіп алыпты.

	– Сенің бұл не қылғаның? – деп айқайлады ол бірден.

	– Мама, сен емес, мен ғой атастырылған!

	– Бір ғана нәрсені айтайын, Фелисити, сен өте жаман, мүлде түсіндіруге болмайтын қылық жасадың. Сен, неге, неліктен, біздің бақытсыз болғанымызды қалайсың?

	Шешесінің түрі өзгеріп кеткенін көрген Фелисити де айқай– ламай тұра алмады:

	– Неге? Неліктен?... Егер мен соны білсем ғой... Өкінішке қарай, білмеймін. Мен саған қалаған уақытыңда қоя салатын күй табақ емеспін ғой!

	Фелисити есікті тарс жапқан кезде, миссис Бэннистер қолын– дағы қызғылт қолғапты асығыс шешті. Оған Мэджбен шұғыл сөйлесу керек. Бірақ телефон нөмірлерін теріп жатқан саусақтары кенет қозғалмай қалды. Жоқ, бұл қазір қатты толқып тұр, артық бірдеңе айтып қоюы мүмкін. Жерде жатқан қызғылт қолғап бейне бір сыпырып тасталған өз терісіндей көрінді.

	Бұрын миссис Бэннистер телефон шырылына нақсүйерінің құшағына асыққандай жүгіруші еді, енді қоңырау шылдырынан қорқатын болды. Бұрынғыша телефон тұтқасын сағаттар бойы құшырлана тыңдап, өзгенің өкінішін албырттықпен әзілдей сезіну енді оған ешбір қанағат әкелмеді. Телефон қоңырауы азапқа салатын тажалға айналды. Ақыр соңында Хамфридің дұрыс айтатынына көзі жетті: Мэдж Хопкрик бұның сөзінің бәрін өңін айналдырып түйіндейді екен. Қалай болғанда да, Мэдждің бірер мәрте өте қолайсыз сұрақтар қойғаны рас.

	Телефон қолды-аяққа тұрмай шырылдай берді. Мұны зайырлы өмірдің ережелерін елемеді деп кінәламас үшін әрі өзінің үйде екендігін білдірмек мақсатында трубканы алу керек болды.

	– Жоқ, Мэдж... Сен маған қол байлау болып жатқан жоқсың... Жай, үй ішінің ұсақ-түйегі ғой... Әрине, қымбаттым, мен сенімен сөйлесуге құштармын. Басқа жас жігітпен дейсің бе? Ой, Мэдж, солай болса ғой... Қазір мен қызым үшін мүлде алаңдамаймын... Иә, оның кейбір күмәнді достары бар. Ескі киімдер сататын, “бутик” деп аталатын дүкеншеде жұмыс істегеннен бері пайда болды. Оның не деп аталатынын білгім де келмейді. Мен саған айттым ғой деймін, өздері “Сәттілік” деп атайды екен. Рас, олар атауына онша мән бере бермейді білем. Бұл бар болғаны сәтсіз туған әзіл. Қазіргі жастардың талғамы сондай теріс... Бірақ Фелиситиге кір жұқпайды, ол салауатты өнеге көрген қыз. Ал сырт пішіні өзгерген себебі – олардың арасында осылай киіну үрдіс алған екен. Әрине, оған әлгі оқиға да әсер етпей қалмады... Соны менің есіме салмашы, Мэдж. Хамфри доктор Хеборнға тәжірибелі психоаналитик табуға тапсырма берді. Бірақ Фелисити– дің айтуынша, өзі үшін өзінен асқан басқа психоаналитиктің керегі жоқ. Мен оған сенемін. Ол ақылды, білімді қыз. Мен де адамды өзінен артық ешкім де білмейді деп есептеймін. Меніңше, бәрі көзге көрініп тұр. Әрине, өз басына билігін жүргізе алмайтын адамдар толып жатыр. Ақкөңілдің аты арымайды... жә, әңгіме бұл туралы емес... Ол бақытты ма дейсің бе? Сен қызықсың, Мэдж? Мен қалай сұраймын? Өзіме жететін сабақ алдым. Жарайды, қымбаттым, мені кешір... Плитада бірдеңе күйіп барады, иісі келе бастады...

	Мэджбен сөйлесіп бола сала, Дорис Бэннистер асханаға бет алды, барды да Хамфридің бөтелкесінен өзіне азғантай бренди құйып алды. Ол стақандарды алмастырып алды, бірақ бұған ешқандай мән бермеді, тіпті дәл қазір ойда жоқта біреулер келе қалса, аузынан ішімдік иісі шығып тұратынын да ескермеді.

	Жаңбыр жаңа ғана жауып өткен ылғалды түн. Жалтыраған түнгі жапырақтар үстіне әлсіз тұман ілініп тұр. Фелисити терезені ашты; бөлме ішіне мұздай суық ауа лап берді. Фелисити қорғаншақтап, терезе рамасын жауып қойды. Ол бейне бір киізбен қапталған үңгір ішінде қалғандай еді: бір жақ шетінде, қызыл ағаштан жасалған екі адамдық төсекте әкетайы қорылдап жатыр, қасындағы – ұйқысыздықтан азап көріп жүрмін дейтін шешетайы қалың ұйқы құшағында. Төсектің жоғарғы жағынан тық-тық соққан сағат төніп тұр, осы сағаттың қоңырауы бұларды күн сайын азанда өмірге оралтып отырады.

	Бірер мәрте шешетайы “Фелисс...” деген сияқты міңгірледі де, тып-тыныш бола қалды.

	Мұны достарының “Лисс” деп атағанына шешетайы ешқашан төзбеуші еді, бірақ сол сөзді киіз үңгірдің ортасынан естігендей болып отыр. Шамасы, шеше қырағылығы түс көрудің еркімен мұқалып қалған немесе қалғып кеткен болуы керек.

	Қандай затты болмасын жақтырмай қарауға әзір тұру – Фелиситиге ата-анасынан жұққан әдет. Мұны шындық деп қабылдау керек; қыз қара басына тым сыншыл көзбен қарап келгені үшін осы сәт өзін-өзі жұбатқандай болды.

	Дымқыл шаштарын тарап тұрған щетканы лақтырып жіберді. Ұйқыға бөккен киіз үңгір ішіндегі тіршілік үнін білдіріп тұрған осы таралған шаштардың дыбысы ғана еді. Піл сүйегінен жасалған сабына алтын жалатып “Ф.Б.” деп жазылған ауыр щетка әкесінің бұл кәмелетке толғанда сыйлаған сыйлығы болатын. Өзінің кім екендігін есінде салғандай болды ма? Мәселе адамның атында ғана ма?

	Таранып болып, Фелисити төменге түсті. Үй жиһаздарының қалай орналасқанын жатқа білсе де, жүріп келе жатып жиһаздар– дың шығып тұрған бұрыштарына соқтыға берді. Егер бұл бұрыш– тар киізбен қапталмағанда және өзі де қорғаншақтай жүрмегенде, денесін жарақаттап алуы әбден мүмкін еді.

	Көшеге шыққаннан кейін жүрісі түзелді, санасы сергігендей болды, есте жүрген ескі ойлар бойын онша билеген жоқ. Бұлшық еттері шиыршық атып, бет сүйегінің жел үрлеген жылтырақ дымқыл жапырақтар сияқты терілері тартылып сала берді; ол бос қалған көшені зулай өтіп, маңдайымен ылғал ауаны осып келеді. Түнгі қаланың кеш қалғандарды тосатын әртүрлі қаупін есінде ұстайтын парасатты адамның мұндай кезде үйінде отыратыны белгілі.

	Фелисити көшемен жүріп келе жатты. Бойын билеген салқын леп өзінің мүлде қорғансыз халін сездіргендей.

	Қарсы жолыққан – қартайған қаңғыбас та, қызу топ та, тіпті кездейсоқ қызық іздегендер де төмен қарап өтіп жатыр. Бастап– қыда ол мұны ойын сияқты қабылдап, соған толық берілгендей еді (қалтаға салатын қолайна бұл қулықтың құпиясын көрсетер– ақ еді, бірақ қолайнаны қалтасына салып жүретін атаққұмар емес қой); ақыр соңында ол өз талантын шарасыздық деп қабылдады.

	Оның серіктерінің бірі – кім еді? – Гарри ме, әлде Барри ме? – мұны: “Сен, Лисс, кез келген адамның мұрнын бұза аламын деп ойлайсың ғой, солай ма? Маған олай істей алмайсың”, – деп кінәлағаны бар. Өйткені бұл өз қабілетін түнгі бейтаныстарға ғана көрсетіп жүрген; оның кінәлауына жауап ретінде Фелисити жымиып қоя салған, себебі Барридің өзі (әлде Гарри ме?) бұл тіке қарағанда, бір мезет те шыдай алмай, көзін төмен түсірген.

	Бастапқы кезде ол барынша еліктеуге тырысып жүрген жаңа таныстарының аттары мен түрлері сондай ұқсас еді. Олар өмірдің мәнін әртүрлі отырмақтар арқылы табатын. Фелисити өз достарын адам ішін жылытарлықтай деп есептеп, аздап оларға қызғана қарап жүрді. Соларға ұқсағысы келді, сонымен бірге, достарының бәрі де сенетін, бірақ өз бастары әлі сезіне алмай жүрген махаббат сыйын солармен қуана бөліскісі келді. Бірнеше мәрте соларға қосылып, бұлардың алғаусыз балалық сезімдегі, жыныстық күйректіктен ада жиындарына қатысушы болсам деген үмітпен барса да, әрқашан бөгде баладай болып қала берді. Өздерінің тиянақсыз әрі ортақол бірдемесіне қосыла алмай тұрған бөгде қызды көрген соң, кейбіреулері күңкілдей бастады. Фелисити өзіне– өзі ештеңе істей алмады: бұлай болмаған жағдайда, ол өз еркінен ықтиярымен безіп, бойында қайнап балқыған көшкін олардың бақыт гүліне бөленген жасыл жағалауларына шашырамайды деп өзіне міндеттеме алуға тиіс еді.

	Бастапқыда ішкі сарайында бейбіт қана ұйықтап жатқан, енді– енді бас көтере бастаған қыңыр да үрейлі ерік-жігерімен өзі де бітісе алмай жүрді.

	Жаңбыр жауған тұманды түнде осы ерік-жігер оянды – жоқ! – Бірінші рет емес, екінші рет оянды. Сол түні ол басқа шындықпен де бетпе-бет келді, сөйтіп оны қабылдауға мәжбүр болды. Ұзақ жылдар бойы салынып, өзіне-өзі разы дүрдиген дербес үйлер жанындағы жолмен Фелисити төмен қарай беттеді. Ол егер көңілі қаласа, бұл үйлердің кез келгенінің есігі алдынан айқара ашылатынын түсініп келеді; бірақ жеккөрінішті әсемдігі әрі қол тимеген сонылығымен өз үйін еске салатын сол үйге жеткенше қыңыр еркінің салтанат құруын тежей ұстады.

	Кіре берісте жанып тұрған кішкентай шам үйде ешкімнің жоқ екендігін білдіргендей.

	Тастың әйнекке тиген жеңіл соққысы, әйнек сынығының сыңғыры – оның қолы ешбір қиындықсыз терезе бекіткішін оңай тапты. Ол терезе ернеуінен ішке асып түскенде, бірден барынша таныс түнгі киіз иісі келді. Ол аса қауіптенбестен, өз жолындағы барлық нәрсені барлай жүріп, бокалдың шетін тырнағымен жеңіл ғана ұрып қойып (бокал нәзік дыбыс шығарды), аяқ астында жатқан әлдебір отырғышты итеріп тастап, әлдеқашан сәннен қалған әдемі көйлек киген, өзінше бай адам сияқты жымиып тұрған әйел суретіне меңзей қарап, түнгі жорығын қонақ бөлме мен жатын бөлмеден бастады. Үлкен залдың іші аузы-мұрнына шыға жиһазбен толтырылған екен: Фелисити қызық үшін жиһаздың қызғылт– сұрқай қаптамасын тырнағымен сызып көрді.

	Екінші бөлмеден иленген терідей боп еркек иісі шығып тұрды. Ол жылқылардың суретін, күнтізбелерді, қағаз кесетін пышақ– тарды, әртүрлі анықтамаларды, бөтелкелер мен ер адамның билігіндегі өзге де ұсақ-түйектерді қарап отырып, креслоның былғары шынтақ тірегішіне ерттеулі атқа мінгендей отырып алды. Шайнайтын темекінің дәмі жүрек айнытарлық екен, ол еденге түкіріп жіберді. Егер құсқанда ше? Жаман болмас еді.

	Жоғарыдағы бөлмелер неғұрлым қарапайым көрінді – шамасы, жиһаз аздығынан болуы керек. Рас, бұл бөлмелер гардеробтағы көйлектер мен киім-кешек үстелінің үстінде қалған бүрмелі муслин





3 юбкадан байқалып тұрғанындай, мәңгі жастық пен жыныстық күйректік тұрғысынан сыйықсыз-ақ. Екі адамдық төсектің қақ ортасында нақсүйерлер сияқты құшақтасып, ағаш ұнтағы толтырылған екі қуыршақ – ұл мен қыз жатыр.

	Тып-тыныш үй ішінде сағаттың тық-тық соққаны мен қаңсыған жиһаздың шыртылы ғана естіліп тұр.

	Фелисити әнтек көңілденді. Ол кілемше ретінде төсеп қойған жүндес қой терісінің үстіне жатып алып, әрі-бері сырғанады, нәтижесінде теріге сіңіп қалған опадан шаң көтеріліп, түшкіріп– пысқырып қалды; бұдан кейін құс қанаттарымен безендірілген шәркейді екі бүктеп, керамика абажурға қарай лақтырды; абажур қатты сыңғыр ете қалды. Шүберек қуыршақтарды лақтырып тастап, төсекке секіріп мінді, сөйтіп төсектің ақ қардай дөңес бетіне аяғының қызыл асығына дейін күмп ете түсті (Мұның алдында Фелиситиге төсек жапқыштың жыртылып қалған сәтенін жұлып алу аса қиындық тудырмаған).

	Фотосуреттерге арқасымен бұрылған Фелисити бұларды кейінірек дұрыстап қарармын деп ойлады. Гардероб жәшіктері мен буфет сөрелері қой терісімен қосылып, суреттегі опа-далап жағынған сымбатты әйелдің құпия сырын ашуға әзір тұрғандай сезілді, сөйтсе де, бұл құпияларды кәдірі кеткен салтанат пен арамза ләззатты аңсау тәрізді қызғылықсыз деп тауып, немқұ– райды қарады. Ол лақтырған кейбір заттар бөлме ішіне дыбыссыз шашылып түссе, басқа бір заттар бұрыш-бұрышты қуалап, тарсылдай түсіп жатты. Сурет салған альбомның түптемесі сынып қалған сияқты: аяқ астында іші ақтарылып, құлдық ұра құлап жатыр. Камасутра бойынша жиырма жетінші позициядағы ғашықтар бейнеленген суретті Фелисити өкшесімен тапап өтті.

	Ол ойыншықтары бар кішкентай бөлмені, жасөспірім жігітке тиесілі – вымпелдар, кубоктар, журналдардан қиып алынған футболшылардың, бұлшық еттерін ойнатқан шеберлердің, көкірегі көтерілген сұлулардың суреттері сияқты трофейлер толы шағын бөлмені тез аралап шықты.

	Ваннаға кірісімен атлет бейнеленген ауыр металл статуэткамен айнаны бір ұрды: быт-шыты шыққан айна жарықшағының ар жағынан өзінің беті сығалап тұрды. Дәл қазір ол киімін сыпырып тастап, кранды ашып, еркекжанды түйсікті бастан кешірген күнәсін сезіне отырып, қонақжай ваннаға қойып кетуге әзір еді. Әттең, асығыс болып тұр, уақыт өте аз қалды.

	Ол үй иесінің үстелінде жатқан былғары әшекейлі паспарту





4 ішіндегі фотосуреттерді есіне алды...

	Фелисити “былғары” бөлме арқылы ентіге басып кейін, шығар есікке қарай жүгірді. Азғана масайраған мезеттен соң аш қасқырдай тәбеті ашылғанын сезді:бір нәрсе жегісі келді, кесек ет болса, тіпті жақсы...

	Бейне бір күшті еркектің иісін: дененің әдеттегі табиғи қышқыл хош иісін алма-кезек тығындап тұратын қырынғаннан кейінгі кремнің, бриллиантиннің, алкоголь мен темекінің иісін сезінгісі келгендей, үстел үстіндегі фотосуретті ұстай алып, мұрнына тосты.

	“Сайтан алғыр, мен бір ашынған азғын адам сияқтымын!”. Фелисити тарелкалар үстінен айнадағы өз бейнесіне көз салды. Қуанып кетті: тарелкада керемет пісірілген ростбиф жатыр екен.

	Фотосуреттегі еркек, ешқандай күдіксіз жымия күліп тұрды; төменгі жағында серілік рухында әйелге бас иген сөздер бар екен:



	Дарл - өзіңе деген махаббат һәм үмітпен.

	Харви.



	Дарлге және басқаларға арзан күлкі сыйлап тұрған фотосурет– тегі еркекке көз тастаған Фелисити:

	– Қарақшының түрін қарашы,– деп міңгірледі.

	Ол осынау жұп-жұмсақ қырынып, әсте жолы болғыш толық еркектердің кәсіби күлкілерін қорғап тұрған мына әйнекті быт– шыт қылсам, фотосуреттерді пәрше-пәрше етсем деген ойға арбалып қалды. Тексеріп көрсең, барлық еркек картон сияқты болып шығады екен.

	Ал Дарлдың щеткаларын, дезодоранттарын ерсілі-қарсылы лақтырып, жартылай ашық құтыдағы опаны шашырата төкті, киім-кешек үстелінің үстіндегі, осы әйелдің қисық аяқтарын жасырып тұруға тиісті ұзын юбканы тартып түсірді.

	Өзінің қарлыға дем алған үні Фелиситиді одан әрі жігерлендіріп жіберді.

	Егер ол беліне тағып жүрген пышақтың сүйек сабын қолында қыса ұстамағанда, сатыны бойлай салдыр-гүлдір құлап, жалп етіп жығылуы кәдік еді (Пышақ бұған не үшін керек болды? Өзін-өзі қорғау үшін бе... Кім біледі...). Қалай болғанда да, осы пышақ оған ішкі сезімнің тепе-теңдігін сақтауға көмектескендей.

	Төменге түскен соң, асүйге қарай сенімді түрде, нық адымдады. Тағы бір істейтін жұмыс қалған. Суреттегі Дарлдың опаланған екі бетіне әрі-бері бүлдірген джемін жақты, содан кейін оның көйлегінің кеудесіндегі іштен киілетін бөлігін де осымен былғады, әйел бетін және бір сүйкеп өтті. Сөйтіп, Дарл әлеміштеніп шыға келді. Фелисити сондай-ақ бірнеше қызғылт орындықтарды, былғарысына ою салынған кішкентай үстелді ластады, Харвидің үстелін нәжіспен былғағанын дұрыс көріп еді, аяқ астынан бұл іздегені табылмады.

	Енді Фелисити пышақты қолына алды. Кішкентай үстел тастай қатты екен, джеммен былғанған білегін мертіктіре жаздады. Ал орындықтар әлдеқайда осал болып шықты: “екі езуі құлағына жеткендей” ырсиып қала берді. Дарлдың қызғылт орындықтарына тиіскен де жоқ; Фелиситиді еркектің бейнесін еске салатын заттар көбірек тартты.

	Орындықтың жуан былғары бүйірін екі аяғымен қаусырып, пышағын сілтей отырып, Фелисити бос қолымен қиялындағы сәйгүліктің тізгінін тартты. Кенет, мына қылуасының өтеуіндей болып, асқазанының қатты шанышқанын сезінді.

	Ол қазір есіктен алаңдаған пішінмен шешетайы кіріп келіп, қызын, өзінің кішкентай Фелиситиін құтқарып алады деген үмітпен, былғары құшағына құлап түсті.

	Фелисити осының бәрін өз қолымен жасағанына ақыр аяғына дейін сене алмай орындық үстінде қисайып жатты.

	Сол түні бейтаныс адам бөлмесіне басып кіргенде Фелисити аса үрейлене қоймаған еді. Рас, алғашында ойда жоқ нәрсе болғандықтан (қорыққанынан емес) дыбыссыз жатты. Тіпті осындай жағдайларда жиі кездесетініндей, тамағына пышақ тақаса да жүрексінбеген болар еді. Бірақ мына адам пышақпен қорқытқан жоқ.

	Ол терезеден ебедейсіз, тарсылдатып, терезе ернеуіне сүрініп, опыр-топыр түсті: кәсіпқойлықтан әуесқойлығы басым сияқты. Есесіне төсекке кіріп жатқанында жымын білдірмейді екен. Көрпені ысырып, өмір бойы осымен айналысып жүрген адамдай, мұның қасына көлденеңінен түсіп жатып алды.

	Фелисити осындай дидарласудың түбі бір болатынын күтіп жүргенін түсінді, сөйтіп бейтаныс адамға қарай бұрылып жатты. Ол бұған дейін бірде бір рет қатысып көрмеген, бірақ өзі ұсақ– түйегіне дейін егжей-тегжейлі көз алдына елестете алатын: қол– аяғы сықыр ете қалып бөлінбес біртұтас нәрсеге айналып кететін; тілімен оның бағынышты еріндерін әрі қарай ысыратын... ғажайып қалжыраңқы ойынға әзірленді. Содан кейін ол еркектің тілегі шегіне жеткенін сезінеді және өз тілегімен пайдаланатын ең сезімтал сүйістерінің бірімен оны шешуші қадамға қарай итермелейді. Қайткенде де, бұл ойын өзінің жетегімен жүретін болады.

	Қыз ұзақ күттірген зорлықшыл қарайып көрінген қараңғы– лықтан көз алмай қарап жатты. Оның аяқ киімнен шығып тұрған аяғының саусақтары жалаңаш табанына тиді, ал ескілеу джинсиі Фелиситиге шешетайы сыйлаған “таңғажайып түнгі көйлектің” бүктесінін қысып қалды.

	Қазір, қазір ол шабуылын бастайды. Қыз жүрек айнытар қайыршылықтың борсыған иісін жұтып, күтіп жатты; кенет көңіліне күмән жүгірді: ал егер бұл күштің салтанат құруы емес, күшсіз– діктің бой көрсетуі болса ше?

	Қыз оның қолын іздеп тауып, өз қолымен қатты қысты: етсіз, болбыраған қу сүйек. Жауап ретінде ол мұның аузын іздеп, бетін қатты еріндерімен түрте бастады; қыздың жағын тістеп алды.

	Ыза болған Фелисити оны еріндерінен ұрып жіберді, әлдебір балағат сөзді ысылдап айтқан еркектің басы жастыққа сылқ ете қалды.

	Күйініп кеткен Фелисити түнгі шамды жағып жатып, оны аударып ала жаздады; еркек тәлтіректеп тұрып, бірақ сарт еткізіп орнына қайта жатты.

	Бейтаныс адам өткір қара тістері көрініп тұрған аузын жартылай ашып ыңқ-ыңқ етті. Оның екі жағы мен иегі – көк тұқыл Аузынан жағымсыз иіс шығады.

	Мұндай тартымсыз дидаршыны көріп, өзінің күткені болмай алданған Фелисити оған:

	– Сен тағы нені қалайсың? Құртша қыбырлап менің төсегіме келіп кірдің, тіпті бүкіл үй ішін абыржыта жаздадың! – деп айқайлай бастады.

	Ол көзін шам жарығы қарықтырғандай, бетін бұрып алды. Фелисити қаттырақ айқайлағанмен, бейтаныс адам естімегендей үнсіз қалды.

	– Не, не дейсің? Жауабыңды естімей тұрмын! – Қыздың бұл сұрағы, әрине, көпірме сөз сияқты естілді. – Сенің жүдеу қояншық мәткелерден, қатты қорыққан оқушы қыздардан не дел-сал кәрі кемпірлерден аларыңды алып жүргеніңді біліп тұрмын. Мұндай нәрселерді газеттерден оқығанмын.

	Бейтаныс адам үндеген жоқ. Фелиситиге осы өлі тыныштықта ол мұның кірпігін ашып-жұмғанына дейін естіп тұрғандай көрінді.

	– Егер мен сені өз көзіммен көрмеген болсам, ешуақытта сенбеген болар едім! – Бейтаныс адамның ұялшақтығы Фелиситиді ашындыра түсті. – Егер мен сені қалағанның өзінде, бәрібір қолыңнан келмес еді! Сен белсізсің!

	Еркек басын жастықтың екі жағына алма-кезек ауыстырды, қыз оны жағынан құлаштап ұруға кірісті.

	– Әй! – Ол тізерлей отырып, жұдырығымен еркектің қабырға– сынан түртті. Еркек аунақшып, ыңқ-ыңқ етті.

	– Тұра тұр... Сен менен не тілейсің?

	– Ештеңе де! – Фелисити одан не тілеп тұрғанын өзі де білмеді. – Ештеңе!

	Осы сәт ол бойында еркек құмарлық лап еткенін сезінді; еркектің үстіне шығып жатып алды, бетін оның бетіне үйкеп (шаштары бейтаныс адамның бетіне түсті), тілін оның аузына бойлатты. Шошынған еркек қырылдай бастады, бұл ырғып түсті: өзі жек көретін шикі картоп чипсиінің дәмі жүрегін айнытып жіберді.

	Егер еркек дәл қазір оны өлтіремін десе, бұл ешқандай қарсылық білдірмес еді.

	– Сен осы пышақпен өлтіріп жүрсің бе?

	Қыз пышақты еркектің белдігіндегі қыннан суырып алған еді, енді пышақ сабын алақанына қойып, ұшын иесінің өзіне қарай бағыттады.

	– Болды, жетер! – деді еркек. – Сен жеңдің!

	Ол өзіне қарай ұмсынған еркек көздерінің азалы түрде кіші– рейгенін, қап-қара боп жалтырап тұрғанын көргісі келмеді.

	– Ешкім де жеңген жоқ... – Фелисити өз бойындағы аяушылық сезімді күштеп басты. – Қайғылы, бірақ болар іс болды.

	Фелисити басын бір шайқап қойып, шашын кейін қайырды, мұрнын бір тартты (бұл – шешетайы аса жақтырмайтын, әкетайы– нан жұққан әдет).

	– Кеттік! Өз жеңілісімізді тойлаймыз!

	Бір қолында пышағы бар қыз екінші қолымен көртышқандай бейтаныс адамды бала сияқты білегін ұстап, өз соңынан ертті. Бәрі де көрген түс тәрізді өтіп жатқандай.

	Бірінің соңынан бірі асханаға келіп кірді.

	Фелисити әкесінің сүйікті брендиінен жарты стақан құйғанда, бейтаныс еркек:

	– Мен аузыма тамшы да алмаймын, – деп үзілді-кесілді бас тартты.

	– Кішкене ғана! – Қыз зорлап ішкізуге тырысты, бірақ ол тістеніп алды. – Әдетте мұндайдың алдында ішу міндетті емес, алайда бұл жердегі жағдай басқа кездегіден өзгеше болып тұр.

	Бірақ еркек ешқандай уәжге берілмеді, Фелисити оған қайта тиісті:

	– Бәлкім, сен темекі де тартпайтын шығарсың? – Өзі аузын толтыра брендиден бір ұрттады.

	Бейтаныс адам бұл сұраумен де үнсіз келіскендей болды.

	Қыз әкесінің қалай тартатынын есіне түсіре тұрып, сигар тұтатты, енді будақтаған ашу-ыза ішін түтіндетті.

	– Онда сен нені тойлайсың?

	– Не?

	Түтін бұлты көзін жасауратқан Фелисити үндеген жоқ: “мұның қандай маңызы бар еді?”.

	Ер адам енді үстелдің аржағынан бұған қарай еңкейді:

	– Сен маған не істейсің? Заң орнына тапсырасың ба? Өзің біл... Тек қана айтарым: менің әйелім мен екі балам бар. Біз екі қыз асырап алғанбыз.

	– Маған қыздарыңды айтпа! – Фелисити ол қазір бүкіл өмір тарихын айта бастар деп қорықты: өйткені өз бойындағы қанбаған тілегі атой салып тұрғанда басқа әңгімені тыңдауға шыдамы әсте жетпес еді.

	– Мен ештеңе естігім келмейді! Маған сенен ештеңе керегі жоқ! Маған ешкімнен де ештеңе керегі жоқ!

	Қыз бейтаныс адамды шығарып салып келгеннен кейін де, өзін– өзі осыған иландыруға тырысты. Бейтаныс адам бейне бір электрик не слесарь-сантехник сияқты есіктен бір бүйірлей шығып жүре берді.

	Бірақ асханаға оралып, үстел үстіндегі бренди тамшылары мен бықсып жатқан сигарды көріп, өзін-өзі жұбатудың түкке тұрмайтынын түсінді; ештеңені білмей-көрмей, тіпті тіршілікті тәрк ету үшін бір-ақ рет бәріне нүкте қойсам деген еңсерілмейтін өзгеше бір тілек бойын жаулап алды... Ол өзіне қандай да бір жарақат салып, онсыз да шалажансар еркін жойып жібере алар– ды, бірақ “мен” деген басқа бір сезім аяушылыққа шақырып тұрды... Әрі-бері адымдай жүріп, үстіндегі түнгі көйлегін жұлмалап, жырта бастады, бірақ қайғылы жағдайға сәйкес келетіндей етіп пәре-пәресін шығара алмады.

	Тыжырына басып шешетайы кірді.

	– Фелисити! Балам-ау! Не болды?

	Фелисити әке-шешесінің айтқанын тыңдап, солардың дегенін істеді; ол өзіне қойылған барлық сұрақтарға жауап берді.

	– Пышақ па? Меніңше, пышақты өзімен бірге алып кетті-ау деймін... Иә, ол қолындағы пышағын өзімен бірге ала кетті.

	Пышақты өзі буфеттің артына лақтырып тастағанын айтып қоюға болмайтын еді; сондай-ақ жан азабының шын мәнін де жасырып қалды.

	Әуелі өтпей қойған, ал кейін жүрісін тездеткен уақыт шіркін болмаса, ол өзі жасаған астан-кестен дүниенің ортасында, Харбидің бықып жатқан былғары орындығының қасында қисайып жата берер еді. Жиһаздың жып-жылы іш жағынан қолын суырып алған ол құлып саңылауына салынған кілт тарсылын және жоқтан өзгеге таласқан дауыстарды естіді: шамасы, әкетайы шешетайына өз уәждерін айтып беріспей келеді; ал шешетайы жеңісті қолдан бермекші емес.

	Егер бұлар өзін ұстап алса, аса жақсы болмасы хақ.

	Көрші бөлмелердің шамы жанды; кездейсоқ астан-кестен қожайындардың дауысын да өзгертіп жіберді, олар шашылған заттардың ортасында топырлап тұрып қалды. Дауыстары да айқын естіліп тұр. Фелисити шалт қимылдады. Тіпті Харвидің фото суреттегі бейнесіне де соңғы рет бір қарап үлгермеді.

	Ол терезе сыртындағы кір жаятын жіп астына сүңгіп кетті де, жылтыр қабырғаны жағалап, жерге түсті. Қауіптің төніп тұрғаны, ылғалды түннің қараңғылығы оның жүрісін тездетіп, түзете түсті. Көшеге шыққан соң, басқа біреудің бақшасындағы өзі майыс– тырып кеткен лимондардын хош иісін жұта, жүгіріп келе жатып, қолына кірген тікенді суырып тастады.

	Фелиситидің әкесі Хамфри Бэннистер ақыл-есінің айқындығын сақтау үшін үй алдындағы көгалды әдеттегіден де жиі күтіп– баптап: атыздарды барын сала түптеп, көшеттерді асқан дәлдікпен сиретіп жүретін; осы еңбегінің жемісін ұлулар немесе қиын бақшаға көметін мысықтар бүлдіріп кеткен кезде, аса мұқият– тылықпен бәрін де қайтадан бастайтын. Егер бұл ісі өзі үшін ғана қажеттілік дәрежесінде қалатыны болмаса, еңбегі еліктеуге лайық– ақ еді. Фелисити бәрібір керекті жерін жасырып қалатын қажетсіз әңгімеге тартылмас үшін оны алыстан бақылап тұрды. Әкесінің қолы жұмыспен айналысып жатса да, Фелиситимен сөйлеспек сөздері көкейіне лықсып келіп тұрғанын сезгендей. Шешесі әдетте жиһаздың шаңын сүрткенде киетін күдері қолғабын киіп алып, терезе алдында бұл екеуін сырттай барлап тұр.

	Бір күні Фелисити әкесінен:

	– Бұл жолы не отырғызып жатырсың?– деп сұрады (Ниеттестік тұрғысында сұрамақшы еді, бірақ сұрағы соншалықты немқұ– райды шықты).

	– Асқабақ.

	Ол өмір бойы асқабақ отырғызып келеді, ең болмаса соны басқа өсімдіктерден айыра алатын кезі болды ғой.

	– Енді көріп тұрмын. Олар сені жалықтырған жоқ па?

	– Есесіне олардан әрқашан нені күтуге болатынын жақсы білесің.

	Фелисити оның сөзіндегі екіұшты мағынаны сезініп, ернін тістей алды.

	Жерді қаза жүріп әкесі әңгімесін жалғады:

	– Жақында менің бір танысым Харви Мейкиннің үйін тонап кетті. Ол үйінде жоқ кезде, түнде терезеден түсіпті. “Тонады” деген жай сөз. Ұрылар ештеңе де алмапты. Бірақ үйдің үшін соншалықты бүлдіргені мүлде түсініксіз.– Ол бір түрлі, ит үргендей қылып күліп алды.– Жексұрындардың жолы болған екен! Тәуір-ақ сайрандапты! Харви әрдайым дүрдиіп мардамсыған күрке тауық болатын; ойсырату үшін жиғандай өз үйін кәдімгі мұражайға айналдырып еді...– Ол мүдіріп, абыржып қалды. Жотасынан тер сорғалап, өсімдік айналасындағы жерді еселенген күшпен таптауға кірісті.– Не болғанда да, “Санда” солай жазылған.– Ол өзінің бұл қаты– гездігінен ақталғысы келіп тұрды.

	Әкесі жаңсақтық жіберіп алғанын сезініп, Фелиситидің көзіне түспеуге тырысып, оның сөзге араласпауын қалап тұрды. Ал қыздың жанын айтылған әңгіменің әуені де, тіпті өз қолымен жасаған оқиғаның жаңғырығы да емес, әке сөзінен сезіліп тұрған қанағат сезімі мұқатып жіберді.

	– Сенің асқабақты танымағаның біртүрлі екен, – деп айтып салды.

	Фелисити көшеттің жарамсыз бұтағын аяғымен итерді.

	– Мен онша назар аударған жоқпын. Ойымда басқа да маңызды нәрселер тұрған...

	– Асқабақ та кейде ойлануға мәжбүр етеді, – деді әкесі.

	Фелисити бұл сәтте әкесінің әдеттегі жай әрі болжап білуге болатын мінез-құлқындағы өзгеріске ой жүгіртіп тұрған. Білеу– ленген тамырлары мен мойнындағы қыртыс әжімдерге қарап, әкесін қалжырай бастапты-ау деп ойлап қалса да, ғибрат айту жағынан әзір қартая қоймағаны сезіледі. Әкесінің бір түрлі, түсініксіз жан күйзелісіне бейне бір өзі кінәлідей Фелисити мұңайып сала берді.

	Алайда әке бойындағы кері өзгерісті көріп қиналып, өзінің жаңа тұлғасы конформизмге берілу екендігін түсіне тұра, Фелисити ересектер үшін ойлап тапқан түнгі тентектігімен өзіндегі “меннің” енжар бөлігін әлсірете берді. Ол алдында тұрған қорғансыз үйге ұрланып кіріп, қиратқаннан қанағаттана алмады, өз үстемдігін сезіне де алмады. Рас, әйтеуір бір ұстап алар деген құпия үміті болды. Бірақ бірде бір рет қолға түспеді. Фелисити ізіне түскен– дердің, әсіресе еркектердің ақымақтығына одан сайын көз жеткізе түсті.

	Бір жолы түнде қателеспейтін түйсігі арандата жаздады: қалта шамының сәулесін ұйықтап жатқан адамның үстінен түсірді. Демі таусылып қалғандай еді – арандап қалғаны үшін емес!– ұзақ уақыт іздеген нәрсесін енді таптым ба деген ой келген. Әлде мынау жартылай жалаңаш жатқан жас жігіт те мұның кезекті бұлдыр қиялын тас-талқан ете ме? Ұйқыдағы адам не білсін, Фелисити, әрине қазір бұл адамнан күштірек: әне, ашылыңқыраған жұмсақ ерін, нәзік қабақ, босаң бұлшық ет, жүндес кеуде басып алу құмарлығынан ада, әлі күнге сырт көзден таса қазынасы әлдебір тойымсыз қолдың қонағы болуға әзір жатыр... Бәлкім, мұның адам емес, құдай шығар? Оның күнге күйген денесіне қол шам жарығын қыдыртқан Фелисити аңсары ауып, толқып кетті. Ақыры ұйықтап жатқан адам да оянды.

	Күндізгі қуатын бірден бойына жинап алған оның денесі көрер көзге бұлшық етті екен; еріндері сусып өткен ауаны сіңіріп жатыр; ештеңе көрмей отырған көзі сасқалақтай жылтырайды.

	Ол дірілдеген қолдарымен жарықтан қорғана отырып, қоршаған кеңістікке қайырыла:

	– Сізге не керек? – деп зор дауысымен айқайлап жіберді.

	– Сіз не қалайсыз? – деп ол бұрынғысынан да қаттырақ айқайлады. – Егер ақша керек болса, тумбочкада банкноттар мен күміс теңгелер жатыр.

	– Жоқ, – деген Фелиситидің еңсесі түсіп кетті. – Маған ақша керегі жоқ.

	Қол шамын өшіріп, ашық тұрған терезеден секіріп кетті, сөйтіп қатал шындыққа соқтыққан аңсар-арманның сынықтарын тастап, бар пәрменімен қаша жөнелді.

	Осы кезден бастап Фелтисити келеңсіздікке бой ұрды. Түн ішінде, әсіресе, ең бір айсыз қараңғы түндерде, ағаш бұтақтары бетін шабақтап, ұйысқан шөп пен құмға омалып, жақын маңдағы көлде жүзушілердің ащы айғайына құлақ салып, саябақ кезетінді шығарды (“Фелисити, ешқашан қараңғы түскеннен кейін саябаққа барушы болма...Онда маскүнемдер, кісі өлтірушілер мен маньяктар жүреді... Тіпті атлеттің өзінің де күн батқан соң онда баруға жүрегі дауаламайды...”).

	Ол қоршаудың темір шарбақтарынан сығылысып өтіп, темірі түскен бетон іргеден бос қуыс тауып, маскүнемдер тастап кеткен кездейсоқ бөтелкелерге кейде аяғын соғып алып, саябақтың ішіне қарай адымдай басты. Саябаққа кіру қиын емес еді, сондықтан мұнда түн баласы келушілер аз болмайтын. Фелиситидің ұзақ тосқан жеңісті сезген жүрегі дүрсілдеп келеді. Құмды кезіп жүргенде, биік өкше кигендей бойы өсіп кеткен сияқты болатынын сезінді. Егер бұл әлденені қайғылы үнмен тақпақтап айта қалса, сонау қызыл кірпішті шағын үйшіктері көрініп тұрған арғы жаға дәл солай жауап береді деген әсер қалыптасты. Сонда бұлар өзара сұрақ беріп, жауап қайтарып, бір-бірін мынау жетілмеген әлемге қарсы күреске жігерлендіріп, қалай айқайласар еді. Фелисити өзінің бүкіл өжеттігі қажет болатын сол бір қас қағым сәт үшін күш жинап, құм үстінде сүріне, ақсаңдай басты. Кейде бұлт астынан ай сығалап, игі қиялдағы оған бағынбайтын анайы ақиқатпен соқтығысып қалғандай, белгісіз қорқынышпен денесін мұздатып өтеді.

	Бірде ол қамыстар арасында, бетімен суды сүзіп ағып бара жатқан ер адамның денесін ай жарығымен көріп қалды; су өткізбейтін мата арқасында желқабық болып бара жатты, шаштары артына бос құйрық боп жиналған екен. Суасты ағыстарының әсерімен болуға керек, айналасы толқынданып, судан жеңіл– тербеліп барады. Бөгде біреудің өліміне өзіндік ізет үшін Фелисити бұл көргенін жасырын сақтамаққа бекінді. Өзінің де бір құпиясы болсын.

	Ол өзіне сыр ашқысы келгендердің барлығын, тіпті қолындағы бөтелкесін жалауша желбіретіп бұған алыстан қол бұлғаған маскүнемдердің де сөзін мұқият әрі төзімі жетіп тыңдап жүрді. Сасыған иістеріне қарамастан, қатар отырып, сөздеріне құлақ түрді. Мұндай сұхбат үндескен ойды бұзбай, ақыр соңында білмейтін нәрсесін білдіріп шыққандай болса ғана, Фелисити немен болсын ымыраға әзір еді.

	Кездейсоқ бір кемпірмен әңгімелесті.

	– Сүйіктім-ау, Қасиетті Құдай-ана жетімханасында мені қалай жәбірледі десеңші! Саған айтайын дегенім– онда ешқандай мейірімділік жоқ, әлдеқашан жоқ болған. Әлгі монах әйелдер дегенің – кәдімгі қатындар, шетінен сайқал. Бәрі де тоңып қалмайын деп беліме орамалымды түйреп жүрген ағылшындық түйреуіштен басталды. Жоқ, жоқ, одан емес, мейіз қосылған пудинг үшін екен ғой (бұл – мен жақсы көретін пудинг). Ботқаны пісірген Мария Перпетуа апай, мен оны Перпетуум Мобиле деп атайтынмын. Мен бұл туралы айтқан жоқпын ба? Айтпаған сияқтымын. Мүмкін, саған қызық емес шығар? Әрине, Квинслендтен шыққан сол тұрпайыны көрмеген адамға қайдан қызық болсын?

	– Сіз маған бұл туралы айтқан жоқсыз. Айтқыңыз келсе, айтыңыз.

	Бірақ кемпір бөтелкеден бір сімірген соң, соған алданып қалды, ал Фелисити кекірік араласқан жұмбақ бүлкілден басқа ештеңе ести алмады.

	Маскүнемдердің кейбіреуі бұған өзінің бейне бір ескі арқанның орауындай, лас бет орамал, мыж-мыж лотерея билеті сияқты қажет болған жағдайда қалтадан суырып алуға болатын ескі-құсқы махаббатын ұсынып та көрді... “Ештен кеш жақсы, – дейтін бұл оларға.– Кейін көрерміз...”. Олар ешқашан мұны балағаттап не таяққа жыққан емес.

	Реті келгенде, қайта мұның өзі балағаттап жіберетін. Арбап тастағандай бірінің үстіне бірі шығып жатқан қос ғашықтың үстінен түскенде Фелисити оларды аяғымен теуіп:

	– Шала жансар адам құсап неғып жатырсыңдар! Әрең қозғаласыңдар!! Кәне, тайып тұрыңдар! – деген.

	Мұның айғайынан есі шыққан қос ғашық атып тұрып, сасқа– лақтап, балақтарын ауыстырып алып, джинсилерін кие бастады, жүздерін таза қорқыныш пен кек жайлаған олар дененің әдеттегі көзден таса бөлігін қорлықтан қорғау үшін джинси “найзаға– йының” тілін ызалана тартып жатты.

	Бір күні шенеунік тұлғалас бір жуан еркек Фелиситиге:

	– Мен сені сотқа берем! Полиция шақырам! Осы қаңғыбастығың үшін... Сен сияқтылар – қоғамға қауіп келтіреді! – деп түкірігін шашыратып тұрып қатулана айқайлаған (Ол жуан сандарымен қысып тұрған арықша қыз осы сәтті пайдаланып қаша жөнелген).

	– Айтады-ақ екенсің! Түн ішінде сен не істеп жүрсің мұнда? Байқа, бәріміз бір жердің жидегі шығармыз! – деді бұл.

	Бірақ, осы еркекке де, Фелисити бетін қайтарған басқа да түн кезбелеріне бұл айтқан сөздердің түпкі мәні жетпей қалған сияқты.

	Бір мәрте тері күрте киінген бұзақы жастардың соңынан жүгіргені бар. Оларға:

	– Ә-ә-әй! Сендерге айтатын сөзім бар!– деп айқайлаған.

	Бұзақылар қаша жөнелген; Олардың ізіне түскен қуғыншы тәрізді, Фелисити, осындай қуғындардың бірінде қолына түскен велосипед шынжырын шыр айналдыра жүгірген. Шынжырды ысқырта шиырып тұрып:

	– Көзбе-көз отырып сөйлеспесек, біз бір-бірімізді қалай танимыз? – деп айқайлаған соңдарынан.

	Алайда, шынын айтқанда, Фелисити сияқты бұлардың да жан дүниесін тасқындатқан құштарлықты түсіну үшін ол жастардың қарашығы ұлғайған көздеріне қараудың немесе аласұрған қан тамырлары қалай соғып тұрғанын көрудің қажеті жоқ еді.

	Ал түнгі әншілермен тіл қатысу өзгеше болды: олардың маужы– раған дауысын алыстан естіп, Фелиситидің өзі елгезектік көрсетті. Әдетте бұл әншілер жатаған қарағай өскіндері арасындағы ылғалды шөп төбешікте топталып отыратын. Таң алдындағы орман бұдан әрі қарай мүлде қап-қара болып көрінетін. Әншілер ішектерді еріне шертіп отырса да, өткен түн оларды шаршата қоймаған сияқты, дауыстары табиғи естіліп, өзге тілдің сөздері ойды анық та нақ білдіріп тұрды.

	– Сіздер не туралы айтасыздар? – деп бір жолы жасқана сұраған. Ән сөзінің не туралы екендігін түйсігімен сезіп тұрса да, сұрауды әдеттегі сыпайылық үшін қойған-ды.

	– Махаббат туралы, – деді олар.

	“Тәмам жауап”, – деп ойлады Фелисити.

	– Және жалғыздық туралы, – деп тағы біреуі қосарланды.

	Өте танымды.

	Ақырында, үшіншісі барынша айқын айтып берді:

	– Бұл – өлтіріліп, жүрегінің орнына тас толтырылған әйел туралы ән!

	Фелисити құм үстіне, солардың қатарына отыра кетті.

	– Жалған! Ешкім де жүрексіз өмір сүре алмайды. Бұл тым ақымақ ән екен. Осыны түсінбейтіндей, өздерің әлі шикі екенсіңдер ғой! Жүрек әркімде де бар; егер осыған қабілетті маньяк табылса да, жүректі кеудеден жұлып алуға болмайды. Түсінікті ме? – деді.

	Бұрын ешқашан ол ақыл-есті қызғыштай қору үшін дәл мұндай уәж келтіріп көрмеп еді. Осы орынды ойды айтқаны үшін өзі де қысылып қалғандай еді.

	Бірақ есесіне әлгі гректер болып шыққан “шикі” жігіттер қысылып қалды. Орындарынан тұрды да, әрі қарай шұбыра жүріп кетті; бастап бара жатқан жігіт гитараны қылқа мойнынан қысып алыпты; өзінің қаңыраған бос көкірегімен үндес келген керең тарсылмен, Фелисити дымқыл төбенің үстімен сүйретіле басып бара жатты.

	Таң атып келе жатты. Жалғыз ғана саябақ үстінен көтеріліп, айналаға шұғыла шаша бастаған күн болмаса, Фелисити нара– зылығын төгетін тірі пенде қалмап еді. Жылдам іріп бара жатқан қараңғылық құшағында тұрып ол қатқан ағаштай боп иілмей қалған саусақтарымен екі жағын шапалақтай берді:

	– О, Жасаған! Қарғыс атсын сені! Неге Сен мені әлденеге үміттендіресің?

	Мелшиіп қатып алған Фелисити, толық шамасында бағалай алғанда, өзін-өзі сақтау сезіміне бас иген болар еді. Кенет оған ықылық тиді. Қатты шөп үстінде отырған жерінен тұрып, әрі қарай кетті. Тұманның, жапон миниатюрасындағыдай, нәзік талшықтары жарық әсерімен бейне бір мөлдір, сыңғырлаған алтын шұғылаға айналып, көл үстінде жүзіп барады. Фелисити сүріне-қабына осынау алтын жалатқандай елес дүниенің арасында сандырақтап жүрді.

	Саябақ қоршауы сыртындағы дербес үйлер оған жуыну бөлмесінде төтенше байсалды түрге еніп, тісін тазалап жатқан әкесін еске салды; ұйықтаған кезде бетіне ұйпаланған жастық тысының ізі түсіп қалатын шешесі есіне түсті. Үйінде жүргенде осының бәрі аңқаулық сияқты көрініп, көңіл күй ауанына берілгіш кез келген адамды қызарақтауға мәжбүр етер еді. Фелисити ешкім– ге көрінбей, сонау бір перде тұтқан терезелердің арғы жағынан өзіне жаратпай қараған көздерді сезе отырып, көпір үстімен жүріп келе жатты. Бұған осындай кек сақтаған дербес үйлердің бірі пәтерлерге бөлініп (балкондары асбест плиталармен бөлініп қойылған), қалғандары бос қалғандай көрінетін. Фелиситидің қисайған терезе қақпағын, оның түсіп қалған не әлдекім жұлып алған оюлы әшекейінің орнындағы бос жерлерді бірден көзі шалды. Терезе астында ерімей қалған мұз кесектері сияқты сынған әйнектер жылтырап жатыр.

	Соқпақты бойлай осы көрнексіздеу құрылыстардың біріне қарай келе жатқан Фелисити өз “жұмысының” нәтижелерін мезгілдің қиратушы іс-әрекетімен салыстырды, сөйтіп бұл салыс– тыру мезгілдің мерейін өсіре қоймайтынына масаттанып қойды. Қаптай өскен ырғайдың бұтағынан бетін қорғап, бір кездегі әсем нақышты веранданың еденінде жатқан сауысқан өлімтігін басып кете жаздап, ашық тұрған терезеге бас сұқты. Көгеріп кеткен ылғал иісі дем алдырмайды. Біраздан соң ескі шүберектің, тозған кенептің иісі келді және, ақырында, көзі қараңғылыққа үйрене бастағанда барып, ұзақ уақыттан бері жуынбаған адамның денесін көрді.

	Осымен-ақ тоқтай салуға болар еді, бірақ Фелисити одан әрі қарай берді.

	– Сіз мұнда не істеп жүрсіз? – деді жиіркене тұрып.

	– Өмір сүріп жатырмын. Егер тек мұны өмір деп атайтын болса...

	Фелисити үйге кіріп, оның қаңырап қалған кеңістігін аз-кем аралап жүріп, кір-кір, салтақ-салтақ матрас үстінде созылып жатқан шалдың бөлмесінен бір-ақ шықты.

	– Сіздің үстіңізге бірдеңе жабу керек екен,– деп көзімен көрпе іздегендей болды, өйткені шал тырдай жалаңаш жатыр еді.

	– Киім-кешектен жақында ғана бас тарттым. Қасынғың келгенде, болмаса кіші дәрет қысқанда, осының өзі дұрыс екен. Бөгде біреулер келе қалса, мені көреді де, дереу зытып кетеді.

	Фелисити егер естиярлау болғанда, шалдың бұл тұспалын түсінген болар еді. Шамасы, бұрын қария өз жалаңаштығынан өзі де ұялған сияқты, бірақ өмірден көрген тәжірибесі бұл тырдай жалаңаштығына жануардын жалаңбұт жүретіні тәрізді немқұрайды қарауды үйреткендей.

	– Мүмкін сіздікі дұрыс шығар. Бірақ, бәрібір егер қаласаңыз, сіз тәуір болған соң.... өзіңізге біреулердің келіп тұрғаны керек...

	Ұмытыла бастаған жақсы мінез ережесі Фелиситиге жұбатушы– ның рөлін ойнауға мәжбүр етті.

	– Маған қазір бұдан тәуір болу жоқ, – деді қария. – Ешкім және жоқ. Менен алғысы келгеннің бәрін алды, сонымен бітті! Мен олар туралы өзімнің киімдерім мен аденома ауруымнан артық ойламаймын.

	Фелисити оның терісін ысу үшін спирт тәрізді бір нәрсе іздеп, сипалақтап қарады. Шалқайып жатқан шалға қарағанда, бұл өзінің өмір сүруінің мәнін тапқысы келді. Бірақ бұрышта жатқан бөтелкелердің бәрі де бос болып шықты.

	– Тіпті гроч





5 та бітіп қалды, – деді шал. – Сол біткенше өмір сүрем деп ойлап ем. Гроч менің өмірімнің соңына дейінгі айы– рылмас жауым болып еді.

	– Өмірімнің соңына дейінгі? Ол не деген сөз? Бұлай қалай айтасыз?!– Фелисити тісін ақсита қарады. – Сіз қазір де нағыз тірі адамсыз. Келіңіз, мен сізді шомылдырайын!

	Ол мұны көзді ашып-жұмғанша істей алар еді, бірақ шалға қарай еңкейгенде, оның көзін жұмып, құлақ тұндыра қорылдап кеткенін көрді. Аузы ішіне кіріп, екі езуі салбырап кетті. Фелиситидің қолынан келгені – оның көптен бері жуылмаған терісіндегі қотырлардың іріңді қатпары мен қаптай өскен күмәнді меңдерді шүберекпен сүрте берді.

	Кіресілі-шығасылы есі бар шал жымиған болды.

	– Оның үстіне сіз еске алатын нәрселер де аз болмаса керек, – деп Фелисити батылсынды.

	Шал көзін ашты.

	– Мен өзім далаға шығатын, дәрет сындыратын бақытты кезім туралы ойладым. Енді ғана түсініп жатырмын – осы екеуі өмірдегі ең басты нәрсе екен.

	“Жоқ, жоқ, – деп ойлады Фелисити, – мен өзімді бұл кір мен азғындыққа тартуға бере алмаймын”. Бұл шал, оған бұрынғы қолынан сусып кеткен басқаларға қарағанда, тіпті керегірек еді.

	– Барлық пәле, – деп шал сөзін жалғады, – біздің өз артықшы– лығымызды тым кеш бағалай бастайтындығымызда.

	– Бірақ адам басқа адамды, мысықты немесе өсімдікті сүюге тиіс... – деп қарсыласты Фелисити.– Немесе өзі сенетін ұлы идеяны сүйсін. Ақыр аяғында, әркім өзі үшін біреуді не бар нәрсені табады ғой. Солай емес пе? – деп бұл күдер үзе, өтіне сұрады.

	– Шынымды айтайын, ешкімге де, ештеңеге сенгенім жоқ. Мен ешкімді, тіпті кейбіреулердей, өзімді өзім де сүйген емеспін. – Шал ақ тұтқан қызғылт-көк қызыл иегін көрсете күлді. – Әрқашан өзімнің нәжіс екенімді білдім. Бишаралық-ай. Мен жоққа сенем. Бұл сенімге деген нағыз лайықты құрмет. Оны ешкім бұза алмайды. Сол себепті сен ештеңеден қорықпайсың.

	– Мен қорқамын, – деді Фелисити.

	Ол өзі үшін ғана емес, сонымен бірге мына шал үшін де қорқыныш сезімін бойына сіңіріп тұр еді. Ол шал үшін жауапкершілікті сезіне бастады. Шынында да тамаша бір нәрсені шалдың есіне салғысы келді. Фелисити әлденені есіне түсіргісі келіп, жадын қамшылады. Бірақ баяғыда бала кезінде өзіне көрсеткен ішінде екі сары уызы бар жұмыртқа, бір ұрып эмаль табаққа салған кезде екі бүтін болып түскенінен басқа ештеңені ойына оралта алмады. Бұл туралы қалай айтсын? Фелисити не айтарын білмеді.

	Ол ой ұшығына жеткенше, дәрменсіз балдырлай берді.

	– Егер сіз рұқсат етсеңіз, мен осында қалайын. Сонда көресіз, – деді кенет.

	– Нені көремін?

	“Махаббат десем, әрине, тым асқақ айтылған сөз болып шығады”, – деп ойлады Фелисити.

	– Білмеймін... – Фелисити жылап жіберді. Оның көз жасы шалдың қотыр қаптап, қара теңбіл басқан көкірегіне, кеуіп қалған қоңырқай емшектігіне тамды. Фелисити шалдың қолдан сусып бара жатқанын сезді.

	– Мысалы, жарықты... – Қыз жарық тасқынын денесімен сезді.– Қараңызшы, жарық қалай құбылады!

	Расында да, бұған дейін түссіз боп тұрған сыдырылған сұрқай қабырғаға қазір қызғылт сәуле құйылып еді; бедеу жер енді бейне бір алтынмен апталғандай.

	Бірақ Фелисити оған бұл ғажайыпты көрсете алмады: шалдың көздері жұмулы еді.

	– Жарық егеуқұйрықтарды қуа алмайды, – деді ол кенет. – Қуса да, ұзаққа қуа алмайды.

	– Егеуқұйрықтар?

	– Егеуқұйрықтар түнде келеді. Қараңғыда айнала қоршап, қарап отырады. Кейде үстімнен секіріп өтіп жатқанын сеземін.

	– Егер мен қалсам, олар болмайды. – Ол бейне бір тегіс қамти– тындай данасынып, шалдың қолын өз алақанына салды.

	– Қалай болғанда да, оларды біржола қуып жіберетін Жаратқан Ие болмасам да, мен оларды қуалап тұрам ғой.

	– Жақсы, – деді шал. Терең тыныстай түсіп, өзінің жасанды тістері жатқан шайдың бос жәшігін жеңіл ғана әрі итеріп жіберді.

	– Егеуқұйрықтарды қуалап... Дәрет сындырсам... – деп міңгірлеп кетті...

	Фелисити шалдың шынымен дәрет сындырып қойғанын көрді. Қаңсыған аяқтарын қуалай сарғыш сұйық тамып жатты. Қыздың жүзін мұң басты.

	– Рас, жақсы емес пе? – Ол жұрттың көпшілігінің еңсесін басып келген аңыздан жеңіл құтқарғаны үшін байғұс қартқа разы еді, бірақ өзі ұстап отырған шалдың қолының жұмсарып, былбырап бара жатқанын кеш байқады.

	Шалдың қолдарын ол жайымен матрас үстіне қойды да, түсі тастай қатып, бақша арқылы көшеге шықты. Бұл кезде үйінен шыққан, нан тасып жүрген, мотоциклмен желдіртіп бара жатқан адамдардың ешқайсысы да бұған назар аударған жоқ. Тротуардағы бетон плиталар арасындағы құм шұңқырда құмырсқалар тізбектеле, жер құрсағына біртіндеп еніп, жоғалып жатты.

	Фелисити осыдан бірнеше минут бұрын ғана дәл өзіндей өте жақын білген, сол арқылы өзінің жалғыздығын, сөнген рухын және осынау бас айналдырарлық үздіксіз болмыстағы өзгеруге тиіс қабілетін таныған қарияның қазасы туралы полицияға хабарламақ ниетпен тау жаққа апаратын жолға түсті.





	https://t.me/kzkitap





Notes


	[←1]

Теңіз жәндігі





[←2]

Хош иісті ірі гүлдері бар, жапырағы үнемі көкпеңбек болып тұратын өсімдік





[←3]

Жеңіл, жұмсақ мата





[←4]

Фотосурет жапсыруға, іліп қоюға арналған рамка не қағаз





[←5]

Ыстық су қосылған тәтті арақтың бір түрі





