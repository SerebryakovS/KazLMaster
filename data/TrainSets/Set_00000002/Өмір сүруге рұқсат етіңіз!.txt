	Баянғали Әлімжанов

	Өмір сүруге рұқсат етіңіз!





	Повесть



	Орыс тілінен аударған Өмірзақ Мұқай





	«Өмір сүруге рұқсат етіңіз!» повесі соғыс мүгедегінің дүниедегі қиянат атаулы күштілердің бойында әділдік сезімі мен ар-ұяттың жоқтығынан деген қорытындыға келіп, сол жолдағы фантастикалық күресін суреттейді.





Жұмбақ бандероль




	Генерал Янга Ли Мжанба арнаулы операцияны үш сағаттан соң бастауға бұйрық берді. Шайқас тағдырын қаланы жаппай бомбалау мен зеңбірек добы шешуге тиісті еді. Әдетте мұндай шабуылдан соң ешкім тірі қалмайтын.

	«Қатал, бірақ солай болуы керек!» – деп ойлады іштей, елу жастағы сымбатты қолбасшы және шебер саясаткер. Үлкен креслоға шалқалай жайғасып, қымбат сигарасының түтінін армансыз будақтатты.

	Үйретілген барыс сияқты адъютанты елеусіз ғана жылдам кіріп келген. Ол күтпеген, жұмбақ бір бандероль алып келіпті.

	– Тексердік… Бәрі дұрыс, қауіпсіз! – деп мәлімдеді адъютант.

	– Беймәлім, құпия кәсіпқой біреу жіберіпті!

	Генерал бандероль жіберушінің мекен-жайын шолып шыққан.

	Онда компьютермен былай деп жазылыпты:

	«Саясаткер-генерал Янга Ли Мжанбаға! Жалпақ жаһандағы ар-ұят пен әділеттілік жолындағы күрескерден!»

	Генерал жазбаны парақтай отырып, әжуамен;

	– Аузына келгенін оттайтын алаяқ па? Нонсенс? Жалған ұрандарға бейім және өзіне адал авангардистерді пайдаланатын абсолютті солшыл радикал ма?

	Алайда ізінше түсі өзгеріп, беймәлім адамнан келген жұмбақ хатты зер салып оқи бастады. Жағдайды түсінген адъютант үнсіз ғана шығып кетті.





Мағнасыз соғыс




	Мистер Янга Ли Мжанба!

	Менің хатыма таңғалмай-ақ қойыңыз.

	Рас, сіз және сіз сияқтылардың бітіспес дұшпанымын, алайда кейде жалған достардың өтірігінен гөрі, дұшпандардың ащы шындығына құлақ түрген де дұрыс болмақ.

	Өз басым ешқашан сізге бомба орнына бандероль жіберем деп ойлаған емеспін. Алайда тағдыр деген қызық қой, мен жаралы жанымның сырын бітіспес дұшпаныма жайып салып отырмын. Неге дейсіз бе? Сәл шыдаңыз да, менің хатымды соңына дейін оқып шығыңыз, сонда бәрін түсінесіз!

	Сіздің басыңызды ешкім толық түсінбейтін, толассыз сөз тасқынының астында сезім мен мазмұн елеусіз қалатын ию-қию көпірме сөзбен қатырмай-ақ қояйын. Таңғалдырарлық бір жәйт – жоғары білімі бар сыншылар ондай мылжың сөздерді кемел көркемдіктің үлгісі санайтын сияқты. Сонда олар қазіргі дәуірдің компьютерлер мен ғарыштық жылдамдықтың заманы екенін және адамдардың қалың кітаптарды оқуға, тарихи тұлғалардың тұрмыс-тіршілігін тәптіштеген немесе ойдан шығарылған көпіршік кейіпкерлердің түкке тұрмайтын ұсақ-түйек күйзелісін қаузаған жазбаларды парақтауға уақытының да, ниетінің де жоқ екенін білмей ме екен? Әлде олардың да талғамы нелеу ме? Жарайды, оларда шаруам қанша, мен сізге бәрін де халықтың қарапайым да дана түсінігіне сай айтып берейін!

	Әлбетте, сізге өзімнің шын есімімді айтпаймын. Жалғандықтың өзімді мезі еткені де рас. (Десек те, өзіңіз де өмір бойы ойдан шығарылған, жасырын есіммен өмір сүріп келесіз ғой – Янга Ли Мжанба дегеннің жалған есім екені әммеге аян, жобасы, шын атыңызды өзіңіз де ұмытып қалғанға ұқсайсыз…)

	Өтірікті екібастан жек көремін,сондықтан да кейбір детальдарды айналып өтіп, жаралы жан күйзелісімнің тарихын айтып берейін. Жалпы, менің ойымша, адамның тарихы дегеніміз жәй ғана өмірбаян фактілері ғана емес, оның жан дүниесінің тарихы.

	Өзімнің шыққан тегім туралы бір ауыз сөз айтпаймын. Себебі сіздің жүгенсіз, жөнсіз ашу-ызаңыз менің түк жазығы жоқ туысқандарыма бағытталуы әбден ықтимал. Бір-ақ нәрсені айтайын, менің бойымда шығыстың да, батыстың да қаны бар. Мен қалыпты, дамыған демократиялық мемлекеттің білімді, еркін азаматымын.

	Алайда болмашы мәліметтен мән тауып, өзім тұратын аймаққа зымыран жібере алатын сіз сияқты айлакер кәсіпқойға менің қай елде туғанымды, қай елде тұратынымды білудің қажеті жоқ деп ойлаймын… Сондай-ақ менің мамандығымның, тұрмыс-тіршілігімнің де маңызы шамалы. Сіз мені әлдебір діннің сойылын соғып, одан да жаманы сол үшін соғысып жүрген біреу деп ойлап қалмауыңыз үшін өзімнің діни сенімім туралы да ештеңе айтпаймын. Жоқ, менің күресімнің мазмұны мен мәні басқада!

	Зодиак бойынша мен Таразымын, Жылқы жылы өмірге келіппін. Әділеттілік пен адалдықты шексіз сүйемін.

	Қаршадай күнімнен бері көрген әділетсіздігім менің жұдырықтай жүрегімді тілім-тілім қылып жаралайтын. Жылдар өткен сайын ауыртпалықтар мені шынықтыра түсті, соған қарамастан жалпақ жаһандағы әділетсіздіктер мен зорлық-зомбылық бәрібір менің жан дүниеме қатты әсер етіп, ашу-ызамды қоздырады. Тіпті бізден шалғайда жатқан Шығыстағы жарылыстардың өзі менің жан дүниемде ізін қалдырды, сөйтіп әртүрлі сипаттағы зорлықшыларды бұрынғыдан да жек көре түстім.

	Күндердің бір күні мені де әскерге шақырды.

	Күні бойы медициналық тексерістен өтіп, сан алуан дәрігердің алдына бардық. Өзім танымайтын, әдемі киінген адамдардың алдында тыржалаңаш тұрудың ыңғайсыздығын сонда түсіндім. Күз болатын, әзірге жылу берілген жоқ еді, осылайша біз әскери мекеменің төменгі қабатындағы, жартылай подвал дәлізінде қалтырап тұрдық. Алайда сәнқой полковник те, суық еден де біздің азабымызды қаперіне алған жоқ. Сол сәттен бастап барлық әскери адамдарды жек көріп кеттім. Әскерге шақырушыларды басынбай, неге ыңғайлы жағдайда медициналық тексерістен өткізбеске? Сөйтіп шу шығарып едім, полковник мені балағаттап, психиатр дәрігерге жіберді.

	Психиатрдің өзі біртүрлі адам екен. Қас-қабағы ісініп, мыжырайған, тершең. Менен «қандай түс көресің?» деп сұрағаны.

	Мен оған өз күйзелістерім мен қиял-ғажайып түстерім туралы ықыластана айта бастадым. Себебі, бұған дейін менен ешкім де қандай түс көретінімді сұраған емес, тіпті, бұлайша көңіл бөліп, тыңдаған да ешкім жоқ еді.

	– Түсіңде Айға ұшасың ба? – деп сөзімді бөлгені.

	– Ұшқанда қандай! Тіпті Айдан да әрі өтіп, бір кезеңде Марста, Юпитерде және Сатурнда сейілдеп жүремін!

	Психиатр аузын ашып аңқайып қалды.

	– Түсіңде сұлуларды құшатын кезің бола ма? – деп сұрады бір кезде.

	– Юпитерде юбка жоқ! Сатурн да да секссіз! – дедім де, ізінше:

	– Дегенмен түсімде Марстың тыржалаңаш сүйкімді қыздарын көрем… олар таң атқанша мені аймалаумен болады…

	– Түсінікті! – Психиатр бірдеңені тоқтаусыз жазып жатты. – Ал түсіңде соғысасың ба?

	– Ия, соғысамын! – деп көтеріңкі дауыспен жауап бердім.

	– Кіммен сонда?

	– Жамандық жасайтындардың бәрімен!

	– Оларды атасың ба?

	– Жоқ, атпаймын! Мен оларды жарып жіберемін!

	Психиатр менің жеке іс қағазыма «жынды» деп жазып берді.

	Ал менің ойымша, психиатрлардың өзі жынды, өйткені жындылармен күнде араласып жүрген соң, олардың өзі де біртіндеп соларға ұқсай бастайтын сияқты. Сынықтан басқаның бәрі жұғады деген тәмсіл бар. Әлбетте, жындыханада рухы сау адамның болмайтыны түсінікті ғой…

	Сөйтіп, мені басында әскери қызметке жарамсыз, ауру адам деп түйіндеді. Алайда көп ұзамай, таңғажайып жағдайда әскерге қайтадан шақырған. Біраз үйреткеннен соң түсініксіз де әділетсіз соғыс жүріп жатқан, жеңілуді білмейтін қиырдағы беймәлім бір елге жіберді. Қантөгіс пен күйзеліске, от пен түтінге толы сол бір бес жүз елу төрт күн мені керемет шынықтырды және біздің, яғни қарапайым халықтың үлкен саяси ойындардың қуыршағы мен құралы екенімізге көзімді жеткізді.

	Сол қанды шайқастың ішінде басынан бастап қатты қиналдым. Рухани күйзеліп жүріп, соғыстың түкке қажеті жоқ қантөгіс екенін түсіндім. Ал біз, яғни адамдар, қанішер де құбыжық ажал машинасының жемі ғана екенбіз. Адам өлімін көп көрдім. Сол қантөгістің ортасында жүргенімізді Отан алдындағы борышты, жауынгерлік міндетті, бұйрықты орындау деп өзімізді өзіміз алдаусыратып бақтық. Алайда, бұл да бізді жұбатып, жан күйзелісін жеңілдете алған жоқ.

	Бірде осы мәселе туралы командирімізге тікелей сұрақ қоюға тәуекел еттік. Мығым да сымбатты, басынан бақайына дейін соғысқа жаратылған майор бізді жартастар арасындағы алаңқайда сапқа тұрғызып, қаталдау дауыспен былай деген:

	– Соғыс адам болмысында ежелден бар құбылыс! Кез келген еркеккіндікті біреуді бағындыруға, басуға бейім тұрады, ал қарсыласқан жағдайда оларды жояды, өз ұрығын сеуіп, өсіруге тырысады! Бір халықтың екінші халықты бағындыруға ниеттілігі де заңды! Себебі өмір дегеніміз – күрес! Ол заңды, кез келген күрестің мақсаты – қарсыласты жеңу немесе жою! Мұндай күрестерде тек мықтылар ғана жеңіске жетеді. Сондықтан теңдік, халықтар достығы туралы сан алуан жел сөздерге бола бас қатырудың қажеті жоқ! Керісінше, дұшпаныңа оқ жаудыр! Егер сен оны атпасаң, ол сені атады! Оның көзін жоймасаң, өзіңді өлтіреді! Әлде бейкүнә адамдарды қайтіп өлтіреміз дегілерің келіп тұр ма? Қызметке кіріскен алғашқы кезде мен де солай ойлағанмын. Біздің адамдардың тұтас бір елді мекенді жойып жібергенін көргенде жылағаным да рас. Дегенмен отқа оранған сол қоныстың арасынан әлдебіреу оқ атып, досымды өлтіргенде, ондай аяушылықтың қажеті жоқ екенін түсіндім. Әлбетте, біздің жігіттер әлгі оқ атқан адамды бірден жойып жіберді.

	Дұшпандарды адам деп ойламай-ақ қойыңдар! Оларды жаттығу полигонындағы нысана ғана деп қабылдап, өлтіре беріңдер! Адам дегеніміз –бар-жоғы ет пен сүйек қана! Ал сендердің міндеттерің – өздеріңді қырып кетпей тұрғанда сол нысананы алдымен жою ғана! Иә, иә, иә, адам дегеніміз – бар-жоғы бір қап ет пен сүйек, қан мен нәжіс қана! Солар барда, ол тірі! Өздеріңнің де сондай екендеріңді түсініп, аман қалуға тырысыңдар! Алда-жалда ондай бір қап ет пен нәжіс жарылса… құдай сақтасын! Сосын өздеріңді өздерің адамның жаны өлмейді, о дүние мен мәңгілік бар деп алдаусыратпай-ақ қойыңдар! Ол атымен жоқ! Ондай ойдың бәрі – өтірік, елес, адасу десек те болады! Өз басым адам өлімін көп көрдім, бірақ мәңгілік өмірді көргенім жоқ. Иә, төңірегіне бытырай шашыраған адамның еті мен қанын армансыз көрдім. Алайда рух, жан дегенді көрген емеспін! Міне, солай, өмір дегеніміз ет пен сүйектің өткінші ойыны мен саяси қантөгістің азығы – мағынасыз да қорқынышты нәрсе! Ха-ха-ха!

	Командирдің қарқылдағаны соншама, жаңғырығы бүкіл тауға жайылған. Ол жынданғанша күлген… ізінше күлкісін сап тыйды… Ал біз түк түсінбей қалдық. Сол сәтте снаряд па, мина ма, әлде базукадан атылған граната ма, әйтеуір бір ысқырған дауысты естідік. Ізінше командиріміздің жерге құлап түскенін көрдік.

	Оның басы жоқ !

	Басы әлдебір жаққа ұшып кеткен сияқты! Тым қорқынышты еді.

	Мен үшін күні бүгінге дейін біздің батыр командиріміздің басы басқа елдің тау-тасының арасында тыным таппай домалап жүрген сияқты көрінеді. Кейде түсімде оның тау-тасты жаңғырта қарқылдаған ессіз күлкісін еститін кезім де бар.

	Біз көпке дейін есімізді жия алмай қалдық. Оның ащы зардабы мен тіршіліктің ең басты сауалы көкейде тұрып алды: «командиріміздің айтқаны дұрыс болса ше?». Жанның өлмейтіні өтірік, мәңгіліктің жоқ екені рас болса, қайтып өмір сүрмек керек?! Әрине, ондайда бәрінің, бүкіл адамзат тарихының, тұтас өркениеттің мән-мағынасы да қалмайды! Онда осының бәрінің қажеті қанша? Мұндай тірлікте қандай мән, мағына бар?! Күреспен, күйзеліспен өмір сүрудің керегі не? Әлде ойыңа келгенді істеп, қолыңнан келгенше жындана берген жөн бе? Сонда, далбасаға толы осынау қу тіршіліктің мазмұны сол ғана ма?!

	Содан бастап мен бір түсініксіз күйге түстім.

	Бірақ, одан да басқа бір нақты сұрақ та күні-түні соңымнан қалмай қойды: «мұнда не үшін келдік және осындай қантөгістің қажеті қанша?» Дені сау, жас жігіттер өмірдің рахатын көрудің орнына түк жазығы жоқ, өзіміз танымайтын адамдарды өлтіру үшін мұнда неге келдік? Бұл адамдардың өз отанында алаңсыз өмір сүруіне неге мүмкіндік бермейміз? Мен де, менің жауынгер достарым да соғысуға және осы елде жүруге құлықсыз. Сонда бізді қолымызға қару алып, қиырдағы елге келуге мәжбүрлеген кім? Оларға басқа адамдардың тағдырымен ойнауға, өміріне билік жүргізуге мүмкіндік берген не? Кейбреулер оны мемлекеттің мүддесі, саяси қажеттілік деп түсіндіруге тырысады. Алайда ол әділетсіздік қой! Ал ондай әділетсіздікті түзеу керек! Бірде-бір король, патша, император, хан, президент, қолбасшы өз әскеріне басқа мемлекетке басып кіруге бұйрық бере алмайтын етіп адамзатқа ортақ бір заң қабылдау керек. Ия, ешкімнің де басқыншылық соғыс жүргізіп, адамдарды, тұтас халықты қырып жіберуге правосы болмауға тиісті! Болды, бітті! Ал өз отаныңды қорғаудың жөні мүлдем бөлек, ол – қасиетті нәрсе!

	Осы бір мәселе маған өңімде де, түсімде де, соғыс кезінде де, жаумен атысып жатқанда да маза бермейтін. Ысқырған оқтың, жарылған минаның даусы да, жаралылардың ыңырсығаны да, ажалды адамның соңғы демі де : «Осының бәрі далбаса! Далбаса! Далбаса!» деп тұрғандай.

	Бір күні қантөгіс шайқастан соң жаралы бір дұшпан қолға түсті. Ол үлкен тастың түбінде жатқан. Автомат оғы кеудесін кесіп өтіпті. Біздің жігіттер қаза болған достарының кегін қайтару үшін оны өлтіруге бейім тұрған. Мен оларды сабырға шақырдым. Санитар әлгі адамға су беріп, жарасын таңды. Бірақ, бәрібір тірі қалмайтыны белгілі еді. Жанына қанша батса да шыдамдылық танытты. Оның діндар адам екені және бақиға аттанар ең соңғы бақытты сәтін жігітке тән батырлықпен күтіп жатқаны айтпаса да белгілі. Санитар олардың тілін білетін, сөйтіп оған бірнеше сұрақ қойды. Бізбен не үшін соғысқанын, біздің солдаттарды бәрібір жеңілетінін біле тұра не үшін атқанын сұраған. Одан да бізге бағынып, бақуатты өмір сүргендерің дұрыс емес пе, деген. Жаралы адам осы сөзді естісімен көзі отша жарқылдап, қан түкіре отырып, үзік-үзік былай деген:

	– Біз сендердің елдеріңе басып кірген жоқпыз… Біз өз елімізді қорғадық… Бар-жоғы…

	...Басқалармен тең жағдайда, өз туған жерімізде...бар болғаны... тәуелсіз өмір сүруді қаладық… Ал сендер бізді бағындыруға...жойып жіберуге тырыстыңдар. Алайда ол ешқашан болмайтын нәрсе!

	…Ол – әділетсіздік! Соны неге түсінбейсіңдер?!

	…Әлдебір жатжерлік өздеріңді құлға айналдырып, бағындыру үшін үйлеріңе қару ұстап кіріп келсе не істер едіңдер?!

	…Сендер заңға сүйеніп оқ атасыңдар! Ал біздің ұранымыз – әділдік қана!

	…Сендер өздерің ойлап тапқан тәртіп үшін соғысасыңдар. Ол сендер үшін –тәртіп… Ал біз оны құлдық деп түсінеміз. Біз ар-ұят пен әділдік, еркіндік пен теңдік үшін соғысамыз…

	…Айтты айтпады, бәріміз де қанішерміз! Естіп тұрсыңдар ма?.. Ұялмайсыңдар ма тіпті ? Әлде сендерде ар-ұят деген мүлдем жоқ па?

	Осы сөздерден соң әлгі адам қайтыс болды… Оның үстіне тас үйдік те кетіп қалдық.

	Дегенмен өзіңнен қашып құтылу мүмкін емес қой. Әлгі адамның жаны шығар алдындағы ар-ұят, әділдік, бүкіл әлемді билеп алған тайталас пен жаппай қорқыныш, өшпенділік туралы айтқан сөзі маған қатты әсер етіп, есімнен шықпай қойды. Тіпті, арада бірнеше жыл өтсе де ара-тұра қан түкірген, алайда жеңілмеген, бұрын мүлдем жат бола тұра, бір-ақ сәтте өмір бойы жанымды қинайтын рухани серігіме айналған жаралы адамның қырылдаған даусы құлағыма келіп тұрады !





Мен – мүгедекпін




	Сөйтіп жүргенде менің де уақытым келді. Аяқ астынан жараландым, тіпті оның қалай болғанын да түсінбей қалдым. Атысып жатқанбыз… Көздеместен оқ боратып жатыр едім, кенет көзімнің алды жарқ етті де, есімнен танып қалдым.

	Есімді госпитальда жидым.

	Бүкіл денем ауырып, қиналып жатыр екенмін. Бір бүйіріме аунап жатпақ болғанмын, бірақ орнымнан қозғала алмадым. Өз аяғым өзіме бағынбайды. «Жансызданып қалған шығар, қазір бәрі орнына келеді» деп ойлағаным есімде. Алайда олай болмады! Аяғымды сипамақ болып едім, алайда бір аяғым жоқ екен!

	Сұп-суық терім бұрқ еткені. Зәрем ұшып екінші аяғымды іздемеймін бе. Екінші аяғым да жоқ! Екі аяғым да жоқ, бітті!

	Зәрем ұшып, айғай салдым. Жылдам жеткен дәрігерлер мен медбикелер маған ине салып, сабырға шақыра бастады. «Тірі қалғаныңа тәубе де! Сені ажалдан әзер дегенде аман алып қалдық емес пе!» деген олар.

	Олардың айтуынша, мина жарылғанда, екі аяғымды жұлып әкеткен. Көретін жарығым бар екен. Бронетранспортердің үстінде ессіз-түзсіз жатқан кезімде тауып алыпты. Жолдастарымның бәрі қаза болған. Мені де өлді деп ойлаған сияқты, сөйтіп көлікке апара бергенде, санитар менің тірі екенімді байқапты. Одан әрі – тікұшақ, госпиталь және… мүгедектік!

	Басында қорқынышты болды. Ондайды бұрын кім көрген?!

	Өмірден түңілдім, өлгім де келмейтін. Үлкен шаһардың қақ ортасындағы жартылай өлік, жартылай тірі түсініксіз құбылыстың өзі көзге өрескел еді. Бүкіл тағдырым талқандалды. Құрыдым, қоқысқа тастайтын жағдайда ғанамын деген ой келген. Бәрінен де бұрын «басқалар емес, неге мен осындай жағдайға түстім?» деген ой қинады. Біреудің азабында біреудің шаруасы қанша, адамдар менің арбамның қасынан көңіл бөлмей, өз беттерінше мәз болып, бақытты күйде күліп өтіп жататын. Алда-жалда көзі түскен біреу болса, ізінше көзін тайдыратын. Солардың бәрі мүгедекті аяды деп ойламаймын. Негізінде, дені сау, бақытты бәз біреулер мүгедекті көргісі де келмейді ғой. Түсініксіз ызадан қаным басыма тепті! Маған дені сау адамды көру ауыр, тіпті, өте ауыр соғатын. Қаным қайнап, «олар неге сау, ал мен не үшін мүгедекпін?» деп ызалана ойлайтынмын. Көңіл түкпірінде дені сау адамның бәріне азап, мүгедектік тілейтінмін. Тек сонда ғана әділдік болады, маған ешкім менсінбей, мүгедек деп қарамайды!

	Өзімді мүгедек қылған дүниені ит етінен жек көретінмін!

	Мегаполистің тура ортасына ірі калибрлі пулемет орнатып, адамдардың бәрін аяғынан атып, немесе снаряд пен минаны аямай жарып, жер шарын мекендейтін бүкіл адамдарды, бүкіл халықтарды өзім сияқты аяғы жоқ мүгедекке айналдырғым келді! Осылайша жастығымды өртеп, арманымды жермен-жексен еткен әлемнен кек алғым келетін.

	Алайда уақыт өте келе тағдырыма бой сұндым, сабырға келдім, өйткені ол үшін адамдардың да, тұтас халықтардың да еш жазығы жоқ екенін түсіндім. Сөйтіп, іштен тынатынмын, мүгедек арбасы менің тұрақты мекеніме, қорғаныма айналды.

	Өмір мен өлім туралы кітаптар оқып, тіршіліктің жалғандығы мен өмірдің мәні туралы ойланатынмын. Осы бір бақилық мәселе туралы жазылған нәрсе де, айтылған нәрсе де ұшан-теңіз! Адам белгісіздіктен келеді, белгісіздікке кетеді. Жалған дүние адамзаттың еркінен тыс жардан ұшуға жақындап барады! Ең соңында ақырзаман келіп, бәрі бітеді! Осылайша адамзаттың көпғасырлық тарихы, дүрілдеген өркениет күл мен қоқысқа айналмақ! Демек, айтты айтпады, тіршілік деп аталатын осынау жалған процестің ешқандай мазмұны жоқ екен! Сондықтан, ондай жалған дүниеде өмір сүрдің не, өмір сүрмедің не! Күркеде өмір сүрсең де, алтын сарайда тіршілік етсең де бәрібір емес пе – ұшқыр уақыт бәрін де жұтып қояды!

	Осындай ойлардың азабынан кейде тіпті өзіме өзім қол салмақ та болдым. Алайда болмашы күдік пен үміт қана тоқтататын. Жә, өзекті пендеге бағынбайтын мәңгілікті қоя тұралық. Бұл дүниеге келдің бе, демек адамша тіршілік ету парыз. Жаратушы, тағдыр, ғарыш, табиғат дейсің бе, өзің біл, әйтеуір бір құдырет өзіңе сыйлаған уақыт мөлшері – мәңгіліктің қас-қағым ғана сәті – өз өміріңді абыроймен сүруге тиіссің. Ал осынау құпия, құдыретті жаратушыны көріп-білген ешкім жоқ. Одан гөрі, қолымыздан келетін, өзіміз әділет пен ар-ұятқа сай шешім шығара алатын сауалдардың жауабын іздеген жөн сияқты. Өйткені, қалай десек те мына тіршілікті қайда, қалай өткізудің айырмашылығы бар. Алда-жалда оған келіспесеңіз, өзіңізді қайнаған тіршіліктің ортасында мүгедек арбасында отырған бейшара есебінде сезініп көріңіз! Жоқ, генерал Янга Ли Мжанба, әрине сіздің өз қолыңыздағы билікті, заңғар кабинетіңіздегі ыңғайлы тағыңызды мүгедек арбасына айырбастағыңыз келмейді. Ал, бірақ, солай етсеңіз, әділдік болар еді-ау! Сіздің де өзіңіздің бұрынғы қарулас досыңыз, солдатыңыз –менімен қатар отырып, тағдырдың ауыртпалығын бірге кешуіңіз жөн еді !

	Сонымен, мен ой кешіп, өмір сүрдім. Көп ой түйіндедім. Әділет пен ар-ұят туралы қинала, үздіксіз ойладым. Өзіме өзім қатал сұрақ қоятынмын – «өркениетті, жоғары білімді саясаткерлердің ар-ұятты ұмытып, осындай әділетсіз әрекеттерге баруының себебі неде?»

	Жер-жаһандағы барлық әділетсіздіктер мен арамза адамдарға қарсы күресуге тиістімін деген ойым нығайған үстіне нығая түсті!

	Мұның бәрі қашан басталғанын да білмеймін. Жобасы, бұл туа біткен сияқты, өйткені, ес білгелі осындаймын. Мен мұны қазірдің өзінде бір ауыз сөзбен түйіндеп атай алар емеспін. Ол – әлдебір тылсым, анық айқындалмаған, адамның қалыпты мінез-құлқы мен психикасының ауқымына симайтын ұғым. Есімді білгеннен бері, өзіме қатысы болсын-болмасын, кез келген әділетсіздік пен арамдықтан жаным түршігетін. Ондай әрекеттер ашу-ызамды тудыратын. Ол аз десеңіз, бір-біріне тілімен аяусыз күйе жағып, қаралап жатқан адамдар да жынымды келтіретін. Сол сәтте оларды қолма-қол жазалағым келетін. Тіпті шектен шығып кететінмін. Ашу үстінде оларды ойша қырып-жоятынмын немесе құдайдың оларды аямай құртуын тілейтінмін.

	Алайда, әділет үшін айта кетуге тиістімін, алда-жалда әлдебіреуге жамандық жасап, соңынан қатты өкінген және кешірім сұраған адамдар болса, ондайларды түсінетінмін және оларға іштей кешірім жасайтынмын.

	Біздің бір беймаза, ұрыншақ командиріміз болды. Біз, солдаттар оны ұнатпайтынбыз, тіпті іштей жек көретінбіз. Капитан погонын жарқыратып, өзінің бізден артықшылығын паш етуге ұдайы тырысып жүретін кісі еді. Табиғатынан әскери сол адам аптап ыстықта солдаттарды жүгіртіп, қинағанды ұнататын. Алда-жалда біреу біздің жаттығу полигонында емес, соғыста жүргенімізді айтса, аузына келгенін айтып боқтайтын, ол аз десеңіз, бұрынғыдан да қинай түсетін. Мен қашанда адамдар арасындағы теңсіздікті жек көрдім, сондай-ақ басқаларға жоғарыдан қарап, билік жүргізуге тырысатындарды ит етінен жек көріп, өлтіргім, күл-паршасын шығарғым келетін және күлін желге ұшыруға әзір тұратынмын. Ал әлгі капитан тура сондай адам еді. Шайқас кезінде қолға түскен дұшпанның автоматынан оны жайратып салуды ұзақ ойладым. Әлбетте, мен олай жасамас едім, бұл менің әділет сүйгіш жанымның қайнаған ызасы ғана. Бірде аяқ астынан болған шайқаста ол ауыр жараланды. Қанға бөгіп, шалқасынан жатқан қалпында көгілдір аспанға ұзақ, тесіле қарады. Сол кезде оның көзінен ауыр мұңды байқап, денем түршікті. Іштей аяп кеткенім де рас. Онымды байқап қалған капитан мені өзіне шақырды. Жанына барған кезімде қолымды қысып, досжар райда күлімсірегені ғой. Оның күлгенін алғаш көргенім осы. Мен де жылы рай таныттым.

	– Ал, соғысып болдым! Көп ұзамай ана жаққа барамын! – деп, капитан аспанға қарата иегін қақты. – Жігіттерге айт, қатаң талабым үшін кешірсін! Біздің жұмыста қаталдықсыз болмайды! Соны түсініңдер де кешіріңдер. Артымнан жаман сөз айтпаңдар! Жасай беріңдер, жігіттер!

	Оның сөзіне бас шұлғи бергенім есімде. Жүрегім елжіреп, оған деген бұрынғы жеккөрініштен түк те қалмады! Оны қатты аяп кеттім және тірі қалуын тіледім. Сөйтсем, қанша жек көрсек те, ол да адам екен, біздің қарулас, ержүрек досымыз екен! Капитан маған қарап тағы бір күлімсіреді де, о дүниеге аттанып кете барды.

	Біз оны ұзақ уақыт жақсы сөзбен еске алып жүрдік. Оған деген бастапқы жеккөрінішіміз үшін ұялғанымыз да рас. Міне, ешқандай ауқымға, ақылға, қисынға сыймайтын өмір деп аталатын құбылыс осындай!

	Мен әлемдегі ең биік нүктеге, Джомолунгма шыңына, тіпті ғарышқа шығып алып, өзімнің жанайқайымды бүкіл адамзатқа жеткізгім келеді. Иә, үнімді жекелеген мемлекеттер мен халықтар ғана емес, барша адамзаттың естуін, түсінуін қалаймын.

	Дүниені мекендеген адамзат! Не үшін бір-біріңе жамандық жасайсыңдар, не үшін бір-біріңе оқ жаудырасыңдар, жан дүниелеріңді жаралайтын ауыр сөздер айтасыңдар, мән-мағынасыз соғыстарда бір-біріңді не үшін қырып-жоясыңдар? Әлдебір халықтың екінші бір халықты құлға айналдырып, жеріне басып кіретіні, өз құзыретін күштеп енгізетіні, билеп-төстейтіні неліктен? Тоқтаңдар, адамдар! Өздерің де өмір сүріңдер, өзгелерге де өмір сүруге мүмкіндік беріңдер! Өйткені барлық адамдардың тағдыры өзара байланысты, шексіз де шетсіз ғаламда Жер планетасы деген бір ғана ортақ кеме – мекеніміз бар. Ал мейірімді Жер-ананың адамзаттың энергетикалық және физикалық негативін көтере алмауы да мүмкін ғой! Нағыз ақырзаман сонда келмек! Шынайы достық тең праволылар арасында ғана болмақ, ал нағыз еркіндік өзгелердің азаттығын сыйлаудан басталады. Ал әрбір адам жалпы адамзат бақытты болған кезде ғана шынайы бақытқа бөленеді!

	Алайда бұл ойлар жан дүниемнің ізгі бұлқынысы ғана екенін жақсы түсінетінмін. Шынтуайтына келгенде өмір, тарих басқаша болатын.

	«Сонда бұл адамзаттың баламасы жоқ, мәңгілік ауыр тағдыр жолы ма екен?» деп күңіренетінмін іштей. Әлде өмірді тазарақ, жақсырақ етуге тиісті дәрежеде тырысып жатқан жоқпыз ба?

	Сөйтіп, ұзаққа созылған ауыр ойлардан, рухани күйзелістен соң мен берік те түбегейлі шешімге келдім – дүниені барша жамандықтан арылтып, әділет жолында ымырасыз күрес жүргізу керек!

	Сонда қайтіп?

	Арамзаларды құрту арқылы ма? Қанішерлер мен оңбағандарды өлтіру керек пе?

	Маған салса сөйтер едім! Қиялымда азғындардың бәрін құртатын сан алуан жаңа қару мен тәсілдер ойластыратынмын.

	Десекте, ондай күрестің мән-мағынасы қандай? Олай жасасаң өзің де қаныпезерге, адамзаттың жауына айналмайсың ба?!

	Алайда кек қайтарғысы келетін және барлық оңбағандарға да бақытсыздық тілейтін жаралы жанымды қайда қоямын ?

	Осы бір сауал мені ұзақ уақыт қинады.





Өшпенділік пен ұят




	Бірде арбаммен жолдан өтіп бара жатыр едім. Алайда үлгере алмадым. Бағдаршамның қызыл түсі жанды. Жасыл түсті асыға күтіп тұрған машина орнына қозғала берді. Сөйтіп мені қағып кете жаздап, әзер тоқтады.

	– Оңбаған, қарғыс атқан мүгедек! Жындымысың?! – деген тұрпайы сөз естідім. Бұрылып қарасам, жүзінен ызғар төгілген біреу.

	– Аяққа оралып, дұрыс адамдардың қалыпты өмір сүруіне кедергі келтірме! Сенің орның – қоқыс жәшігі ! – деп айғайлады әлгі сабаз.

	Әупірімдеп жүріп жолдың келесі бетіне шықтым. Ашуланғаным сонша, әлгі оңбағанды аяусыз сыбап, соған қарата бір түкірдім. Сөйтіп, сабама түсіп, әрмен қарай жылжығанмын. Кенет әлдекім сыртымнан бас салып, қылқындыра бастағаны. Көз алдым тұманданып, есімнен тануға айналдым. Сол кезде әлгі қылқындырған адам мені босатып, арбамды төңкере бастады. Жандалбаса тыныс алып, өзіме өзім келдім. Жанымыздан өтіп бара жатқан адамдардың бірде-бірі оқиғаға араласқан жоқ. Тек бір сәтте ғана:

	– Қайтып дәтіңіз барады! Кәне, жоғал, оңбаған! – деген әйелдің ащы даусын естідім.

	Бір сәт жанымның тынши қалғаны. Артыма бұрылып қарасам, әлгі қылқындырған жүргізуші боқтанып, жұдырығын түйген қалпында мені қорғаған сымбатты да орта жастағы әйелге ентелеп барады екен. Қолымнан түк келмегеніне қатты күйіндім. Ал әйел болса сәл шегініп барып, сөмкесінен газ балонын шығарып, әлгі семіз жүргізушінің бетіне бүркіп жіберді. Жүргізуші болса демін ішіне тартқан қалпында бірден босаған қап сияқты салбырап, жол жиегіне құлап түсті. Әйел менің арбамды итеріп, асығыс-үсігіс:

	– Тезірек кетелік! Біраз жатқан соң өз-өзіне келеді оңбаған! Қандай жауыз адам! Ұят дегенің мүлдем жоқ. Тым құрымаса өзінен-өзі ұялса ғой. Амал не, адамдық келбетін жоғалтқан мұндай оңбағандар баршылық! Солардың көбінің ар-ұяты қайтадан оянса, өмір де жақсарар еді-ау! – деді.

	– Басынан бір тебіңізші! Мен үшін! – деп өтіндім. Туфлиінің үшкір басына бір қараған әйел басын шайқады.

	– Болмайды! Олай жасасақ, біздің өзіміздің оңбаған болғанымыз! Өшпенділік пен кек қайтару жақсылыққа апармайды! Соны ұмытпаңыз және өзіңізді-өзіңіз сақтаңыз!

	Мен батыл да мейірбан әйелге алғысымды айттым. Ол қолын бір бұлғап, өз жөніне кетті. Алайда, оның ерекше қызулықпен айтқан қуатты сөзі менің жан дүниеме жазылып қалды.

	Болған оқиға туралы ұзақ ойланып, адамның ар-ұяты туралы түйін жасадым. Өйткені, ең ауыр жаза – ар-ұят азабы екені белгілі! Ұят дегеніміз – күрделі құбылыс, ол жан дүниенің терең түкпірінде жатады, оны көзбен көріп, қолмен де ұстай алмайсың, мүлдем лақтырып тастау да,одан қашып құтылу, жасырынып қалу да мүмкін емес. Ұятты химиямен өлтіріп, радиоактивті сәулемен емдей алмайсың. Оған антибиотиктер де әсер етпейді. Ал ұят оянған жағдайда адамзатты жасаған жамандығы үшін қиналысқа түсіреді. Оны жеңудің бірден-бір тәсілі – ұяттан аттамау, жаман әрекетке бармау ғана. Рас, оны ішімдікпен немесе есірткімен баса тұруға болады. Бірақ, ол уақытша алданыш қана. Түп-түбінде ұят өртемей қоймайды. Адам оны жеңуі мүмкін емес, ол ең соңында өз ұятымен бетпе-бет қалмақ. Ал егер ол жасаған қылмысы үшін шынымен өкінбесе, Жаратушыдан және ренжіткен адамынан кешірім сұрап, жақсы әрекеттерге бармаса, ұяты оны іштей мүжіп бітіреді!

	Осы жағдайды жан-жақты талдай келіп, бұл кездейсоқ нәрсе емес деп түйдім. Тағдыр маған жол сілтеп, сабақ беріпті.

	Оған қоса, дәрменсіздігім мен қорғансыздығымды ұқтырыпты. Осының бәрін жан-жақты ойлап-ойлап, мен өзіме өзім «енді не істеу керек?» деген сауал қойдым.

	Нақты қортынды шығарып, әрекеттену керек. Сонда неден бастасам екен? Әуелі өзімнен бастадым. Алдымен өз бойымдағы қанішерлікті жоюға кірістім.

	Ұзаққа созылған рухани және ой-сана арпалысынан соң таңдауым уға емес, дәріге түсті. Бұл менің ұлы жеңісім болатын! Ал өзін-өзі жеңе білгендер бәрін де жеңбек. Ұзаққа созылған ауыр ойлардан, рухани және интеллектуалдық ізденістерден соң жер-жаһандағы жамандықпен күресудің керемет тәсілін таптым. Алдымен адамдардың ұятын, әділеттілік сезімін ояту керек екен!

	Алайда оны қалай жасау керек? Адамның бойындағы ондай сезімдер тереңде тығылып жатса не істеу керек? Ондай түйсік мүлдем болмаса ше?

	Онда сезімге өте қатты әсер етіп, адамды ұялуға және әділет туралы ойлануға мәжбүрлеу керек деп шештім.

	Мен ерекше ықыласпен химияны, кибернетиканы, электрониканы, нанотехнологияны зерттей бастадым. Сондай-ақ бактереологиялық һәм гендік қару жөнінде көптеген идеяларды биологиядан алдым. Ешқандай ұйымға кірмедім, ешкімге ойымды айтпадым, өз ісіме ешкімді араластырмадым. Сөйтіп қатал да әділетті, еркін де жасырын, жалғыз жортқан қасқырға айналдым.

	Сөйтіп адамның ар-ұятын күшпен оятатын ерекше аппарат ойлап таптым! Оның әсерімен адам жасаған жамандығы үшін ұялады. Елеусіз де кішкентай аппарат Н-бірліктер бағыттайды. Олар өзім ұзақ ізденістер барысында тапқан және аса құпия ұстаған Х затымен бірлескенде өте құдыретті болатын. Болмашы мөлшерде адамның қанына Х-затын енгізіп, сосын оған ешқандай қашықтық пен кедергіге қарамастан бірден әсер ете бастайтын Н-бірлігін бағыттау керек. Ол адамның орталық жүйке жүйесіне, жан дүниесіне, рухына, биоөрісіне, аурасына, энергетикалық құрылымына, чакрасына, тіршілік орталарына, миына, қалай атасаңыз да өз еркіңіз, Н-бірлігімен бірге: «Неге ұялмайсың?! Не бүлдірдің? Тоқтат! Мұның әділетсіздік! Бірдеме жасамас бұрын алдымен ойланып ал! Оның зардабы туалы ойлан! Осыншалықты арсыз болма!» деген қуатты бұйрық беріледі.

	Сөйтіп адам көз алдымызда өзгереді. Өзінің әділетсіз әрекеттері мен жасаған жамандығы үшін ұялады. Ол өкінеді, ұят азабына түседі, барлық жаман ой-ниеттен бас тартады және барша халықты жақсылық жасауға шақыра бастайды.

	Мұндай аппараттың бір кемшілігі – оның әсеріне түскен адам өзінің қылмысы, тіпті болмашы жаман әрекеті үшін өмір бойы бармақ шайнап өкініп өтеді және одан әрі болмашы күнәсі үшін ұяла беретін болады. Несі бар… бүкіләлемдік қырғыннан гөрі ұяттан қиналғаны дұрыс емес пе?! Мейлі, басқаларды құртып, ренжіткенше, өзінің рухани азабын кеше берсін!

	Алдыма айқын мақсат қойып, қоғамға аса қатерлі адамдарға шабуыл жасап, олардың ар-ұятын оята бастадым.

	Адамды өмір бойы ар-ұят азабына салу дұрыс емес деуіңіз мүмкін. Ол да рас шығар. Алайда, адамдарды аяусыз құрта бергенше, ондайлардың өз ұятына өртеніп, рухани азап кешкені дұрыс емес пе?! Сондай-ақ өзімнің мүгедектерге арналған арбамның кез келген оңбағандар мен жауыздардың шабуылынан қорғаныш бола алмайтынын да көрген соң, өзіме қорған болатын ғажайып арба ойлап таптым. Оны маған әскери зауыттағы шеберлер өз жобам бойынша және арзанға жасап берді. Ол – төрт дөңгелекті, ұзындығы – бір жарым және ені бір метрлік, басқару тетігі, қолмен және аяқпен басатын қозғалыс педальдары мен тежегіші, шыны терезесі және күн сәулесі мен жаңбырдан қорғай алатын жылжымалы тенті бар арба. Отырғышының арқасы биік, арқаны, иық пен басты толық жауап тұрады. Қатты да тұтас каучук протекторлы жалпақ дөңгелектері бар. Дөңгелек тесіліп,желі шығып кетеді-ау деп қорықпайсың. Қаласаң, жұмсақ та жеңіл, ыңғайлы креслосын горизонталь бағытқа келтірсең, арба ұйықтайтын кереуетке айналады. Металл корпусына пайдаланылуы тек өзіме ғана мәлім, әртүрлі көлемдегі көптеген құпия тетіктер орнатылған. Оған қоса қырық сегіз сағат жұмыс істейтін үш батарея – аккумуляторы бар. Шаршаған немесе қалаған кезімде аккумуляторды іске қоссам, менің арбам электрдің көмегімен сағатына қырық шақырымдық жылдамдықпен зырлайды. Жүрген сайын өзіне қажетті электр қуатын да жинастыра алады. Осылайша арба үшін түннің қараңғысы да қорқынышты емес – оның жолын екі шағын, бірақ қуатты шам жарықтандырып тұрады. Оның үстіне ол екі орындық, өйткені бірге қыдырғысы келген сүйіктімді жолда қалдырып кете алмаймын ғой! Арба емес, кәдімгі жаяу әскердің машинасы дерліктей! Ол аз десеңіз, арба суға батпайды. Қажет еткен жағдайда қайықша немесе катерше жүзе алады. Мен өзімнің ғажайып арбамды атақты Наутилуске еліктеп және өзімді осы арбаға отырғызғандарды ұмытпас үшін Янгалибус деп атадым.Янгалибус деген сөз бұл арбаны жасауға себеп болған генерал һәм саясаткер Янга Ли Мжанба дегенді білдіреді. Дайындаушылар арбаның тура есігіне латынша жазуы бар металл тақтайша орнатып берді.

	Ғажайып тетіктер арбаның әр тұсына, әсіресе оның түтікті тетіктеріне сенімді түрде орналастырылды. Янгалибус ешкімге шабуыл жасамайды, тек қорғанады. Әрі шеберлікпен қорғана біледі. Алда-жалда әлдекім шабуыл жасаса, арба оны бірден сезінеді, оның қорғаныс тетіктері автоматты түрде іске қосылып, қарсы соққы береді. Сөйтіп щабуыл жасаушы өзінің сазайын тартады.

	Әу басында Янгалибусқа жол полициясының екі сержанты мен капитаны қатты шүйліккені бар. Олар мені қаланың тура ортасында тоқтатып, жолдың жиегіне шығарды. Менімен ұзақ сөйлесіп, Янгалибусымды қозғалыс көлігінің қандай түріне жатқызуға болатынын ұғынуға тырысты.

	– Ғажап! Өзі арба әрі квадроцикл немесе тарантас сияқты шағын машина ма? Осының қайсысына жатқыза аламыз? – деп таң қала сұрады капитан. – Мұны жол қозғалысы мен техникалық арсеналдың ешбір түріне жатқыза алмайсың. Мұндай көлік еш жерде жоқ!

	– Бар! Бұдан былай болады! – деп қарсыластым мен. – Көлік туралы түсініктеріңізді кеңейткендеріңіз ләзім.

	– Өйтуге болады ғой! – деді капитан. – Алайда бұл көлікпен қалай жүрмексіз? Мүгедек арбасы есебінде тротуармен бе, әлде транспорт құралы есебінде тас жолмен бе?

	Сауал өзекті болатын. Оны әділдікпен шешуге тиісті едік. Алайда жігіттер Янгалбустың мәртебесін анықтарда біраз дау туғызып, мәселені қиындатуға айналды. Осының бәрі жүйкеме тиді. Сондықтан да олардың ұятын оятуға тура келді. Нәтижесінде олар менен бірнеше мәрте кешірім сұрап, құжаттарды заңдастыруға өздері кірісіп кетті. Солардың арқасында көлігім елдің жолдарымен, тротуарларымен емін – еркін жүріп, өзендерде еркін жүзе алатын болды. Тіпті, көңілдері майдай еріген тәртіп сақшылары бұрынғы райларынан қайтып, менің арба-қамалыма аспанда ұшуға рұқсат әпермекші болды. Бірақ одан ештеңе шықпады және оның қажеті де жоқ еді.

	Осылайша менің Янгалибусым қозғалыс пен тіршіліктің заңды құралына айналды. Әлемдік мұхитта өзінің Наутилусымен еркін жүзген капитан Немо сияқты мен де өз Янгалибусыммен еркін жүре бастадым. Ал осы жас мүгедек әлемде төңкеріс жасамақшы – ау деген ой ешкімнің басына келген жоқ. Керісінше, адамдар мені аяйтын, тіпті кейбіреулер өзін менің алдымда жазықты санап, жүріп-тұруыма көмектесуге тырысты, қажет кезінде арбамның тұтқасынан ұстап, тиісті жеріне итеріп те апаратын. Менің осылайша жүз отыз жеті адамның сана –сезімі мен ниет – пиғылын өзгертіп жібергенімді әлемнің барша генералы жабылса да таба алмас еді. Мәселе мынада – өзіме қажетті объект Янгалибусымның тұқасын ұстаса болды, мен бірден «Борджиа сақинасы» тәсілін қолданып, оған Х микробірлігін енгізетінмін. Сосын оған Н бірлігін қосатынмын. Сонымен мәселе шешілетін! Әлгі оңбаған ұяттан өртеніп, жасаған жамандығы үшін өзін жазғыратын және азапқа түсетін. Әрі онысы әбден өкініп, дұрыс жолға түскенге дейін жалғасатын. Осылайша бұрынғы қылмыскер күнәдан арылып, жақсылық жасауға кірісетін.

	Тағдыр маған екі балдақ сыйлады, мен оны да кәдеге жаратуға тырыстым. Олар мен үшін жаттығу құралына және қаруға айналды. Арнайы тапсырыс бойынша маған бүктемелі түтік балдақтар әзірленді. Бір түтік екіншісінің ішіне еніп кететін. Соған орай оны ұзартуға немесе қысқартуға болатын. Оны сойыл есебінде пайдалануға да болатын еді. Ішкі түтіктің ұшы – үшкір, қажеттілікке орай балдақ найзаға айналады. Балдақтың өзінде шабуыл жасау мен қорғанысқа қажетті әртүрлі нәрселерді тығып қоюға болатын тесіктері бар, әлбетте оны құпияны сақтау үшін айтпаймын.

	Мен бес жылдай азаппен күрестім. Орасан зор күш жұмсап, өзімді протезбен жүруге мәжбүрледім. Бейімделгенім соншалықты, билей де алатынмын. Мені ешкім де мүгедек деп ойламайтын. Алайда арбасыз және балдақсыз маған қиынға соғатын. Сондықтан оларды тұрақты түрде пайдаландым.

	Сізге қызық көрінуі де мүмкін, алған контузиям да пайдаға асты. Мен медициналық мекеменің соған байланысты берген тиісті анықтамасын қажет адамдардың, әсіресе полицейлердің алдында шеберлікпен пайдаландым, сөйтіп олар мені жайыма қалдыратын. Контузиялы адаммен қандай әңгіме болмақ? Қоғам мен отбасы алдындағы жауапкершіліктен қашудың ең жақсы тәсілі – есі дұрыс емес, ауру адам болып көріну. Әлбетте ол – таптырмайтын психологиялық бетперде! Көзге елестетіп көріңіз, ешқандай жауапкершілігіңіз жоқ. Жасаған әрекетіңіз, қылмысыңыз үшін ешкімнің алдында жауап бермейсіз. Жұрттың бәрі сізді аяйды, қорқады, аулақ жүруге тырысады. Осылайша жазадан құтылып кетесіз. Рас, өзің сияқты ауру біреу жолығып қалуы да мүмкін, алайда, есі дұрыс еместер өзара тіл табысып, бір-бірімен түсінісе білетіні де белгілі.

	Ал менің ашқан ең басты жаңалығым өзіме айрықша рухани күш берді – мүгедек өзін мүгедекпін деп санамайды екен! Яғни, адамның тәні мүгедек болса да, жаны мүгедек емес! Рух ешқашан мүгедек бола алмайды. Әрине, Янга Ли Мжанба мырза, сіз оны түсінбейсіз. Өйткені өзіңіздің жаңашыл әскери идеяларыңыз бен басқыншылық сандырағыныздың құрбаны болғандар туралы бір сәт те ойланып көрген емессіз. Ал егер соғыстан мүгедек болған ондаған, жүздеген мың, миллиондаған тағдырлар туралы ойлансаңыз, онда олардың емес, өзіңіздің мүгедек екеніңізді ұғынар едіңіз. Ия, ия, қалай десеңіз де өз еркіңіз, осындай қорқынышты да мүгедек ниеттерге бейім рух шынында да сау емес!

	Кейде маған барлық адамдардың есі дұрыс емес, ал бүкіл әлем – жындыхана болып көрінеді.

	Ал менің сырқаулы жан-дүнием осы есуас дүниені кезіп, қиналып жүреді.

	Алайда, соның бәріне қарамастан, өзінің Моби Дик атты қанды құныкері – ақ китті іздеп, әлемдік мұхитты кезген капитан Ахав сияқты, мен де Янгалибусыммен дүниені шарлай бердім. Егер әділетін айтар болсақ, шын мәнісінде батыр капитанға тісін ақситып, ақ киттің өзі келген жоқ, оның соңына түскен капитанның өзі. Алайда Моби Дик менің тағдырымды тураған қанышермен салыстырғанда күнәсіз момақан болатын. Ал мен адамдар арасында қатыгездік пен есуастықтың құрбаны әрі куәгері есебінде еркін жүріп, өзімнің кемтар кейпіммен-ақ олардың ар-ұятын ояттым. Ар-ұятынан айырылғандардың есін күштеп кіргіздім. Осылайша олардың жауыздығын жойып, ар-ұяты мен әділеттілік сезімі арқылы өзгерте бердім.





Данышпан қанышер




	Алғаш рет мен өз әдісімді бірге өсіп, бірге оқыған Янус деген досыма қолдандым. Ол қиялшыл еді, адамзат үшін ұлы жаңалықтар ашуды және барлық дәуірлер мен халықтардың нөмірі бірінші тұлғасы болуды армандайтын. Әрине онысы маған ұнамады. Осы мәселе туралы алғаш сөйлескенімізде көп дауластық, ақырында бір-біріміздің бет аузымызды қан жалаттық. Кейіннен көндігіп, мұндай идеялар туралы сирек сөйлесетін болдық. Мейлі, қалай армандаса да өз еркі. Мен оның далбаса қиялына қосылуға тиісті емеспін ғой. Осылай шешкен мен оның тынымсыз ізденістерінен бойымды аулақ салдым. Ал оның қиялында шек жоқ еді. Не туралы айтса да, қандай іске кіріссе де оған міндетті түрде жаңалық ашып, дүниені таңқалдыру керек болатын. Оның шабытты шатпақтарын тыңдағанда, қазіргі замандағы барлық далбаса ойлар бір ғана соның басынан туды ма деп қалатынмын. Ол қазіргі заманның күдікті былжырақтарының бәрін бойына жиған және соның бәрін асқан шеберлікпен өзгертіп, құлпыртып, өз сөзі қылып айта білетін көпірме плагиатор еді.

	Янус бірде маған жылына он мәрте және табиғаттағыдан ондаған есе көп жеміс пен көкөніс алуға болатын әдіс ойлап тапқанын айтып мақтанды. Қызды қыздымен ол маған өсімдіктердің тұқымын рационалды және бактерохимиялық элементтердің қоспасы арқылы өңдеуді ойластырып жүргенін айтты. Нәтижесінде мүлдем басқаша мутант өсімдіктер пайда болмақ-мыс. Сөйтіп ол бүкіләлемдік нарықты арзан көкөніспен және жеміспен қамтамасыз етпек-мыс. Ең бастысы – сол жемістерге сіңдірілген әлдебір заттар клеткалық деңгейде психогендерге қатты әсер етіп, оларды белгілі бағдарлама арқылы басқаруға мүмкіндік береді екен. Ал ондай жемісті жеген халықтар біртіндеп тыныш та талғамсыз құлақкесті құлға айналып, заттың иесі, яғни досымның өзі берген кез келген бұйрықты сөзсіз орындай береді-мыс. Міне, осылайша ол дүниенің іс жүзіндегі жеке дара билеушісі болмақшы! Ал алда-жалда біреу қарсыласса оған ажал бұйрығын жібермек. Сөйтіп, ондай адамдар тыныш қана о дүниеге аттанып кете береді екен.

	Қиялшыл досымның сөзі менің зәремді ұшырған. Алайда оның жүзеге асатынына сенбедім және ол тағы да далбасалап тұр деп ойладым. Менің бұл күдігім оның қанын қыздырды. Сөзінің дұрыстығын дәлелдеуге кірісті. Тіпті маған өзінің зертханасы, дайын өнімдері мен сол жемістерді жейтін екі қаңғыбасты да көрсетті. Ойын дәлелдеу үшін ол өзінің электронды арнаулы аппараты арқылы эфирмен әлгілерге құпия бұйрық жіберді, сөйтіп, қаңғыбас ер мен әйел шешіне бастады. Жартылай жалаңаштанып, көпшілікке, яғни маған өзінің ең ұятты мүшелерін көрсетіп сәл жүрді де, ашықтан ашық аймаласуға кірісті. Ондайға қарап тұрудың өзі қиын еді, теріс бұрылдым. Менің жиіркенгенімді көріп досым мәз болды.

	– Жоқ, сен әзірге менің жаңалығымның құдыретін түсінбей тұрсың! – деді масаттанған ол. – Адамдар ауру мен ажалды, құлдық пен азып-тозуды өз ақшаларына сатып алады. Осылайша мен әлемдегі ең бай адамға айналып, дүниені уысымда ұстайтын боламын!

	– Алайда мұның адамзаттың денсаулығына қауіп тудырып, дүниені құртатын нәрсе ғой!

	– Дүниеге адамзаттың керегі қанша? Олар бізге пайда табу мен құлдану үшін ғана керек! – деп,есіре күлді Янус. – Жалпы өз басым адамдарды кейде аңқаулығы мен топастығы, жылдам алданатыны, өздерін алдап соғып басқарушылардың құлына айналатыны үшін жақсы көріп те қаламын!

	Мен әлемнің тағдыры үшін үрейленіп, Янус пен оның жаңалығын қатты жек көрдім. Санамда бір ой жарқ ете қалды: ал, құтқар дүниені, оңбағандардан тазартып көр! Адамзаттың қатерлі дұшпаны мен оның жаңалығын тарамай тұрған кезде жоюды ойластырдым.

	Байқатпай Янгалибусымның құпия қуысынан жасырын қаруымды шығарып, оларға қарсы бағыттадым. Мистер Янус пен оның екі қаңғыбасы отырған жерлерінде қатты да қалды. Ізінше кішкентай тетік арқылы Н-бірлігін бағыттадым. Сөйтіп бәрі өзгерген. О-о, ондайды көзбен көру керек! Жан-дүниесінде әділеттілік сезімі мен ұяты оянғанда, олар астаң-кестең болды. Янус өзінің бұйра шашты басын қос қолдап қысып, қатты қиналды. Тіпті сүйегі сықырлаған. Қаңғыбас ер мен әйел бірден киініп, ұяттан кірерге жер таба алмай, домалай берді. Сосын Янус зертханасын жемістерімен, бүкіл құжатымен түгел өртеп, Жаратушыдан өзінің құпия ойының әлемге таралмауын жалбарына тіледі.

	Ақырында Янусты оянған ар-ұяты қатты қинап, ол өзінің екі қаңғыбасымен бірге дінге бет бұрды. Міне, ар-ұят жоқ жерде данышпандық пен жауыздық үйлеседі екен!

	Осылайша мен алғаш рет әрекетке кірісіп, әділет жолындағы күрескерге, адамзатты құтқарушыға, ал сіздің түсінігіңізде сынақшы зорлықшыл адамға айналып шыға келдім. Алайда, бұлайша пайымдасақ, сіздерді, жекелеген адамдардың ғана емес, тұтас халықтардың тағдырын сынға салған саясаткер генералдарды қанішер –терроршылар деуге болады ғой! Әрі бұл шындыққа барынша жақынырақ. Ақиқатында тазартамыз деген желеумен тұтас үйлерді, айлақтарды, елді мекендерді жойып жіберетіндеріңіз рас емес пе? Ал сіздердің артиллериялық және бомба соққыларыңыздан бейбіт халық қырылады. Ең қорқыныштысы – сіздердің қару-жарақтарыңыз кімнің кінәлі, кімнің кінәсіз екенін таңдап жатпайды. Осылайша бейбіт адамдар жаппай қырылады. Ал сіз сияқты жоғары мәртебелі адамдардан менің бір ерекшелігім, адамдарға бақытсыздық әкелген оңбаған адамдарды дәл тауып жазалаймын, нақты соққылар жасап, оларды күшпен болса да, ар-ұяты бар момын, бейбіт адамдарға айналдырамын.





Балама




	Өз алдыма қойған міндеттерімнің жындылық сияқты көрінетінін де түсінемін әрине. Алайда менің әрекеттерімнің нақты пайдасы жан-дүниемнің ақылға сыймайтын бұлқыныстарын ақтайды деп сенемін. Расында да әділетті қорғауға бағытталған әрекет, тіпті кейде жындылық сияқты болса да, салқын бейтараптықтан жақсы ғой. Менің әрекетім балама әрекет болатын.

	Ал ол туралы ойлануға болады. Ой дүниесі деген – ғажап нәрсе, оған тереңдеп енген сайын небір ғажайыптарға, қарама-қайшылықтарға кезігесің. Өзіңіз айналаңызға қараңызшы, кейбір адамдар өзін әділет пен ар-ождан жолындағы күрескер етіп көрсетіп, билікті сынап, халық үшін ұран салады. Әрі билікті бүкіл бәленің күнәһары етіп сынайды. Бірақ, нақтылық жоқ. Бәрі де, тіпті сол биліктің өкілдері де осылай жасайды. Нақты жағдайдың нақты күнәһарын ешкім тап басып көрсетпейді, Одан әрі қараңыз. Міне, үкіметке қарсы күрескен, халықтың жоғын жоқтаушы әлгі күрескерлер сол биліктің өкілдерімен емін-еркін араласып, олардан қаржы, марапат алады және сол билікке үш мәрте басын иіп табынады! Міне, қандай альтернатива, қандай парадокс!





Пойыздағы махаббат




	Бірде мен жүрдек пойыздың люкс вагонындағы екі адамдық купеде келе жаттым. Жол ұзақ болатын, жақсылап демалу үшін, көңілімді орнықтыру үшін әдейі осындай пойызды таңдап алғанмын.

	Бір кезде ол кіріп келді. Әдемі, жүзі нұрлы қыз! Амандасқаннан кейін былай деді:

	– М-м... бұл пойызда әйелдерге арналған купе жоқ екен. Не істесек екен, әлде біреумен орын алмастырайын ба?

	Жолсерік ондай мүмкіндіктің жоқ екенін айтты да, кетіп қалды.

	Сөйтіп, амалсыз жайғаса бастады.

	– Әлденеге алаңдаулысыз ба? – деп сұрадым досжар раймен.-Сізді қорқытайын деген ойым жоқ. Ал бұл алаңдауыңыз көңілге небір ой салады екен.

	Ол күлді...

	Ақырын ғана:

	– Жанмила Токанато! – деп өз есімін айтты.

	Жанмило Токанато! Осынау сирек кездесетін есім менің жадымда мәңгілікке жазылып қалды.

	Құпиялылықты сақтап, өзімнің жанама есімімді айттым.

	Ол саяси және әскери тақырыптарға жазатын халықаралық журналист екен. Әңгімеміз жарасып кетті. Әрі қызық еді. Сөзіміз сөз бостандығына қарай ауған.

	– Біз сөз бостандығын қалай түсінеміз? – деп сұрадым одан аңқаусып.

	– Еркін де демокартиялық ел азаматында сөз бостандығы болу керек! Яғни ол өзінің ойы мен сезімін көпшілік алдында ашық, өзі ойлағандай етіп жеткізуге хұқылы. Бір сөзбен айтқанда, не дегісі келсе де өз еркі!

	-Сонда не, адам аузына келгенін айтып, ойына келгенін істей беруі керек пе? Ал ондай сөз адамдарға қалай әсер етпек? Сол бостандық басқалардың хұқығын таптаса не болмақ? Адамның басқаларды қорлап сөйлеуге хақысы бар ма? Ал егер абсолютті сөз бастандығы басқалардың жек көрінішін, ашу-ызасын тудырса ше?

	Жанмила менің сөзімді бөлмей, мұқият тыңдады. Оның жарқын көздерінде жылылық бар еді. Өз сөзімнің оған ұнағанын, көкейіне қонғанын сезіндім. Сондықтан серігіме ақылды да жақсы сөздерді айтуға тырыстым. Адаммен бұлайша ашық сырласпағаныма көп болған. Сөзім еркін құйылып қоя берді.

	– Сіздер не үшін біреулердің жүйкесіне тиюлеріңіз керек? Сол сөздерің қалаларды жарып жіберуге әсер етуі де мүмкін ғой? – дедім мен. – Ақыл-ойға, сабырға сүйеніп сыпайы сөйлеуге болмай ма? Сіздер, журналистер бұрқанған дүниені тыныштандыруға тиіссіздер. Отқа май құюға хақыларыңыз жоқ. Жарты әлем онсыз да от құшағында! Тіпті погон киген кейбіреулер жер шарын жарып жіберуге де әзір отыр. Шыныңызды айтыңызшы, мәселен, Мұхаммед пайғамдардың суретін әжуалап салудың қажеті қанша? Меніңше, ол арсыздық қана емес, адамзаттың алдында жасалған қылмыс! Өйткені сол арқылы діни алауыздық туындайды. Сенсеңіз де, сенбесеңіз де өз еркіңіз! Бәрібір қасиетті түсініктерді қорлауға ешкімнің хақысы жоқ. Ал оның зардабы туралы ойланып көрдіңіздер ме, сөз бостандығының жанашырлары?!

	Жанмила маған тесіле қарады.

	– Айтқаныңызбен толық келісемін! – деді ол мұңды дауыспен. Оның мұндай пейілі мені рухтандыра түсті.

	– Ал біз ежелгі дәуір данышпаны Солонның: «Ештеңені шамадан артық жасауға болмайды» деген қағидасын неге ұстанбаймыз? Өйткені, мөлшерден артық пайдаланылған дәрі уға айналады ғой...

	– Мен кейде адамзат бір шектен екінші шекке ойланбай ұрына бере ме деп қаламын, – деді ол ойлана.

	– Ешкімге залалы тимейтін бір ғана абсолютті бостандық бар. Ол ар-ождан бостандығы!

	– Шынында да солай ма, әлде жалпыға ортақ моральдың қандай да бір нормасы бар ма? Абсолютті бостандық дегеніміз арсыздыққа, бетімен кетушілікке ұшыратпай ма? – деп аяқ астынан сұрақ қойды ол.

	– Жоқ, жоқ, жоқ! Керісінше, ар-ождан бостандығы адамдарды ұятсыз, қате әрекеттерден қорғауға тиісті! – дедім мен қызбаланып.

	– Міне, біздің бәріміз де махаббаттан жаралдық. Махаббат дегеніміз – өмір. Барлық адамдар ғашық болады. Алайда сол сезім өзінің құпиялылығымен керемет. Өзіңіз ойланып көріңізші, өзін қадірлейтін қандай адам, қандай халық басқалардың алдында сүйісіп, төсек қатынасына бара алады?

	Қыз ойланып, басын шайқады. Оның толқынданған шашы сезімімді тербеп, алысқа әкетіп бара жатқандай еді.

	– Ал онда сондай жаман әрекеттер экранда, миллиондаған адамдардың көз алдында неге жасалады? Арсыздық деген сол ғой, біз әйелді қорлап, табан асты еттік. Жұрттың алдында тыржалаңаш шешіндіріп, оларды анайы түрде көрсеттік!

	Жанмила үнсіз күрсінді. Мен де бір сәт үнсіз қалдым. Әрине, тоқтай қоюым қиын еді. Сөйтіп, ұят туралы әңгімемді басқа қырынан бастадым.

	– Ал соғыс қаншалықты өшпенділік тудырады? Айталық, сіз соғыс туралы жазасыз... Соны әділеттілік деп санайсыз ба? Сіздің үкіметіңіз әлсіз халықтарды қырып-жою үшін бақайшағына дейін қаруланған, үйретілген әскер жібергенде, оны не деп жазасыз? Жас солдаттардың жігерін қайрап, отанына жеңіспен оралуды тілейсіз бе? Ал оларды соғысқа шығарып салған аналары да сондай тілек тілей ме?

	– Анасы солдатқа басқа не тілеуі керек деп ойлайсыз? – деп, әжуалай сұрады ол.

	– Сонда сіз әлгі әйелдер өз балаларының кісі өлтіруіне, өздері сияқты басқа аналарды жылатуға тілектес болып тұрғанын түсінбейсіз бе? Мәселе мынада, олардың жеңісі – басқаның жеңілісі, басқа халықтың қазасы! Ал сіздер мұны мақұлдап, тамашалайсыздар ма, саяси-әскери журналист Жанмила Токанато?

	Әжуалы жүзі күрт өзгерген қыз бір сәт ойланып қалды. Мен де ойға баттым. Алайда жан-дүнием бір сәт жеңілдеп қалды.

	Келесі кезекте біздің әңгімеміз қайтадан әйел мен еркектің қарым-қатынасына қарай ойысты.

	– Бірде Мұхаммед пайғамбарға бір мұсылман келіп әйелімен ажырасатынын айтады, – деп мен тақырыпты күрт өзгерттім. Жанмила елең ете қалды. – Мінезі қисық дейді. Бірдеме айтсам, оны басқаша жасайды. Түзелетін емес, онан әрі шыдай алмаймын!

	Жүзінен нұры төгілген пайғамбар былай депті:

	– Жаратушы әйелді еркектің қабырғасынан жасаған. Ал қабырға қисық қой. Сондықтан, оны түзетем деп ойлама, сындырып алуың мүмкін! Әйелді ақылмен, табиғи қалпында ұстаңдар!

	Мұсылман адам күліп жібереді де, пайғамбардың ойлы сөзін түсініп, әйелімен татуласып, тыныш өмір сүреді. Демек, әйел өзінің табиғи қисықтығымен әдемі. Тек қана жасанды жолмен одан ары қисая көрмеңдерші!

	Жанмила мәз-майрам болып күлді. Сол сәтте бұрынғысынан да сұлуланып кетті.

	– Әйел мен еркек арасындағы тепе-теңдікті табиғаттың өзі қалыптастырған. Екі жарты – бір бүтін, бір-бірінсіз өмір сүре алмайды. Алайда, әрқайсысы өзінше көркем, яғни еркек – еркек, әйел – әйел болып қалуы керек. Жарасым сонда болады Ал әйел еркекке айналса немесе керісінше болса, тіршіліктің табиғи барысы өзгереді.

	– Табиғи қалпымда қалуға тырысамын! – деді ол әзіл-шыны аралас.

	Сол сәтте өз ойымның оған ұнағанын сезіндім.

	Түн болып қалған екен. Демалатын кез келді. Сыпайылық жасап, шығып кеттім. Қайта оралсам, ол төсегінде жатыр. Жарықты азайтып, шәйнек пен стақандарды әзірлей бастадым.

	– Жаман ойдан аулақ боларсыз деп үміттенемін, – деді Жанмила әуезді үнмен.

	– Әрине! Менің ниетім – дүние жаратылғалы бері адамзат өміріне өзек болған ең жақсы ниет! – дедім, әзіл-шыны аралас. Ол маған таңдана қарады: – Мен сізді... қалаймын... – деп жалғастырдым. Қыз үнсіз қатып қалды. – ...Сізді төсегіңізде...кофемен сыйлауды...

	Сөйтіп кофе демдей бастадым.

	– Төсекке кофені таңертең ғана әкеледі! – деп күлді ол.

	– Мен таңға дейін күте алмаймын! – деп, шаттана жауап бердім.

	– Түнде – кофе?! Ұйықтай алмаймын ғой...

	– Ал мен сіздің ұйықтамағаныңызды қалаймын!

	Жанмила күле отырып стақанды қолына алды да, екеуміз бірге кофе іштік.

	– Мазасыз түн болсын, – деп, жарықты өшірдім. Ол күлді. Мен де күлдім. Махаббатқа мас екеуміз үнсіз құшақтаса кеттік. Бір-бірімізді бауырымызға қысып, толқи отырып ұзақ сүйістік. Өмірдің ең ғажайып сәті еді ол! Ал маған тағдырымның ащы дәмін тағы бір татуға тура келді. Себебі, екі аяғымдағы протезді шешу керек еді. Протезімнен асығыс-үсігіс арылып, Жанмиланы бауырыма бастым. Ол бәрін түсінді. Бірақ сыр берген жоқ, мені бұрынғысынан да қатты құшып, көзін жұмған қалпында ынтыға сүйісе берді...

	Ертеңіне ол пойыздан менен бұрын түсті. Телефон алмасып, қимай қоштастық, тағы да кездесуге уәделестік.

	Жүрегімді қуаныш кернеді. Біраз уақыт өткен соң қайтадан телефон соқтым. Оның ырғақты да ерке дауысын естіп, махаббатын сезінгім келді. Алайда оның телефоны өшірулі болатын. «Байланыс аймағынан тыс жерде шығар?» деп ойлап, оған әр сағат сайын телефон соқтым. Жауап болмады. Алаңдай бастадым. Біраздан соң менің қоңырауларымды көріп, өзі хабарласуға тиіс еді. Әрине, көңілі соқса ғана... Көңіліме күмән кіре бастады. Бәлкім, ол мені өз өмірінен мүлдем сызып тастады ма екен? Шынында да, гүлдеп тұрған қызға екі аяғы жоқ мүгедек не үшін қажет? Әлде оған бір сәт көңіл көтеру үшін ғана керек болдым ба? Бірақ ұпайым кеткен жоқ, деп өзімді өзім тыныштандырып та қойдым. Алайда бұл алдамшы күй еді. Расында оны шын сүйіп қалғанымды түсіндім.

	Алаңдай бастадым. Тосын бір жағдайға ұшырап қалмады ма екен? Мынандай сапырылысқан заманда небір оқиғаның болуы мүмкін ғой...

	Өз қалама жеткен соң елдегі барлық редакциялардан, ғаламтор, анықтама бюролары арқылы журналист Жанмила Токанатоны тоқтаусыз іздей бастадым. Алайда ондай есім кездескен жоқ. Ол ізім-қайым жоғалды. Әлде ондай адам шынында да өмірде жоқ па екен?

	Осылайша сүйіктім мені үлкен азапқа қалдырды. Ол өмірдің лас ағысындағы кәусар бұлақ суы сияқты, жансақтау бөлімінде жатқан науқасқа берілген оттегі сияқты жанымды жаңғыртып, сөніп бара жатқан нәзік сезімімді оятты. Сөйтті де ізім-қайым жоғалды!





Түйсік




	Тағдыр маған ерекше түйсік сыйлады, ал адамзаттың сан алуан дұшпандарымен күрескен жылдары сол түйсігім барынша ширығып, шыңдала түсті. Мен оңбағандардың ниетін алыстан сезініп, қатерді, агрессияны және сымдай тартылған жүйкенің жасырын толқындарын бүкіл ішкі түйсігіммен аңдай алатынмын. Қаланың қайнаған тіршілігінде қалың топтың арасынан жауыздарды немесе қанішерді бірден анықтайтынмын.

	Бірде іңірде өзімнің қамал-арбаммен жағалауда отыр едім. Үйлеріне асыққан адамдар маған көңіл де бөлген жоқ. Қолмен басқаратын тетік арқылы баяу жылжып, батып бара жатқан күннің реңін тамашаладым. Аяқ астынан қасымда әлдебір қауіпті адамның барын сезе қалдым. Толқынысымды басып, жан-жағымды шолып шықтым. Көзімнің қиығымен артымнан келе жатқан бір дәуді байқадым. Ол маған бірден біртүрлі болып көрінді. Алдыма шыққан кезде оның жүрісі мен салбыраңқы түрінен қатерлі бір бәлені, тіпті ажал жүгін көтеріп бара жатқанын сезгендей едім. Бірден одан өзіме көмектесуін өтіндім. Алдымен селк ете түскен ол, біртіндеп маған жақындай бастады. Басқан қадамы да ауыр еді. Маған жақындай берген кезде оған бейбіт дауыспен тротуарға шығарып жібер дедім.

	Жобасы, мүлдем біткен адамға ұқсамайтын сияқты, сөйтіп маған жақсылық жасауға кірісті. Янгалибусыма қолын тигізген кезде «Борджиа сақинасы» іске қосылған, ол оны байқаған жоқ. Мен оған ұятты оятатын Н-бірлігін бағыттадым. Кереметі сонда, ол менімен бірден сөйлесе жөнелді.

	– Соғыс мүгедегісің бе? Әлде, еркін өмірдің... немесе жол апатының кесірі ме?

	– Зеңбіректің жеміне арналған етпін! Ессіз оғыстың нәтижесі! – деп жауап бердім. Бұл сөзім оған ұнады!

	– Ә-ә! Кел, екеуміз виски ішіп, әңгімелессек қайтеді?

	Даусына қарағанда мен бас тартады деп ойлаған сияқты. Ізінше арбамды итере жөнелді.

	Түнгі теңіз жағасында отырып екеуміз біраз іштік, ашық сөйлестік. Шын мәнісінде Н-бірлігі ар-ұятына әсер еткен ол еркін көсілді. Ал мен оны қоштай тыңдап отырып, жауыздықты жеңген әрекетіме шын қуандым. Сөйтсем, ол вокзалды жарып жіберуге келе жатыпты. Сол кезде аяқ астынан ар-ұяты ояныпты. Ол өзінің оңбағандығы мен ұятының азабы туралы айтты. Қатты толқып кеткені соншалықты, осыдан бастап мүлдем жарылыс жасамаймын, оқ атпаймын, тіпті шыбынды да ренжітпеймін деді.

	– Болды! Осыдан бастап соғыспаймын! Бейбіт адамдарды қорғаймын. Ант етемін, бәрін де қоямын!

	Осылай деген менің жаңа танысым ұзын сулығын шешіп, белдігінен бір пұттай жарылғыш алып шықты. Әлгіні бар күшімен теңіз тұңғиығына лақтырды. Оылайша қаһарлы қару суға батып кетті. Екеуміз де терең күрсініп, біраз виски іштік. Қатерлі қопарғышты жұтқан су мүлдем жарамсыз етіп тастайтынына жұбандық.





Тазалау тресі




	Ғаламтордан ресми емес тазалық тресін аштым.

	Бәріне жұмбақтау болса да түсінікті хабарлама жібердім:

	«Барлық әділетті жақтаушыларға!

	Міне, мына сайтқа жазалауға және ар-ұятын тазартуға тиіс адамдар туралы жазыңыздар!»

	Сол-ақ екен, дүниені бүлдіріп жүрген, ұят азабын тартуға тиісті адамдар туралы толассыз хабарлар ағыла бастады. Адамдардың әділетке құштарлығы мен өзі сияқтыларды жазалауға құмарлығынан шошынып, қалтырап кеттім. Көп нәрсе жазылды!

	Шын мәнісінде, планетаны тазартып шығуға, тіпті күніне жүздеген шаруа тындырсаң да, бірнеше адамның өмірі жетпейтін сияқты.

	Адамдар бір-бірін нұсқап, көрсетіп жатты. Ол нұсқауларға ерсек, бүкіл адамзатқа ар-ұят азабын тартқызу керек екен. Тіпті кейбіреулер ар-ұят арқылы бүкіл дүниені жаңарту керек дегенге дейін барған. Жұрттың бәріне әсер ету керек деген! Таңдамау керек деген!

	«Қасыңызға жолаған кез келген адамды ұстап алып, оның ар-ұятын оятыңыз! Әркімнің ұялатын бір нәрсесі бар. Біз, яғни бүкіл адамзат былық-шылық пен күнәға батқанымыз сондай, жалпақ дүниені ұят арқылы бір мәрте тазалау жеткілікті бола қоймас!» деп, екілене жазыпты олар. Тіпті әлдебіреу ядролық, сутегі бомбасы сияқты «Ұят бомбасын» жасап, дүниені тегіс қамтуы үшін оны атмосферада жарып жіберуді де ұсынған.

	Осылайша ар-ұяттың бұқаралық қару-жарағы өмірге келмек. Былайша, жақсы-ақ идея. Шынында да осындай бомба жарылысынан кейін барлық адамдардың ар-ұяты оянып, ізгі қалпына түссе, оны мақұлдамайтын несі бар?! Бірақ бір сұрақ туындайды. Ар-ұятпен тазалау – тоқталмайтын процесс. Алда-жалда адамды ар-ұяты өмір бойы қинай берсе, ол жантөзгісіз азап болмақ. Егер адам аздап қана ұялып, түзеліп, дұрыс өмір сүрсе, құба-құп қой. Жоқ, олай болмайды. Ұлы мәртебелі ұят адамды кез келген жерде, кез келген уақытта уысына түсіріп, жасаған әрекеті үшін қинай береді. Сондықтан оған жол бере алмаймын – менің ар-ұятым бейтаныс адамдарды бұлайша өмір бойы жазалауға жібермейді. Алайда адамдарды жеке-жеке ұялтып, үлкен нәтижеге жете алмайтыным да анық. Дегенмен аз да болса, түк істемегеннен гөрі пайдалы. Осылайша мен өзіме моральдық сұрақтар қоя отырып, жынды құмырасынан толық шығармай, ұятсыздықтың бетпақ келбетіне іріктеп, дәлдеп соққы беруді жалғастырдым.

	Күреске толы осынау он жылдың ішінде басымнан не өтпеді дейсіз!

	Көп нәрсе көріп, көп адаммен кездестім. Менің науқастарымның арасында әртүрлі дүниетанымның, діннің өкілдері, мінез-құлқы, өмірлік тәжірибесі, білімі жағынан бір-біріне мүлдем ұқсамайтын адамдар болды. Алайда бәріне ортақ бір мін бар еді. Ол – әділеттілік сезімі мен ар-ұяттың жоқтығы. Жоқ, солардың бәрі өздерін өздері ақтап, ұятқа сай дұрыс жасап жүрмін деп есептейтін. Айтқандарына құлақ түрсең, солардыкі ғана дұрыс сияқты. Алайда көбік сөздің бәрін сырып тастап, мәселеге жіті көз салсаң, кез келген оңбағанның терең адамгершілік ұғымдарын өз түсінігіне икемдеп алатынын байқайсың. Хомо сапиенс аталатын кез келген саналы тіршілік иесі үшін адамдарды өлтіріп, тұтас халқтарды қыру, бөтеннің жерін басып алу қылмыс екені түсінікті ғой. Алайда оңбағандарды бетінен қайтару мүмкін емес, сондықтан олардың ар-ұят пен әділдікке байланысты түсінігін күштеп оятатынмын. Мұндай емнен соң әркім өзін әртүрлі ұстады. Бақылау да қызық еді.

	Мәселен, біреуі дінге бет бұрды. Дәрі-дәрмек жасап, сатудың құпия патшасы еді. Бір қарағанда адамдар үшін дәрі шығару – игілікті іс сияқты. Алайда сол дәрі-дәрмектің бәрі жалған болатын, әйтеуір, кейде ешкімге зияны тимейтін, ал, негізінен олар адамдарды байқатпай улап, сырқатын күшейте түсетін. Ондай адам тағдырымен ойнайтындарды ату керек қой! Алайда өз ызамды күшпен басқан мен оларға байқатпай Н-бірлігін жібердім. Сөйтіп әлгі адам өзгерді. Өзі жасаған дәрі-дәрмектің адамдарды толық емдеп жазбайтынын, жағдайларын болмашы ғана жеңілдететінін мойындады. Соның бәрі адамдарды өмір бойы дәріге тәуелді ету үшін жасалыпты. Осылайша байғұс науқастардың қаржысы олардың өндірісін күшейтуге құйылып жатыпты.

	Бір жолы бактереология профессорын да ұялтқаным бар. Оны ұзақ есептен кейін әзер таптым және байқатпай қолға түсірдім. Ұяты оянған соң оның айтқан әңгімесі жантүршігерлік еді. Сөйтсек, соңғы кезде қатерлі аурулар туғызып, бүкіл адамзатқа қауіп төндірген көптеген бактерияларды ғалымдар қарсыластарын, яғни басқа халықтарды жаппай қырып-жою үшін саяси және әскери ведомстволардың тапсырысымен арнайы жасаған екен. Міне, мәселе қайда! Әлбетте мұндай жауыз ғалымдар ұяттары оянған соң бірден жындыханаға түсті.

	Химиялық қалдықтардың, зауыттардың қауіпті минералдары мен газдарының ауаны, су мен жерді улайтыны әммеге аян. Олар тіршілікті құртады. Бүкіл планетаны көмірқышқыл газы торлап алған. Аспандағы озон қабаттары тесілген.

	Ал біз болсақ, өзіміздің қылмыстық әрекеттеріміз туралы бас қатырып ойланбаймыз... Табиғатты, жалпақ жаһандыбүлдіретінімізге, улап жатқанымызға ұялмаймыз...

	Сөйтіп, мен жер-жаһанды уландырушылардың өзін ұят бірліктерімен уладым. Олар күрт өзгерді... Аса қатерлі зауыттарды, улы өндірісті жапты... Жаһанды тазарту үшін қыруар қаржы бөлді.

	Әрине, магнаттардың, олигархтардың, саясаткерлер мен әскерилердің мұншалықты жаппай ес жиюы елеусіз қалмады. Қоғамның асты үстіне шыққан. Құдды жұқпалы ауру сияқты белгілі қайраткерлер бірінен соң бірі жұрттың алдында ақталып, өз әріптестерін әділет пен ар-ұятқа шақыра бастады. Ең биік деңгейде тексерулер басталды. Іске генерал Янга Ли Мжанбаның өзі, яғни сіз кірістіңіз. Өкінгендерді мұндай ауруды қайдан жұқтырдың деп тергей бастадыңыз. Иә, иә, адамдардың ар-ұятының оянуы тура солай – психикалық инфекция ретінде қабылданды.





Өтірікшінің шындығы




	Саясаткерлер қашанда өтірік айтқан. Қазір де алдап жүр.

	Мәселе олардың өтірікті шындай етіп айтуында.

	Ең жаманы – сол өтірікке қоғам имандай сенеді. Тіпті алдануға бейім тұрады.

	Тәтті өтірік тіршіліктің қатал ақиқатын әдемілейді. Өтірік пен мадақ– бір-біріне тығыз байланысты, егіз ұғымдар.

	Агрессивті мадақ құдды сиқыр сияқты. Шабуылдаушының ниеті сырттай байқалмайды. Ал шабуылға ұшырағандардың көпшілігі абсурдтық мадақтаудың тылсым сырын ғарыштық абсолюттардан іздеп, өзінің ерекше жаралғанына күмәнсіз сенеді. Бір жағынан мадақ дегенің – жағымды құбылыс, бірақ оның да шегі бар. Ал егер ол адами түсінік ауқымынан тысқары шығып, қоғамдық құбылысқа айналса, саяси қызметке ұласса, онда – қатерлі трагикомедия.

	Ал өтірік абсолютті теңсіздікке бейім, амбициялы менмен адамдарды іздейді. Мыңдаған күшті насихат құралдары арқылы әдейі жайылған өтірік тұтас қоғамды жаулап алады. Ал адамзаттың өзі қашанда сондай тәтті тілге сеніп, илануға бейім тұрады. Осының бәрін көргеннен кейін «өтірікпен және жалған мадақпен күресудің қажеті қанша?!» деп ойланатын кезің де болады. Егер адамдарға ұнаса, оны неге тоқтату керек? Өтірікті соғып, жағына берсін, соған сене берсін! Біздің онда қанша шаруамыз бар?! Адамды мадақ пен балдай өтірік шаттандырып тұрса, ащы шындықтың қажеті қанша? Ал мәселе мынада: біріншіден, өтірік – адам табиғатына жараспайтын жексұрын нәрсе, екіншіден, сол өтірік саясатқа ұласса тұтас ел, халықтың болашағы үшін қатерлі. Сондықтан өз елінің кез келген патриоты, еркіндік пен әділдікті сүйетін әр қайраткер, кез келген дені дұрыс адам барлық жерлерде өтірікті әшкерелеуге міндетті!

	Бірде әлдебір үлкен де қуатты державаның президентіне әсер етудің сәті түскені бар. Қазіргі жай-күйіңізді түсініп отырмын, Янга Ли Мжанба мырза! Жобасы, мені өтірік айтып тұр деп ойлап:

	«Мына байғұсты қиялы қайда апара жатыр!-деп күлетін сияқтысыз.

	– Өйткені кез келген елдің президентіне жету үшін бірнеше күзеттен өту керек. Ол мүмін емес!»

	Жоқ, сіз мені түсінбедіңіз, генерал! Маған президент мырзаның өзі келді. Тіпті, қуанғанымнан айғайлап жібере жаздадым. Бостандық күнінің құрметіне өткен мереке мен сейіл кезінде президент нөкерлерімен, оққағарларымен бірге астананың бас көшесімен келе жатты. Адамдар оған қолдарын бұлғады. Ал президент болса көзі түсіп, көңілі соққан кісінің жанына кідіріп, бақытты бодандарының кейбіреуінің қолын қысты. Аяқ астынан өзімнің Янгалибус қамал-арбамда отырған маған көзін салғаны. Көзіміз түйісіп қалғанда мен оған жылы раймен күлімсіредім. Ол да жымиып маған жақындады. Қолымды қысып, тағдыр тәлкегіне түскен мүгедек адамарға жағдай жасала бастағанын айтты. Үстінен қымбат иіссу мен шараптың иісі аңқитын. Сол кезде ол адам ретінде шынайы болуы да мүмкін, алайда оның да ар жағында адамшылықтан ада, мұқият бүркемеленген пиар-әрекет жатқан. Соны түсініп, қаным басыма тепті, тіпті өзіме өзім ие бола алмай қала жаздадым. Көкейімдегі ашу-ызамды бетіне былш еткізіп айтып салуға шақ тұрдым. Алайда күлімсіреп, басымды изегеннен арыға баспадым. Әрине, менің басымда бір ой болатын, сондықтан өзіммен бірге суретке түсуін өтіндім. Президент әдеттегідей менің бір қапталыма шығып, қолын арбама артты. Есебім дұрыс еді. Өйткені ол сияқты тәжірибелі де дарынды, өзінің танымалдылығын шексіз сүйетін адамның өз жарлығымен отты жанартаудың аузына барып, аман қайтқан соғыс мүгедегімен суретке түсіп, соғыстан зардап шеккен барлық мүгедектердің қамқоршы досы болып көріну мүмкіндігін қалт жібермесі анық еді. Алайда сол сәтте ол өзінің саяси тағдырында алғаш рет қателескен сияқты. Ол өмір бойы басқаларды қатырып алдап келген, ал қазір өзі біреудің алдауына түсіп қалды. «Борджиа сақинасы» аяусыз өз дегенін жасады, ал маған президентке байқатпай Н-бірлігін бағыттау қиын емес еді. Сөйтіп қоштасар сәтте түсі өзгеріп, көзіне жас алып, шын толқыған дауыспен: «Кешір солдат, әлемді күйретуші біз сияқты саясаткерлерді аяушылықпен кешір!» дегені ғой. Мен мақсатыма жеткенімді түсіндім. Ол менің қолымды қосқолдап ұзақ қысты және алақанында бір жылылық бар еді. Тіпті маған президент бүкіл планетадағы адамдардың жан дүниесін жылыта алатындай көрінді. Нөкерлері оны алып кеткен. Ал мен болсам осы оқиғаның қалай аяқталарын тағатсыздана күттім.

	Көп ұзамай президент тікелей эфир арқылы бүкіл ел басшылығының алдында сөз сөйлеп, бүкіл ақиқатты ашып берді. Ол саясаттағы қатыгез, кейде өте қатыгез жасаған әрекеттері үшін бүкіл адамзаттан кешірім сұрады.

	– Өз елімнің ұлттық мүддесін қорғай және сақтай отырып мен тұрақты түрде басқа елдердің, басқа халықтардың мүддесін аяқ асты етіп келдім. Ол – әділетсіздік әрі ұятсыздық! – деді, ағынан жарылған ол. – Әрине, өзіңнің ұлтық мүддең туралы ойлану керек, бірақ басқаға залал келтіруге болмайды. Өйткені әлемдегінің бәрі өзара байланысты. Жеке дара қарастыратын бірде-бір ұлттық мүдде болмайды, бүкіл планетаның ғана проблемасы бар. Сондықтан барлық мемлекеттер мен халықтар бірлесіп, Жер шарының болашағы, адамзаттың тағдыры, алып планетадағы өмір туралы ойласуы ләзім. Біреулер өмір бойы бірдеңе жасайды, ал енді біреу оны жер бетінен жойып жібереді. Жоқ, бұл әділетсіздік! Қанішерлік! Оған қайтіп жол беріп жүр екенбіз?! – деп, өкінді ол.

	Бүкіл басшылық таң қалған: Президент жынданып кетпеді ме екен?

	Халық: «Біздің көсемдердің көзі ашылып, көкірегі оянды! Оларға аян келді! Олар рухани қайта түледі!» – деп, қатты қуанды.

	Көп ұзамай президентті отставкаға жіберді. Ол әлемдік мұхитты, бүкіл құрылықтарды шарлап, қолында күші барларды әділеттілікке шақырды, өз сөзі арқылы олардың ар-ұяты мен аяушылығын оятуға тырысты. Бәрі де оған жаппай бас шұлғып, өздерінің айтқан сөзге келісетінін ұқтыруға тырысты. Алайда, артынан оны табалай күліп, өздерінің ұятсыз да әділетсіз істерін жалғастыра берді.





Конспирация




	Янга Ли Мжанба мырза, сіз, жобасы, бұл сөзге әжуамен қарап отырған сияқтысыз. Оныңыз бекер... Мәселе мынада, дүниенің конспирация заңымен өмір сүргеніне көп болды. Барлық адамдар тылсымды, жұмбақ, бір-бірінен сақтанады және жасырынады, өз ойымен ғана өмір сүріп, соған орай төңірегінде не болып жатқанын біле бермейді. Ал ол маған қолайлы еді және осындай тобырдың арасында жасырынудың жартасты тау арасында жасырынудан оңайырақ екенін де түсіндім. Жасырыну тәсілдерін үйренуге тырыстым, шығыс пен батыстың, солтүстік пен оңтүстіктің құпия күрес тәсілдерін, жетекші әскери державалардың арнаулы әскерінің тактикасы мен стратегиясын зерттедім. Тағдырым маған шексіз қиял берген. Осындай тәсілдерді меңгергенім соншалықты, қасында тұрсам мені анамның өзі танымай қалар еді. Мен актерлық гримнің барлық тиімді тәсілдерін пайдаландым, жасанды шаштар мен бетперделердің бірде-бірінен бас тартқам жоқ. Алайда менің ең басты жаңалығым ежелгі дүние мен қазіргі заманның құпия білімдерімен байланысты және ол адамдарға әсер етуге бағытталған әрі өзімді өзім қорғауға арналған болатын. Әлбетте, жалпы жұртшылықтың қауіпсіздігі үшін ол туралы ашып айтпаймын.

	Сөйтіп ғылыми және практикалық білімдермен, сондай-ақ ғарыш энергетикасымен қаруланған мен миллиондаған адамдар мен полицейлердің, сан алуан тыңшылардың арасында еркін жүріп, әділеттің салтанат құруы жолында қажетті нәрсенің барлығын жасадым. Егер мен кек қайтарудың процестері туралы нақтырақ айтып берсем, төбе шашыңыз тік тұрар еді. Оның қажеті де жоқ. Әйтпесе, ол тәсілдер адамзаттың шынайы дұшпандарының оқулығына айналып кетуі мүмкін ғой, ал оның салдары өте қорқынышты!





Сан қырлы агенттер




	Бірде пойызда бір адаммен бірге келе жаттым. Жетер жеріне жеткенше аузына бір дамыл болмады. Одан әңгіме сұраған ешкім жоқ, тек мені көрген бойда сайрай жөнелді. Жобасы, ішіне сыймай жүрген сөзі, көкейіне бүккен құпиясы мол сияқты. Жалпы, бір қызық нәрсені байқадым, адамдар,неге екенін қайдам, әйтеуір, пойызда кездескен бейтаныстарға көбірек ашылады.

	Әлгі адам былай деді:

	– Жаппай қырып-жоятын қару-жарақ іздеудің қажеті жоқ, қатерлі затты адамзаттың өзі ойлап тапты. Пайда келтіретін өркениеттің кез келген заты мақсатқа орай бұрмаласаң, одан да көбірек зиян шектіре алады. Мөлшерден тыс тұтынған дәрі уға айналады. Біздің жұмысымыздың негізгі тәсілі де сол.

	– Есуастар барлық жерде бар. Әсіресе олар менмендік пен мақтаныш ұялаған жерде көбірек жүреді. Міне, біздің әрекет ететін жеріміз де сол. Амбициясы шексіз бір елде ең биік ғимараттардың ең сәнді ауданын салу жоспарланған. Басшылық ұлылыққа құмар еді және нақты жағдаймен санаспай, өзгелерден асқақ тұруға ұмтылды. Біз оған жол бере алмайтынбыз. Сөйтіп, құрылыстың ұзаққа созылуына, апаттар болуына, ең соңында ғимараттардың құлауына әсер етуге тырыстық. Ол үшін бригадаға өз адамдарымызды енгіздік, құрылыс барысында әлгі ақымақтардың қолында ғимарат емес, ешқандай жарылыссыз-ақ қираған үйінді қалды!

	– Бір елде аса маңызды мемлекеттік нысан салынып жатқанда біз құрылыс материалдарының құрамына бояуға қосылған химиялық заттар араластырып жібердік, ал ол сол ғимаратта тұрған адамдардың денсаулығы мен психикасына кері әсер ететін. Нәтижесінде олар өздері де білместен біздің құлақкесті құлымызға айналды. Ол аз десеңіз, жаңа үйлердің іргетасына радиациялық заттар салынады, ал байлық пен арзан материал іздеуден басқа мақсаты жоқ ақымақтардың басына құрылыс материалдарының қауіпсіздігі туралы ой кіріп те шықпайды. Дұшпандық жасаудың басқа да тәсілдері көп... Әсіресе олар «сеніп тұрсаң да тексер!» деген мәтелді естен шығарған елдерде тиімді. Біз ондай елдерді өнеркәсіптің арзан қалдықтарынан жасалған, денсаулыққа зиянды тауарлармен жабдықтаймыз. Біздің ойыншықтарымыздағы, ыдыстарымыздағы, тұрмыстық заттарымыздағы бояудың өзі де стратегиялық міндеттер атқарады – басқа елдер мен халықтардың денсаулығы мен өміріне химиялық әсер жоспарлы түрде жасалынуда. Сондай-ақ өте арзан бағамен жасанды тамақтар жібереміз. Ал нитраттарда өсіріліп, биоқосындылар сіңдірілген, түрлі улы химикаттармен өңделген көкөніс пен жеміс денсаулықты біртіндеп бұзады және біздің қарсыластарымызды ауруға ұшыратып, жояды. Ал сол елдердің бизнесмендері ойланбастан осы арзан да зиянды заттарды көптеп сатып алып, оны отандастарына саудалайды, өз халқының болашағы туралы ойланбайды да! Кереметі сонда, олар жарқыраған улы заттарды көргенде қауіпсіздік атаулыны естен шығарады. Осылайша біз олардың үй-жайларын өзіміздің стратегиялық сарбаздарымыз – тауарымыз арқылы толықтай жаулап алдық!

	Оны тыңдап отырып, осындай қатерлі адаммен тағдырдың өзі жолықтырғанын түсіндім. Жылдам да елеусіз шабуылға жасадым. Ол үн-түнсіз бетін жастыққа төсеп алып, көз жасын көл қылды.

	Пойыз менің станцияма да жетті. Асықпай шығып, үйіме беттедім. Жаңағы сөздерден ойым сан-саққа кеткен. Мұндай жауыздықты қалай жеңуге болады? Не істеу керек?!





Адамгершілік – жолы болмайтындардың үлесі ме?




	Мықтылар бір қарағанда табысты көрінетін қызмет басқышының биіктеріне көбінесе өзгелерге әділетсіздік жасау арқылы жетеді. Әрине, мен басқалардың жетістігін қызғанатын мораль оқығыштардан емеспін. Жалпы, ар-ұят, адамгершілік туралы көбінесе жолы болмағандар айтады. Төңірегіңізге қарап, ақылға салыңыз, сонда сіз қоғамды жазғырушылардың жәй ғана ашулы адамдар емес, өмірде айтарлықтай жетістікке жете алмай ашынғандар екенін көресіз.

	Билік, байлық, даңқ биігіне шығып, табыстан басы айналғандардың адамгершілікте жұмысы жоқ. Тіпті олар ар – ұятты табысқа жету жолындағы басты кедергі деп есептейді. Онда да ақиқат бар. Шынында да билік пен бизнестің ауыр жолынан өткен кезде көп жағдайда ар-ұят пен әділдік аяқ асты болып жатады. Алайда, сүрінсе болды, бірден әділеттілікті еске алып, өзіне жасалған қиянат туралы жалпақ жаһанға жар салады. Әлбетте, мен ондай екіжүзділерді жақтамаймын және сіздің де, өзімнің де ар-ұятымды босқа қинаудан аулақпын. Алайда айтпай кетуге болмайтын қисындар бар. Сіздің қантөгісіңіз, Янга Ли Мжанба мырза, дәл осындай әділетсіздік пен ұятсыздыққа жатады.





Құдыретті қару




	Ұзаққа созылған бітіспес айқастан соң мен бір-бірлеп барлық оңбағандарды түзей алмайтынымды түсіндім. Сіздің керемет үлгіңіз бойынша ар-ұяттың жаппай әсер ететін қаруын жасап шығаруға шешім қабылдадым. Ұзаққа созылған ауыр да азапты ізденістер мен ой еңбегінен соң ақыры Х+У+Н заттарының қарапайым қосындысын таптым. Аса құдыретті бұл қарудың кереметі – ауа арқылы әсер етеді. Х түймедәрісіне жүз грамм У қоссаңыз, бірден дыбыссыз реакция жүзеге асырылып, жаңа қосынды ауаға араласады. Сөйтіп, ол тұтас мегаполистің халқына әсер етеді. Ал шағын аппараттан Н-бірлігін жіберудің түк қиындығы жоқ. Бірақ, ол қатерсіз емес. Көзге елестетіп көріңіз, миллиондаған қала тұрғындарының аяқ астынан ар-ұяты ояна қалса не болмақ? Бәрін тастап, ертелі –кеш тек қана ұяла берсе, оның ақыры не боларын ешкім де айта алмайды. Сондықтан мен алдымен өз сынағымды осындай жазаға ең лайықты саналатын саясаткерлерге жасап көруге ұйғардым. Бірнеше әрекеттен соң маған Парламент ғимаратына енудің сәті түсті. Күзетшілердің бірінен дәретханаға жіберуін өтінген едім. Ол менің арбамды есіктен өз қолымен өткізіп, дәретханаға дейін алып барды, мен қалғаны өз қолымнан келетінін айтқанда, қатты қуанып, қала берді. Сол кезде Парламентте сенаторлар мен үкімет мүшелері жиын өткізіп жатты. Бірден шешім қабылдап, сақтана отырып, құпия қоспамды жылдам әзірледім. Ол бірден желдеткішке жетті, оған Н-бірлігін бағыттадым. Бұдан соң далаға шығатын есікке беттедім.

	Ал содан кейін не болды дейсіз ғой. Сұмдық болды! Мәжіліске қатысқандардың бәрі өздері жасаған қылмыстары үшін жұрт алдында өкініш білдіріп, жаппай отставкаға кетіп жатты. Оларды оянған ұяттары жеп қойды!

	Бірнеше аптадан соң мен қатерлі қару сатушыларды таптым.

	Ақпаратты ар-ұяты мол мәртебелі адамдар берді.

	Сатушыларға басқа құрылықта соғысып жатқан бай клиенттердің өкілімін деп бардым. Өз рөлімді шебер ойнап, тексерістен кідіріссіз өттім. Көзімді таңып, айналсоқтап біраз жүргізгеннен кейін мені жер астындағы қоймаға апарды, сосын көзімдегі шүберекті шешіп, маған тауарларын көрсетті. Ішінде не жоқ дейсіз. Кәдімгі атыс қаруы мен гранатадан бастап, замануи жаппай қырып-жоятын қаруға дейінгінің бәрін самсатып тізіп қойыпты. Әлгілерді таңдап, саудаласа бастадым. Тауар миллондаған долларға бағаланды. Әңгіме барысында адам қолынан шыққан әдемі де кішкентай заттардың мүмкіндігі жайлы әуестене сұрадым. Саудагерлер бұл сөзіме қарқылдап күлген. Басшылары – тақырбас, көзәйнекті кісі күлкісін басып, осы аса құпия заттардың он шақтысын қолданса,, үлкен қаланың жартысы күлге айналып, ал қалған бөлігі қирандылар ғана болып қалмақ-мыс. Зәрем ұшып қалтырасам да, мен де күлгенсідім. Сосын қойманың қауіпсіздігі туралы сұрадым.

	– Сонда сіздер осы қарулардың аяқ астынан жарылуынан немесе химиялық реакция беруінен қорықпайсыздар ма? Өз елдеріңіз үшін қатерлі емес пе?

	Басшылары бұл сөзіме күліп, менің аңқаулығыма таң қалды. Білетіндігін көрсетіп қалғысы келіп, бар ақиқатын жайып салды. Ол мегаполистен жырақтағы тау арасында, жердің терең түкпірінде салынған темірбетон қойманың сенімділігі туралы екілене лекция оқып берді.

	– Тіпті ауыр авиабомбаның өзі бұл қойма үшін буйволдың баобабты сүзгеніндей-ақ сезіледі! – деген ол. – Ал алда-жалда әлдебір себеппен жарылыс немесе іште апат болса, бұл жиынтықтар жұмыс істемейді және жер астында жата бермек, себебі кейбір тетіктері әзірге бір-біріне қосылмаған. Бірақ алаңдамаңыз, жүк сізге жіберілгенде толықтай жинастырылады. Біздің адамдарымыз өте сенімді, өйткені ананың қоластындамыз...

	Басшы көзін жұмып, сұқ саусағын аспанға безеген. Жиналғандардың бәрі басын шұлғыды. Ойға бөккен мен де солай жасадым. Бірден әрекетке кірісу керек, енді мұндай мүмкіндік болмайды. Мен әдеттегідей бәріне әзір едім – қажетті заттардың бәрі менің балдағыма, протездерім мен киіміме жасырулы болатын. Сөйтіп, жылдам әрекетке кірістім. Байқатпай Х+У заттарын жібердім, оларға Н-бірлігін бағыттадым. Осылайша олардың бәрін ұяты бар жақсы адамға айналдырдым. Олар мені қалаға жеткізіп тастады. Бірақ кетерлерінде қойманы жарып жіберді, сөйтіп қатерлі қойма жер астына мәңгілікке көмілді.





Сәттілік




	Бұдан соң мен сізді, мистер Янга Ли Мжанба, бүкіл командаңызбен, бүкіл қалаңызбен бірге өзгертуге шешім қабылдадым.

	Мен сіздің қалаңыздың шетіндегі ағашты жотаға жеттім. Ол жерден мегаполис алақанға салғандай көрінетін. Тіпті оның әдемілігіне сүйсіне қарап қалдым. Алайда сабама жылдам түсіп, сөмкемнен газетке оралған құты шығарып, шабуылға әзірлендім.

	Керемет сол жерде болды! Газетті жаза берген кезімде одан ірі әріптермен жазылған өзіме таныс Жанмила Токанато деген жазуды көріп қалдым! Міне, ғажап ! Көз жүгіртіп оқып шықсам, мақаласында тура соғыс пен бейбітшілік, ар-ұят пен ой-сана туралы жазыпты. Соңында өзінің электронды поштасы тұр!

	Басым айналып кетті!

	Мақаланы мен үшін жазған ғой! Оны көптен бері әуре болып, өз айналамнан іздеп жүріппін. Сөйтем, ол басқа жақта өмір сүріп, жұмыс істейді екен.

	Қалаға шабуыл жасау ниетімнен айнып, оны іздеуге кірістім. Сол күні екеуміз кездестік.





Адал сезім




	Біз мейрамханада жеке бөлмеде әңгімелесіп отырдық. Көңіл көтеріңкі еді, кездескенімізге ол да қуанған. Бір-бірімізді жақсы көретін біз бақытты едік, жаралы жанымыз тынышталып, әбден рахаттандық.

	Өте дәмді де тәтті тағамдар жеп, өткеннен бергі көрген-білгенімізді айттық. Сөйтсем, ол телефонын абайсызда суға түсіріп алып, менің нөмірімді қоса жоғалтыпты. Мүгедектер одағы арқылы іздеген екен, одан да нәтиже болмапты. Өйткені ондағы тізімде менің есімім жоқ еді. Ұяттан бетім өртене отырып, пойызда кездескенде жасырын атпен танысқанымды айттым. Жанмила жорта бұртиып басын шайқады және маған кішкентай жұдырығын түйіп айбат шекті, соның бәрі сәнді еді. Оны құшағыма басып бетінен, еріні мен мойнынан сүйгім келіп кетті. Ізінше ол маған өзімді жазғыра бермеуім керек екенін айтты.

	– Лақап атқа бола өзіңді өзің қинама. Мәселе мынада, Жанмила Токанато деген – журналистің жанама есімі. Ал өзімнің шын атымды саған үйде, құлағыңа сыбырлап қана айтамын. Бірақ сен ол есімді бірден ұмытасың, және ешқашан аузыңа алмайтын боласың.

	Басымды шұлғи бердім және өзімді өте бақытты сезіндім.

	– Сен мен үшін мәңгілік Жанмила Токанато болып қаласың!

	Ол мәз болып күлді. Көңіліміз толқып, екеуіміз құшақтаса кеттік...





Шынайы шайқас




	Аяқ астынан біз отырған бөлменің есігі ашылып, еңгезердей төрт жігіт кіріп келді.

	Елең етіп, оларға сұраулы жүзбен қарадық.

	Келгендер қызу болатын. Бет әлпеттерінен арсыздық та байқалып тұрды.

	– Қане, кетіңдер! Бұл біздің сүйікті орнымыз! – деді, дөрекі үнмен дәу жігіт.

	Мен оны таныдым. Ол – кәдімгі Мускул Монстр. Құбыжықтың нағыз өзі. Ол ауыр атлетикадан олимпиада чемпионы, ауыр салмақтағы әлемнің экс-рекордшысы болатын. Бірақ, келесі олимпиадада жеңіліс тауып, ауыр атлетикадан бас тартып, ережесіз жекпе-жектен нағыз маман кәсіпқойға айналды. Еркін күрес пен бокс тәсілдерін білетін оның дене қуаты мен дайындығы аса мықты болғандықтан, мұнда да чемпион атанды. Артық ауыз мадаққа мастанып, танымалдылық пен жарнамаға табынғыш қоғамның құлшылығынан есі кеткен ол көкірек керіп, тым асқақтап кетіп еді. Өзін жаңа Атлант санайтын, өзінің даңқы мен дене қуатын мақтаныш көретін, тентек әрі басқаларға жоғарыдан қарайтын адам еді. «Менің жанымда сен кімсің?! Менің қасымда сен ештеңеге татымайсың!» дейтін. Бұл сөзді ол кез келген адамға, кез келген жерде айта салатын.

	– Мен сізді сыйлаймын! – дедім мен бейбіт райда. – Алайда, өкінішке орай, кете алмаймын, өйткені бұл жерде қызбен сырласып отырмын. Әрі бұл жер бізге ұнайды.

	– Жарайды, егер бұл жер қызға ұнаса, бізбен қала берсін! – деп қарқылдай күлді Мускул Монстр. Қалғандары оған жағымпаздана сықылықтады.

	– Ал сен сықырламай, дыбысыңды шығармай, қараңды батыр!

	– Сіз чемпионсыз, атақты адамсыз! Алайда ол сізге басқаларды басынып, қорлауға право бермейді! – дедім мен, қызып алған бегемоттарды ақылға шақыруға тырысып.

	– Сен чемпионмен, еліміздің мақтанышымен қала сөйлесіп тұрсың? – деп өршеленіп кетті қасындағылар.

	– Чемпион екені рас, бірақ елдің мақтанышы дегенге күмәнім бар, – дедім мен мысқылмен. Әлгі оңбағандарға деген ашу-ызам мен жеккөрінішім ояна бастады. – Ондай құрметті атауды не үшін бермек сізге?

	– Білесің бе, сорлы бейшара! Мен екі жүз елу келі салмақ көтергенмін! Маған бүкіл әлем қолын соққан!

	Есік ашық еді, сөйтіп біздің жанжалымыз басқа да клиенттердің назарын аударды. Соңғы сөзінен соң кейбіреулер спортшыны қолдап, алақандарын шапалақтап жатты.

	– Әлем әдеттегідей қателік жіберген ғой! Өйткені бұдан ешкімге ешқандай пайда жоқ ! – дедім мен сабырмен.

	– Бірақ мені мақтаныш етеді! Күш-қуатым ерекше, әрі ол – адамзаттың игілігі! – деп айғайға басты ол. – Ондай салмақты ешкім көтере алмайды!

	– Кез келген түйе ешқандай жаттығусыз, ешқандай шығынсыз-ақ одан да артық салмақты көтере алады! Әрі ол үшін ешқандай марапат та, мадақ та сұрамайды. Оның күшінен адамдарға тиер пайда көбірек! Әлі күнге дейін сол сөзді не үшін айтқанымды түсінбеймін. Жалпы ондай ой менің басыма қайдан келіп жүр өзі? Жобасы, жанжал барысында бұл ақиқат туа қалды немесе қор болған жастығымның көкірегіме жиналған ыза-күйініші, тағдырдың біреулерді есіртуіне, біреулердің аса көп еңбегі сіңбей-ақ атақ – даңққа бөленуіне деген қызғаныш – өкінішім атылып шыққан болу керек. Ақиқатында мұндай құрметке қанды соғыста азаптанған біз лайықтымыз ғой...

	Тоқта, тоқта! Бұл жерде «Отан үшін!» дегім келген, бірақ айта алмадым. Бұл мені одан сайын қинады.

	Қаны басына тепкен чемпион мені жекпе-жекке шақырып, біреуміздің шаруамыз біткенше төбелесейік деді. Таудай спортшы көпшіліктің алдында дөрекілік көрсеткені аздай, мені масқаралап, жекпе-жекке шақырды. Қорқақ болмасаң шық деді. Ал көпшілік оған дүркірете қол соқты. Біздің әділдік туралы түсінігіміз біртүрлі ғой. Ақиқатына жүгінсек, қарапайым еркек пен арнайы дайындалған спортшының арасында қандай әділ жекпе-жек болуы мүмкін? Спортшы немесе одан да жаманы арнаулы агент, маман қанішер жылдар бойы жаттығып, өз денесін тірі қаруға айналдырып, ал сосын қарапайым адаммен жекпе-жекке шықса және оның мойнын бұрап алса, әйтпесе бір соққымен сүйегін быт-шыт қылса, оның несі әділеттілік? Ал ар-намысы бар, ажалға басы байланған байғұсқа қайтпек керек ? Мұндай құбыжықпен жекпе-жекке шығу өлімге бас тігумен бірдей немесе ең жоқ дегенде мүгедек болып қаласың, ал жекпе-жектен бас тарту – ұят! Осының бәрін түсінген әлгі оңбаған жұлын жүйесіне дейін компьютер ойындары сорып алған, монстр-қанішерлерді үлгі қылып, пір тұтатын нанотехнология заманының есуастары алдында бұлшық еттерін ойнатып, мақтанып тұрды.

	Ал мен өз өміріме жасалған мұндай әділетсіздіктен күйіп кеттім.

	Алайда Миямото Мусасидың көтерілген рухтың әлсіздігі, ал төмендеген рухтың одан да әлсіздігі, тек қана орташа жағдайдың тиімділігі туралы тәлімін есіме алып, өз – өзіме ие болып, қанішерге байсалды дауыспен былай дедім:

	– Мен сізді лайықты теңдік пен бейбітшілікке шақырамын! Чемпион қарқылдап күлді, оған басқалар ілесті. Олар мені мазақтауға кірісті. Оңай олжаны бірден сезінген әлгі жыртқыш жас Абылаймен жекпе-жекке шығар алдындағы Шарыш ноян сияқты көпшіліктің алдында ойнақ салды

	– Өзің айтшы, екеуміздің арамызда қандай тең шайқас болуы мүмкін,ә?! – деп айғай салды ол. – Егер қорқып кетсең, тоңқайып тұр да, еңбектеп қараңды батыр! Әйтпесе быт-шытыңды шығарамын!

	Мен өзімді өзім әзер ұстадым. Қандай арсыздық десеңші! Ал мен Геракл емеспін. Бар-жоғы мүгедекпін. Қыздар шыңғырып, жігіттер қарқылдап жатты. Қарсылығын жасыра алмаған менің сүйіктім сабырлы күйде маған зер сала қарап:

	– Сүйіктім, үйге қайталық! Бұл құбыжықпен байланыспа! Маған сенің амандығың керек! – деді.

	Мен тебіреніп кеттім. Әдетте, әсіресе әдебиет пен кинода, біздің қоғамдық түсінігімізде әйел еркекті адам сенбейтін, ақылға сыймайтын қатерлі істерге, ажалды айқастарға айдап салады деген пікір қалыптасқан. Әрі ол махаббаттың нышаны саналады. Ал менің сүйіктім мені тура келген ажалдан аман алып қалуды ғана ойлап тұр еді.

	Ол менің қолымнан ұстап, ерте жөнелді. Бірақ, пәле басталды. Чемпион оның қолынан шап берді. Сүйіктім ауырсынып айғай салды. Көзі қанталаған әлгі оңбаған тісін шықырлатып былай деді:

	– Менімен төбелесесің бе, әлде қызды маған қалдырасың ба? Оның бетіне қарап тұрып: «Ок!» дедім.

	Біз сыртқа, аулаға шықтық.

	Бетпе-бет келе бергенде, мен оның қолынан «лом» әдісімен екі рет соқтым. Мұндай соққыдан кейін қарсылас қатты қиналып, шайқасудан бас тартатын. Алайда, әлгі оңбағанның денесі тас сияқты еді, ол менің «ломдарымды» кері қайтарған кезде күш-қайратын сезініп, зәрем ұшты. Мәселе мынада, мен мұндай бір соққымен қалың тақтайдың өзін қақ бөлетінмін. Ал оған түк әсер еткен жоқ!

	Тактиканы өзгертіп, оны өзімнің құпия қаруым «кобра соққысымен» құлатпақ болдым. Алайда, ол жалтарып үлгерді. Мен бірден жасындай жарқ еткізіп, «кері кобра соққысын» жасадым. Алайда, ол, қалай екені белгісіз, темірдей тосқауыл қойып үлгерді де, қолымнан ұстап алып, мені жерге жыға бастады. Оған қарсыласқан бола жүріп, ақырын беріліп, жерге етпетімнен құлап түстім. Әлгі құбыжық мені астына басып алып, мойнымнан ұстап, бұрап тастауға кірісті. Сөз жоқ, чемпион өте күшті еді. Ол өзінің күш-қайратынан рахат тауып, жұрттың бәріне: «Қандай екенімді көрдіңдер ме? Менің мына адамсымақты қалай илеп, бұрап жатқанымды байқадыңдар ма?» дегенді ұқтыруға тырысты.

	Мен үшін жағдай өте қатерлі еді, алайда қара күштің иесі айлакер адамды жеңе алмақ емес. Иә, иә, шынында да табиғат маған ақыл деп аталатын құдіретті қаруды сыйға тартқан. Мен жерге құлаған кезде өзімнің «жолбарыс-жылан» тәсілімнің іске қосылуын күттім. Шайқас барысында әрине, ол менің қарсы шабуылымды байқаған да жоқ. Ізінше ес-түсінен айырылып қалды. Маған үстімдегі ауыр денені сырып тастап, көз алдау үшін екі мәрте беттен соғып, ізінше оған байқатпай ұяттың Н-бірлігін бағыттауым ғана қалған еді.

	Көпшілік тынши қалды.

	Көзі жасқа толы Жанмила екеуміз қол ұстасып әлгі жерден жылдам кетіп қалдық.

	Есін жиған чемпион орнынан тұрмақ болды, бірақ басын қолымен ұстап қайтадан жерге етпетінен түсті. Бұл – оның оянған ұятының әсері еді. Ол өзінің былық сөздері мен ретсіз әрекетінен қатты ұялған. Болар нәрсе болды, осыдан бастап оны өмір бойы ар-ұяты қинамақ! Алайда, ауыр қылмыс жасап, ауыр режимдегі түрмеге отырғаннан гөрі сол дұрысырақ. Осылайша ол қалыпты, тып-тыныш өмір сүріп, өзінің бұрынғы өткен арсыз да ұятсыз күндері үшін қатты ұялатын болады.

	Бізді ешкім бөгеген жоқ. Екеуміз үн-түнсіз бір-біріміздің қолымыздан ұстап ұзақ жүрдік. Ақыры үйге келдік. Осылайша Жанмила менің қасымда біржола қалды.

	Сол жылдар менің өмірімнің ең бақытты кезеңі болды. Өмірге алдымен ұлымыз, содан кейін қызымыз келді. Айтпақшы, Жанмила құпиялай отырып өзінің шын есімін және өмір тарихын айтып берген. Әлбетте, ол туралы бұл жерде мен ештеңе демеймін. Асықпаңыз, генерал Янга Ли Мжанба мырза, таяуда бәрі айқындалады. Өйткені, сіз өзіңізге беймәлім құпия жоғына сенімдісіз ғой.

	Алайда, мен сіз білмейтін бір нәрсені білемін. Тіпті, екеуміздің кездескен кезіміз де болған!





Жанталас




	Әлі күнге дейін алғашқы шайқасымды қалтырап есіме аламын.

	Кейде тіпті марқұм болған жолдастарымның түсіме енетіні бар.

	Соғыстың басында біз тосқауылға тап болдық. Үстімізден тонналаған жарылғыштар жауған. От пен түтін, жарылыс құлақ тұндырады.

	Астаң-кестең, аласапыранда жат жердің топырағына жабысып жатқан бізде тірі қалудан басқа арман болған жоқ. Қалайда тірі қалу керек!

	Күтпеген жерден айғайлаған адамның даусы атыстан да қатты естілгені. Сол айғай менің есімде мәңгілік қалды. Бізге қарай жаралы солдат келе жатты.

	Қанға бөккен жаралы сол қолы иығына әзер жабысып тұрды. Оған қарай ұмтылған екі санитарды мерген оғы мерт қылды. Олармен қоса солдаттың аман қалсам деген үміті де үзілді.

	Қолымыздан келер қайран болмағасын, біз құдайға жалбарындық. Тәлтіректей қадам басқан ол ақыры командирлер отырған үлкен тастың түбіне жақындады. Қансырап, құлап түскен. Оған қарай генерал басқарған командирлер ұмтылды. Орнынан әзер көтерілген жас солдат пышағын суырып алып, теріге ғана жабысып тұрған жаралы қолын кесіп алды. Сөйтіп, айқай салып, әлгі қолын генералға қарай құлаштай лақтырды. Әуеде шыр айналған қанды қол генералға жетіп, алақаны оның баптап қырылған тап-таза бетіне сарт еткені! Біз үнсіз қарап қалыппыз. Бір қарағанда, мен үшін сол жолы генералдың бетіне тиген шапалақ нағыз әділдіктің нышаны болатын. Генералдың беті мен мундирін қан жауып кетті. Бірақ ол жиіркенген жоқ. Жобасы, қолбасшының жүрегі тастай, жүйкесі темірдей болуы керек. Өйткені, талай соғысты бастан кешкен ғой. Ол офицерлеріне бірдеңе деп күбір етті де, өлгелі жатқан солдатқа қолын шекесіне апарып құрмет көрсетіп, броньды тікұшағына жылдам отырып, кетіп қалды.

	Көп ұзамай көмек келіп, біз қарсыластарды шатқалдан қуып шықтық. Соңынан білдік, генералдың есімі қызық – Янга Ли Мжанба екен! Иә, иә, сол генерал сіз болатынсыз! Әрі сіз сарбаздар арасында нағыз аңыз едіңіз. Сізді негізінен жаужүректігіңіз, ақылыңыз бен дұшпанға деген ымырасыздығыңыз үшін мадақтайтын. Сіз жеңісті ұйымдастырушы, үміттендіруші адам болдыңыз. Алайда біз, білімді жастар, сіздің осынау ессіз батырлығыңызбен, арсыз ақыл-айлаңызбен бізді қажетсіз соғысқа, мағнасыз қантөгіске бастайтыныңызды түсінетінбіз. Көз алдыңызда өлгелі жатқан жас солдатты құтқара алмадыңыз. Сондықтан беделіңізге нұқсан келді. Біз өзіміздің командирлерімізге, әскери дәрігерлеріміз бен санитарларымызға сенетінбіз. Ал Янга Ли Мжанбаның өзі бізге алғаш келгенде әлгі жабайылар ротаның тең жартысы мен медицина қызметкелерін жойып жіберді, сол кезде бізді де жеңуге болатынын, бізді ешкімнің де ажалдан қорғап қала алмайтынын түйсіндік. Соғыстың қатыгездігі мен ессіздігін одан сайын қатты сезіндік. Егер аяғымды мина жұлып кеткен кезде есімнен айырылып қалмасам, мен де аяғымды сіздің бетіңізге лақтырар едім. Алайда, қан тамшылаған жансыз аяқтан гөрі қазір менің қолымда анағұрлым қаһарлы қару тұр. Міне, сол қаруды мен сізге бағыттап отырмын.





Яки – яки




	Ғасырлар бойы данышпандар мен әулиелер адамзатты ақылға шақырып, ақиқат жолына бастап келеді. Әдебиет пен өнер мейірім мен жақсы ойларын оятып, адамдардың рухын тазартты. Алайда, адамдар өзі сияқтыларды, сондай-ақ барлық тіршілік иесін өлтірмеу керек деген қарапайым ғана ақиқатты игере алмады!

	Ұлы халықтардың ұлы ойшылдары мен ақындары әлдебір күнәнің салмағымен ұдайы азаптанып өтті. Олар рухани толғанысқа түсіп, тіршіліктің өткіншілігі мен өмірдің мәңгілік мәні туралы ойлады. Алайда, меніңше, олардың азабының мазмұны мүлдем басқада. Өйткені, ықылым заманнан бері саны көп халықтар, құдіретті мемлекеттер шағын халықтарды басып алып, ұятсыздықпен езгіге түсірді, қорлады, тіпті кейде аяусыз қырғындады. Оның мысалдары жеткілікті. Міне, сол жазықсыз төгілген қан басқыншы халықтардың ар-ұятын қинауда Ал ақындар, сондай-ақ бүкіл саналы және сезімтал адамдар халықтың ар-ұяты саналады. Ақиқаттың күрделі, бытысқан қисыны мынада: саясаткерлер бүлдіреді – ақындар азабын тартады.

	Өйткені, жазықсыз қырғындалған халықтардың қаны мен көз жасы зардапсыз болмақ емес. Олар күнәһарларға қайта оралып, кек қайтарады. Олардың жан-дүниесін мәңгібақи қинайды.

	Езілген, қорланған, құлдыққа түскен халықтар зорлықшыларды қарғамайды дейсіз бе?

	Әлемде тыныштықтың болмауы да содан сияқты!

	Қанша азаптанып ойлансам да түсіне алар емеспін. Үркердей адамдар тобының, кейде тіпті жалғыз адамның әлем халқына бақытсыздық пен азап әкелетін саяси шешім қабылдай алуы неліктен екен? Не үшін тұтас халықтар, елдер билікті бір ғана адамның қолына беріп қояды? Бүкіл адамзаттың тарихына басқа бір қырынан, адамгершілік, ар-ұят пен әділеттілік биігінен қарап көріңізші, сонда мадақталып жүрген тарихи тұлғалардың қатерлі іс-әрекетінен зәреңіз ұшады.

	Басшылыққа ұмтылу қазіргі үрдісте де бар. Барлық жерде көсем бол деген үгіт, жарнама, ұстанымдар айтылуда. Ал егер миллиардтаған адамдар түгелімен тек қана көсемдікке ұмтылса не болмақ? Мәселен, өзіңіз көсем болуға шешім қабылдағанда оны мойындайсыздар ма деген сұрақты маған да, басқаларға да, адамзатқа да қойған жоқсыз ғой? Демек, біз келіспеген күнде сіз бізді өзіңізге еріксіз бағындыруға тырысасыз. Ал егер сізге тура өзіңіз сияқты біреу кездессе, нағыз пәле басталады. Меніңше, соның бәрінің қисыны қарапайым: барлық адам – өз бетінше көсем, жер бетіндегі бейбітшілікке, келісім мен ымыраға мүдделі болсаңыз, ешкімнің ешкімді бағындыруы, оның үстіне күштеп бағындыруы қажет емес.

	Мен сан мәрте сан алуан үлкен саясаткерлермен емен-жарқын пікірлестім және нәтижесінде бірталай түйіндер жасадым, ал сол түйіндер тыныштандыратындай емес, қорқынышты еді. Саясаткерлердің өзі жаман адам емес, тіпті, өте жақсылары да бар, бірақ олардың әрекеттерінің бәрі пайдаға негізделетін. Пайда, табыс – олардың саясатының бағдаршысы, өмірінің өзегі. Бір қарағанда дұрыс та сиқты ма? Алайда, Козьма Прутков айтпақшы «түбіріне үңілсек» қорқынышты, өйткені пайда адамгершілік, ар-ұят, әділеттілік ұғымдарын таптап өтеді. Ал егер өз еліңіз, мемлекетіңіз үшін пайдалы нәрсе басқа ел, басқа халық үшін зиян болса ше? «Егер бізге пайдалы нәрсе – адамшылыққа жат болса, ал адамгершілік – пайдасыз болса, біз пайданы таңдаймыз!» деді маған ағынан жарылған саясаткерлер. Ол – қорқынышты, мен шамам келгенше ондай адамдарға ар-ұяттың Н-бірлігімен шабуыл жасадым. Алайда, өкінішке орай, бәрін тәрбиелеу мүмкін емес.

	Ал бір көсемнің көңіліне жағуды пайда көріп, сол үшін тұтас халықтың, елдің тағдырын құрбан ету де сондай қорқынышты. Бір жолы мен әлдебір басшының бейбіт мегаполистің тура ортасынан бактереологиялық зауыт ашпақ болғанын анықтадым. Ал тағы біреу әлемдегі бүкіл ядролық қарулардың радиациялық қалдықтарын таза көлдің түбіне көмуді ойластырыпты. Қорқыныштысы сонда, тіршілік үшін өте қауіпті, зардабы зор мұндай шешімге ешкім қарсылық білдірмеген. Өйткені, көсемнің қалауы – сол! Өкініштісі сонда, мен ол көсемге жете алмадым.

	Адамзат даму жолында алға басқан сайын, бүкіл планета үшін қатерлі қару-жарақ арсеналының қорқынышы да арта түспек. Қазір адамзаттың алдында кім жеңеді деген сауал тұр. Мәселе басқада: не адамзат байлық пен әлемдік билік жолында жер шарын жояды немесе бірлескен жағдайда бейбітшілік пен келісімге келіп, оны құтқарады. Үшінші жол жоқ, генерал, саясаткер Янга Ли Мжанба мырза!





Айрықша жаралғандар




	Әрине, әр адам, сондай-ақ әр халық өзін айрықша санайды. Әрі ол заңды құбылыс. Оны жоққа шығару қисынсыз, басқаша деп дәлелдеу де мүмкін емес. Өйткені, шынында да әр адам, әр халық ерекше, қайталанбас құбылыс әрі өзінше әдемі. Алайда, өзіңді ерекше санасаң, басқаларға да сондай мүмкіндік бер, басқалар да өзін, дәл сен сияқты, жаратушының сүйікті де таңдаулы пендесі деп санауға хақылы ғой. Мейлі, өзін кім деп есептесе сол деп есептесін – рұқсат! Тек қана сол ерекшеліктер мен артықшылықтарды басқаға күшпен ұқтырып, дәлелдеудің қажеті жоқ –бітті!

	Жанжалдың құдай әйелі Эрида үш сұлу құдай әйел Гераның, Афродита мен Афинаның алдына «Ең керемет сұлуға !» деген жазуы бар алтын алманы лақтыра салғанға дейін адамзаттың бәрі бейбітшілікпен, келісіммен өмір сүріп жатыр еді. Міне, сөйтіп бәрі бүлінді, соғыс басталды, көп сарбаз қырылды, Троя талқандалды. Алайда, адамдар осы тарихи оқиғадан сабақ алған жоқ. Сол араздық алмасы формасын өзгерткені болмаса, ықылым заманнан күні бүгінге дейін адамзатпен бірге келе жатыр. Халықтар материалдық игілік пен амбиция, тәкаппарлық жолында шайқасып, бірін-бірі қырғындауда. Ұлылыққа ұмтылу жаман да нәрсе емес. Әрине, егер адалдық пен әділдік жолымен жүрсең ғана. Алайда, сіздер өздеріңізді артық санап, басқаларды қорлайсыздар. Сол жаман.

	Ал егер сіздің ұлылығыңыз басқаларды құртуға бағытталса, ол – қылмыс.

	Егер сіз өзгелерді табаныңызға басып, одан да сорақысы, өзіңіз қырып – жойған жандар мен тайпалардың сүйегінің үстінде тұрып, өзіңізді биік санасаңыз, мұны қалай түсінуге болады?!

	Ал ар-намысы бар адам, егер оның елін басқа бір елдер құлдыққа түсіріп, отарласа, өз шартына бағындырып қорласа және ұлттық құндылықтарын, тілін, әдебиетін, дәстүрін, ғұрпын жойып, қуғындаса және халықтың діни сезімін қорласа, не істеуі керек? Саяси, рухани және психологиялық қысым әскери әрекетке ұласып, от, семсер арқылы аз халықтар қырғынға ұшыраса тіпті сұмдық. Әлбетте, бала күнінен осындай сынақтарға, қорлыққа және қуғынға ұшыраған адам объективі түрде саналы лаңкеске айналып, еш ойланбастан зорлықшы мемлекеттің өкілдерін құрта бастамақ.

	Жауыздықтан жауыздық туындайды. Ол белгілі. Алайда, бейбіт адамдар үркердей агрессивті сабаздардың шектеусіз амбициясынан не үшін зардап шегуге тиісті?

	Бірде осы сауалды екі лаңкеске қоямын деп әзер құтылғаным бар. Оларды іздеп тауып, дайын жоспар арқылы іске кірістім, олардан арбамды итерісіп жіберуін өтіндім. Олар құлықсыз болса да өтінішімді орындады. Біріншісіне тура, тиімді шабуыл жасадым. Алайда, әлденеден күдіктенген еңгезердей екіншісі өзіме тұра ұмтылды. Янгалибустың басқару тетіктері арбаның екі қапталында еді, жоғарғы бұрышында доға түрінде жасалынып, дұрыс есептелген. Сондықтан оны бір ғана адам ұстай алатын. Сол кезде сыртқы түтік байқатпай ғана айналып, «Борджиа сақинасы» іске қосылатын. Ал бұл жолы бірінші лаңкес екі басқару тетігін бірдей ұстап, арбамды қозғалтқан. Ал екіншісі сол қолымен оның оң қолынан ұстапты. Осылайша шабуыл тек біреуіне ғана әсер еткен. Мен болмашы қателіктен ажал құша жаздадым. Дегенмен, отқа күйіп, суға батпайтын Янгалибус мені құтқарды.

	Әлгі оңбаған дәу өзімді ұрмақ болғанда, бірден жылдамдықты қостым, сол-ақ екен, арбам аллеямен алға жүйтки жөнелді. Лаңкес соңымнан қуғанымен жете алмай, қалып қойды.

	Біраз ұзаған соң даңғылдың келесі жағына шығып демімді бастым.

	Алайда жағдай қиын еді.

	Әбден қаны қайнаған қанішер мені машинамен қуып келе жатты. Керемет сәт! Көзге елестетіңізші, мистер Янга Ли Мжанба, басбұзар лаңкес тапа-тал түсте, заманауи қалада джиппен соғыс мүгедегінің арбасын қуып келе жатыр! Әрине, машина жылдам жүреді, алайда менің арбам епті, шапшаң еді. Янгалибус тар өткелдерге сүңгіп, бұрылмас жерден бұрылып кететін, адам өте алатын жердің бәрінен өтетін. Ал машина аула арқылы үйлердің арасымен жүре алмайды. Ақыры қанішер қалып қойды. Соған мәз болып, өзен жағалауына жетіп, демімді бастым және тағдырым мен Янгалибусыма алғысымды білдірдім.

	Бірақ оқиға мұнымен біте қойған жоқ. Күтпеген жерден дөңнің ар жағынан жүйткіп шыққан машина тура маған қарай заулады. Менде өзенге секіргеннен басқа амал жоқ еді. Арбамды суға қарай бағыттадым. Ал салмағы ауыр машина құмға батып қалды да, құтырынған қанішер сыртқа шығып, маған қарай жүгірді.

	Жағалау жазық еді. Мен өзенге кедергісіз жеттім. Менің Янгалибусым құдды Наутилус сияқты жүзе жөнелді. Он метрден кейін артыма қарасам, лаңкес жұдырығын білеп, жағалауды бойлай жүгіріп жүр. Аузына келгенін айтып боқтайды. Оның өзімнен қалмайтынын, қолына түссем өлтіретінін түсіндім. Мәселені түбегейлі шешу үшін оған қарай найза-балдағымды лақтырдым. Найзам тура оның алдына келіп жерге қадалды. Оңбаған найзаны топырақтан суырып алған. Әлбетте, осы жерде «Борджиа сақинасы» іске қосылды. Ашулы қанішер найза-балдақты жоғары көтеріп, бар күшімен серпіліп, маған қарай құлаштап лақтырмақ болды. Бірақ ол кезде мен Н-бірлігін бағыттап үлгерген едім. Қанішер Эллада Олимпиадасындағы найза лақтырғыш спартаншы сияқты, керілген қалпында қатты да қалды.

	Онан арғысы түсінікті. Бірнеше секундтан соң ол құмға етпеттей құлап, зар еңіреп жылап қоя берді. Тіпті оның жылаған дауысы толқын дыбыстарын да басып кетті.

	Янгалибусыммен оған қарай жақындадым. Балдақ-найзамды алып, кете бердім. Лаңкес болса сол жылаған қалпында жатып қалды. Жобасы, жасаған қылмысы көп сияқты. Алайда, мен әлгі сауалымның жауабын ала алмай кеттім. Мүмкін, Янга Ли Мжанба мырза, оны екеуміз бірге іздестірерміз.





Жалбарыну




	Әу басында Жаратушыдан барлық зорлықшыны жазалауды тілейтінмін. Әділетсіздік жасап, адам өлтіргендердің өмірмен қоштасуын қаладым. Мен үшін әділеттің басқа жолы жоқ еді. Алайда, соңынан есімді жиып, жаратушыдан адамдардың ар-ұятын оятуды тіледім.

	Айдай әлемнің алдында сізге мынадай сауал қойғым келеді:

	– Генерал мырза, халықтарды құртып, қорлаудан ұялмайсыз ба? Әлде ұяласыз ба? Онда тоқтатыңыз және барша мәселені ақылмен, әділеттілікпен, ар-ұятпен шешіңіз. Әлде мүлдем ұялмайсыз ба? Адамдарды одан әрі де бақытсыздыққа ұшырата бересіз бе? Онда сіздің өмір бойы қарғыстан арылмайтын құбыжық болғаныңыз!

	– Әділет пен ұят?! Иә, өркениеттің, прогрестің басты жауы солар! Нағыз тежегіштер де солар. Олар адамдардың алға қарыштап, дамуына мүмкіндік бермейді. Өмір сүруге кедергі келтіреді. Ұят пен сана, әділеттілік пен саясат – қарама-қарсы ұғымдар! – деп ойлайсыз ғой іштей және мені аңғал ақымақ санап жымиясыз.

	Бірақ асықпаңыз, өйткені бәрі үшін жауап беретін кез алда.

	Кейде, саясаткер генерал Янга Ли Мжанба мырза, өзіңе өзің қорлаған, өзің қанға бөктірген адамдар мен халықтардың көзімен қарау да керек. Сондай-ақ, құлдыққа түскен, езілген халықтардың жер бетінде жұмақ орнатып берсең де, азаттыққа қол жеткізгенше қуанбайтыны туралы ойланыңыз!





Өмір сүруге рұқсат етесіз бе?




	Шындық бізге қатысы жоқ жағдайда ғана тамаша. Бәріміз де басқалар туралы шындықты жақсы көреміз!

	Алайда, өз шындығымыз ашыла бастаған кезде біз жанұшырып оны жасыруға, басуға, құртуға ұмтылып, айналып өтуге немесе оған қарсы тұрып, кері қуып тастауға тырысамыз. Дегенмен, ол – шындық, суға батпайды, уақыты келгенде қайтадан қалқып шығып, ойландырады, көп нәрсені еске түсіреді.

	Бізге дейінгі адамдар сияқты, бізге де, қанша ащы болса да шындықты мойындауға тура келеді. Біздің бір-бірімізді құрту жолындағы күресіміз, сондай-ақ адамзаттың өзі сияқтыларды құртуға бағытталған тарихы қатыгездікке, ойсыздыққа, жабайылыққа толы. Адамдарға аянның бір кезеңде келмеуі неліктен екен? Неге әлемде бейбітшілік жариялап, бүкіл халықтардың өз еркінше өмір сүруіне мүмкіндік бермеске. Өйткені, ішінде мұнай да бар, барша материалдық және әскери мүдделер адамның қаны мен көз жасының, жалпыхалықтық, жалпыадами қасіреттердің жанында түкке тұрмайды ғой.



	О, адамдар, өмір сүріңдер

	Үмітпен, сеніммен,

	Мейірім, махаббатпен,

	Шаттық, бақытқа бөленіп.

	Қиналды ғой халықтар

	Өшпенділік өртінен.

	Шаршады ғой солдаттар,

	Қанды шайқас ұрыстан.

	Олар қайтсын үйіне,

	Тезірек тапсын тыныштық!



	Жалғыз пилигрим,

	Нені іздейді,

	Не таппақ?

	Соғыс балтасын жерге көміп,

	Бейбітшілік соқпағына түсіңдер.

	Әйтпесе біз,

	Уақыт пен елдерді,

	Жалғап тұрған жіпті үземіз.

	О, адамдар!

	Алауыз бауырлар,

	Өздерің де өмір сүріңдер,

	Өзгелерге де өмір сүруге мүмкіндік беріңдер!



	Генерал мырза!

	Өмір сүруге рұқсат етіңіз!

	Мен сізге рұқсат етемін!





Алогизм




	Қайнаған тіршілік ортасында адамдар бұл мәселені қалай шешеді? Бірде базардан соқыр адамды көргенім бар. Ол кіреберісте мыж-мыж қалпағын ұсынып, қайыр-садақа сұрап тұрды. Жүргіншілердің көбі оған назар аудармайтын. Алайда, кейбір игі ниеттілер оған ақша тастап жатты. Кенет ішіңкіреп алған орта жастағы еркек оған жақындап барды да, бұрышқа қарай тықсырды. Сол кезде олардың қасынан өзімнің Янгалибусыммен өтіп бара жатқанмын, бәрін де өз көзіммен көрдім. Мас еркек соқырдың көз алдына қағаз ақша жақындатып, қырылдаған дауыспен: «Міне, саған қағаз ақша берем, ал сенің тиындарыңды өзіме аламын!» деді. Солай деген ол қалпақ ішіндегі тиын-тебенді қағып алып, орнына әлдебір түрлі-түсті қағаз тастады. Оңбағанның соқырды алдағанын бірден түсініп, қаным қайнап, тұра ұмтылдым.

	– Тоқта, оңбаған! Ақшаны қайтар! – деп айғай салдым. Әлгі мас адам маған асқақтай қарап, мазақтай мырс етіп, кетіп қалмақшы болды. Соқырдың жайы белгілі, ауа қармап қалған. Мен ғажайып арбаммен әлгі оңбағанды қуып жетіп, құйрығынан балдағыммен аямай найза-соққы жасадым. Алдымен тынши қалған еркек ізінше жан-жағына баяу бұрылып қарады да, басын шайқап, өзін-өзі маңдайынан оң қолымен құлаштап тұрып сарт еткізді. Әрі қатты қиналып, ыңыранды да соқырға жақындады. Алдап алған тиын-тебенін қайтарып беріп, соқырды құшақтап зар еңіреді. Басында абдырап қалған соқыр ізінше оны ризалықпен арқасынан қақты.

	Не болғанын түсінген мен баяу күрсініп, жөніме кете бердім. Міне, сіз ойлануға тиісті мәселенің бірі осы!





Біздікі – сіздікі




	Әлемді біздікі, сіздікі деп бөліп қойып, шамаң жеткенше бөтендерді құрта беру қандай бақыт, ә? Бірақ олай емес қой, Янга Ли Мжанба мырза. Бұрынғы тарихта да олай болмаған, ал қазіргі әлемде тіпті мүмкін емес. Біздікі де, сіздікі де жоқ! Ғарыш мұхитында жалғыз жүзген жер планетасы деген бір ғана ортақ кемеміз бар, ал біз, адамзат, сол жалғыз кемемен мәңгілікке жол тартқан бір ғана командамыз, біздің ортақ міндетіміз – соны аман сақтап қалу. Әйтеуір, абайсызда Жерді жарып алмасақ немесе тіршілік атаулыны құртып алмасақ болғаны. Бір ғажабы, сіздің түсінігіңіздегі соғыстан зардап шеккен сорлы мүгедек мен сол туралы ойланамын және жердің тағдыры үшін алаңдаймын. Ал сіздер, жоғары білімді, озық саясаткер генералдар бұл туралы бас қатырмайсыздар.

	Сіздердің: Қазір бір қиырға зымыран жіберіп, жаман адамдарды күл-парша етіп, әлемдік тәртіп орнатамын деген ойларыңыз қате. Жоқ, Янга Ли Мжанба мырза, сол атқан зымырандарыңыз бумеранг сияқты өздеріңізге қайтып оралады. Кейде тіпті, генерал мырза, біреуге бағыттаған оғыңыздың өз адамыңызға тиетіні де болады ғой... Амал не, Жаратушының жоғарғы әділеті, құдайдың жазасы, карма заңы деген сол...

	Егер де бүкіл әлемнің тарихын осы тұрғыдан зерделесек, өз заманында басқа ұлтқа жамандық пен зорлық-зомбылық жасаған ел мен халықтарға сол жамандығының еселеніп қайта оралғанын көріп, түсіне бастар едік.





Іздеу




	Мен бір жаппай қырып-жоятын ерекше қару туралы бұрын естігенмін, бірақ оған сенбейтінмін. Тіпті, дені дұрыс, өркениетті адам солай жасай алады дегенді қаперіме де алмайтынмын. Алайда, өткен соғыстан соң осы мәселені терең ойлана бастадым. Дақпыртқа қарағанда, ол қарудың қауқары күшті сияқты, жүздеген шақырым аумақты қамтитын көрінеді. Бірақ ядролық бомбадан басты ерекшелігі – ол тіршілік иелерін ғана, яғни халықты ғана құртады. Ал барлық материалдық игіліктер залалсыз, сол қалпында қалады. Яғни, бомба лақтырсаң болды, тұтас халық қырылады, содан кейін олардан қалған игілікті пайдалана бер деген сөз! Мұндай жиіркенішті идеяның ұлылық елесімен ауыратын, дені дұрыс емес агрессорлардың басына ұялап, жүзеге асуы да мүмкін ғой. Сондықтан мен ар-ұяты мен әділет сезімін ояту үшін сол қару-жарақты жасағандарды іздестіре бастадым. Менің еңбегімнің нәтижесінде көптеген ғалымдар өздерінің фантасмагориялық идеяларынан бас тартып, жаңа қару-жарақ жасауды тоқтатып, шіркеуге кетті. Тіпті, кейбіреулер есінен адасып, жындыханаға түсіп, арнаулы агенттердің бақылауымен есі дұрыс еместер мен психиатрларға адамзаттың рухани денсаулығы туралы дәріс те беріп жүр. Әрине, менің әрекетім байқалмай қалған жоқ. Сіздің ведомствоңыз бен өзіңіз, Янга Ли Мжанба мырза, данышпан ғалымдардың аса қуатты миына осыншалықты әсер ете алған тылсым күшті іздестіре бастадыңыздар. Бірақ, мен қолға түспей қойдым! Ұдайы жақын маңда, көз алдыңызда жүрсем де, сіздің ведомствоңыздың құрығы маған жете алмады. Заманауи қондырғылары көп сіздің барлау қызметіңіз бүгінгі өмірдің лас ағысында шеберлікпен тербеле жүзген менің Янгалбусымды тауып, ұстай алмады.





Сіздің ұлы мәртебеңіз...




	Саясаткер-генерал Янга Ли Мжанба мырза, сізге бір тура сауал қойғым келеді. Әрине, оған жауап естімейтінімді білемін, бірақ, әскери адам ретінде тым болмаса өзіңізге өзіңіз іштей әділ де тура жауап беруіңізге болады ғой.

	Сіздің мәртебеңіз басқаларды қорлауға бағытталған ба?

	Сіз басқаларды қорлау арқылы мәртебе биігіне шықтыңыз ба?

	Өзгелер төмендеген сайын асқақтай түсесіз бе?

	Басқаларды қорлау арқылы,өзіңізді өзіңіз қорламайсыз ба сонда?

	Мүмкін сіздің ақылыңыз, күш-қуатыңыз басқаларды құртуға бағытталған шығар?

	Басқаларды құрту арқылы өзіңізді-өзіңіз құртпайсыз ба!?

	Жауынгер генерал һәм әккі саясаткердің жұрт алдында берген жауаптарын есту қызық болар еді. Алайда, меніңше, оның жауабы сұрақтардың өзінде тұр емес пе? Сіздің жауабыңызға қарамай-ақ, бәрі де түсінікті сияқты.Бұл сауалдарды сізге не үшін қойғанымды қазір түсінесіз...

	Сонымен, тоқ етері, радикалды халықаралық ұйымның бір супер лаңкесін аңди бастадым. Он жылдай соңына түскен әлемнің бүкіл арнаулы қызметі оны тауып, құрта алмаған. Өзімнің түйсігім мен шексіз қиялымның арқасында мен оның ізіне кездейсоқ жағайда түстім. Кей-кейде оны қалай тапсам деп ойлап қоятынмын. Бірде өз Янгалибусыммен тоқсан градусқа солға қарай бұрыла берген кезде аяқ астынан басыма «оны мүлдем ол жоқ жерден іздеп жүр» деген ойдың сарт ете қалғаны. Сөйтіп, сол әсермен арбамды жүз сексен градус кері бағытқа бұрып, мүлдем басқа жаққа қарай тарттым. Расында да оны өзі жоқ жерден іздеп жүрген сияқты. Ал оның заңға бағынышты, қалыпты азамат сияқты, арамызда жауапты мемлекеттік қызметтер атқарып, елеусіз жүруі де мүмкін ғой. Үкіметтегі барлық күмәнді адамдарға зер салып, Икс мырзаның өмір жолы мен лаңкестігін талдау арқылы біраз түйіндер жасап, ақыры ізіне түстім. Шынында да Икс мырза бәрін гроссмейстер шахматшы сияқты терең ойластырып, өзінің де, қарсыласының да жүрісін алдын-ала есептей білетін. Сондықтан жеңілмейтін, дұшпандарын жақсы білетіндіктен қашан да олардың алдын орап кететін. Алайда, ол ақылды соғыс мүгедегінің қамал-арбасы Янгалибусымен өзін аңдып жүргенін білмейтін, біле де алмайтын.

	Сөйтіп, әр кеш сайын жұмыстан соң есік алдында белгісіз лаңкесті күтетін болдым. Гәп мынада – оның кім екенін дәл білмейтінмін.

	Алайда, оның осында екенін, өзім нысанаға алған жеті шенеуніктің бірі екенін анықтадым. Солардың бәрінің ар-ұятын оятуға шештім, өйткені бәрінің де кінәлары жетерлік еді. Ал ең бастысы, алда-жалда адамзаттың осы дұшпанын тауып, көзін жойсам, менің барлық әрекетім өзін-өзі ақтар еді.

	«Соғыс – алдаудың жолы, – деп жазады Сунь Цзы. Егер батыстан тиетін болсаң, қарсыласыңа шығыс қапталдан келетіндей болып көрін. Қолыңнан келетін нәрсені дұшпанға қолыңнан келмейтін етіп көрсет! Ал, қолыңнан келмейтінді келетін сияқты көрсет! Егер өзіңді де, дұшпаныңды да жақсы білсең, үнемі жеңіске жетесің!»

	Ұлы қолбасшы және данышпанның бұл бағдарламасын мен толық игергенмін. Ол мені қашан да дерлік жеңіске жеткізетін. Бірінші күдікті сыртқа шыққан кезде мен оны Янгалибусымда сабырмен күтіп отырдым. Осынау ғажайып арбаның қасынан ешкім де бей-жай өте алмайтын. Әлгі мәртебелі шенеунік те менің қасымнан өте бере Янгалибусыма тесіле қарады. Сол кезде, осының алдында айтып кеткенімдей, көпбағдарлы қаруға айналған, алдын-ала дайындалған балдағымды жерге түсіріп жібердім. Ол иіліп, балдақты көтеріп, кішіпейілділікпен маған ұсынды. Балдақты қолына ұстаған кезде «Борджиа сақинасы» іске қосылды. Оған басымды изеп, алғысымды білдірген сәтте байқатпай Н-бірлігін бағыттадым. Шаруа бітті. Сөйтіп мен сабырмен нәтижесін күттім.

	Маңызды мемлекеттік шенеунік алға бірнеше қадам жасап барып, күрт тоқтады да, басын қос қолдап ұстады. Айғай салып, шегіншектеп ұят соққысын алған жеріне қарай жақындады. Мені көргенде қатты қуанды және ағынан жарылып, өзін-өзі жазғыра бастады. Өзінің лепіре айтуынша, оны шетелде оқып жүргенде шетелдік барлау шырмап алып, жұмысқа тартқан көрінеді. Алайда, ол ешқандай да жансыз, шпион, резидент емес екен. Ол мемлекеттік маңызы бар құпия мәліметер жинастырмаған, әскери құпияларды іздестірмеген. Оның міндеті – өзін жалдаған мемлекеттің біздің мемлекеттегі экономикалық мүддесін қорғау болатын. Енді аяқ астынан ар-ұяты оянып, кінәсін мойындап, премьер-министрге бармақ болды. Несі бар, жолы болсын делік. Осылайша, өзім соңына түскен жеті шенеуніктің алтауы менің Янгалибусыма назар аударып, көпсалалы балдағымды жерден көтеремін деп, шабуылыма ұшырады. Кереметі сонда, бәрінің де ар-ұяты оянып, өзім ойлап та көрмеген небір қылмыстары мен күнәларын мойындарына алды.

	Екінші болып биліктің шексіз құрметіне бөленген адам келді. Оны теледидардан ұдайы күлімсіреп, мәз болып тұрған көңілді, аздап жасандылау қалпында көретінмін. Біздің халқымыз аспандатып, көкке көтерген, еліміздің көрнекті патриоты санаған бұл адамның да өмірлік мақсаты басқа екен. Ол өмір бойы халықты арсыздықпен алдап келгенін, әлдебір топтың мүддесі үшін тарихты бұрмалаумен айналысқанын, ұлттық мәдениетті қорлағанын және өзінің күмәнді ойлары мен әрекеттері арқылы елдің әр аймағын бір-біріне жауластырып келгенін мойындады. Яғни ұлттың тұтастығын бұзбақ болған. Ол аз десеңіз, кино мен теледидардағы әртүрлі зорлық-зомбылық пен арсыз көріністердің идеялық қолдаушысы және насихатшысы болған көрінеді. Оның ақылымен есуас жас режиссерлер жас қыздарды экранда тырдай жалаңаш шешіндіріп, ақша арқылы төсек қатынасына тартып келіпті және оны елдің бүкіл халқына өркениеттің жаңа эстетикасы етіп көрсетіпті. Ал түп-түбінде мұндай әрекеттер ұлттың адамгершілік негіздерін бұзуға бағытталған және оның нақты көздегені жастарды аздыру болған. Әлгі адам осының бәрін шетелдегі қауқарлы қолдаушыларының тапсырысы бойынша жасап келіпті. Ал енді ар-ұяты оянғаннан кейін қатты өкінді. Тіпті жүзі қап-қара болып кетті. Айтулы адамның бұрынғы жалған бетпердесінен түк те қалмады. Оның аппақ шаштарынан бүкіл лас, былық-шылығы ағып, бар денесіне жайылғандай әсер еткені. Сөйтіп, ол менің қасымнан бүкірейіп, тәлтіректеп кете барды. Бір күннен соң ол ұлттық теледидарға шығып, өзінің жасаған жамандықтары туралы ашық айтып, барлық теледидар мен кино қызметкерлерін ұятты ұмытпауға шақырды және көпшілік алдында өкініш білдірді.

	Ал үшіншісі жайымен мемлекетік билікті сатып отырған, яғни, әрбір көрсеткен қызметі үшін ірі көлемде ақша талап еткен. Ол саясаткерлер арасында елеулі тұлға емес еді, көпшілік алдына шығуға да тырыспайтын және тілшілерден қашатын, сұхбат бермейтін. Әсіресе, ол өзекті проблемалар мен даулы мәселелер туралы қойылған нақты сауалдардан жалтарудың шебері болатын. Осының бәрі менің күдігімді туғызған. Бұл жолы да түйсігім өзімді алдамапты. Менің шабуылымнан соң ол қатты өкініп, қылмысын мойындап, прокуратураға өз еркімен барды.

	Төртінші күдікті маған керемет, өшпестей әсер етті. Мені көрген соң жүрісін баяулатып, ғажайып Янгалибусыма біртүрлі кінәлі адам сияқты қарады. Балдағымды қасақана жерге түсіріп жіберген кезімде шын жүректен қынжылып, оны көтеруге ұмтылды. «Мына үкімет дегенің қандай мейірімді еді! – деп іштей күлгенім есімде. – Адамды мүгедек етеді де, сосын аяушылық білдіреді!» Балдағымды өзіме ұсына берген шенеунік менен көзін алмай тесіле қалды. Жанарына жас үйірілді. Содан, сайрай жөнелді! Сөйтсек, ол жекешелендіру арқылы көп нәрсені иемденіп алыпты әрі соның бәрін заңдастырып үлгеріпті. Міне, керемет, заңды пайдаланып өз еліңді өзің тонауға да болады екен-ау! Ол сол байлығының бәрін байқатпай шетелге жіберген, яғни түбінде отанынан көшуді ойластырған. Планетаның ең әдемі жерлерінде, әсіресе курортты аймақтар мен аралдарда оның бірнеше вилласы мен коттедждері бар екен. Ал енді мемлекеттік қызметте жүргенде өз халқын өзі өмір бойы тонағанына өкініш білдірді. Әлгі адам менің қасымнан ұрланған дүниенің бәрін мемлекетке қайтаруға ант ішіп кетті.

	Өзім күдіктенген бесінші адам менің қасымнан тәкаппар күйде аспанға қарап өте берді. Тіпті маған көз қырын да салмады. Оның табиғатына тәкаппарлық, өркөкіректік тән, өзінен басқа ешкімді ойламайтын, ешкімді менсінбейтін тәкаппар Нарцисс екенін бұрын да естіген едім. Ал оның шектен тыс менмендігін өз көзіммен көргенде тал бойымда араласқан шығыс пен батыстың барша қаны көтеріліп, жалпақ жауырынына найза-балдағымды қадауға шақ қалдым. Алайда, өйтудің орнына балдағымды бұрынғысынша қасақана жерге түсіріп жібердім. Бірақ ол бұрылып та қараған жоқ. Ашудан демім тарылып, дереу ибуки тынысын жасадым. Бір сәт сабырға келіп, оған:

	– Ей, боялған мырза! Қане, маған жақындап кел! – деп айғай салдым. Күтпеген тұрпайы сөз оны балғамен төбеден бір ұрғандай қатты әсер етті. Ол селк ете түсіп, есі шығып, маған сасқалақтай қарады.

	Сол сәтте мен де:

	– Қане, маған балдағымды әперіп жібер! Әйтпесе мен сияқты мүгедек болып қаласың! – дедім.

	Есебім дұрыс еді. Әсіре әспеттеу мен жалған мадақтардың қуыршағы мұндай бассыздықтан бірден шашылып қалды да, бағынышты күйде балдағымды жерден көтеріп, маған ұсынды. Соның өзі жеткілікті еді, Н-бірлігінің шабуылы өз дегенін жасады. Көп ұзамай оның бойында тәкаппарлықтың ізі де қалмады, ол балаша өксіп жылап, барша шындығын ақтара бастады. Оның әрекетінің бәрі нағыз акулалардың қанішерлігімен салыстырғанда, баланың ойыны сияқты екен. Алайда, өте күлкілі, ақылға сыймайтын ойын ! Сөйтсек, осынау нувориш Нарцисс кез-келген қарым-қатынасын ақшаға айналдырып келіпті. Ештеңені тегін жасамаған. Сыйлық түріндегі пара қалтасына құйылып жатыпты. Оның әр қызметінің нақты құны болыпты. Оны ешкім бұза алмапты. Бұл Нарцистің бетімен кеткендігі соншалықты, нағыз Нарцисс оның жанында жіп есе алмайтындай болып көрінеді. Ол: «Мен өзімді жақсы көрсем, басқалар да мені жақсы көреді, жақсы көруге тиіс!» – деген қағида ұстаныпты. Әрі сол жақсы көретіндіктерін шытырлаған жасыл доллармен білдіруге тиіс екен. Ақиқаты мынадай: Нарцисті әлдебір отбасылық салтанатқа, мәселен, үйлену тойына шақырады делік. Салтанатқа танымал шенеуніктің қатысуының өзі оқиға ғой. Сол арқылы салтанаттың мәртебесі артатын. Нарцисс оны жақсы түсінетін. Сондықтан той иесі өзіне ақша берсе ғана келетінін ашық айтатын болыпты. Ал егер өзі жай ғана құттықтау сөз сөйлесе немесе тілек айтса, әлбетте төлем екі еселенетін болған. Алда-жалда осы мәртебелі, халыққа танымал, сұлу да тәкаппар адам жүрекжарды, мазмұнды, қызықты сөз сөйлер болса, төлем үш еселенеді екен. Яғни, ол өзінің жанын саудалап келіпті. Қызығы сонда, оған сол үшін төлейді екен! Тіпті адамдар ақшаны қуана отырып береді екен. Өйткені, бұл оның ертеңгі қамқорлығына қол жеткізу, тоқ етері, нағыз пара болатын.

	Ал енді ұялған Нарцисс көз жасын көлдей етіп, жасаған әрекетіне өкініш білдіріп, түзелуге уәде берді. Несі бар, бұл да жаман нәтиже емес!

	Алтыншысы бизнес-вумен – алтын бикеш болатын. Заңғар ғимараттар арасында, қызыл іңірде оның биік өкше туфлиімен тротуарды тақылдатып жүргені терең шатқалдағы аңшы соқпағымен келе жатқан еліктің жүрісін еске түсіретін. Ол мен жаққа жалт етіп бір қарап, жүре берді. Сүйкімді де тәкаппар әйелдің кереметтігі сондай, тіпті не үшін күтіп отырғанымды да ұмытып кете жаздадым.

	Өзінен қылмысы бар деп күдіктенгенім үшін аздап ұялыңқырап та кеттім. Бірақ, келесі сәтте үйреншікті әрекетіме кірістім. Жерге түскен балдағымның дыбысына жалт бұрылып, әйелге тән жанашырлықпен балдағымды өзіме ұсынды. Н-шабуылынан соң еркектер сияқты бірден ашылған жоқ, керісінше, менің жанымда біраз ойланып тұрып қалды. Сосын баяу, сиқырлы дауыспен сөйлей бастағаны.

	Сөйтсек, бұл әйел еркек саясаткерлер мен бизнесмендерді өсек-аяң, сыпсың сөз арқылы шағыстырып, халық сыйлайтын тұлғаларды асқан шеберлікпен бір-бірімен сүзістіріп келіпті. Нәтижесінде әлгі тұлғалар қатты жауласып, тіпті бір-бірін түрмеге қаматыпты, соның нәтижесіне елдің элиталық потенциалы әлсіреген.

	Ағынан жарылған әйел қатты өкініш білдірді және кетерінде өзі бүлдірген жағдайдың бәрін де өзі түзейтінін айтты. Ал оны қалай жасайтыны өзіне ғана аян еді. Жалпы, әйел логикасы деген ақылға сыймайтын ғажап қой!

	Міне, солай, генерал мырза. Үкіметте жауапты қызметте отырған құрметті тұлғалар ақиқатында біз ойлағандай емес екен. Олар бірінен соң бірі өз қылмыстарын мойындап, өкініш білдірді және өмір бойы өкініп өтеді де! Айпақшы, ар-ұят оянбайынша жан-дүние күнәдан тазармайды, демек осы тұрғыдағы менің күресу тәсілім қажет деген сөз. Тағдыр мен аспанның есімді жиғызып, адамдарды қырып-жоюға емес, керісінше ар-ұятын оятуға бағыттағанына өте разымын, әрі қуанамын. Иә, шынында да күнәлі адамдардың бәрін қыра берсем, кешірілмес күнәға батады екенмін.

	Ең соңғы, жетінші адамды біраз аңдып жүрдім. Ол өте өңсіз, елеусіз екен. Қасыма келгенін байқамай да қалдым. Ұзақ күтуден шаршаған мен көне қыш мазардың түбінде жападан-жалғыз отырған сопы сияқты адамның өмірі мен мәңгілік туралы ойға беріліп, оның қасымнан өте шыққанын байқамай да қалатын едім. Күтпеген оқиға болды. Алайда, қытай данышпандары айпақшы, кездейсоқтықтың өзі кездейсоқ емес-ау!

	Музыка пәнінің оқытушысы сияқты арық, көзілдірік киген әлгі адамның маған күрт бұрылғаны. Себебі, аяқ астынан телефоным шылдырлап, әлгінің назарын аударған. Телефон соққан менің сүйікті Жанмилам еді. Бірақ «музыкант» жақындап қалғандықтан, оған жауап беріп үлгермедім.

	– Рақым етіп, кешіріңіз, – деді ол кішіпейілділікпен. – Бұл қандай әуен? Қайдан тауып жүрсіз? Мұндай әуенді бұрын естіген жоқ едім!

	– Бұл – домбыра! Жусанды даланың ежелгі көшпенділерінің симфониясы... күйі!

	– Өзіме жазып алсам бола ма?

	Бұл мүлдем күтпеген нәрсе еді – ірі олжа қармағыма өзі келіп түскелі тұр. Жандалбаса «еркіңіз білсін» дедім. Бірақ оған өзімнің айфонымды бірден ұстата қойғам жоқ, Янгалибусымды бір қапталға қарай итеріңізші деп өтініш білдірдім. Ол арбаға қолын тигізген кезде «Боджиа сақинасы» іске қосылды. Ал мен байқатпай Н-бірлігін бағыттадым. Ол сәл теңселіп, басын шайқады да, тынши қалды.

	Ізінше бірнеше мәрте телефон соғып, әлдебір маңызды мәселелерді шеше бастады. Сосын Янгалибусыма қолын тигізіп, мені өзеннің жағалауына қарай жақындатты. Оның бақытсыз мүгедекке жасаған жақсылығын сырттай бақылаған біреу болса, планетадағы ең қатерлі лаңкестің бірі деп ойламас еді. Әлгі адам бүкіл сырын айтқан кезде жон арқамның шымырлап кеткені де рас.

	Сөйтсек ол біздің еліміздегі бірнеше вокзалды бір кезеңде жарып жібергелі жүр екен, ар-ұяты мен әділдік сезімі оянғаннан кейін зәресі ұшып, қантөгістің мағнасыздығын түсініп, бұл әрекетінен аяқ астынан бас тартыпты.

	Барынша толқыған ол бар сырын жайып салды. Бөліп-бөліп, екпіндеп сөйледі. Кеш түскен. Алаңдап, одан құтылуға тырыстым. Сол кезде сүйікті Жанмилам келе қалды.

	Телефонымнан жауап болмаған соң алаңдап, балаларымды ертіп, менің күнделікті клиенттерімді күтетін жеріме іздеп келіпті. Әрине, Жанмила бәрін білмейтін, мені жәй ғана өзен жағалауында қыдырып жүр деп ойлапты. Ол мені әдеттегідей, тез тауып алды. Балалар қуана шулап, мені құшақтады. Ал бақытты Жанмила көзіне жас алып, бізге қуана қарап тұрды.

	Осы кезде күтпеген тосын оқиға болды! Қуаныштан басымыз айналған біз лаңкестің кетіп қалғанын байқамаппыз. Кенет ол әдемі қызыл лимузинмен қайтып оралды. Көзіне жас алып, сол лимузинді маған сыйға тартты! Мен алмаймын деп едім, бірақ ол машинаны қалдырып, жаяу кетіп қалды.

	Іс жүзінде маған машина керек емес екені түсінікті ғой. Бірақ, амал не, қанішер лаңкестің көлігі Жанмилаға қатты ұнады. Әрі оны мейірімді мырзаның отан алдындағы парызын өтеген соғыс мүгедегіне тартқан сыйлығы деп түсінді.

	Бақытты Жанмила лимузинге жақындап, әдемі қимылмен есігін ашты да басын жоғары көтерді. Шашы желмен желбіреген. Ол осының бәрін мен үшін жасады әрі онысы маған қатты ұнады. Нәзік сезімнен басым айналды. Соны сезінген Жанмила әдемі машинаға отырды. Қасына қызымды отырғызып, ұлым екеумізге қолын бұлғап, жағалаумен тура тартты. Жүздеген метрден соң бос жағажайға тоқтаған.

	Дәл сол кезде жарылыс гүрс ете қалды. Ұлым екеуміз зәреміз ұшып қарап қалыппыз.

	Машина быт-шыт болып, жан-жаққа шашылып кетті. Жанмила мен қызым қаза болды!

	Бірақ ол лаңкес жасаған жарылыс емес еді.

	Ол сіздің бомбаңыз болатын, генерал Янга Ли Мжанба!

	Ақыры сіз есептеп таптыңыз! Мені емес, лаңкестің машинасын!

	Шешесі мен қызы о дүниеге құшақтасқан қалыптарында кете барды.

	Олар сіздің...

	Дәл осы тұста парақ бүктеліпті. Сондықтан бірер әріп көрінбей тұр. Ол қандай әріптер екен? Генерал Янга Ли Мжанба асығыс-үсігіс қағаздың бүктеуін жаза бастаған. Жабысып қалыпты. Ол қаламының ұшымен қағаздың бүктеуін ашып оқыды да, есі шығып отырып қалды.

	...қызыңыз бен немереңіз болатын.

	Өз көзіне өзі сенбей, тесірейе қарап, қайта-қайта оқыған! Олар сіздің қызыңыз бен немереңіз болатын!

	Қағаздағықатып қалған қатал, суықәріптерқайғылыхабаржеткізіп, жауынгер саясаткердің бақытты өмірін трагедияға айналдырды.

	Генерал Янга Ли Мжанба қатты толқыды. Көзі бұлдырап, айналаның бәрі жүзіп жүре берді. Мұрнына біртүрлі иіс келгендей болған, бірақ оған көңіл бөлмеді. Хатты ысырып қойып, ұзақ уақыт үнсіз отырды.

	Сүйікті қызының із-түзсіз жоғалуы осыдан екен ғой!

	Қайғыдан темекі шегіп, көзіне жас алды. Сағатқа қараған. Шабуыл жасауға ширек сағат уақыт қалыпты. Генерал Янга Ли Мжанба кенет батыл түрде орнынан ұшып тұрып, «шабуылды тоқтатыңдар!» деген бұйрық берді.

	Ол ұяттан өртеніп бара жатқан...



	Орыс тілінен аударған

	Өмірзақ Мұқай





	https://t.me/kzkitap





