Антал Гидаш

"Мартон және оның достары"





	РОМАН





БӨЛІМ 1

ЖОЛ БОЛСЫН, ПРОЛЕТАРЛАР!



	БІРІНШІ ТАРАУ

	Мұнда Пишта Фицек өзі-өз болғалы алғаш рет бүлік шығарып, онан соң сап алтындай сап-сары трикомен аспанға ұшып кетеді.

	1

	Бұрынғы етікші, ал бүгінде даяшы болып жүрген Фицек мырзаның өзі де кей-кейде әдептен тыс кететіні бар. Көпшілік жұрт солай деседі. Бірақ бұл не инабатқа, не әдепсіздікке жататын бағалаушыларға байланысты ғой

	Мәселен, Фицек, мырзаның өзі жұбайына былай дейтін:

	– Әй, Берта, осы мен қаншама тырысып бақсам да жылына бес жүз, әрі кеткенде алты жүз форинттен артық таба алмай ақ қойдым. Мұны сен өзің де білесің ғой, Ал ана қақпас франц-Иосиф табаны күректей жиырма бес миллион форинтті бір ақ күреп алады. Сондағы істейтіні: ертемен көзін тырналап аша сап басына тәж қоқырайта киіп алады да: анау атылсын, мынау асылсын— деген бірнеше үкімге қолын қойып сүйкей салады…Бар болғаны сол ақ.

	Мырзаның баласы Пиштаның да аяғын шалыс басатын кездері болады. Әр үйде бір әдет болмай қоймайды ғой: айталық, мещандар үйі бесін кезінде какао ішетіні сияқты, бала ұру Фицек мырзалардың әдетіне айналып кеткен-ді. Ал Пиштаға шапалақ, тисе болғаны, ол бір бұрышта тығылып алып екі-үш сағат бақырады. Енді оны тыйып көр! Не деп уатып, алдарқатсаң да көнбейді, бақыра береді… Ал кейде таяқ, қаншама қатты тигенімен, ыңқ етпейді. Иығын бірақ қағады да, қыңырайып алып, бұрынғысын істей береді.

	Бес-алтысында ол не болса соны жинайтын еді. Қайдағы бір тастарды тауып ойнайды. Жалыққанда барып қояды. Бірақ, тастарын қалай болса солай тастай салмайды, жерге көміп кетеді; құдды сүйек жасырған төбеттей. Оның дүниесіне біреу-міреу соқтығып көрсін. Пишта бар ашуын шақырып, жер тепкілеп жылағанда құлындағы даусы құраққа шығады; тіпті төбе құйқаң шымырлайды. Ал екі-үш апта өткеннен кейін әлгі тастарды басқа бір балаға бере салады; тіпті түр-түсіне де қарамайды.

	Әлде нендей бір шариктер, түймелер, әр түрлі жапырақтар, сіріңке қораптарын, қайдағы бір қалбырларды, сынған люстралардың жылтырақ хрусталь шыныларын, толып жатқан басқа да бірдеңелер жинайды. Осының бәрін кереуеттің астына тығатын да, кейде түнде тұрып, қазынасының орнында бар-жоғын қарайтын; оған ешкімнің суық қолы тимегеніне көзі жеткенде барып қана қайта жататын. Уақыт оза келе ол бұдан жалығып, бар дүниесін жұртқа таратып беретін. Кейін сол асылындай сақтаған заттары көзіне шалынса, не болса соны жинаппын-ау деп өзінен-өзі ұялғандай болатын.

	Ол сабақ оқуды жек көретін. Бастапқы жарты сағатты бірдеңе етіп тыңдайды да, одан соң есінеп, қалғи бастайды: бұл сәттерде бір мұғалім оған екеу болып көрініп, көз ұшынан барып ғайып болады, сөйтіп Пишта ұйқыға кетеді. Енді бірде терезеге қадалып, қарсы беттегі үйдің қабырғасына қарайды да отырады. Бұл кезде әлде бірдеңелер есіне түсіп, өзінше жоспар құрады, жәбір көрсетпекші біреулерден мықтап кек алуды ойлайды.

	Бірде ол қалалық паркте жүріп, маңдайшадағы «Бос сахна» деген жазуды көрді. Кіреберістегі босағада қағаз салатын корзина тұр: жұрт оған пайдаланған билеттерін тастайды екен. Пишта бір уыс қағазды үйіне әкелді де, уқаланған жапырақ, — жапырақ қағаздарды үтікпен әдемілеп бастырып, қыртысын жазды. Сонан соң оны достарына беріп, паркке тегін енгізетін болды. Пишта бұл «кәсіппен» көп айналысты: кейде ол осы әдіспен он шақты баланы бір-ақ енгізіп жүрді. Енді бірде осы сегіз жасар баланы сол көшедегі жезөкшелер «асырап» алады да баланың асты-үстіне түсіп, аймалап, нелер тәтті-дәмді тағамды аузына тосады. Әдемілеп шашын тарап, мұнтаздай етеді. Фицек мырза қанша ұрып-соққанымен бала оларға баруды қоймапты. Күндердің бір күнінде Пишта ұрып-соқпай-ақ өзінен-өзі су сепкендей басылып, әлгі үйге аяқ аттап баспайтын болды. Тіпті сол.әйелдер тұратын аулаға жолау түгіл, анадайдан орағытып өтетін еді. Әлдеқалай олардың біреуі кезігіп. «Сен бізге неге келмей жүрсің?» — деп сұрай қалса. Пишта: «Жәй, әншейін» — деп жүре жауап беретін.

	Ол, жалпы мағынасыз болса да жауапты келте қайырғанды тәуір көретін. Егер біреу-міреу оған әлденендей бір нәрсені ұғындырғысы келіп, қандай дәлелдер айтқанымен, ол осының бәріне әдетте: «Түк емес!» — деп бір ақ жауап беретін.

	— Сен мына шалбарды неге кидің, ол сенікі емес, Бандидікі ғой.

	— Түк емес!

	– Қолыңды неге жумайсың, көк соққыр! Көрмеймісің ана бес батпан кірін?

	— Түк емес!

	— Терезеден аяғыңды салбыратып отырма, құлап өлесің.

	— Түк емес!

	Міне бары осы. Одан басқа түк айтпайтын.

	Ал кейде тіпті не болса да содан қорқатын қоян жүрек еді. Кешкі шам жарығына ұшып келген жалбағай қара көбелектен үрейленгенін айтсаңшы: кірерге қуыс таба алмай қашатын. Енді бірде бар қайратын жиып, тістеніп ап, көбелек қуатын. Ұстаған көбелегін керосинге немесе денатуратқа малып өлтіретін де, түйреуішке шаншып, тәттіден босаған коробкаға салатын. Бұдан өзге онда неше түрлі мүйізді, сақалды, мұртты қоңыздар, көктемде шығатын қоңыздар мен теңбіл қоңыздар, капуста көбелегі, тарақан, шыбын, қандала, тағы басқа жәндіктер көп еді: шамасы келмей қойғаны тек бүрге еді, оны шаншарлықтай жіңішке ине таба алмай, дал болып жүрген-ді. Кейде ол күні бойы бір бүргемен әуре болып, енді-енді түйрей бергенде, ол құрғыр қолында езіліп қалушы еді.

	— Сендер маған түйреуішке ілігетін үлкен бүрге тауып беріңдер, — дейтін Пишта достарына.

	Күздің көзге түртсе көрінгісіз қараңғы кештерінің бірінде ол бәс тігіп, қалалық зираттың дуалынан әрі қарғып түсті де, сонда ұзақ уақыт жүріп алды. Шыдамы таусылған басқа балалар әбден шошып: «Пишта, қайт, шық енді! Ұтыс сенікі! Пишта», — деп айғайласа да болмады. Тек әлден уақытта барып, зираттың биік дуалының үстінде тұрған Пишта көрінді. Қолында үп-үлкен ағаш кресі бар — оны біреудің қабірінен суырып алса керек. «У — у— у!» — деп ұлығандай болды ол. Тонғаны соншалық, дірілдегенде тісі-тісіне тимейді. Кенеттен суық жел де тұрып кетті. Балалардан он қадамдай әрірек ілулі тұрған газды шам пысылдап барып сөнді. Бұта арасында, бірдеңе сыбдыр қаққандай. «Құдай-ау, кешір! Кешіре гөр, жасаған!» — деп жалбарынған Пиштаның үрейі ұшып, қолындағы кресін лақтырып жіберді. Бірақ ә дегенше болған жоқ, ол балаларға күле қарап: «Қайткенмен де ұтыс менікі!» — деп айғай салды.

	Фицектер әулетінде әр үйдің бір сорлысы болатын: не сұмдықтың, бәрін содан көретін де, бәрі өшін содан алатын. Мұнда әлсізге қол үшін беру деген болмайтын. Жығылғанға жұдырық дегендей, о байғұсты төмпештеген үстіне төмпештей беретін де, әбден иттей ететін. «Әй, ақымақ!», «Жарымес!», «Шала туған неме!» — Міне, Пишта байғұстың күні ұзаққа еститіні осы еді.

	Сөйтіп жүріп бала он екіге келді. Ол бастауыш мектептің класын толық бітірді. Оқу бітірердегі емтихан мен аттестат тапсыру салтанаты гимнастика залында өтті. Фицек мырза оған барған жоқ: «Сол жарымеске бола несін барамын!» — деп ол.

	Бірақ ол қатты қателесті. Мектепте таңғажайып оқиғалар болды. Бір күні кенеттен оқу округінің инспекторы келе қалды. Бәлкім, оның бұл төңіректегі бастауыш мектепке ғұмырында келіп тұрғаны осы болар. Ол ресми киім киіп, омырауына орден таққан: үп-үшкір шоқша сақалының ұшын екі саусағымен иіп апарып, анда-санда бір тістеп қояды.

	Директор бастаған күллі мұғалім аяқтарын ұшынан басып, абыр-сабыр болды да қалды: олар тосыннан келген қонаққа иіліп сәлем береді. Мұғалімдердің бүйтіп сасқалақтап, қайдағы біреудің алдында құрдай жорғалап тағзым етуі Пиштаға қатты ұнады. Мұны көргенде ол не дерін білмей, көзі бадырайып, мелшиіп тұрды да қалды. Бұдан соң оған «е, бәлем, мыналар тәубасына бір келіпті ғой…» — деген ой түсіп, қарқылдап күліп жіберді.

	Жамыраса жарамсақтанғандар оқу округінің инспекторын жасыл шұғамен жабылған столдың басына апарып отырғызды. Оның оң жағында — мектеп директоры да, сол жағында — бір жас мұғалима. Басқа мұғалімдер сымға тартқандай тізбектеліп, артта тұр. Бұлардың қақ төбесінде гимнастика залының жіпке тағылған қос дөңгелегі салбырайды, құдды дар секілді. Мұғалімдер алдымен, қайсысын асар екенбіз дегендей, сап түзеп, әзір тұр.

	Ә дегенде балалар бұдан шошып, сасыңқырап қалды…

	Алтыншы «А» мен алтыншы «Б»-ның балалары стол алдына барып, сегіз-cегізден қатарға тұрды. Олар бір-бірімен сыбырласып сөйлеседі, артқы қатардағылар бастықтарды дұрыстап бір көріп қалу үшін өкшелерін көтерісіп, мойындарын созады. Инспектор баяғысынша, анда-санда сақалын бір тістеп қояды, ал Пишта болса, бетін тыжырайтып, сайқымазақтанып тұр: инспектордың төбесін төмен қаратып қойған қалпағын көргенде ол: «Ойбай, ананы қараңдар дәрет горшоктан аумайды, бірақ тым үлкен өз!і» — деп сыбыр етті де, күллі класқа жайып жіберді. Енді олар күлкіден тыйылар емес.

	Директор ерекше бір салтанатты үнмен толқи сөйлеп тұр. Бұл оның жылда айтып жүрген сөзі ғой. Бірақ бүгін мына мәртебелі қонақтың құрметіне ұзарта сөйлеуі керек-ті.

	— Сендер мектеп бітіріп, мына қасиетті ұядан ұшқалы отырсыңдар… Күні ертең мамандық үйренуге кіріспексіңдер… Біздің оқу округінің жоғары мәртебелі инспекторын, бәріміз құрметтейтін мына мырзаны өз көздеріңмен көру бақытына да жеттіңдер дер… — деп қақсайды ол.

	– Қара шөңке — түнгі горшокты да көріп тұрмыз — деді сездірмей сыбыр еткен. Пишта мұны айтқанда ол тіпті міз бақпай сазарған күйі тұра берді.

	Оқу бітіргендердің куәліктері берілді. «Осы бір салтанатты оқиғаның құрметіне» деп, директор жас мұғалиманың алдына тізім қағазын қойды. Енді сол тізімге қай баланың қандай мамандық алғысы келетіні жазылмақ. Бұл ортақ санақ басқармасына керек екен. Ал бүгін осы мәжіліске мәртебелі инспектор мырзаның өзі қатысып отырғандықтан, директор әлгі тізімді салтанатты жағдайда толтырғысы келді. Сөйтіп, мектеп қабырғасында бір мақтанып қалуды жөн көрді.

	– Қарақтарым, — деді әкелік сыңай білдірген директор, — біздің астанамыздың санақ басқармасы: сендердің әрқайсыңның қандай мамандық алып, қай жерде, нендей жұмыста табан ақы, маңдай термен, еңбек етіп, күн көретіндеріңді білгісі келеді. Бір сөзбен айтқанда, сендер өздеріңе тән ізеттілікпен, тәртіп сақтап, мына Салаи бикешке әрқайсысың қандай өмір жолына түскілерің келетінін айтыңдар.

	Пишта қасындағы бір балаға сыбыр етіп, әрі қарай тарат деді.

	— Бір-біріңе естіп айта беріңдер!

	Петер Адорьян! — деп директор қағаздағы баланың атын оқыды.

	Петер еңкектеп барып, бір қадам алға шықты да, стол басына келді. Директор оған бейне бір сыйлық беріп тұрғандай, масаттана қарап, аса сыпайы үнмен сұрақ қойды:

	— Балам, кім болғың келеді?

	— Тас қалаймын! — деп айғай салды бала.

	Не дерін білмей, сасып қалған директор біресе балаға, біресе инспекторға қарап жаутаңдайды. Одан соң сол есін жиғандай болып, балаға қайта қарады да:

	– Қалқам-ау, ақырын сөйлемейсің бе! — деп сұрады.

	— Жоқ! — деп, бұрынғысынан да қатты айғай салды бала. — Тас қалаушы боламын! Бізде мұны Касатка — дейді! — Сөйтіп екі саусағын аузына тықты да, бала ышқына ысқырып жіберді.

	— Жазып алыңыз, Салаи бикеш, — деп, ерні дірілдей сөйледі директор. Ол оқиғаның салтанатты сипатына көлеңке түскенін сездірмеуге тырысып бақты. Тезірек жазыңыз, бикеш! — деді де, директор алфавит бойынша Адорьяннан кейінгі баланы шақырды.

	— Иожеф Болдижар!

	Бейне бір жігері тасып, бала жұлқына шықты.

	— Кім боласың, шырағым! — деп сұрады тәтті үнмен, жымия қараған директор.

	Бірақ бала басын шұлғып, шашын әдейі жалбыратты. Әлден уақытта ол:

	— Аспапшы слесарь боламын! — деп айғайлады.

	Инспектордың зәресі ұшып, көзі бақырайып кетті. Ол екі қолын қоярға жер таба алмады. Қайдағы бір тағы дүние кезіккен дәрменсіз адамша ол осылардың бірі қарғып келіп, жағамнан ала түспес пе екен деп қорықты.

	Стол басына үшінші бала келді. Директор күлкіден тыйылды. Тіпті езу тартуды да қойды. Ол әр балаға жалынып, жалбарына қарайды. Сен кім боласың!» — деген сұраққа енді «Айналайын, жаным» — дегенді қосып айтатын болды.

	Бірақ мұның да жәрдемі тимеді. Әлгі «қарағым», «шырағымдардың» дауыстары бірінен-бірі өтеді.

	— Дәретхана тазалаушы боламын! Айына үш крона аламын! Алтынға белшемнен батамын!..

	— Мыналарды жын соққан болар! — деп кіжінді де, директор орнынан атып тұрды. Енді оның өзі де дауыстап — Не ақырын айтыңдар, не мен де… — Директордың көзі қанталап кетті.

	Бірақ ол дәрменсіз еді. Өйткені оқу бітірген куәліктері балалардың қалтасында болатын. Сондықтан олардың қорқатын ештеңесі жоқ. Олар бұ жолы мұғалімдерден талай жеген шапалағына, саусақтан ұрған сызғыштың осып кеткендеріне. «Дұрыстап отыр!». «Адамша отыр!», «Қиқаңдамай, дұрыс тұр!», «Құлағыңның кірін жу!», «Қолыңды ысқышпен ыс!», «Қол орамалын неге жоқ!», «Шалбарың неге жыртық?», «Оңбаған!», «Сенің әкең кім өзі!» деген талай-талай зекулеріне жауап беріп тұр. Осының бәріне директордың өзі бас болмаушы ма еді: балалардың алты жыл бойы көргені осы емес пе.

	Шәкірттеріне енді әмірі жүрмейтінін сезген директор мәжілісті қысқартуға айналды.

	— Жаза беріңіз, Салаи бикеш, назар аударып қайтесіз.

	Сөйткенше «Ф» әрпі де таялған еді.— Пишта Фицек! — деді директор.

	— Сен кім боласың,— деп сыбырлай сөйледі директор.

	— Пиштаның сыртында тұрған күллі бала өкшесін көтеріп қызықтап, біресе Пиштаға, біресе столда отырғандарға қарайды: олар осы шатақты бастап берген сабаздың өзі не дер екен деп асыға күтіп тұр. Бірақ Пишта үн қатар емес, басын қисайта береді. Сөйткенде оның ақсары әп-әдемі шашы маңдайына түседі. Сәлден уақытта бала көзін қысып директор таңдана қарады.

	— Айтсаңшы, — деп тепсінді директор.

	Пиштада үн жоқ. Бастапқы айғай шудан кейін орнаған бұл тыныштық дағарадай гимнастика залының ішін қайдағы бір гуілге толтырып жібергендей. Бұл директорға бұрынғыдан да қорлық тәрізденді. Ол денесін столдан асыра еңкейіп баланың бетіне бетін тоса кіжінді:

	— Кім болмақсыз!

	Пиштаның жұп-жұқа ерні жыбырлап, бетіне күлкі ойнады. Ол да алға қарай өкіреңдей ұмтылған бойда директордың кезіне көзін тігіп, мелшиіп тұр. Бірақ әлі үн жоқ.

	— Оңбаған-ау, айтасың ба жоқ па! — деп айқайлайды директор даусы қарлыққанша. Осы сәтте ол өзін билей алмай кетті.

	Тіпті күтпеген жерден Пишта да айқай салғанда оқу округінің инспекторы шалқалақтай барып, орындықтың артқы тіреуіне соғылды.

	— Акробат боламын!

	Пиштаның ту сыртынан қарқылдаған күлкі естілді. Директордың бетіне қаны шып-шып шығып, шықшыты зіркілдеп қоя берді. Артта тұрған мұғалімдердің аң-таң болғаны сонша, тіпті көздері бақырайып кетті. Тырп етерге дәрмендері жоқ.

	Директор Пиштаның көйлегінен ұстап, жұлқып жіберді.

	— Біз мұндай бәлені жаза алмаспыз! — деп қырылдады ашуға булыққан бастық.— Айт жаның барында, кім боласың!… Пишта оның қолынан жұлқынып шығып, бастапқы балалардың ізімен жай басып жүре берді. Есік алдында ол артына бұрылып санын бір соғып директорға жалт еткізіп алақанын көрсетті:

	— Суретіңіз әзір, ертең келіп алуыңызға болады. — деді де бала есікті тарс жауып шығып кетті. Қалған балалар күлкілерін тыяр емес. Бұдан кейінгілердің бәрі аузына не келсе соны айтып жатыр. Директордың: «Кім боласың!» — деген сұрағына олар: «Кеспе түтікшесін салушы боламын», «Шылымның күлін жинаймын», «Терезенің кәсегін жасаймын», «Ит асыраймын», деп жауап береді.— Қойшы, әйтеуір, нелер сұмдықтар айтылды. Енді бір бала келіп, гимн әуеніне салды да: «Мектеп дирек-то-ры боламын!» деп әндете жөнелгенде, бастық шыдай алмай, шәкіртінің жағынан шапалақпен тартып жіберді. Онысымен қоймай, директор балаға қарай сия сауыт лақтырды, онан соң алдында жатқан тізімді уқалап, мұғалімдерге шық» дегендей ізет білдірді. Олар сол қаз-қатар тұрған бойында алға ұмтылып, өздерінің қандай мамандық алғысы келетіндерін әлі айтып үлгірмеген «оңбағандардың» қалғанын қуып шығарды. Балалар әбден шығып болып, есік жабылғаннан кейін зал іші тым-тырыс бола қалды.

	Оқу округінің инспекторы орнынан тұрды. Онда өн түс жоқ, ашу кернеген беті сұп-сұр, көзі шарасынан шығып барады."

	— Ойбай-ай, мынау нағыз революция ғой! — деп айқайлады ол, сақалын сипап. — Сіздер ұлы мәртебелі тақсырымызға жан тәнімен берілген азаматтар тәрбиелеп жатыр десек, баукеспе, қарақшы әзірлеп жатқан екенсіздер ғой! — Сөйтті де ол директордың қолын алмастан шыға жөнелді.

	Пишта рахаттанып үйіне қайтты. Салтанатқа ол риза: мектептен көптен бері ала алмай жүрген өшін бір алды-ау, әйтеуір! Бірақ үйінің, ауласына енуі-ақ мұң екен, шат көңілі су сепкендей басыла қалды.

	Әкесі іш киімімен көйлекшең отыр екен. Ол баласын қарсы алдына тік тұрғызып қойды.

	— Куәлігіңді дауыстап оқы!

	Пишта еріксіз оқып тұр, тіпті дауысы әрең шығады. Фицек мырза оны жиіркене тыңдап отыр. Сурет пен гимнастикадан — «өте жақсы», қалған пәндерден — «қанағаттанарлық». Бала куәлігін оқып болғаннан кейін, Фицек мырза күрсіне демін алды.

	— Уһ, оңбаған-ай, сен бір сор болдың ғой маған? — Ол баласының қолындағы куәлігін жұлып алып, лақтырып жіберді. Мектепте соншама қастерлеген әлгі ақ қағаз енді уқаланып жерде жатыр. — Сені адам қылсам ба деп едім… — деді де, Фицек мырза сәл уақыт үнсіз отырып қалды.

	«Сен әлі менің мектепте не істегенімді білмейсің ғой» — деп ойлады Пишта.

	— Ал сен… — деді терең ойланғандай пішін білдірген Фицек мырза — Сол жарымес күйінде қалатын боларсың…

	Пишта басын шайқап, тісін қайрады да:

	— Сіз мені қалалық училищеден неге шығарып алдыңыз! — деп ызалана сұрады. — Мен онда ешбір сабақтан құлаған жоқ едім ғой… Тек қана менің куәлігім Мартонның куәлігінен Сәл ғана төмен болатын. Осы үшін бе?

	Пишта, бұл ойын бір жыл бойы ешкімге айтпай, іштен тынып жүрген болатын. Қазір енді реті келгенде айтып қалып, ашуын бір тарқатпақ. Ол шолақ жеңді, әбден оңып кеткен көне майкасын анда-санда бір, түзеп, қояды. Қолы салбырап, құр сүлдері тұр. Қайдағы бір алысқа қарап тесіледі де әкесіне:

	— Неге? Неге? Неге? — дей береді.

	— Сен ақымақсың! — деді Фицек. — Міне сол. Фицек мырза мұнан соң басқа айтарға ештеңе таба алмай, баласының «негесін» өзі де қайталай берді.

	Ыза кернеген Пишта әкесіне тістене қарап, үнсіз тұр. Бұл сәтте бала ойы басқаға кетті. Оның уқаланып қалған куәлікпен енді ісі болған жоқ. Бұл енді оған «түк емес».

	Пиштаның ағасы Мартон стол басында отырып, реалдық училищенің бесінші класына емтихан тапсыруға әзірленіп жатыр еді.

	Өстіп отырғанда музыка үні естілді. Мартон әкем мұны менен көріп, таяқтың астында алар деп үрейленді. Бірақ теріс қарап тұрған інісінің арқасына, әбден оңып кеткен майкасының ішіндегі оның жауырынына кезі түскенде Мартонның әлде бірдеңе есіне түсіп, жүрегі лүпілдеп кетті.

	…Өткен жылы Пишта әлі сол қалалық училищеде оқып жүрген болатын. Інісінің сорына қарай Мартон мектептегі ең тәуір оқитындардың қатарында еді. Бір күні ойы Пиштаның класс жетекшісі шақыртқан екен.

	— Неге шақырады, — деп сұрады Мартон мұғалім жіберген баладан. Бірақ бала ешбір үн қатпастан иығын қозғап Мартонға жол берді.

	Мартон тірі жан жоқ коридормен жалғыз келе жатыр. Ол бірінші кластың есігін ашты да, табалдырықтан аттап тоқтады. Іші балаға лық толы класта үн жоқ. Тек қана елу баланың екі көзі өзіне қарап қадала қалғанын сезеді. Алғашқы ой түюіне қарағанда, мұның бұл келісі оларға ұнап отырған жоқ. Класс жетекшісі Мартонды биік мінбеге шақырды. Ол мұғалімге қарай жақындап, жоғары көтерілді. Төменде бірінен соң бірі қойылған парталардың алдында екі иығы қушиып басы салбыраған Пишта тұр. Жоғарыдағы кафедрадан қарағанда, ол тым кішкентай болып көрінді.

	— Сен мына ағаңнан неге үлгі алмайсың? — деп әкіреңдеді Пиштаға класс жетекшісі.

	Пиштада үн жоқ. Ол жолы да басы қазіргідей төмен түсіп кеткен еді. Тек айырмасы мынау: Қазір Пишта Mартонға сыртын беріп тұрса, ол күні оң қараған еді, аяғында бәтіңкесі болатын, қазір екі аяғын кезек басып, жалаңаяқ, тұр. Қалалық училищенің шәкірттеріне жалаңаяқ жүруге болмайтын еді. Қатты сасқалақтап, әбден ұялған бала класс алдына шыққанымен, ешбір үн қатпады.

	Ал Мартон Пиштаға аяныш білдіру орнына, класс жетекшісіне мақтана қарады да, одан кейін үнсіз отырған балаларға көз тастады. Терезеден көктемгі самал еніп, үй-ішін сергітіп. Мартонның қою қара шашынан сипағандай болды.

	Мұғалім Пиштаға қарап: «Жоғалт көзіңді, орныңа бар!» — деп зекіді де, Мартонға ізет білдіре жымиды: «Сен боссың, бара бер, балам».

	Мартон иіліп сәлем берді де, шығып кетті, Пишта парталардың ара-арасынан өтіп, орнына отырды. Оның сондағы үстіне кигені осы бүгінгі қызыл майка болатын: бірақ түсі тәуір еді, сонда да тап қазіргідей, Пиштаның жауырыны жұп-жұқа болып, майканың ар жағынан білініп тұрған-ды.

	Мартон кластан шығысымен-ақ осының бәрін ұмытып кетті. Пиштаны қалалық училищеден шығарып алып, қайтадан бастауыш мектепке бергенде де ол інісіне болыспады. — Мұның оған келер-кетері жоқ қой. Ал тап бүгін, Пиштаның тағдыры шешілгелі тұрған күні, ол енді бұдан былай қарай оқи алмайтын болып тұрғанда: Мартонның көкейіне күдік ұялап, көңілін кір шалғандай.

	Балалардың шешесі қақпағы ашық шкафтың қасында жуылған кірді жинап тұрған еді. Ол болып жатқан оқиғаны көрмегендей, сыр білдіргісі келмейді. Соның өзінде де шешенің шыдамы таусылмай қоймады.

	— Тиме енді балаға, — деді ол еріне. — Ол сенсіз де әлі өмірдің, талай титығын көрер.

	Фицек мырза мойнын бұрып, әйеліне қарады.

	— Тыға сал мынаны, — деді де, умашталған куәлікті лақтырып жіберді.

	Фицек мырза куәлікті жерден алып, шанын сүртті, әдемілеп қыртысын жазды да төрт бүктеп семьяның документтері жатқан тартпаға салды.

	— Бар, балам, ойнай ғой… — деді шешесі.

	Фицек мырза теріс қарап, риза болмаған пішін білдірді де бірдеңе дегісі келіп еді, айтпады. Ол «Сендерге айттың не, айтпадың не», — деген ойын жұтып жібергендей.

	Пишта шығып кетті. Ол әлденені ойлаған тәрізденіп, көзін жұмған күйі төртінші қабаттан төмен түсті де, сатының астына барып, қара көлеңкеде жатып алды. Анда-санда төбесінен тасырлаған жұрттың аяғы естіледі. Мына біреу жоғарыдан төмен түсіп келеді, шыға беріс есікке қарай бара жатыр. Пишта оның тек балтырын ғана көріп қалды. Бұдан кейін тағы да тым-тырыс. Сәл уақыттан соң сыртқы есіктен біреу көрінді. Пиштаның дәл қасынан тағы бір-екі балтыр көлең етіп өте шықты. Әлгі адам жоғары шыққан сайын аяғының тарсылы әлсіреп барып, естілмей кетті.

	Өстіп жатып бала тынышталғандай болды. Ол енді қалғи бастады. Ұйықтаған да болар еді, тас еденнен жамбасына сыз өтіп, арқасы тоңып, тізесі дірілдегендей болды. «Тәйір-ай, осының бәрі түк емес!» — деді де, Пишта жатқан жерінен атып тұрып, далаға шықты. Айнала жап-жарық, күн ыстық, аспан айналып жерге түскендей. Пишта бастапқыда күн сәулесінен көзі қаймығып біраз тұрып қалды.

	Келесі үйдің бұрышынан ол Петерди көшесіне бұрылды. Алдымен үн-түнсіз, салы суға кеткендей боп қалалық паркті біраз аралады да, одан кейін жүрісін шапшаңдатып, ойына әлденелер түскендей болды: Иә, ол енді өзінің ежелгі мақсатын, көптен бергі арманын орындай алады, циркке жұмысқа тұрып, гимнастика ойнайды… Директорға жалынып, одан: мені акробат етіп үйретіңдер, деп өтінеді. Сонда Пиштаның циркте секірмейтін жері қалмайды. Ол жанын салып, күні бойы, түні бойы, тіпті сағат сайын, минут сайын үйренеді. Осы сәтте бала масаттана жымиып, күліп жіберді де, аспанға секіріп: «Гоп-ля!» — деп айқайлады. Мен акробат болып, дүниені кезгенде, жұрттың бәрі таң қалады, әлі!..» — деп ойлады да, Пишта тағы да «Гоп-ля!» — деп, секіріп ала жөнелді.

	Әкесі, мектеп директоры, класс жетекшісі, ағалары Мартон, Отто, інісі Банди, — бәрі де Пиштаның көз алдынан өтіп жатыр: Олар мәз-мейрам болып циркте отыр. Осы бір сәтте оркестр кілт тоқтай қалды да, Пишта сап алтындай сап-сары трико киіп аспанға ұша жөнелді…

	ЕКІНШІ ТАРАУ

	Мұнда оқырман сараң Шарлота Доминичтің перзентсіз жүріп-жүріп ақыр аяғында алты балалы болғанын біледі.

	1

	Бұл оқиға осыдан он жыл бұрын болған еді. Үскірік аязды қыстың бір түнінде Доминич жататын үйдің ыстық су құбыры жарылыпты. Үй иесіне Доминич жамбас ақы төлеп тұратын еді. Үй қожасы мен оның жұбайы үстерінде түнгі киімдерінен басқа ештеңесі жоқ, ас үйдің табалдырығына тұрып алып, бейнебір Дунай тасығандай сезінеді. Сондағы сынғаны үй жылытатын құбырдың бір қысқа түтікшесі ғана. Бұл олардың неше түрлі кілемдеріне, Венадан әкелген қымбат мүліктеріне үлкен қауіп емес пе! Көзді ашып-жұмғанша болған жоқ, әлгі аққан су ұлғайып, көлдеп барады.

	— Жүгір, ойбай! — деп айқалайды ханым үй күтуші қызға.

	— Осы біздің қора сыпырушылар түк бітірмейді. Тек шайға деп тиын алуды ғана біледі! — деп айқайлады үй қожасы. — Жүгір, ойбай, жаның барында, құбыршыны тауып кел, жерден қазсаң да тап!

	Қыз іш киімімен төсегінен атып тұрып, жалаң аяқ, жалаң бас далаға жүгірді, кіре берістегі тас еденнің ызғары аяғын қарып барады. Ол зымыраған бойы төменге түсіп, түнемелдер жататын үйдің есігін ашты да, бүрсең қағып, айғай салды.

	– Құбыршы бар ма, сіздерде!

	Тірі жан жоқ қорада оған ешкім жауап бермеді. Сәлден соң, сол үйдің ас бөлмесінде шам жағылғаны көрінді. Күтуші қыз солай қарай беттеп, бөлменің есігін ашты да, басын сұқты. Еркек иісі мұрнын жарып жібере жаздады. Қыз сасқалақтап, кері шегінді де, көйлегінің етегін қос қолдап тізесіне басты. Бөлмеде жатқан Доминич шырт ұйқыдан оянып, бір көзін сығырайтып ашты, бірақ еш дыбыс берген жоқ. Күтуші қыз әлгісін қайта сұрады. Оның жаурағаны сондай, тіпті дірілдегенде тіс-тісіне тимейді. Ас үйдің есігінен кірген ауа бұл бөлмеге суық әкелгендей.

	— Жап есікті! Деді біреу, ал Доммнич қозғалар емес, тек сәлден соң барып қана:

	– Қанша төлер екен! — деп сұрады.

	— Білмеймін, — деді қыз. О байғұстың дірілі басылмақ түгіл, Бұрынғыдан да бетер күшейген сияқты. Бір аяғын екінші аяғының үстіне қойып, содан жылу тапқандай болады.

	— Білмеймін деген сөз бе екен!

	Қыз асыға сөйлеп, жалбарына бастады. Енді болмаса көзінен жас шыққалы тұр:

	– Құбыршы мырза!.. Үй иесінің… құбыры жарылып…

	«Үй иесі» дегенді естігенде Доминичтің өкшесіне біреу біз тыққандай атып тұрды; ол жалма-жан аяғын шәркесіне сұғып, шалбарын, пенжегін кие бастады, белбеуін жүре буынып, далаға ытып шықты. Алдымен подвалға түсіп, келіп тұрған суды тоқтатты, содан кейін қожайынның пәтеріне қарай жүгірді. Күтуші қыз тез арада шылапшын тауып, аққан суды сорғыта бастады. Доминич жарылған түтікті жұлып алды да, төмен қарай жүгірді. Көп кешікпей ол әлгінің орнына жаңа түтік салды. Сонсын тағы төмен жүгіріп барып, су келетін шүмекті босатты. Доминичте дамыл жоқ. Ол жоғары көтеріліп, ас үйге кірді, су келетін шүмектердің бірінен соң бірін бұрап ашып, қайта жауып жүр. Ол ең соңғы шүмекті тексеріп болып қолымен мықтап ұстап тұрды да:

	— Білгенге не жетсін! — деді.

	Үй иесі Доминичті бөлмеге енгізіп, стол басына отырғызды.

	— Ас ішіңіз, құбыршы мырза, — деді ол. Осы сәтте әйелі бір тарелка түннен қалған суық етті алып келді…— Сіз электр жайын да білесіз бе!

	— Иә, білгенде қалай, жастайымыздан көргеніміз сол емес пе! — деді Доминич. Ол етті құныға жеп отыр. Тіпті бас көтерер емес, құлағына шейін қимылдап қояды.

	Үйде жөндейтін тағы біраз дүние табылды: қонақ үйде шам жаққыш бұзылған екен. Доминич оны да жөндеп үлгерді. Ол не істесе де: «Дайын болды, тақсыр, енді бұзылмайды» — дей береді. Оның тәуір көретін мәтелі: Білгенге не жетсін!» — екен.

	Доминич үй иесіне қатты ұнады.

	– Әйеліңіз бар ма? — деп сұрады ол.

	— Бойдақпын.

	— Мен сізді өз үйіме қора сыпырушы етіп алар едім.

	– Қора сыпырушыңыз бар ғой.

	— Бары бар ғой, бірақ өзімізді әбден мезі қылды, қораны балаға толтырудан басқа түк білмейді,— деді үй иесі.

	— Лайош. Жаман сөз айтпаңдар! — деп реніш білдірді де, әйелі ұйықтайтын бөлмеге кіріп кетті. Сәлден кейін соң о жақтан да әйел дауысы шықты — Егер біз осы балалар бақшасынан құтылсақ, алдымен мен қуанар едім.

	— Сегіз баласы бар, — деп міңгірледі үй иесі. Ол Доминичке сәл ойлана қарап «отырыңыз!» — деді.— «Түрегеп тұрмаңыз».

	Доминич қайта отырды.

	— Сіз социал-демократ емессіз бе!

	Доминич жалтара жауап берді:

	– Қалай деуге болар екен… Бір жұмысшы ұйымында…

	— Иә, иә…— деді үй иесі біресе төбеге, біресе Доминичке қарап. — Маған салсаң, социал-демократ-ақ бол, — тек өз жұмысыңды біл, оңдап істе.

	– Құп болады, тақсыр!

	— Тек өз жұмысыңды дұрыстап істесең болғаны, — деп күбірледі де, үй иесі өзімен-өзі сөйлескендей сыңай білдірді.— Жұмысыңды, өз міндетіңді… ұмытпасаң болғаны… Иә, иә… айта беріңіз.

	— Сіздің үй сыпырушыңыздың жалақысы қанша, — деп сұрады Доминич.

	Үй иесі төбеге қарап, содан бірдеңе оқығандай күбір-күбір етті де былай деді:

	— Тегін пәтерде тұрады… Мұның өзі жылына төрт жүз крона. Оның үстіне түнде қақпа ашқаны үшін бірдеңе алады… Бұл да бес жүз-алты жүз крона. Жаңа жылда осы үйдің тұрғындарынан бірдеңе түспей қоймайды: қысқасын айтқанда, мұның өзі тағы бір екі жүз — үш жүз крона деңіз.

	— Мұның бәрі жақсы ғой, — деді Доминич.

	– Әрине, жаман емес… Тек қана әйеліңнің жоғы келіспейді екен, — деп үй иесі Доминичке бір қарап қойды. — Әйелің болсын, тесе темір үзетін бір қатынсыз болмайды шырағым.

	— Несі бар, үйленермін әлі-ақ, — деді Доминич.

	— Иә, иә, солай еткен жөн, деп үй иесі төбеге бір, Доминичке бір қарады: — Иә, солай еткен жөн.

	— Сонда, сіздің қора сыпырушыңыздың міндеті не? — деді Доминич. Қайткенмен де ол негізгі мәселеден алысқа ұзап кеткісі келмеді.

	— Айталық… Сынып қалса, су құбырын жөндеу, жанбай қалса электрмен айналысу; пәтер жалдап тұратындардан ай сайын ақы жинау: бірінші қабаттағылардан аптасына бір рет, екінші қабатта және одан жоғары тұратындай ай сайын жинау. Ал ақшасы жоқ болып, уақытында төлемейтінді сүйреп шығару. Қарызы барлардың үй мүлкін хаттау… Бір сөзбен айтқанда, тәртіп сақтау… қора сыпырушы дегеніңіз — үй иесінің көмекшісі, қолғанаты ғой.

	— Бұл да жақсы, — деді Доминич.

	— Лайош, сен ең басты нәрсені ұмытып отырсың,— деген дауыс естілді есігі ашық тұрған ұйықтайтын бөлмеден. Бұл үй иесінің жұбайы еді.— Ең басты міндеті мынада: бала-шаға кіреберіс есікті сатылардың қол ағаштарын, әдемі вазаларды сызып бүлдірмесін, қорада доп ойнап асыр салсам үй қызметшілері қора жақтан кіріп қайыршыларды маңайға жолатпасын, үйге ұры түсіп жүрмесін…

	– Құп болады, мәртебелі ханым! — деп айғайлады Доминич ұйықтайтын бөлменің есігіне қарай мойнын бұрып!

	— Кіріп-шығатын сатыларды жуу, — деді үй иесі одан әрі,— қорадағы көң-қоқырды сыртқа шығару, өжер-бүжерді сыпырып тұру, әлгі қора сыпырушы кісінің әйелі атқаратын міндет болса керек. Сіз осы нұсқаудың бәрін менен алып тұрасыз. Өйткені, сіз аға үй сыпырушы боласыз да, қалғандары нұсқауды сізден алады.

	— Бұл да жақсы, — деді тағы да Доминич.

	— Сіздің істеп жүрген заводыңызда жұмыс істей беруіңізге болады. Күндіз мұндағы жұмысты сіздің орныңызға әйеліңіз істейді. Ал кешкілікте, жұмыстан қайтқаннан кейін бар билікті өз қолыңызға аласыз да, сынған дүниені жөндеп, түн ортасына дейін есік ашып-жауып тұрасыз. Түн ортасынан әрі мұны әйеліңіз де істей алады ғой. Бұл арасын, әрине, өзіңіз білгеніңіз жөн. Мен көзім ашық адаммын, өзгенің ісіне араласа бермеймін… Ең бастысы, үй ішінде тәртіп болғаны жөн… Әр айдың бірінде пәтер ақының күллісі менің алақаныма түсетін болсын.

	— Түседі, тақсыр!… Жұмысқа қашан кірісейін!

	– Үйленісімен-ақ. Мен мына балалар бақшасына есебін беремін де жөнелтемін, оның орнына сіз көшіп келетін боласыз… Ал енді ұрпақ қалдыру жағына сақ боларсыз, бір-екеуі де жетпей ме соның.

	— Оған қам жей көрмеңіз, тақсыр! — деп сендірді Доминич! Мен басым бар адаммын.

	Сонымен Доминич өзінің жаңа лауазымына сай қалыңдық іздеуге кірісті.

	2

	Құдайға шүкір, оның көз таныс қыздары көп еді. Соның қайсысы ыңғайлырақ болар екен деп біраз таңдап жүрді. «Үй иесіне керегі — менің әйелімнің сом білекті мықты, шаруақор болуы, ал мен үшін айтқанымнан шықпайтын кісі керек, өйткені үй ішінде өзім қожайынмын», — деп ойлады ол. Жарғақ құлағы жастыққа тимей, шапшаңдата іздеген оның таңдауы ақыры ІІІаролтаға тоқтады. Қыз жесір шешесімен тұратын еді. Кемпір іс тігіп, ақша табады. Өз заманында оның ері бір министрліктің есік қызметшісі болып істеген екен. Шаролта кейде ернін шошайтып, марқұм әкесін «іс жүргізуші» болды деуші еді. Сол «іс жүргізуші» ерте өліп, жесіріне не бәрі он алты-ақ сом пенсия тиді. Шаролта қалалық училищенің төрт класын бітіргеннен кейін оқуды тастап кетті де өзін білімдар кісімін деп есептеді. Тек бақ қонбаған мына тағдырдың тәлкегінен ғана ол шешесіне жәрдемдесіп жүр. Егер жасауы дайын болған күнде ғой, ол мынау деген ортаң қол бір жігітке тиер еді-ау, шіркін… Әттең қол қысқа. Бұған шешесі кінәлі. Егер қыз тапқан екенсің, жасауын да қоса сайла.

	Сөйтіп жүріп Шаролта жиырма төртке келді. Бұған дейін ол шешесіне үнемі былай дейтін:

	— Апа, мен білімсіз жігітке бармаймын. Түсіндіңіз бе? Ондай жігіттердің шалбары да үтіктелмейді. Құдай-ау, бухгалтер немесе дүкенші біреуді жіберсейші! Тіпті дәрі-дәрмек жасайтын провизор да жарайды… Шіркін, бұлардың иіліп, ізет етіп, «Бикеш, қолыңызды бере көріңіз!» деуін қайтерсің — деп күрсінді Шаролта.

	Енді ол кез-келген шалбарға да, тіпті үтіктелмегеніне де разы, тек оны еркек киіп жүрсе болғаны. Қар кетісімен-ақ жыны келіп, мияулайтын мысықтай, үй-ішін басына көтергенде, шешесінің үрейі ұшып, тігіп отырған ісін қоя қойып, іс машинасындағы жұмысын доғаратын. Кім білсін, біреудің мына аппақ бәтес көйлегіне көздің жасы, не басқа бірдеңе тамып кетіп жүрсе қайтпек…

	— Ертең-ақ паркке барып, кез-келген біреудің мойнына асыламын. Қайдағы бір оңбағанды ертіп әкелемін, одан соң шығарып жібер мейлің, есік алдына көрмеге отырғыз мейлің. Көрсін жұрт. Сіздің кінәңіздің барын… Қыз таба білгенде, жасау таба білмегеніңіз қалай?

	— Шаролта!.. — деп жалынды шешесі.— Қойсаңшы енді, айналайын…

	— Немене Шаролта… Сізге Шаролта!.. Сізге Шаролта!.. Шаролта… деп, айтуға оңай Сіз асарыңызды асап, жасарыңызды жасағансыз: бұрын күйеуіңіз де болған.

	Бірақ Шаролтаға, әсіресе, оның тұрмысқа шығуына кедергі болып жүрген өзінің мінезі еді. Оған ынжық, не айтса соған көне кететін немесе өзі сияқты қыңыр, тік мінезді біреу керек. Алам деп жүргендердің бәрі бір-екі күннен кейін сырт айналып кете береді. Тап осы сәтте Доминич пайда болды.

	Ол болашақ қалыңдығын төрт апта бойы сынап көрді. Алғашқы аптада қыз оған ұнай қойған жоқ. Шаролта әуелгіде тым жасқаншақ, ұялшақ болып көрінді. Өйткені ол Доминич не айтса соның бәріне көнді. Езу тартып күлгендегі еріні де бір түрлі ұнамсыз еді: құдды кәмпит сорып тұрған сияқты. Доминич: мынаның өзі тым тәтті бірдеңе ғой, — деп ойлады. Бірақ келесі аптада жүздері жарасқандай болды. Оған себеп болған мына бір жағдай еді: Шаролта қорада жүріп, бір баланың есіктен сығалап тұрғанын көрді: ол жалма-жан жүгіріп барды да, баланы өңменінен итеріп кеп жібергенде, о байғұс бес қадам әрі ұшып кетті. Өстіп жүргенде Шаролта Доминичтің артында тұрғанын байқамады.

	Мұнысына Шаролта қатты ұялып, сасқалақтап қалды: оның екі беті мен мойны қызарып, жирен шашынан айырғысыз болып кетті. Өстіп жүріп ол күндегісіндей ернін шошайтуды да ұмытып кетті. Бірақ Доминичтің ойы басқаша еді:

	— Жарайсың, Шаролта! Ол оңбағандарды сөйтпесе болмайды…

	Осыны естігенде Шаролтаның көзі жайнап жүре берді.

	— Пиштука! — деп сыбырлай үн қатты ол жігітке. — Пиштука!.. Қыздар Иштван деген жігітті еркелеткенде әдетте осылай атаушы еді.

	— «Балтыры сіңірлі, жер соғары мықты… Бөксесі де біраз бар. Әйтеуір, ілмиіп қалған бірдеңе емес. Өзі күннен-күнге ұнап барады ғой» — деп ойлады Доминич. Ол шынында да Шаролтаға жақындай түсуді жөн көрді.

	Үшінші аптада Доминич енді бір оқиғаны өз көзімен көрді. Бұл тұста Шаролта ұялмады. Жігіттің көзінше ол шешесіне былай деді.

	— Менің шаруама араласушы болмаңыз!.. Енді өз қолым өз аузыма жетті…— деп мінез білдіре айғайлағанда Шаролтаның желбіреген жирен шашынан от шашырағандай еді.

	Үй болған соң Шаролта тірі жанға көк тиын бермеуге: өзінің шешесіне де, жігіттің әкесіне де дым татырмауға уәде еткенде Доминич түпкілікті шешімге келді. Бұдан кейін олар «аяқ-қолымызды жинап алғанша баланың да қажеті жоқ» — деп келісті. Бұл әңгімелерден кейін:

	— Жарайсың,— деп Доминич оны нық басып айтты да, үй иесіне жүгіріп барып, қалындықтың табылғанын хабарлады, той болатын күнді келісті.

	— Шіркеуге бармаймыз — оған көп ақша керек; былайша азаматтық неке қиысып, отассақ та болар… Той жасап әуре болудың да қажеті жоқ. Ол бір қып-қызыл шығын емес пе? Тойды жасауын жасап алып, одан соң жыл бойы борышымызды өтеп жүреміз бе?.. Менен біреу тегін бірдеңені ішіп-жеп көрсін! Тіпті өз тойымда да татырмаймын.

	— Дұрыс айтасың, Пиштука!

	Доминич қалыңдығына неке киімін тігуге де рұқсат етпеді.

	— Сен онда келін емес, қора сыпырушының әйелі болып барасың.

	— Дұрыс айтасың, Пиштука! — деді Шаролта. Ол неге болса да әзір еді. Қыз бола жүріп жалыққан-ды.

	Бұлар көзді ашып-жұмғанша арбакеш жалдап, кемпірдің үйіне барды да, мүліктің тең жарымын тиеп алды. Ат иесі мен Доминич барлық жүкті арба үстіне әдемілеп үйді де, жан-жақтан арқанмен мықтап тұрып буды. Сонсын Доминич «Шу-шу!» — деп жүріп кетті. Осы сәтте ол артына сәл қарайлап тұрған Шаролтаны көрді де — «Жүр енді, кеттік!» — деді.

	Осы тұста үйінің босағасына шығып, қол орамалымен көзін сүртіп тұрған қайын енесіне қарап, Доминич:

	– Әй, кемпір біздің үйге шақырусыз келуші болма, түсіндің бе? — деді. Содан соң ол бір түкірді де, жүріп кетті…

	Шаролтаның шешесі өңі қашып, үнсіз тұрып қалды. Оның «кемпір» деген сөзді ғұмыры естіп отырғаны осы еді. Қайран шеше қызының бөтен бір жігітпен қол ұстасып кетіп бара жатқанына қайғырғандай боп тұр… Бірақ қызы оған қарайлайтын емес, тіпті қол бұлғаған да жоқ. Пәленбай жыл табан ақы, маңдай терін төгіп, жиған бар мүлкі белгісіз біреудің арбасына тиеліп кетіп бара жатыр.

	Бұдан не бәрі жарты сағат өткенде Доминичтер үй иесінің қорасын сыпырушының, көшіп жатқанын сырттай қарап тұрды… Сегіз баласы бар екен — бірінен-бірі кіші. Жас жұбайлардың есі кетіп, көз алмай аңдып тұрғаны мынау: плитаның небір бөлігін, есіктің, әлдеқандай бір тұтқасын қыстырып кетпес пе екен, — деп ойлады олар. Тіпті бұрынғы қора сыпырушы үйдің қабырғасына қағылған шегені суырып алып тастап жатқанда да, Доминичтер одан:

	— Мұны сіз өзіңіз қағып па едіңіз, әлде бұрын қағылулы тұр ма еді?.. — деп сұрады. — Шегені жұлсаңыз, жұла беріңіз, бірақ қабырғада тесігі қалып жүрмесін!

	…Арада талай жыл өтті. Шаролта бұрынғы уәдесінен айныған жоқ: Ол шешесіне көк тиын беріп көрген емес, кемпірдің бұрынғысындай жұмыс істеуге шамасы келмей жүргенін, табысы нанға әзер жететінін естісе де, тебіренбеді. «Мен сіздің пенсияңыздың жартысына жармаспағанымды тәубе етіңіз», — дейді Шаролта. Ол алғаш кеткеннен бері шешесінің үйіне бас сұғып та көрген жоқ: «Ыңқыл-сыңқылын айтып, басты қатырады: көңіліңді бұзғаннан басқа, берері жоқ!» Шаролта перзент жайында ойластырған емес. Доминичтен қорқады. Бірақ іште тынып жатқан аналық сезім Шаролтаны алдымен мысық, асырауға үйретті.

	— Тышқаны құрғыр қаптап кетті,— деп түсіндірді ол мұнысын Доминичке. Бірақ ол кенеттен пайда болған осы мысыққа көз алартуы қоймады. — Мынауыңның өзі барып тұрған жалмауыз ғой, кісіден де көп жейді,— деді ол әйеліне.

	Мысықтан соң Шаролта асыранды құс ұстауға кірісті.

	— Мұны маған сыйлыққа берді,— деп өтірік айта келді де ол еріне — Жұдырықтай бұл не жейді дейсің, тәйірі. Қиқым-сиқыммен де күн көреді ғой.

	Бұдан кейін Шаролта Цезарь деген ит асырады.

	— Менің күні бойы жүгіруден қолым тие ме: біресе анда, біресе мында жүремін. Сонда біреу-міреу үйге кіріп кетсе қайтеміз. Ал ит үйді кісіден кем күзетпейді.

	Бұдан соң Шаролта тоты құс асырай бастады.

	— Төртінші қабатта тұратын адвокат берді,— деді ол күйеуіне.

	Осының бәрінен соң Шаролта Йошка және Юци дейтін екі теңіз доңызын асырауға кірісті.

	Егер көшеде өткен-кеткеннің қора сыпырушы үйінің терезе жағына тоқтай қалып, Шаролтаның үй-ішіндегі әңгімесін тыңдай қалса қайтер еді. «Қандай бір бақытты семья өзі. Шіркін-ай, бөксесі мен мықыны тұтасып кеткен мына әйелдің баласының көбін-ай: үш ұлы, бір қызы бар екен» — деп ойлар еді ол. Бірақ, әлгі балалардың аузына құм құйылғандай, ешқайсынан үн шықпайды. Шамасы, әлі тілдері шықпаған болар…

	— Петика жаным, келе ғой, картоп сорпасын іш! — деп шақырады ол мысығын. — Сүт қымбат қой… «Ойнақшыма, Юци!» Столдың сирағын кемірме, жаным! Тыныш жат, Цезарь! Шіркін, әдемісің-ау өзің… Мандика, айналайын, бір ән салып жіберші. Жексенбі күні қант беремін…

	Доминич бір күні металшылар кәсіподағында қаңылтыршылар мен құбыршылар ұйымының секретары болып сайланды. Металшылар кәсіподағының секретарына мұндай жұмыс лайық па?., деп олар қора сыпыруды тастап кетті. Тым болмаса, үй басқарушысының орнын берсе бір сәрі… Әйтпесе, түн ұйқыңды төрт бөліп, қайдағы бір қиқым-бақайға есік ашу оңай ма? Оның үстіне үй иесінің дәретхана тазалататыны тағы бар. Жетті енді! Доминичтің бұл үйді қимайтын да жері бар еді. Пәтер ақы төлемейді, басқа да көлденең табыстары бар. Ол осының орнын толтыруды ойлайды да, Шаролтаға: кесте тоқитын боласың,— деді. «Одан көзі шығып кеткен кісі көргенім жоқ!» — деді Доминич. Оның қазіргі жалақысы заводтағысынан екі есе көп. Олар екі бөлмелі жаңа пәтерге көшті.

	Шаролтаның енді бала сүйгісі келіп, жас иісті аңсады, Ол бұған Доминичті де көндірді. Сайып келгенде, ерлі-зайыптылардың мұнысынан ештеңе шықпады. Шаролта дәрігерге барып: «Сізге нәрестелі болуға әбден болады!» — деген куәлігін әкелді. Ал Доминич дәрігерге бармай қойды: оған әлде нендей бір себептері де болар.

	Ал бала жайында ол былай деді: Табатын балаңды таба бер. Мені соншама сараң деп ойлайсың ба?.. Онсыз да мына ит, мысық, құс, доңыз, құрт-құмырсқа, жан-жыпырларынның өзі бір баланың жегенінен артық, жейді. Сондықтан, мен әзірге мырзалық жасап тұрғанда, мына бәлелеріңді құрт та, оның орнына бір перзент тауып бер маған.

	Доминич қоғам жұмысында жүріп, едәуір жөн-жоба көріп те қалған болатын. «Социал-демократиялық партияның ең таңдаулы шешен жұмысшыларының бірі», — деді «Халық үні» газеті редакторының орынбасары Шниттер ол туралы көпке есіттіріп. Ол бұл сөзді партия басшылығының мәжілісінде айтып, «Ересен жігіт!» — дегенді қосып қойды.

	Доминич кез-келген жерде және қандай мәселе болса да екі сағаттық сөз сөйлеп бере алатын. Рас, оның бұл сөздері бір-бірінен егіз қозыдай айнымаушы еді. Оның сөздері: «Менің бұл жиналыста сөйлейін деген ниетім жоқ еді..»; «Әлеуметтік прогресс болмайынша Венгрияның болашақта алға басуы мүмкін емес…»; «Білім — күште, күш білімде жатыр…»; «Біздің күшіміздің қайнар көзі ұйымшылдықта…»; «Ереуіл дегеніңіз — аса қуатты қару, бірақ оны пайдаланбастан бұрын біз өз күшімізді әбден байқап алуымыз керек; әйтпесе, қармаққа өзіміз ілігуіміз мүмкін;» «Кімде-кім бізге разы болмаса, оларға жол ашық, жүре берсін» «Мен өзімде жұмысшы болғанмын»; «Біз әзірге тілек қоюмен келеміз, ертең-ақ…»; «Біз әзірге Иштван Тисаның1 алдынан өтіп тұрмыз: ол өзі шешсін. Әйтпесе, социал-демократиялық жұмысшылармен ойнауға болмайды!»; «Жалпыға бірдей, әйелдер де түгел қатысатын жабық, жасырын сайлау заңы қабылданбайынша, Венгрияда тыныштық орнамайды!» деген сияқты болатын.

	ҮШІНШІ ТАРАУ

	мұнда біз күріш жармасын, аралас шай, бір қыз, әр түрлі аурулар жайлы әңгімелейміз, ал Игнац Селеши шек-сілесі қатып күліп отырғанда жейдесінің шалбарынан шығып кеткенін де аңдамайды.

	1

	«Сорренто» кафесі Непеихаз көшесі мен Иожеф проспектісінің түйіскен жерінде, Франц-Фердинанд өлтірілместен екі жыл бұрын ашылған болатын. Отар елдердің әр түрлі бұйымдарымен сауда-саттық жасайтын делдал Шандор Вайда кофехана иелерімен тым жақсы бәсекелесіп, пайдаға белшесінен батқаннан кейін, жұрт таң қаларлықтай бір кафе ашқысы келді. Бірақ бұған оның өз капиталы әбден жете қоймағандықтан, баспахана кәсіподағы хатшыларының бірі, Біріккен жұмысшы кооперативінің вице-директоры Игнац Селешинді серіктес етіп шақырды.

	Вайданың кофехана ұстаушыларымен бәсекесінің сыры мынада еді: солардың бірі едәуір табыс тауып, ақшасы молая бастаған шақта ол осы кофехананың жанынан өзге бір кофехана ашып, оны жалға беретін. Мұның мәнісі мынада еді: біріншіден оның кофехана ұстап отыруға уақыты жоқ, екіншіден, нендей бір жанжал туып, шатақ шыға қалса, таяқ алдымен оған тимейді, сол кофехананың жалға алушыға тиеді ғой. Ал оның бер жағында екінші кофехана ашылысымен-ақ, бастапқы негізгі кофехананың ісі кері кетіп, табысы құлдырай бастайды. Сондықтан оның иесі мына жаңа кофехананы тіпті екі бағасын беріп, сатып алады да, жауып тастайды.

	Осындай бір оқиғаның үстінде, әлгіндей бір негізгі кофехананың иесі жалға үй алушыны емес, Вайданың өзін таяққа жықты да, қымбат фарфор сервиздер тұрған шкафты делдалдың үстіне итере салды. Осыдан соң Вайда өз қауіпсіздігін де, ақшаның жайын да ойлап, бұл кәсібін қойып кетті.

	Шандор Вайда мен Игнац Селешидің танысуы делдал Вайданың Біріккен жұмысшы кооперативіне бес вагон ең жақсы күріш жармасын сатуынан басталды. Бұдан ол адам айтқысыз көп пайда түсірді.

	Жарманың бағасы кәдімгі бітеу күріштен жиырма процент арзан еді. Осы алыс-беріс жайындағы әңгімені бастамас бұрын, Вайда вице-директор Селешиге әдейі барып жолықты да, әлгі күріш жармасына байланысты кейбір жәйттерге оның назарын аударды. Селеши жұртты азық-түлікпен қамту мәселесімен шұғылдана отырып, делдалдың емеурінін бірден сезе қойды. Дирекция мәжілісінде ол ұзақ сөз сөйлеп: жұмысшыға өзіне тиісті колориясын алса болғаны ғой. Ол мұны жармадай не бітеу күріштей ала ма, — мұның бәрі бір. Жарманы он процент арзанға түсіруге болар еді, мұның өзі жұмысшы семьясы үшін едәуір үнем емес пе? Оның үстіне, күріш жармасы дегеніңіз асқазанға жұғымды, тезірек қорытылатын көрінеді. Пісуі де тез, отын аз кетеді,— дегенді айтты.

	Әлгі айтылған жиырма проценттің оны тұтынушыға кетті де, қалған оны… белгілі ғой ар жағы…

	Вайда вице-директор Селешидің Ракоци проспектісіндегі кабинетіне барып кіріп «Вайда!» — деп таныстырды өзін. Сөйтті де үстіне жасыл шұға жапқан столға бір мың кронаны тастай берді.

	— Егер біз әлгі бес вагон күріш жармасын өткізе алсақ, - деді ол стол үстінде жатқан ақшаға қарай тұрып, онда мен сізге борышты болар едім де, ризалық алғысымды айтар едім. — Ол ізет білдіргендей болып, сәл күрсінді де, ертеден бергі танысындай боп, — Шіркін, мына күннің бұзылуын-ай, қар аралас жаңбыр жауып тұр! — деді.

	Одан соң Селешидің столының алдындағы жұмсақ креслоға барып, отыра кетті.

	Стол үстіндегі бір буда ақшаны көргенде, Селеши бар денесімен шалқақтап барып, екі қолын ілгері созды да, көзін бадырайтып дегбірсізденіп қорылдай сөйледі:

	— Мынауыңды дереу қайтып ал! Бірақ екі көзі ақшадан таятын түрі жоқ.— Біз социал-демократпыз, мұны біліп қойыңыз. — Сондықтан пара дегеніңді білмейміз және оны айыптаймыз. Сонсоң…— Бірақ бұл сөзін бітіре алмады. Вайда жайдары сөйлеп, сөзін бөліп кетті:

	— Бәлкім, мен теріс ұғынған болармын.

	Делдал ешбір сасатын емес, тіпті мығым отыр. Оның ана жақтан мың кроналық қағазда шаруасы жоқ тәрізді.

	— Немене? Сізге біреу бірдеңе деп пе еді? — деп тиышсызданды Селеши.

	Вайда бұрынғысынан да жайлана түсіп, Пештің аса ірі бір фирмасының директорын атады. Селеши жым болып, аузына жаба қойды. Ол таяқ ала ұмтылған иесінен қорқып, құйрығын қысқан иттен аумайды.

	— Бұл өзі ұрлық па? — деп сұрады ол.

	— Не?

	– Әлгі жарма?… Селеши енді сұқ қолымен ақшаны нұсқап: — Күріш қой деді.

	– Ұрлықты тек кедейлер жасайды, — деді Вайда асықпай-саспай. — Ал мен неден қысылып барамын, ақшаны адал жолмен, еңбек етіп табамын. Одан да сіз ананы қалтаңызға салып қойыңыз, біреу-міреу үстімізге кіріп келіп жүрер…

	Селеши енді кеудесімен столға еңкейді, сөйтіп барып баттиған үлкен қолымен әлгі мың кроналық ақшаны жаба қойды. Ақшасы құрғыр столға жабысып қалған ба, қалай, әйтеуір тез алына қоймады. Тек әлден уақытта барып Селешидің уысына түскенде шытырлап қоя берді.

	Кабинет іші тым-тырыс. Әдетте шапшаң қимылдайтын Вайда бүйтіп ұяң мінез көрсетуден жалықты. Осы сыйластық қашан бітер екен деп асықты ол. Осы тұста ол қақпағында күле қарап отырған сұлу әйелдің бейнесі бар алтын портсигарын қалтасынан алып, оны бейне жаңа көргендей ұзақ қарап отырып қалды. Әлден уақытта портсигардың бірдеңесі сырт етіп, ашылып кетті; Вайда асқан сыпайыгершілік көрсетіп, Селешиге алтын сигарет ұсынды.

	— Сигарет пара болмас деп ойлаймын? — деді Вайда.

	Селеши Вайдадан көз алмастан, портсигарға қол созып, бір сигарет алды. Оның қап-қалың дүрдиген ернін әрі өтіп, аузына кіргенде, сигареттің шолтиып ұшы ғана көрінді: ол шылым емес, тіс шұқығыш шырпыға ұқсап тұр. Вайда от беріп еді Селеши делдалдан көз алмай отырып, шылымын тұтатты. Кабинет іші тағы да тым-тырыс. Вице-директор әлгі ақшаны пенжагінің іш қалтасына салды да, Вайдаға сезіктенгендей қарай берді. Сөйтіп отырып, ол шылымын қатты сорып қалғанда, сигаретті жұтып жібере жаздағанын байқамады тек тіліне ғана тіреліп аман қалды.

	Жұмысшы кооперативінің вице-директоры Вайданың «Сайтан да болмайды, сабынсыз-ақ жылп етіп өтіп кетеді» — деген сөз мәнеріне бірден үйрене алмай отыр. Ал Вайда болса, бұлайша тұрпайы сөйлесіп, мұны әдейі істейді; ол әдетте белгілі бір адаммен бір шама ұзақ уақыт істес болғаннан кейін, ауыс-түйіс әбден ұлғайған соң барып қана осылайша сөйлесетін. «Мен сөзді біле бермейтін, — дейтін әдетте Вайда, жиырма кроналық алтын ақшасын шиыра отырып, — менде бары тек мына ұлы мәртебелі короліміз Франс-Иосифтің бейнесі бар ақша ғана».

	Ал Игнац Селешидің көпірме сөзсіз күні жоқ, бұған ол кәсіподағы мен жұмысшы кооперативінде жүріп әдеттенген. Вайда болса, сауда-саттықта уақытты босқа келтірмейтін тумысынан дегбірсіз жан. Сондықтан ол бос сөзді жек көреді. Әлде қалай Селеши бірдеңені айта бастаса-ақ, Вайда есінеп, көзін алартып, түк түсінбеген пішін білдіретін.

	– Қойыңызшы, соны, Селеши мырза! Біз енді, былайша айтқанда, бір-бірімізге етене болып кеттік қой. Сырымды айтсам, мен сөз деген товарыңды алуға жоқпын. Мені бұл әдетімнен құтқарудың да, құтыл деп үгіттеудің де қажеті жоқ. Мен өзімді ағылшын либеразимінің жақтасымын деп есептеймін… Сондықтан енді іске кіріселік.

	Селеши өзінің жаңа танысып, енді-енді білісіп келе жатқан осы досы — сөзсіз сенімді кісі екеніне көзі жеткенде, оның мылжың емес екенін көргенде жаны жай тапты. Еті үйрене келе ол досының ол-пұлына немкетті қарайтын да болды. Кейініректе ол «алыс-берісті», «сауда-саттықты» ғана білетін, тұрпайылау пішілген Вайданың пайдалы істен қолы қалт еткенде аса қызықты адам екеніне, Селеши білмейтін көп нәрселерден де хабардар екеніне көзі жетті.

	Вайданың оған айтпағаны жоқ: неше түрлі қызық оқиғаларды біледі. Әсіресе, оның қыз-келіншектер туралы әңгімелері, нелер бір сұлуларға тап болғаны адамды бір сергітіп тастайды. Селеши әңгімені ұйып тыңдап отырып, «Уһ, шіркін!» — дегендей, бір тамсанып қояды. Әлден уақытта ол әңгіменің аса қызық бір жеріне келгенде, өзіне-өзі ие бола алмай, қарқылдап күледі. Бұлардың, өзара жарастығы осылайша ұлғая берді.

	«Мынаның өзі тек пайдалы адам ғана емес, жақсы да адам екен», — деген қорытындыға келді Селеши.

	2

	Тағы бірде әлгі «орыстың аралас шайы» дегеннің бір жарым тоннасын бір-ақ сатып, екі дос Жұмысшылардың тұтынушылар кооперативі директорының кабинетінде масайрап бір отырды. Күмәжнек толы ақша, сыймай сықыр-сықыр етеді; несін айтасың, көңіл шат, тамақ тоқ.

	Әдетте Вайда өз бойынан күнде бір ауру тауып, соған қауіптенетінін айтып жүруші еді. Бүгін онысын да ұмытқан. Әлде бірде өз дерті туралы да әңгімелеген кісі көзден таса болысымен-ақ Вайда соның ауруы өзінде де бар-аy деп күдіктенетін. Одан кейін тағы біреулермен кездесе қалса, ол ескі науқасынан құтылып, әлгінің науқасына шалдығатын. Соның өзінде кей дерттен біржола қол үзіп кете қоймайтын.

	Егер біреу-міреу қайтыс болыпты дегенді естісе, оның жасы нешеде еді, науқасы қалай басталғанын, ауруы жұқпалы дерт не екен, сіреспе ме, алапес пе, әлде басқа ма, науқас неден білініпті, қанша уақыт ауырған екен, немен емделіпті, дәрінің шипасы болмаған ба, марқұм жан тапсырар алдында қанша қиналған екен, — дүние: салған кісінің еркек-әйелін, кәрі-жасын, өзінің оны білетін-білмейтінін, қайда өлгенін, Будапеште ме, Сегедте ме, әлде Үндістанда немесе Африкада өлгенін — қойшы, осының бәрін тәптештеп, бүге-шігесіне дейін сұрап алатын.

	Үйде отырғанда Вайда кейде айнаға жармасып, өзінің бет-пішінін, түсін, аузын ашып көмейін, тісінің ара-арасын әбден қарайтын, тамырын басып байқайтын да, айнаны қайтадан орнына қоятын. Бұдан кейін ол шалқасынан жата қалып кеудесін басатын, қарнын сипап көретін. Сонсын әлгі айнаны алып, тағы да аузын арандай ашқанда, тіпті шықшыты шығып кете жаздайтын. Қабағын төмен түсіріп, кірпігін сығырайтып, айнадан бірдеңені көргісі келетіндей болатын. Оның мұнысы: өлгенде қайтып жатарын көз алдына елестеткені.

	Сәлден соң түсінен шошыған адамдай, атып тұрып:

	— Аулақ!.. Аулақ!.. Құрығанда, медицина құрысын! — деп айқай салатын.

	Бірақ бүгін «орыстың аралас шайынан» бір жарым тоннасын бірақ сатып, Вайда көңілді отыр. Ылғи да жолы болып, саудасы жүргенде ол науқасын ұмытып кетіп, құлан таза жүретін.

	3

	— Менің соңғы бір бастан кешкен оқиғамды тыңдасаңыз қайтер еді! — деп сұрады ол досынан.

	Бұл жолы оның даусы қарлығыңқырап шықты. Вайда сауда-саттықта бірдеңеге ашуланғанда немесе нендей бір сәтсіздікке ұшырағанда ғана сампылдап сөйлейтін.

	Әзірге күлкі шақырғандай ештеңе болмаса да Селеши күліп қоя берді.

	— Тыңдағым келеді,— деді ол.

	— Біз екеуміз, яғни қызбен, — оны түсініп отырған боларсыз, — ағылшын паркінде таныстық,— деп бастады делдал сөзін, сөйтті де бірден-ақ «іске» кірісіп, әлгі «товарды» сипаттай бастады. — Кондитер фабрикасында жұмыс істейді екен… Аптасына бес крона ақша алатын көрінеді… Шұлығына жамау түскен… көйлегі тысы аударылып қайта тігілгенге ұқсайды… туфлиінің өкшесі қисайып қалған… Жасы он сегізде… Бірақ түріне қарағанда, он бестен аса қоймаған сияқты… Дене құрылысы тәп-тәуір… Ақсары келген… Балтыры тағы басқалары келісіп-ақ тұр. Қысқасын айтқанда, титтей ғана киіндіріп жіберсең, жайнап кетейін деп-ақ тұр… Қолтықтасып бара жатқанда қасыңнан өткен адам қарамай өтпейтін тәрізді.

	Селешидің еріні дүрдиіп, аузынан суы аға бастады. Көзі бақырайып барады. «Тегін дүниеге жаны құмарын-ай өзінің», — деп ойлады да, Вайда әңгімені ұштастырып әкетті.

	— Капиталистердің бұл сорлы қыздарды қалай қанайтынын сіз білесіз ғой, Селеши жолдас! — Вайда қарқылдап күліп, тырнағы ескен саусағымен столды тоқылдата бастады. Ал қыздар әрине, таптық сана-сезімінен жұрдай… Сондықтан да оларды социал-демократиялық партияға алмайды.

	— Ол жағын қайтесіз, — деп реніш білдірді Селеши. Оның салпы еріні қимылдап, жыбыр-жыбыр етеді.— Одан да әлгіні айта беріңіз.

	Селешидің көзі бозарып, еріні салбырап кеткен. Әңгімесінің досына әсер еткеніне риза болған Вайда одан әрі жалғастырды — Әр түрлі ойын-сауық, атракциондар… әлгі дәу бүйі… аспанмен тілдескен доңғалақ… Америка таулары… Кереметтей қыз… Неше түрлі шұжық, тоңазыған ет, сыра, пирожныйлар алып жатырмын. Түсінікті ме?..

	— Түсінікті.

	— Несі түсінікті! — деді Вайда. Бұған мән бермеген Селеши еріні жылтырап отыра берді.

	– Қыз не жеді сонымен, — деп міңгірледі Селеши.

	— Сонда да мен мұнша тамақ қыздың қай жеріне сыя бергеніне әлі аң-таңмын…

	— Бос сөздің керегі не?..

	Вайда орнынан тұрып, кабинетте ерсілі-қарсылы жүре бастады. Ол сөзден жеңілген сияқтанды.

	– Қыздың көңіл-күйі жаман болған жоқ. Иә… жаңа неге тоқтап едік… Иә, айтпақшы… сол күні мен онша көңілді болмадым. Мұның өзі… түнеу күнгі… әлгі өзіңіз білетін күні еді ғой… Иә, оның енді уақасы жоқ…

	Осы кезде ол үнсіз қап, ашық терезе алдына келді. Далаға қараса, күн жап-жарық, ми қайнатқандай ыстық екен. Ол бұрылып, артына қарады. Вайданың көңіл-күйі бұзылып бара жатқанға ұқсайды… Шамасы, әңгімеден түк шықпайтын тәрізді.

	— Сол күні,— деп бастады ол қарлығыңқы үнмен, сөйтті де терезе алдынан бері шегініп — Иә, тап сол күні біз тұратын үйде бір мұғалім дүние салып, жұрт соны жерлеуге бара жатқан-ды… Құрт ауруынан өліпті…

	Вайда тағы үнсіз қалды. Ол Селеши отырған столға жақын келді.

	— Осы сіз айтыңызшы, дәрігерлер құрт ауруының адамда бар-жоғын дәл айта ала ма?

	Селеши білгенін айтты. Бірақ Вайдаға бұл бәрібір сияқты, ол тіпті жауап күткенге ұқсамайды. Ол бір бұрышқа көз алмай қарай отырып, кеудесін сипады да, бір жөтеліп қойды. Бұдан кейін басын шайқап, Селешиге қарады да, әңгімесін жалғастыра берді:

	— Еркек болған соң ер болған дұрыс қой. Солай емес пе… Қысқасын айтсақ, қыз тым оңды болатын, ішіп-жей отырып, ол өзінің жеңілтектер сапына қосылмайтынын, сондықтан үйге ерте қайтуы керек екенін айтты.

	«Сен де мені алдағың келеді-ау», — деп ойладым мен ішімнен. Ал менің өтірікке қатты ашуланатынымды құрттың бәрі біледі. Біреудің өтірігін сезсем-ақ болғаны шыдамай кетемін… Вайданың даусы тәуірлене бастады. — Өтіріктен жек көретінім жоқ… Әлгі қыз қояр емес, аузына келгенін соғып отыр: өзі әдепті қыз көрінеді, әкесі құрт ауруы болып, үш жылдан бері төсек тартып жатыр екен; күн көрістері — осы қыздың табатын тоғыз кроны мен сақтық кассасының әкесіне беретін жәрдемі көрінеді. Бұл жәрдем дегеніңіздің қанша екенін сіз білесіз ғой, Селеши жолдас, — оған күн көріп те жарытпайсың, өлмейсің де…

	— Баяғысына баса берді десеңші… Вайда қолын бір-ақ сілтеп, шапшаң сөйлеп кетті, әлде нендей бірдеңеге абыржып, кейде күліп кабинетте ерсілі қарсылы жүріп алды.

	— Оны өзінің бір дос қызы азғырып жіберген екен.

	Өтірігіңе береке берсін!» — деп ойладым мен. — Момақансуын мынаның! Сондағысы — құнын арттырмақ қой. Иә, соға бер. Сонымен екеуміз келіп, бір орындыққа отырдық. Айналада ешкім жоқ… Мен оны құшақтамақ болып жармаса бергенімде… бетімнен шарт еткізіп салып қалмасы бар ма… Көзімнен отым шықты, отырған орындығымнан құлап түсе жаздадым… Мұның не, шырағым!» деп ойбайладым мен. Ол солай, — деп жауап берді көйлегінің жағасын жоғары көтеріп алды. «Мені енді үйге кеттім!» — деді.

	Селеши аңқитып тыңдап отыр.

	— Иә, сонымен…шынымен-ақ қыз ба екен!

	— Неге асығасыз. Шыдамыңыз жетпей бара ма? Мен де момақансып, оған иланғандай бола қалдым. Тап осы жерін қалай айтсам екен, бір есептен сендім де… Ақыры, үйіне шығарып салдым. Кіреберіс қақпаның алдында иіліп, қолынан сүйдім… — Вайда күліп жіберді…— Қыз не дерін білмей, іші-бауыры елжіреп қоя берді. Мен оған Псиландер Аста Нильсенге2 қалайша қараса, тап солайша көз қиығын тастадым. Осы сәтте мен бар демімді жинап, қатты күрсінгенімде, көрші үйдің төбесінен бір мысық құлап, жерге топ ете түсті… Оған со керек, түні бойы бақырмасын!

	Селешидің қатты күлгені сонша тіпті астындағы орындығы қозғалақтап, сықырлап кетті.

	— Сенің әңгімең мысықсыз болмайды-ау, әйтеуір…

	— «Әттең, әйелім бара, әйтпесе…» — деймін оған мен. Сөйтіп тұрып қолын ұстап сипадым.

	Қолы биязы емес, жұмысшының қолына ұқсайды екен. Әйелімнің бары рас, бірақ ол менің жан дүниемді түсінбейді… Мен оны онша ұғына қоймаймын… дегенімде қыздың кеудесі көтеріліп, көйлегіне сыймай кеткендей болды. Мұны көргенде менің көзім шарасынан шығып кете жаздады… «Әке-шешем тастатпайды» — деп соғамын мен. — Вайда тағы күлді.— Біз қақпадан қайта шығып, Роттенбиллер көшесіне барып тоқтадық. Төңіректе жан жоқ. Анда-санда бір трамвай өтеді. Бізден недәуір алыста газды шам жанып тұр. Әлгі қызбен екеуміздің бір-бірімізге жабысып тұрғанымызды көрсеңіз. Құдды жаңа танысқан күйеу мен қалыңдықтаймыз. «Ататегіңіз кім болады», — деп сұрады қыз. «Әкем атты әскердің генералы болған» — деп жауап бердім мен.

	Бұл кезде Селешидің күлкіден ішек-сілесі қатып жатқан-ды. Ол желеткесінің түймелерін ағытып жіберді. Көйлегінің етегі шалбарынан шығып, далақтап кетті. Вице директор оны ебедейсіз саусағымен шалбарына қайта сұққан болады.

	— Xа-xа-xа! — деп шегі қата күлгенде ол тыным таба р емес.

	— «Асықпаңыз, Имре!» — деді қыз.

	– Өзінің дені дұрыс па? Қайдағы Имре? — деп таңданды Селеши.

	Осы арада Вайда кілт тоқтап Селешимен жаңа танысқандай, иіліп, ізет етті.

	— Имре Каполнаи… Сіз мені кім деп ойлайсыз? Бір көргенде-ақ қызға өзімнің шын атымды айта қояды дейсіз бе?

	— Айхай, қу-ай! Міне, қызық — Ха-ха-ха? Ха-ха-ха!

	— «Ал енді қашан кездесер екенбіз», — деп сұрадым мен қыздан. Ол: «ертең болмайды, — деді демін ішіне тарта ауыр күрсініп, өйткені фабрикада шұғыл жұмыс бар. Бүрсігүні кешкі сағат сегізде Шығыс вокзалдың аспалы сағаты астына барып тұрыңыз. Сондағы сатының о жақ, бұ жағында». Сөйтті де қыз менің тез кетуімді өтінді. Қақпа ашылғанда бұл жерде болмаңыз дегендей, ым қақты. Есік ашылғанда оның басқа бір еркекпен келгенін біреу-міреу көріп қалмасын дегені болар. «Жарайды, соға бер!» — деп ойладым мен. — Мұндай өтіріктің талайын естігенбіз!

	— Е, мүмкін рас шығар? — деді Селеши.

	Вайда әңгімесінің досына қатты әсер еткеніне мәз болып, ризалық пішінде тұрды.

	Көше көзге түрткісіз қараңғы еді, тірі жан жоқ. Кетіп бара жатып мен оның құлағына:

	— «Періштем!» — деп сыбыр еттім.

	Вайда шылымын тартты. Ол түтінін мейірлене сорып, айдаладағы бір бұрышқа қарап тұр. Қап-қара көзі мөлдіреп, бұрынғысынан да дөңгеленіп барады. Кенеттен оның есіне өзге бір оқиға түсе кетті.

	— Сіз білсеңіз, мен бір дүкеншінің соңынан қалмай, бір ай жүрдім, сондағы саудамыз түкке тұрғысыз бірдеңе еді Тастағым келмеді, қайтесің. Мына қызбен де тап сондай болды… Маған онша ұнағандығы шамалы. Соған қарамастан,әлгі айтқан жеріне дәл бардым. Жолыққан соң біз Алмаши алаңына қарай бұрылдық. Онда орындықтан көп неме жоқ екен, біреуіне барып отырдық. Қыздың аяғына кигені жаңа шұлық, әп-әдемі жібектен тоқылған. Сатып алды ма, біреуден бір кеш киюге алды ма? Кім білсін. Үстіне әп-әдемі костюм киген. Өткен жолғысынан да әлде қайда жас көрініп тұр. Байғұс онысын екі үш сағат утюгтесе керек, — тым жылтырап кетіпті. Сіз сенесіз бе, мен сол қызды аяп кеттім. «Осының бәрін қойсам қайтеді?» — деп ойладым бір сәт.

	— Көрдіңіз бе, әне!

	Нені көрейін? Айталық, мен сол қызды қоя бердім делік. Одан не түседі? Бәрібір, ертең-ақ, оны біреу-міреу кез-келген бұрышта домалата салады ғой. Сонда, сол жақсы боп па? Біреуге тұрмысқа шығар, дейсіз бе? Одан не пайда. Бір топ бала тауып, өмір бақи солармен әyре болар да жүрер. Ал оған үйленген токарь-мокарь біреуге— мұның бәрі бір емес пе? Өзіңіз білесіз, қыз ғұмыры бір-ақ түн ғой. Әлде, мүмкін, сіздің кәсіподағыңыздың ережесі бойынша, міндетті түрде етегі түрілмеген абыройлы қызға үйлену керек пе? Шөп қораға көз сүзген қойдай маған бадырайып неге қарай бересіз? Жаңа көріп тұрсыз ба?

	Вайда Селешидің әлгі токарь-мокарьға да, кәсіподаққа да қарсы ештеңе айтпағанына ашуланып тұр. Ол осының бәріне еш мән бермегендей, басын шайқай береді.

	Бір буда қағаз алып және хаттарға қол қойғызу үшін секретарь қыз келіп кірді. Селеши сол қағаздарды қарап болғанша, қыз Вайданы бастан-аяқ көзімен бір сүзіп өтті, онан соң әлгі папкасын алып, шығып кетті. Сырт байқағанда, кабинетте болып жатқан әңгіме ауыз үйге де жетіп жатқан тәрізді.

	— Базар күні мұндайдың бұты бір тиын! — деді Вайда, секретарьдың соңынан есік жабылғаннан кейін.

	— Егер қолыңыз тисе, екеу де берер едіңіз-ау— деді ұнатпаған Селеши.

	— Жарайды, — деп күлді Вайда — Ар жағын тыңдаңыз. Бір күні кешке келе жатқанымда сол қыз маған былай деді: «Имре, мен көп ойландым… Мен сіздің өзімді қалыңдық етіп алғаныңызды әсте талап ете алмаймын. Біздің үйде біреулер бар, олар да неке қиыспай-ақ тұрып жатыр… Ешкімнен кем емес». «Періштемсің» — деп айғай салдым мен қуанғанымнан. Сөйттім де: «Е, бәсе, бері қарайын дегені ғой!» — деп ойладым. Бірақ сол сәтте неге өйткенімді өзім де білмеймін: бұдан бұрын жүрген, көңіл көтерген біреу-міреуің болып па еді, деп сұраппын. Жалма жан есімді жиып алып, Мария Стюартқа немесе одам басқа да тағы бір жезөкшесі бар еді ғой, — соған емірене қараған Оттеладай тесірейе қарадым қызға.

	— Ха-ха-ха!

	«Әлі ешкімнің құшағында болып көрген жоқпын, деп жауап берді қыз. — Осыдан екі жыл бұрын бір жігітті сүйетін едім… бірақ ол жігіттің бұдан хабары да болмайтын…»

	— Сізде сол қыздың фотокарточкасы жоқ па, — деп сұрады Селеши.

	— Жоқ. Мем ондай бәлені жинамаймын. Иә, сонымен қызара былай дедім: «Этелька (аты осы еді.) айналайын, жүр, етікшіге барайық, мен саған туфли заказ берейін». — «Қажеті жоқ». — «Неге?» — «Онда мен соған…» Қойшы, әйтеуір бірден көнетін қыз жоқ. Менің, оған айтар сөзім таусыла бергенде-ақ әрең көнді-ау, әйтеуір. «Екі аптадан кейін дайын болады бикеш!» — деді етікші. Екеуін тігіңіз, екі парын, — дедім мен. — Енді әйел киімінің шеберіне барайық». — Қызда ес қалмады. «Сізде бұдан қымбатырақ жібек жоқ па?» — деп сұрадым мен тігіншіден. «Имре, — деп сыбырлайды маған Этелька, — мынау да жарайды ғой». — «Сіз бұ кісіге күздік пальто, бұлғын жағалы қыстық пальто, тағы бір екі костюм тігіңіз. Қайта-қайта келіп жүреміз бе?» — деймін мен. — Уа, жасаған «— деп сыбырлады да, қыз ұялғанынан қызарып кетті. Мен осының бәріне ақшасын төледім де, үйден шыға бердік. «Екі аптадан кейін өлшеуге келіңіз, бикеш!» — деп ескертті тігінші. Сонымен, келесі кеште жасауы келіскен бір оңаша бөлмеде қыздың өтірік айтып жүрмегеніне көзім жетті…

	«Шынымен-ақ қыз болып шықты ғой өзі— деп сұрады Селеши. Делебесі қозып, аузы аңқайып кетіпті.

	— Уф! — деп шылымның түтінін шығарды Вайда.

	Бір сәт кабинет ішінде тыныштық орнады.

	Аң-таң қалған Селеши аузын жаба алар емес. Тілі күп боп ісіп кеткен тәрізді.

	— Сіз қазір де кездесіп жүрсіз бе ол қызбен, — деп сұрады Селеши күбірлеп. Досы естімей қалды-ау деп ол — Әлі кездесіп жүрсіз бе, — деп қайта сұрады.

	— Жоқ.

	— Неге?

	— Себебі, ол қыз маған соның өзінде-ақ жүз жиырма кронаға түскенді.

	– Қалжыңдайсыз-ау, — деді Селеши. — Туфли көйлек, пальто, костюм — осының бәрі ең бері қойғанның өзінде жеті жүзден кем түспейді ғой.

	— Етікшімен және тігіншімен арамызда келісіміміз болатын: өлшеп алады да, тастай салады. Келесі күні әлгі өлшеген қызметтеріне он крона алады да, қалған ақшамды қайтарып береді.

	Сөйтіп, Вайда жеңіске жеткендей, Селешиге масаттана қарады: ол күлкіден ішегі қатып, орындықтан құлап түспес пе екен деп ойлады. Бірақ Селеши есін жиып:

	— Рас па? Сонда олар қызға не демек? — деп сұрады.

	— Онда менің не шаруам бар? Он крона деген — әжептәуір ақша, оған бірдеңе тауып айтуға болады ғой. Мәселен, қыз қателесіп келген, көшені, үй номерін ауыстырып алған, квитанция оныкі емес, тағысын тағылар. Бірақ қыз «киімін» алуға бармапты. Мен мұны етікші мен тігіншіден әдейі сұрап білдім.

	4

	Үй-іші тым-тырыс. Селеши ғана емес, Вайданың өзі де бір түрлі ыңғайсызданып, әлденеден сескенгендей.

	– Қарныңыз ашқан болар, — деп сұрады кенеттен Селеши. — Бірдеңе ұрттап, ол-пұл жемесек болмас. Ақшасын мен төлеймін ғой. Шөлдеңкіреп те қалдық. Япырай, мына күннің ысуын-ай! Тіпті, ыстық соғуы да мүмкін.

	Селеши қызметшіге телефон соқты. Шұжық, сыр, сосиска және мұзда тұрған алты шөлмек сыра әкел, — деді.

	Сыраның төртінші шөлмегін босата бергенде, Вайда баяғы әңгімеге қайта оралды.

	— Дегенмен, соңғы жолыққанымызда, мен қолына елу крона қыстырып жібердім; бұл оның бір айлық жалақысынан да артық қой… Сізге шынымды айтсам, мен сол қызды өтірік айтып алдайды ғой, жәй әншейін, — деп ойламасам, онда ол екеуміздің арамызда ештеңе болмауы да мүмкін еді.

	— Алдаған жоқ қой енді!..

	— Иә, оны мен тым кеш түсіндім, райымнан қайтарлықтай лаж таба алмадым.

	Вайда тағы да төрт шөлмек сыраға заказ берді.

	— Абыройын кетірдіңіз де, қоя бердіңіз байғұсты, — деп аяныш білдірді Селеши. — Үйленемін деп уәде еткен де боларсыз… сонда фамилиясын да сұрамадыңыз-ау…

	— Сұрағанда қандай! Франк!

	— Франк?! Франк?!. Оның әкесі наубайханашы емес пе екен? Антал Франктың қызы болып жүрмесін…

	— Сайтан білсін енді оны! Әкесінде менің не шаруам бар? Вайда кенеттен үрейленіп — Антал Франк дегеніңіз кім? Сіз оны білесіз бе? — деді.

	Селеши күбірлеп бірдеңе дей салды. Вайда демін алмастан тағы бір стакан сыра ішті.

	Селешидің түсініксіз жауабы мен әлгі сыра Вайданы қайта сергітіп жіберді.

	— Онда тұрған не бар? Қыз мұны әкесіне айта қояр дейсіз бе?.. Айтқан күннің өзінде — Имре Каполнаи, дейді ғой. Іздеп көр сен енді сондай адамды… Сіз барып айтпассыз деп сенемін? — деп әбігерленді Вайда.

	– Қойыңызшы, қайдағыны айтпай… Менің одан басқа жұмысым жоқ дейсіз бе? Сіздің денсаулығыңыз үшін! — деп Селеши соңғы шөлмек сыраны жоғары көтеріп қатты шайқады, көбігі аспанға атып тұрсын деген болар. Одан соң мұртын сүртті. Осы тұста оның екі көзінде қызғаныш оты жайнайды. — Иә…— деп бастады Селеши.

	— Былайша айтқанда, не десем екен… осы сондай қыздар… ағылшын паркінде көп деген рас па?

	Вайда өзіне-өзі келіп, үрейі бұлттай сейілді.

	— Көп.

	— Жап-жастары да көп пе?

	— Он төрт жасарлары да табылады.

	— Соның бәрі қыз ба екен?

	— Ол, енді, кездесуіне қарай. Жолың болуы біледі.

	– һм…,олай болса… тез танысып-ақ кетуге болады ғой?

	— Иә, оп-оңай.

	— Иә… Мұны мен жәй әшейін… хабардар болу үшін ғана сұрап отырмын. Бірдеңе ойлап жүре көрмеңіз… Бос сөз ғой… Оразаға көшкен ермек дегендей… Сонда, бағасы қанша екен. Тек шынын айтыңыз..

	— Бұ да жолың болуына қарай.

	— Сонда да?

	— Орта есеппен, шамасы, он кронадан елу кронаға дейін.

	Һм… ал егер… қыз болмай шықса ше… Ауру жұқтырып алсақ, қайтеміз?.. Вайда шошып кетті.

	– Құдай-ау, есімі жақсы салдыңыз-ау; мен сізден мана сұрағалы отыр едім: әлгі аурудың пісіп-жетілу кезеңі қанша екен?

	— Егер қателеспесем, үш күннен бес күнге дейін болса керек. Бірақ бұл арада оның сізге не қажеті бар?

	— Не қажеті бар дейсіз? — деп ашуланған Вайда қабағын түйді. Сізге ол ештеңе емес, әрине… жарма, күріш аралас шай болса, болғаны. Ал мен ше?.. Бұл біз әбден танысып кеткеннен кейін болған оқиға еді. Қыз тағы да мерзімнен тыс жұмысқа қалатын болды…Мен емес, бәріне өзі кінәлі! — деп дауыстады Вайда. — Содан мен астаналық кабареге барып сондағы әнші қыздардың бірімен таныстым.

	— Ойбай-ау, сіз әлгі сорлы қызды да бүлдіретін болдыңыз-ау…

	— Шатаспай, жайыңызға отыра алмайсыз ба, осы! — деп бұрынғысынан да қатты ашуланды Вайда. — Біріншіден, әлі ештеңе сезілген жоқ, екіншіден, әңгіме қайдағы бір қыз жайлы емес, мен жөнінде болып отыр. Құдайға шүкір, аурудың мерзімі өтіп кетті. Сіз одан да әлгі мерез деген бәленің мерзімін неге айтпайсыз?!

	— Сіз өзі қатты састыңыз-ау! — деп күлді де Селеши өзіне сыра құйып ішті.— Тіпті сондай қажет болса, біліп-ақ берейін. Мен обаны да, басқа ауруларды да біліп бере аламын. Бізге бүл түк емес, одан да ана алдыңыздағыны ішіңіз. Болмашы бірдеңеге бола есіңіздің кетуін.

	Ол телефон трубкасын алып, әлде нендей номерді атады.

	— Алло… Бұл сақтық кассасы ма?.. Кенез жолдас, бұл сенбісің? Бұл сөйлеп тұрған Селеши… Иә, мына кабинетте отырмын… Жай, сыра ішіп отырмыз… Осы сіздердің-ақ мәжілістеріңіз бітпей — қойды-ау!.' Ертең дейсің бе?.. Үште… Боламын… Иә, әрине… Жарайды… дәл өзі… Айтпақшы, қасыңызда бір венеролог бар ма?.. Қойшы-ей!.. Жоқ… Мен әйелім бар адаммын… Бір жақсы жолдасым жайында айтқалы отырмын… Жоқ… Сен оны білмейсің.— Осы арада ол телефон трубкасын қолымен бүркеп, — қазір келеді,— деді. Ол сабыры кетіп, асыға күткендіктен, бір тұрып, бір отырып жүрген Вайдаға. — Алло! Доктор, мерездің пісіп-жетілу кезеңін айтып жіберіңізші… Немене?.. Телефонмен айтпаймын дейсіз бе?.. Сіз кіммен сөйлесіп тұрғаныңызды білесіз бе? Иә… бізде қашаннан бері істейсіз? Алло… Алло — Селеши таңдана Вайдаға қарады. — Трубканы тастап кетті,— деді де ол, әлгі номерді қайта шақырды. — Кенез. Ана оңбаған кім. Ә, өнеркәсіпшілердікі екен ғой… Әй осы паритеті3 құрғыр-ай… Сонда, оның әлгіндей жауап беруге правосы бар ма… Қасыңда одан басқа венеролог жоқ па… Біз қойған біреу болсын. Бар дейсің бе. Онда соны телефонға шақыр…. Ол Вайдаға — Басқасы келетін болды, деп сыбыр етті.— Алло. Не дейсіз, доктор Денешпін дейсіз бе. Бұл сөйлеп тұрған Селеши… Сіз маған мына бір жайды айтып жібермес пе екенсіз… Иә, иә… рақмет…

	Өстіп ол трубканы іліп қойды.

	– Үш апта көрінеді.

	— Одан да көп кездері болады екен, — деп күрсінді Вайда. Иттей әуре болып жүрмін… Ал сіз маған қайдағы бір қыз жайын айта бересіз… Адамгершілік тұрғысынан дейсіз бе, әйтеуір. Сонда мен адам емеспін бе?!

	ТӨРТІНШІ ТАРАУ

	мұнда шындық, арман мен әлденеше рет кездеседі.

	1

	Пишта әлі жүріп келеді… Ол неғұрлым алға басып, циркпен екі ара жақындаған сайын, күмәні арта түседі, баяғы «гопляны» да ұмытып барады. Келе-келе оның еңсесі мүлде түсіп, не болса соған күдіктене бастады. Алдымен оны циркке кіргізе ме жоқ па, онымен сөйлескілері келе ме, жоқ, па, ал егер сөйлесе қалған күннің өзінде аспанда ойнайтын гимнаст боларлықтай күші бар деп таба ма, жоқ па, ал егер мұндай күші бар деп тапқан үйде, жұмысқа ала қоя ма, ал жұмысқа алса, Фицек мырза өз баласының цирк ойыншысы болуына көне ме, көнбей ме, деген ойлар билеп келеді оны.

	Күдігі әбден таусылғаннан соң, ол бұған мүлде қарсы ойлады, сөйтті де ең соңғысынан бастады. «Әкем рұқсат етпейтін болса, қашып кетемін… Жаздыкүні паркте де түнеуге болады ғой. Жаңбыр жоқта орындықтардың үстіне жатармын, жаңбыр жауса — астына түсермін… Ал қыс түскенге дейін шалдың өзі де аяп, сағынады да, бәрібір үйге шақырады. Аяғым болса мықты сияқты, бірде мен алты сағат жүргенде талмады. Біраз шаршадым, әрине, бірақ мұның бәрі түк емес… Маған осы гимнастикадан «бес» қойған жоқ па еді… Ал егер олардың мені алғысы келмесе қайтемін… Онда мен оларға… тіл алғыш бала боламын.

	..Күндіз-түні ойнаймын… жаттығудан жалықпаймын, — деп жылаймын. Сонда да алмаса ше… онда…атылып өлемін. Ал егер бұдан ештеңе шықпаса қайтемін… Онда… осының бәрі түк емес… Өлген кісінің аспанда гимнастика ойнағысы келуші ме еді. Ал егер олар мені цирктің ішіне кіргізбей қойса қайтемін. Ең жаманы міне, осы… онда мен ештеңені біле алмай қайтамын ғой… олардың мені алатын, алмайтынын да білмеймін ғой. Онда асылып өлудің де қажеті жоқ… не үшін өлемін…

	Осындай ой үстінде келе жатқан Пишта аяғын тездете басты. Ол енді Арена проспектіне шыққанда басына тағы да әлгі ойлар орала кетті…

	«Егер мен сол цирктің директоры болсам, онда мен сияқты баланы…» Сөйтті де ол өзін-өзі директормын деп сезінді. Цирк директоры Пишта Фицек. Үстіндегі киімі қып-қызыл, көйлегі аппақ, етігі жылт-жылт етеді. Рыжий қасында тұр. Аренаның шет-шетінде желаяқтар, трико киген акробаттар тағы басқалар отыр. Бәрінен де ана бір шабандоз қызды айтсаңшы… Юбкасы қып-қысқа, онысы киімнен гөрі көбелектің қанатына ұқсайды. Тіпті бүлдіршіндей жас қыз. Ал цирк директоры Пишта Фицек қолына қамшысын ұстап, ақбоз атын жетектеп келеді, ол мұны ойыннан кейін серуендетіп жүрсе керек. Ат басын шұлғып, аспанға көтереді, Ақбақай сирағын айтсаңшы… Жалы жібектей төгіледі. Үстінде алтын жалатқан қып-қызыл ер-тоқым… айыл-таралғылары да көз тартады… Өстіп тұрғанда жалаңаяқ Пишта Фицек кіріп келді. Ол тіпті сасар емес. Бала цирк директоры Пишта Фицектің алдына барып, бірақ тоқтады. Жұрттың бәрі… жап-жасын қарашы, әлден-ақ цирк директоры болған, — десіп жатыр.

	— Мен әуеде гимнастика ойнаушы болмақ едім.

	— «Аспанда гимнастика ойнайтын бір жаңа артист келіпті, гимнастика ойнайтын жаңа кісі алыныпты…» — деген сөздер естіледі жан-жақтан.

	— «Не істей білесіз, достым», — деп сұрады Пишта Пиштадан, — яғни мұнда бір Пишта директор да, енді бір Пишта жұмысқа алынғалы келіп тұрған бала.

	— Не істей білемін дейсіз бе… Қарап көріңіз», — деді;іс Пишта арқаннан ұстай алып, цирктің төбесіне қарай өрмелей жөнелді, онда асулы тұрған трапецияға мінін алды да, әткеншек тепкендей ерсілі-қарсылы шайқалып, анда-санда «гоп-лясын» айтып қояды. Онан әрі циркті қарсы беттегі басқа бір трапециясына ұшып барып қонды. Мұнда да бір-екі ойын көрсеткеннен кейін, бір сырықтан ұстай алып, төмен қарай сырғып түсті. «Тағы не істейін, — деп сұрайды ол, — әлде осы да бола ма».

	— «Рақмет, алда риза болсын, болады», — деп жауап берді цирк директоры. Осы сәтте Пишта жоғары қарай пәрменімен секіріп, үш айналып жерге түсті де, аяғымен дік ете қалды. Шашын артына серпіп тастап, «жарай ма», — деп сұрады.

	Цирк директоры, айнала толған артистер қол шапалақтап жатыр. Рыжий одан:

	— «Мұны кім үйретті, балам», — деп сұрады.

	— «Ешкім де үйреткен жоқ,— деп жауап берді ол, — өзім үйрендім».

	Осы арада цирк директоры Пишта Фицек гимнастика ойнаушы Пишта Фицекке былай деді:

	«Біз сізді жұмысқа аламыз. Әзірге осында тұра тұрасыз. Айтпақшы, атыңызды сұрамаппын-ау».

	«Пишта Фицек…»

	Осы кезде ол Рыжийдың тағы бір артиске былай деп сыбыр еткенін құлағы шалып қалды:

	«Көрерсің әлі, мынау түбі осы цирктің директоры болмай қоймайды…»

	Анау екі езуі құлағына жеткенше рахаттана күлді…

	Кенеттен әлгінің бәрі жоқ болды да кетті. Тек қана күдік қалды. Ал егер мені тіпті циркке кіргізбей қойса қайтемін.

	Бала өз ойына қатты қысылып, маңдайына шып-шып шыққан терін сүртті. Сөйтті де сәл күрсініп, өзімен-өзі ақылдаса бастады: «Шіркін, аттары қандай. Мұндай ат мінгеннің не арманы бар екен. Жәй ат шаруада да бар ғой. Ал мынандай ат қолға тие бермейді… Мұның итіне дейін бір ғаламат құдды ақылы бар кісі тәрізді… осы мен, бәлкім жексенбі күні келсем қайтер екен».

	Ол циркке келді. Уақыт әлі ерте еді. Жәй күндері ойын кешке ғана болатын. Кіре беріс есік пен касса жабық тұр. Цирктің биіктете салған ағаш дуалының ар жағында біреу труба ойнап отыр. Ол қайта-қайта бір үн шығарып: «а а а» «а а а». «а-а-а» — дей береді. Мұның қызығы кешкілікте ғой. Жан-жақ түгелдей жарқыраған шам. Цирк іші толған кісі. Әлгі ақбоз ат манежді айнала шауып жүреді. Оркестр: «Дунайды жүзген желқайық» әнін орындап тұрады.

	Пишта бұғып келіп, дуалға жақындады да тап алдынан кез болған бір есікті қақты. Ешбір жауап болмады. Қаттырақ қақты. Тағы тым-тырыс. Пишта әлгі есіктің тұтқасынан ұстап, әрі итеріп еді, есік ашылып кетті; ол ішке кіріп, ілгері жүрді. Сондағы Пиштаның таң қалғанын айтсаңшы. Бос тұрған бір қора, жағалай шөп өсіп кеткен, балапанын шұбыртқан мекиендер, қиқулаған қаздар. Ол не істерін білмей жан-жағына қарады.

	— Цирк бұл емес болды ғой, шамасы, — деп күбірледі де ол: кері кетпек болды.





Бірақ осы арада қораның түкпір жағынан бір әйел шыға келді; қолында кір салған корзинасы бар. Алдымен ол асулы тұрған жіпті шүберекпен бір сүртіп шықты да, әлгі корзинаның ішінен кірін бір-бірлеп алып жая бастады. Пишта сол әйелден көз алар емес. Өйткені, ол циркте жүретін сайқы мазақтың сары-ала далаңбай шалбарын іліп жатқан болатын.

	— Цирк, — деді бала жұлып алғандай.

	«Директор қайда деп осыдан сұрасам қайтеді». — Бірақ баланы күдік билеп, бұған батылы жете қоймады. «Директордың қайда екенін айтпақ түгіл, өзімді қуып жіберсе қайтемін».

	Сол себепті Пишта: «Бұдан ештеңе сұрамаймын», — деп шешті.

	Бала ептеп басып, әрі өтті де, цирктің қора жағынан кіретін есігін іздеді. Кіріп келсе, үйдің брезент төбесін ұстап тұрған ашалардың арасынан бірнеше есік көрінді. Ол әлгі әйелге бір қарады да, ілгері жүріп кетті. Есіктің біреуін ашты да ішке кірді.

	Қаракөлеңке бір коридормен жүріп келеді; аяғының астында салқын топырақ бары аңғарылады. Келе-келе коридор кеңейе бастады. Бұрын сезіп көрмеген бейтаныс бір иіс мұрнын жарып барады. Коридордың екі жағына қатар-қатар қойылған тордың ішінде жыртқыш аңдар, басқа да жануарлар бар. Әсіресе аю көп екен. Пишта бір діңгекке жабысып тұрып, әріректегі үлкен торға көз салды: Оның ішінде ерсілі-қарсылы безектеп, тыным таппай, екі жолбарыс жүр екен.

	Пишта бұдан да өтті. Коридордың аяқ шенінде ат қорасы бар екен. Бала атқораның иісін әбден біледі және бұл әлгіндей мұрын жарарлық емес. Аттардың аяқтарын кезек басуы, күтір-күтір сұлы шайнауы, шөп сылдыры естіледі, қайсы бірінің шыбындап, құйрық қаққаны байқалады. Өстіп тұрғанда сол тұстан бір есік ашылып, қора ішіне жарық түсті. Әлгі аттардың біреуі жылтыр қара екен де, екіншісі ақбоз ат, оның тұмсығы ғана көрінеді. Осы жануар мойнын бұрып, алдымен жарық шыққан жаққа, онан соң Пиштаға қарады.

	Түкпіріндегі бір есіктен бір топ бала жүгіріп шықты; сырт қарағанда, олар Пиштадан онша үлкен де емес, бәлкім, бірер көйлекті ғана бұрын тоздырған болар. Алтауы жабылып домалата ораған бір үлкен кілемді сүйреп келеді; екеуі дөңгелете иілген бір темір арқанды әкеле жатыр;— үшеуінің иығында күрек сыпырғыштары бар.

	Бұлардың соңында аяғын бірдей алып, тағы бір-екі бала келе жатыр. Олардың қолында бір үлкен жәшігі бар. Ең соңында келе жатқан бес бала аса бір үлкен жұмыс бітіргендей болып, ат қорасын сыпырып жүр, неше түрлі көң-қоқырларды күрекпен алып, жәшікке салады. Одан соң бұлар әлгі аюлар жүрген торға барды да, басында көсеуі бар ұп-ұзын темір таяқпен хайуандардың астын тазалай бастады. Аюлар артқы екі аяғымен шоңқая отырып, таяқтың қимылына қарайды; тек біреуі ғана төрт аяқтап, теріс қарап тұр, ол анда-санда ғана мойнын бұрып, балаларға қарап қояды; өсти-өсти жолбарыстардың торына да кезек жетті.— Олар бұрынғысынша е р с і л і-қ а р с ы л ы безек қағып жүр, тіпті балаларға пысқырып та қарамайды.

	Пишта өз көзіне өзі сенбеді. Ол біресе ат қорасына, біресе тордың ішін жиыстырып жүрген балаларға қарайды. Олардың алғашқы тобы әлгі домалата бүктеген үлкен кілемді иықтарына салып алып, арғы есіктен жаңа ғана шығып барады. Осы сәтте Пишта сезе қалды: ойбай-ау, артист дегеніңіздің өзі осы ғой! Цирк дүрілдеп жүріп жатқан шақта, ат ойнап болғаннан кейін, манежді қайта тәртіпке келтірмекші униформистер тап, ойын көрсетер алдында және одан кейін униформа киіп, басқа жұмыс істейтінін жақсы білетін. Олардың әрқайсысы өз номерінен бос уақытта оркестрдің үнімен аяқтарын қаздаң-қаздаң басып алып келген кілемдерінен жанды да, артистер кіріп шығатын есікке қарай жүгіре жөнелді. Бара сала олар басқа униформистерге қосылып, екі қатар бола тұра қалады. Міне, осы балалар қазірде де кілем алып келеді, Пишта оларға қызыға қарап тұр. Жақындай келе, бала әлгілердің бәрі жыртық-жыртық «жәй» киім киіп жүргенін, көбінің тіпті жалаңаяқ екенін аңғарды. Олар қора сыпырып, аңның торын тазалағанда, жинаған көң-қоқырларын жәшікке салып жатқанда Пишта аң-таң қалып: «Бұлары несі екен?» — деп ойлады.

	Пишта осылардың ішіндегі «ең жалаңаяғын» таңдап алып, одан:

	— Сендер кімсіңдер, — деп сұрады.

	— Аспанда гимнастика ойнаушымыз! — деп мақтана жауап берді бала.

	Пишта осы баланың сидиған жалаң аяғын, кір қолын көрді де, үндемеді. Әрірек тұрған бір бала өзінен үлкен сыпырғышын бір бұрышқа сүйей беріп:

	— Сен мұнда не бітіріп жүрсің,— деп сұрады Пиштадан.

	— Тақсыр, — деп жауап берді ол, мен аспанда гимнастика ойнаушы болғым келер еді.

	Әлгі баланың басқалардан бір өзгешелігі: аяғында бәтеңкесі бар екен… Ол сыпырғышын алып, Пиштаға былай деді:

	— Сен алдымен бір жыл тегін көң тасып көр, — деді де, — тақсыр! — дегенді қоса айтты.

	— Ол түк емес! — деді жұлып алғандай Пишта. — Кімге барып жолықсам екен?

	— Тақсыр-ау, мұнда орын жоғын көріп тұрған жоқсыз ба? «Билеттің бәрі сатылып кеткен!» — деді бала. — Басқа кісі ала алмаймыз. Әуре болма!

	– Өтірік… Бұл өтірік… — деп күңкілдеді Пишта. — Рұқсат етсеңіз… тақсыр, айтып көрейік.

	Бірақ әлгі бәтеңке киген бала әңгімені осымен доғармақ болып, сыпырғышын басына айналдыра бір үйірді де қорасын сыпыра берді.

	Осы тұста Пиштаның көзіне жас тығылды. Ешбір жұлқынбай-ақ, немкетті жұмыс істеп жүрген бір жалаң аяқ бала оған былай дей салды:

	— Ақымақ болмасаң, қораға шық та, үштік цифры жазылған есікті тап. Директор соның ішінде… Шаруаң болса, сонымен сөйлес. Ал бұл арадан жаның барында тайып тұр…

	Пишта қайтадан қораға шықты. Онда бір топ бала әлгі кілемді жан-жақтан таяқпен ұрып, шаңын қағып жатыр екен; енді біреулері әлде нендей бір шүберектерді жуып жатыр; Аспалы арқанды сүртіп, цирктің әр түрлі мүлкінің жылтырақтарын тазалап жатқандары да бар. Әлгі сым арқан мен басқа да аспап-сайманның темір бөлшектері күнмен шағылысып, жылт-жылт етеді. Балалар ерсілі-қарсылы жүгірісіп, әркім өз шаруасымен болып жүр, Пиштаға қарайтын біреуі жоқ. Ол үштік цифры бар есікті тауып алып, ішке кірді. Тағы да бір тар коридорға тап болды. Екі жақтан да қатар-қатар есік көрінеді: бірі жабық, бірі шала жабық, енді біреулері шалқасынан ашық жатыр. Баланың мұрнына қызыл жұмыртқа мейрамында жұрттың бір-біріне жағатын иіс суының жұпары келді. Кейбір қымбат сабындардың да иісі тап осындай болады. Ол әлгі ашық тұрған есіктердің біреуінен сығалады. Кіп-кішкентай бөлме, бір-екі орындық, стол, айна, қабырғада бір кішкене шкаф, киім ілгіш тұр. «Цирк киімдері болар!» — деп сыбырлады да, Пишта әрі қарай жүріп кетті. Оның, әлде неге жүрегі тулап, маза бермей келеді… Есіктің ар жағынан біреулердің дауысы естіледі — олардың сөздері венгерше емес. Пишта есік қақты.

	— Кіріңіз! — деді іштен біреу. Бұл да, әрине, венгерше емес. Баланың топшылауы солай.

	Пишта кірер-кірмесін білмей, тұрып қалды. Сәл ойланды да ол қайта есік қақты. Әлден уақытта іштен біреу есік ашып, Пиштаның алдынан шыға келді. Бала оны тани кетті: «Ойбай-ау, мынау Рыжий ғой!» Тек қана ол бетін опаламаған, шалбары кеңірдегінен байланып тұрған жоқ. Үстіне кигені кәдімгі жәй көйлек, шалбары жәй кісілердікіндей. Рыжийдың ар жағындағы столда бір еркек отыр, ол аяғындағы жыртық шәркесін қозғай береді. Рыжий Пиштаға «бері кел» дегендей ишарат білдірді, өзі шынтағын тіреп, басын екі алақанымен ұстап, отыра қалды.

	— Не керек саған, — деп сұрады ол немқұрайды дауыспен.

	— Мен директор мырзамен сөйлескім келіп еді, — дегенді әрең айтты Пишта.

	– Ә-ә-ә, — деп ыңыранды Рыжий — Ә-ә-ә

	— Директор мен, — деді стол үстінде отырған әлгі еркек. Бала оның мұртын және баяғысынша салбырап тұрған аяғын ғана көрді. — Саған не керек, бала?

	Пишта қатты сасқалақтап тұрып, неге келгенін бірден айта алмады. Бірақ ол мына мұрттыны бірден тани кетті. Әлгі аттарды аренаға алып шығатын осы ғой. Бірақ ол кезде бұл қызыл фрак, аппақ көйлек киеді, лакталған қара етігі жылт-жылт етеді. Ал қазіргі түрін қарасаң,— Пиштаның сасып қалу себебі де осы еді.

	Екі бетін алақанымен басып, сигаретін бұрқыратып отыр еді. Оның мұндайды көріп отырғаны жалғыз осы ма? — Көре-көре әбден жалықты ғой.

	Ұялыңқырап қалған Пишта мұрнын бір тартты да, түкірігін жұтынып, біреуден жәрдем күткендей, жан-жағына қарады.

	— Бол, енді! — деп айқайлады директор; сол-ақ екен бала төбесінен тік тұра қалды: оның шаң басқан, кір-кір жалаң аяғы сидаң-сидаң етіп, жоғары көтерілді де, дірілдеп барып құлай жаздады.

	Директор баланың қызыл асығынан әлгі жіп-жіңішке таяғымен сырт-сырт еткізіп қояды; Пишта мұндайды талай көрген: манежге шығып, артқы екі аяғын көтерген иттерді де сөйтеді ғой. Бірақ бала көп тұра алмады, құлап кетті, сөйтті де үрейі ұшып, жалма-жан жоғары қарады. Ол директордың әлгі шәркесінен басқа түк көре алмады.

	— Болмады, — дегенді естіді ол.

	— Тағы бір акробат оңай табылды ғой, — деді Рыжий.

	Ол сәл еңкейіп сигаретін сора берді, ол малина шырынын түтікпен сораптап отырғандай, рахаттанады.

	Рыжий «Тағы бір акробат оңай табылды ғой, — дегенді шет тілде айтқан болатын. Бала мұны әлденендей бір сиқыр сез бе деп қалған-ды.

	— Директор мырза, — деп жалбарынды бала, — алыңызшы мені, күні-түні жаттығамын.

	— Оның жақсы, шырағым… тым жақсы, — деп жауап берді директор—, бірақ бізде әзірге дреккерлік орын жоқ. Жылама… Үш аптадан кейін қайта кел. Біздің музыкамыздан жалықпайтын бала көргенім жоқ,— деп күлді директор. Ал енді біреулерін әкелері сирақтарынан сүйреп әкетіп жатады… Маған бәрі бір, балақан… Мен ешкімді азғырып көрген жоқпын… Келе гөр деп жалынған да емеспін…

	— Директор мырза, деген жалбарынышты үн естілді Пиштаныц аузынан. — Мен еш уақытта жалықпаймын.

	— Менің орнатқан тәртібім мынадай, — деді қатаң үн білдіріп директор, — гимнастикаға үйренгісі келген әр бала осы үйдің ішін бір жыл бойы тегін жинайды. Мұны түсіндің ғой, дреккерл?!

	— Түсіндім, — деп қуана сөйледі Пишта; ол енді гимнастика үйренуші болып алындым ғой деп ойлады, өйткені оны директор дреккерл деді ғой. Цирк тілінде гимнастика үйренушілерді осылай дейтін болар.

	— Дреккерл, — деп қайталады ішінен бала, сөйтті де ол жымия күлді.

	— Ал онан соң, бір жыл өткеннен кейін, тағы бір жыл неше түрлі көң-қоқыр тасисың,— деді Рыжий нем кетті пішін білдіріп. Сөйте-сөйте әбден жалығып, өзің де кетесің…

	Директор таяғының ұшымен баланың иығынан қағып, оны нендей бір ерлікке, дреккерлік мәнерге үйретіп тұрғандай болды.

	— Жексенбі күндерден басқа әрбір үшінші кеште тегін цирк көресің. Ал аптасына бір рет күллі семьяңды циркке әкеле аласың. Енді жүре бер!..

	— Рақмет, — деп күбірледі бала. Манағы көзден шыққан жасы лезде кеуіп те кеткен еді; көзі оттай жайнап барады. — Көп рақмет! — деп бала екі рет иіліп, ізет етті де, есіктен шығып кетті.

	— Жаттыға бер! Төбеңнен тұруды мықтап үйрен! — деп айғайлады Рыжий ізінше баланың соңынан.

	– Құп болады, — деген бала дауысы коридордан естілді. Сөйтті де қуанышы қойнына сыймай Пишта тұра жүгірді. Бірақ қайда бара жатқанын ол өзі де білмейтін еді.

	— Мен енді дреккерлмін, — деді ол.

	…Кешке қарай ол «дреккерл» дегеннің не екенін шешесінен сұрады. Бірақ о кісі мұны біле қойған жоқ. Таң ата әкесінен сұрады. Фицек мырзаның бүгін көңілі әлде қалай бір көңілді оянған күні еді; ол баласына ықыласымен жауап берді:

	— «Керл» дегеніңнің не екенін білмеймін. Ал «дрек» дегенің, балам, жаман нәрсе, іске алғысыз бірдеңе дегенді білдіреді. Біздің кафеге бір ісмер кісі жиі келеді, ұлты неміс. Ол кешке қатты ішкеннен кейін ертеңгісін қайта келіп, «ананы әкел, мынаны әкел», — деп отырады. Сонда даяшылар не әкелсе де ол.

	«Дрек… Дрек… Дрек…» — дей береді. Бірақ әлгі тағамның біріне тимейді. Айдаладағы бір нәрсеге көз тігіп, отырады да қояды. Балам, ол саған неге керек? Әлде, император Вильгельм қонаққа шақырып па еді?

	— Жо-қ! Жәй әшейін! — деп күбір етті Пишта.

	Ол кухняға барып терезенің кәсегі арасынан қораға қарап отыра берді. Өстіп қатты ойға шомды. Цирк директоры оған «дрек» деген «дрекерл» деді ғой. Әлбетте бұл басқа бірдеңе. Мәселен, бізде «алтыншы», «алтын тасушы» демей ме, ал нағыз алтын — ол мүлде басқа нәрсе ғой. Оның көңілі жай таба бастады.

	…Әлгі үш аптасы құрғыр өтетін емес. Пишта күнде жаттығып, аяғын көкке көтеріп, қолымен жылжуды үйренді.

	— Мына оңбаған жынданған болар! — деп аң-таң қалды бір күні Фицек мырза. Ол кухняда қолымен жер басып, аяғын көкке көтеріп тұрған баласын көргенде не дерін білмеді.

	Пишта жалма-жан аяғымен жерге дік ете қалды да, сәл ұялып, жымия күлді. Бірақ Фицек мырза бұған назар аударған жоқ, қолын бір-ақ сермеді.

	Сентябрьде оқуға беремін… Ал оған дейін… не істесең де еркіңде, басыңмен жер басып жүрсең де мейлің. Иә, айтпақшы, ұмытып барады екенмін ғой… Сейсенбі күні таң ертең цуцилист Селешиге барасың. Оған ептеген жәрдем керек екен. Соларда кок боласың. Есебі, аспаз сияқты.

	— Не боласың дедіңіз? — бала сәл күбір етті де, «бұл да бір қай жақсылық дейсің» деп күдіктенді.

	— Кок боласың! — деп қоразданды Фицек мырза, сөйтті де шегеде ілулі тұрған ақ орамалды жұлып алып, Пиштаның басына сәлде тәріздендіріп орады. — Көрдің бе енді, не болатыныңды. Айнаға барып бір қарашы. Нағыз коктың дәл өзі.

	Кухняға жиналып қалған басқа бала у-шу күлісіп, Пиштаның сәлдесін нұсқап, айғайлап тұр:

	— Кок! Кок!

	Пиштаның зығырданы қайнап, еріні жыбырлап қоя берді.

	— «Кок» деген не өзі, деп сұрады ол.

	— Саған оның бәрі бір емес пе? — деді де Фицек мырза, Уһ, оңбаған! — деп қатты күрсінді.

	БЕСІНШІ ТАРАУ

	мұнда автор сымбатты біреудің қасиеттерін дәріптейді де, оқырманды көз тиюден сақтанудың аса сенімді амалдарымен тегін таныстырады.

	Иштван Доминич ой саралаған адамша, айнаның алдына барып тоқтады. Екі терезенің аралығындағы қабырғада ілулі тұрған үлкен айнадан Доминичтің бейнесі тым айқын көрінеді. Ол күндегі әдеті бойынша, кешке сөйлейтін сөзін алдымен Шаролтаның алдында айтып, жаттығып алмақ.

	— Маған сақал алатын дүниелерімді әкеліп беруіңізді сұрар едім, — деді ол әйеліне. Ол мәжіліс залында, төр ағасы орнында жиналыс басқарып тұрған тәрізді еді.

	Әйелі үн қатпастан шығып кетті де, ас үйден сабын, оны көпіртіп жағатын ысқы, ұстара және ыстық су әкеліп берді.

	– Әлгі Пюнкешти менің орнымды көздеп жүргені соқырға таяқ ұстатқандай, бесенеден белгілі болып тұр, — деп күбірледі Доминич. Ол былайша момақансығанымен, әр түрлі принциптер ойлап тауып, қайдағы бір дәмелі сөздер айтады, сөйтіп, жұрт арасында әйгілі болғысы келеді. Ал күздігүні, сайлау болатын кезде одақтың бір жеріне іліге қоймақ… Тіпті ол сонша момақан да емес… Әлгі баяғы қанды бейсенбі4 күні Пюнкештидің нендей керемет істер істегенін өз көзімен көрген бір жігітті білемін… Өзінің бағы бар екен, әлгі жігіт осы күнге дейін үнін шығарған емес. Ол тек тіс жарып, бірдеңе десе болғаны. Пюнкештидің шаруасы сонымен бітеді, полиция оның басын бір-ақ қағады… Бір сөзбен айтқанда, мен осы бүгінгі бүкіл венгерлік жиналыста бір жарқ етуім керек… Мұның өзі біздің металшыларға да әсер етеді… Бірақ бір шатақ жері, деген Доминич ысқысын ыстық суға малып алды;— бүгінгі кешке наразылықтары барлар да қаптап келгелі тұр. Күллі елдің түкпір-түкпірінен делегат жиналады. Түстен кейін біз вокзалға барып, кезекші боламыз… Оларды топ-тобымен залға апарамыз. Осы тұста әркімнің ниетін байқап, не ойлайтынын күні бұрын біліп алмақпыз… Шниттер маған мынаны ескертті: «Доминич жолдас! Сайлау тізіміне байланысты өкпемізді ғана айтуымыз керек». — Доминич бетін аппақ етіп сабындап қойған еді..— Ультиматум, яғни, біздің үзілді-кесілді талаптарымыз қолына тигеннен бері үкімет әбден әбігерленіп алды, — деп түсіндірді ол әйеліне. — Шаролта, біз сақ болуымыз, сөйтіп соғыс туралы мылжыңдарға жол бермеуіміз керек. «Сіз, Доминич, жұмысшы ретінде екі есе жауап бересіз», — дегенді, маған Шниттер. Түсіндің бе, Шаролта? Екі есе!

	— Түсіндім, Пиштука.

	— Мен асығыспын, сақалымды алып сөйлеп тұрамын. Уақыт дегенің — қып-қызыл ақша ғой. Ал бастадым. Құлағын менде болсын! — деді ол.

	— Пиштука жаным, тек иегіңді кесіп ала көрме…

	Доминич бұған жауап қайырған жоқ. Беті сұп-сұр болып кетті. Аппақ сабынның астындағы сақалына ұстара тигенде, сыр-сыр етеді. Кәсіподақ секциясының секретары, әдеттегісінде, сабын жаққан ысқышты пайдаланғаннан кейін жуып жатудың қажеті жоқ,— деп ескертті де, сөйлеп тұрып сақалын ала берді. Қырынған сайын ысқышты жуып, сабынды сонша ысырап етудің қажеті жоқ…. Шамалы иісі шыққаны болмаса, түк етпейді; оның есесіне жылына үш крона ақша үнемделеді… Ал отыз жылдың ішінде бұл, шырағым, әжептәуір сомма болып шыға келеді,— деп ақыл айтты ол әйеліне.

	Доминич өстіп сақалын алып, әлмисақтан белгілі, жаттанды сөздерін айтып «мен бүгін сөйлейін дегенім жоқ едім», «әлеуметтік прогресс болмайынша», — деген, тағысын тағыларын ести отырып, біз енді оның түс-тұрпатын, қысқаша бейнелеп беруге тырысалық.

	— «Селешидің жап-жалпақ бетіне қызығамын да тұрамын! — дейтін ол әдетте, сақалын алып жатып, Доминичтің бет-аузындағы қыртыста сан жоқ. Сондықтан ол Селешидің жып-жылмағай бетіне қызықпай қайтсін. Ұстара тартпастан бұрын ол алдымен екі саусағын кере созып, бетінің қыртысын жазады. Меніңше, Шаролта осы табиғат тым жомарт тәрізді… Ол менің бетіме теріні, тым бері қойғанның, өзінде, екі есе артық жапсырыпты. Осында да есеп бар ма?»

	Доминич, әрине, асыра сілтеп тұрған жоқ; ол ол ма, егер біз өсіріп айтатын болсақ, табиғат оның нысапсыз,құныққыш құлқынын әбден білген, құлағы мен мұрнын да басқалардыкінен екі есе артық жаратқан. Содан соң, Доминичтің сараңдығына еліктей келіп, оның екі көзі қасынан тым төменірек тұр. «Қарай-қарай көзі талмасын» деген болар. Доминичтің маңдайы тап-тар болып, қушия біткен. Біреу-міреу қызықпасын дегендей, анадайдан қарағанда, ауызы оймақтай бірақ бұл Доминич үндемей, жәй отырғанда ғана; ал сөз сөйлеуі немесе ас ішуі-ақ мұң екен, иегінен жоғары, кеңсірік тесігіне дейін ені, ұзындығы екі құлақтың ұшына дейін созылып жатқан бәрі ауыз. Сол бір сәтте анадайдан бетіне қарай қалсаң, басынан аузы үлкен тәрізді болып көрінеді. Әсіресе ол желпініп сөз сөйлегенде, немесе, мейірленіп ас ішкенде аузынан сап-сары сойдақ тісі ағараңдайды да, ақ жем болып қалған көк иек еті көрінеді.

	Ал енді Доминичтің сақалы құдды сым секілді, пышақ өтерлік емес. Ұстара сыр-сыр етіп, әрең жүреді, ал кейде қурайға қақалған шөп машинасындай тоқтап қалады.

	Өкінішті бір жері, оның осы келісті келбетін одан әрі мадақтай беруге мүмкіндік болмай қалды; өйткені ол сақалын алып болды да, жуынып келді. Бұдан соң қолына қарындаш ұстап, сөзін онан әрі сөйлей берді.

	— Жолдастар! — деп Доминич айнаға қарады да, карандаш ұстаған қолын жоғары көтерді,— заң жүзімен дауысқа ие болған әр жұмысшы сайлау тізіміне міндетті түрде енуге тиіс. Жұмысшылардың правосы мен оны іске асыру жолындағы ерлік күрес Франс-Фердинандты өлтіргеннен де, халықаралық шиеленістердің қай-қайсысынан да осал мәселе емес. Оған қарағанда, бұлар қайдағы бір өнбейтін шаруа сияқты естіледі… Өйткені, қымбатты жолдастар.

	— Пиштука, бір секунд сабыр етші! — деп шешеннің сөзін бөлді Шаролта.

	— Немене, бүрге шағып отыр ма өзіңді? — деп ашулана сөйледі Доминич айнадан өз бейнесін тамашалап отырған әйеліне.

	— Мен тек қана… — деп сабырсызданды Шаролта. — Сен өзің қалай ойлайсың, Пиштука?.. Франс-Фердинандты «түкке тұрмайды, иттің ырылы» дегеніңе өкімет адамдарының біреуі жабысып жүрмей ме?..

	Доминич тұнжырап кетті. Оның қушиған маңдайы бұрынғыдан да кішірейіп, құйқа терісі жиырыла қалды.

	– һм, һм… Сен дұрыс айтасың… Мен Венгрияда сөз бостандығының жоғын ұмытып кетіппін. — Өзім де түн ортасына дейін ойланып, бұқараға бірден түсінікті, әбден нанымды сөз іздедім. Пюнкештидің жөні бір басқа ғой. Ол сөз сөйлегенде социал-демократиялық идеялардың қуаты, сайлау заңының құдіретті күші туралы айтып тұрғанға ешбір ұқсамайды, автоген тұтатып, темір пісірудің әдісін түсіндіріп тұрған тәрізді… Онда ешбір шешендік серпін, ыстық леп дегеніңіз жоқ. Болуы да мүмкін емес. Оның сонда да біздің жұмысшыларға қалай ұнап жүргеніне таңым бар, — деп Доминич бір бұрышқа қарап тұрып қалды. — Апыр-ай, ә, әлгіні айтпай кетуге қимай тұрғанымды қарашы, — деді де ол манағы «түкке тұрмайды, иттің ырылы» дегендеріне қайта оралды, сөйтіп соншалықты асыл сөзден айрылып қалмасам ба екен деген оймен алақанын қыса түсті,— Ал егер былай десем қайтеді: «Бұған қарағанда, Франс-Фердинандтың қайғылы қазасы да иттің ырылы сияқты бірдеңе». Жо-оқ… Олай деуге болмайды. Бұл тіпті бұрынғысынан да жаман. Қайғылы қазасы несі, иттің ырылы деу қалай… Тым ерсі, сиырға ер-тоқым салғандай… Жарайды, «иттің ырылын» қоя тұруға тура келеді, тағы бірде керек болар, деп күбірледі де Доминич алақанын жайып, жиіркене қарады. — Бірақ кейін ұмытып кетіп жүрмейін… Сен менің есіме саларсың… Тым жақсы-ақ сөз. Бірақ қайтесің бұл жерге келмей тұр… Келесі жолы бір ретін келтіріп айтармын.

	Ол тағы да айнаға қарап, айнадағы Доминичке былай деп айқай салды:

	– Қайталап айтамын. Халықаралық шиеленістер бітпей қоймайды, ал сайлау тізімі ұзақ мерзімге жасалады. Егер біз жұмысшы табының жиырма жыл бойғы табан тіреген саяси күресіне опасыздық жасағымыз келмесе, онда осы правоны күресте жеңіп алғандарды түп-түгел сайлау тізіміне енгізу үшін қолдан келгеннің бәрін істеуіміз керек.

	Шаролта құс торының төменгі қаңылтырын еппен суырып алып, үстіне түскен әр түрлі қиқым-сиқымды газет қағазының үстіне төкті. Ал қаңылтырға жабысып қалған бірдеңелерін дымқыл шүберекпен сүртті.— Үнсіз терең ойда тұрған шешенге кедергі жасамау үшін ол осының бәрін өте ақырын, асқан еппен істеді. Доминич терезеге көз тікті. Көшенің арғы бетінде жоғары дәрежелі ветеринариялық училищенің терезелері күнмен шағылысып, жарқырап тұр. Училище ауласының ішіндегі бақта акация, онан әріректе аспанмен тілдескен ақ Теректер тұр. Доминич үйінің терезесі алдынан анда-санда бір салдыр-гүлдір етіп трамвай өтеді. Ана бір жерде көшеге су себетін бөшкесі бар ат арба кетіп бара жатыр; артында ирелеңдеген трубасы, резина түтігі бар. Тесіктерінен су атқылап жан-жаққа әдейі бүркіп бара жатқан тәрізді. Бұлардың соңынан балтырларын түріп, жалаңаяқтанып алған балалар жүгіріп барады.

	— «Бұған біздің арқамызда қол жетті!» — деген ой сап ете қалды Домнничке жаңағы көшеге су сеуіп жүргендерден көзін алмай.

	— Иә,— деді ол дауыстап, — социалистік идея дегеніңіз — ұлы күш.

	Бұл сөздің ерінің аузына қалайша түсіп тұрғанын Шаролта, білмесе де құптаған болып, басын изеді. Ол тоты құстың орнын тазалап болды, — Доминич әлі сөйлеп тұр — сондықтан әйелі аяғының ұшымен басып, бозторғайлардың торына келіп, ол құстардың орнын да тазалауға кірісті. Өзіне-өзі риза болып, басын көкке көтере шырылдаған бір торғай дамылсыз ән салады… Оның сайлау тізімімен де, көшеге су сепкен ат арбамен де, социалистік идеялардың арқасында қол жеткен табыспен де, сәл ғана ашық тұрған есіктен кіріп кеткен мысықпен де ісі жоқ.

	— Аяққа орала бермеші, Петике! — деп сыбыр етті Шаролта. Әлгі мысық төс ағаш пен қабырғаның арасында жатқан төсенішке барып, қаннен-қаперсіз жатып алды. Сәлден соң оның көзі жұмылып, ұйқыға кеткендей, бырылдай бастады.

	Тек анда-санда ғана ол әлгі бозторғайға қарап қояды. Құс бір жерден екінші жерге секіріп қонғанда мысық құйрығын бір бұлаң еткізді. Осы үй хайуанаттарының ішіндегі ең аңқауы және барынша адалы Цезарь тұмсығын алдыңғы екі аяғының арасына тығып қалың ұйқыда жатыр. Оның төбесінде ызыңдаған бір шыбын терезенің шынысымен қайта-қайта жоғары көтеріліп, кәсекке енді жете бергенде тайып кетіп, төмен сырғып түседі.

	Еңкейе жүріп, бірдеңені жинастыра бастаған Шаролта шешендік құрып тұрған күйеуінің көзі өзіне түскенін байқап қалды. Ол бөксесін тырсита қысып тұрған әйелінің юбкасына қараған екен. Айнадан қарағанда, бұған ол су жаңа сияқтанып көрінсе керек, тағы бір әсерлі сөз көмейіне келіп, тіл ұшында тұрып қалды. Доминич жалт бұрылып, әйелінің юбкасына жаңа көргендей көз тікті. Одан соң қолын бір сілтеп, баяғы айнасына қарай берді. Күтпеген жерден келген сезім тез қайтты. Әлгі шыбынның ызыңы бөліп кетті ме, кім білсін…

	– Қайда барасың? — деді ол екі қолын бірдей сермеп. Қайда барасың, жолдас? Міне, қазіргі мәселенің түйіні осында. Сайлау тізімін жасайтын комиссияда болдың ба, болсаң, саған не тиді?.. Бүгінгі таңда сенің бұдан шұғыл міндетің жоқ! Біз, пролетарлар бүгін мұнда өз еліміздің түкпір-түкпірінен келіп отырмыз, өзіміздің риза еместігімізді айтып, дауыс көтеруге келдік. Ал егер қажет бола қалса, сайлау тізіміне енуге правосы болса да, оған ене алмай жүргендерді жақтап, күреске аттануға әзірміз. Біз бүгін: «Байқаңдар!..» Халық әзірге тілегін айтып, керегін білдіріп отыр!» — дегенді бар даусымызбен айқайлап айту үшін келдік.

	– Қандай әдемі сөйлейсің өзің, Пиштука! — деді қатты риза болған Шаролта.

	— Мен ойланып тұрмын! Сен ретін тауып, Пюнкештидің айтқанын тыңдасаң етті; сонда онымен менің арамыздағы айырмашылықты өз көзіңмен көрер едің. Шешендік шеберлік жағынан алып қарағанда, оның сөзі тіпті түкке тұрмайды. Бірақ ол сұмырай мейлінше айлакер, ұйықтап жатса да, түсінде көретіні менің орным! — деп ызалана сөйледі Доминич. — Жұрт өз әлін біле бермейді.— Бұдан соң ол өзімен-өзі әңгімелескендей болып, мынаған таң қалды — сонда да токарлар секциясы оны қатты құрметтейді, айтқанынан шықпайды… Осының мәнін біле алмай-ақ қойдым.

	– Қойшы, сол Пюнкешти құрғырыңды, түкке тұрмайтын бірдеңе емес пе! Тырнағыңа да татымайды…

	— Ойбай-ау, оны мен білемін ғой. Бірақ Шниттердің былай деуі неліктен: «Сақ болыңыз, Доминич, мен сізден айырылғым келмейді; оның үстіне баяғы заводыңызға қайта барып, он форинт үшін тер төгу ұнамас. Сіз қазір ол дәрежеден жоғары тұрсыз ғой».

	— Тап солай деді ме?.. Ойбай-ау, қасиетті періштем-ау!.. Масқара ғой бұл! Сонда, әлгі төбеңнен жай түскір Пюнкештиге не керек болып жүр өзі?

	— Менің табысым керек оған! — деп айқайлады Домниич. — Сен қашанда мынаны ұғынып ал: мұндай адамдар не істесе де, оның бір экономикалық сыры болмай қоймайды… Ақша… Ақша… Сен ақша дегеннің не екенін білесің бе?

	— Білемін… деп әрең аузын ашты Шаролта.

	— Егер білетін болсаң, килікпе! Менің сөзімді тыңдай бер.

	Сасқалақтаған Доминичтің қоңыр даусы қатты шыққандықтан Шаролта селк ете түсті.

	— Жолдастар, үкімет орындары сіздердің кейбіреуіңді дауыстан қақпақ; ал сіздердің дауыс беруге толық праволарыңыз бар. Қайсыбіріңді маман жұмысшы деп танығысы келмейді… Иштван Тисаның сайлау тізімі жөніндегі комиссиясы, — деді де Доминич сәл тоқтап, осы арада бір тыныс алды; өйткені кешке тап осы жерге келгенде залдан айқай шығып — «Түс мінбеден! Жоғалт көзіңді!» — деген дауыстар естілетіні хақ,— сонымен, әлгі Иштван Тисаның комиссиясы былай деп баяндайды: көшеде там жағушылар маман жұмысшы емес, сондықтан тиісті заң бойынша, олардың дауыс беруге правосы жоқ, — дегенді айтады, Үкімет мұнысын қойып, жөнсіздіктерін тоқтатсын, өйткені біз әзірге сөзбен қимыл көрсетіп отырмыз, ал ертең іске кіріскенде қиын болып жүрмесін. Ал жаңағы шамшылар сөзсіз, маман жұмысшылар! — деп айқайлады ол кенеттен даусы қарлыққанша.

	Өстіп тұрғанда біреу қабырғаны тоқылдатты.

	— Ойбай-ау, ана наубайханашыға не керек, ей? — Осылай дегенде Доминичтің маңдайының терісі қатпарланып кетті.— Қарашы, терезеден!

	— Неге тарсылдатасың? Саған не керек? — деп айқайлады терезеден басын сұққан Шаролта. Баяғыда Доминичке қатты ұнап, «Жарайсың!» — дегізген дауыс тап осы еді ғой.

	— Айт, ана күйеуіңе — деген дауыс естілді көрші бөлмеден, шешендігі ұстаса ана «Көңілді аңшыға» барсын! Үйді басына көтергені несі? Жынданған болар өзі. Мен түнгі сменадан келдім. Ұйқы беріңдер!

	Шаролта ту сыртынан қарағанда, кеудесін кере дем алып, бұрынғыдан да қатты айқайлап, тағы да бірдеңе дегісі келіп тұр. Бірақ күйеуі оны қолынан жетектеп, терезеден әрірек алып кетті.

	– Қой, таста! Тиіспе оған! — деді ол қырылдап.

	— Неге тиіспейін? Қайдағы бір оңбаған өзі! Тым болмаса наубайханашының өзі де емес, қолбаласы іспеттес бірдеңе.

	— Ол жұрт сенген өкілдердің Будапешт советінің мүшесі, деді Доминич ренішті пішінмен; сөйтті де қайдағы бір алысқа қарап біраз тұрды. — Егер ол жай наубайханашы болса көрсетер едім мен оған көресісін, ол тыныштық іздемек түгіл жалаңаяқ Будай тауының басынан бір-ақ шығар еді.

	Доминич тістеніп алып, сөзінің жалғасын сыбырлап айтты.

	— Бәлкім, самса тасушылар да маман жұмысшы емес шығар? Көн-қоқыр тасушылар да, солай болар? Жоқ, олай емес! Бұлардың екеуі де маман жұмысшылар. Одан да үкімет указын өзгертіп, қайта жазсын, әйтпесе біздің күллі дүниені тас-талқан етпеске шарамыз қалмайды, — деп сыбырлайды Доминич. — Тіпті Будапешт полицмейстері Деже Бода да аяғын аңдап басатын болсын: ол әркімнің тұратын жері туралы куәлікті бөгемей берсін, сөйтіп бір жерде кемі бір жыл тұру қажеттігі туралы указын өзгертсін. Жоқ, Пишта Тиса қателесіп отыр, ол Тисаның атын атай беріп, тағы да сәл кідірді — егер бізді, кәсіподақ мүшелерін жай әшейін, оп-оңай шығарып салуға болады деп ойласа, Пишта Тисаның қатты қателескені! — Доминичтің сыбырлай-сыбырлай жаққаны соншалық, тіпті ол енді жылқыша пысқырады. Бұл үшін, қажет болған күнде, біз шағын революция жасауға да әзірміз! Жиырма үшінші май, — деп қырылдады ол, — атақты қанды бейсенбі әлі естеріңде болар, Будапешт пролетарлары түгел баррикадаға шықпап па еді…

	Ол кенеттен дауысын бәсеңдеткенімен тағы да ашу шақыра бастады:

	– Қап, төбеңнен жәй түскірдің істегенін қарашы! Сыбырлаған сөз әсерлі болушы ма еді… күш те, шыдам да жете бере ме оған?

	Зығырданы қайнап, әбден қысылған Доминичтің маңдайынан шыққан тер жолға жиналған жаңбыр суындай, бетінің кедір-бұдырына іркіліп қалды. Ол шалбарын ұстап тұрған иық бауын сарт еткізіп, иығына асты да, сабағын тым жақсы жаттап келген балаша, тақпақтай жөнелді. Тіпті ерні-ерніне тимейді, жүйткіген поездан да шапшаң деуге болар еді.

	— Венгер тілі жөніндегі емтиханда епископтың өзі де жауап бере алмайтын сұрақтар қоюды тоқтататын уақыт жетті… Жолдастар, жұмысшылардың сүйіп айтатын «Марсельеза» әніне бір салайықшы, ол біздің депутат сайлауымыздың бастамасы болсын! Сайлау тізімін жасау бізді соғысқа килігуден құтқара алады. Бейбітшілік орнатушы жасасын! Мұнан әрі не айтылатынын өзің де білесің ғой. Ана наубайханашың төбесіне тағы бір жай түссе игі еді. Бұл да әліне қарамай, менің даңқыма қызығады. Құдды Пюнкешти секілді. Бұлардың бәрі де оңбағандар емес пе!

	Доминичтің ашуында шек жоқ: ызаланбай қайтсін, аса жауапты репетиция жасауына кедергі болды ғой. Ол бөлме ішін көзімен бір сүзіп өтті де, Шаролтаға қарады, дау шығаратын бірдеңе іздеп тұр. Бірақ дүние біткеннің бәрі орын орнында екен.

	— Сен «Непсаваның» кешегі бас мақаласын оқыдың ба?

	Шаролта құптаған құптамағанын білдірмеді. Бірақ Доминичті алдау қиын еді.

	— Кәсіподақ секретарының әйелі,— деді де ол басын шайқап, тарағын қолына алды, — кәсіподақ секретарының әйелі бола тұрып, біздің партиямыздың орталық органын оқымайсың. Әсіресе, қазір, төтенше оқиғалар болып жатқанда, мұның жарамайды…

	— Пиштука, — деп ақтала бастады Шаролта, мен оны оқымасам да білемін. Халықтың соғыстан үрейі ұшады. Кеше сүт дүкеніне бара қалсам…

	– Қайдағы соғыс? Сүтің не, айтып тұрған? — деді Доминич әйеліне. Ақыры ол өшін алып, ашуын тарқататын бір сылтау тапты. — Сен де қайдағыны шатастырасың да жүресің…— Сөйтті де ол тарағымен басын қойып кеп қалды; Менің басыма бұдан артық не қайғы түсуші еді! — деп көзін жұмды ол. — Мен өзімді саясатпен айналысып жүрген адаммын десем, әйелімнің жайы мынау…

	— Пиштука!..

	— Пиштука!.. Пиштука!.. Күніне осыны кемінде жүз елу рет айтасың… Сен мені ұғынсаңшы… — деді де Доминич тым қатты ашуланып кетермін деп қорықты; сыбырлап әбден шаршаған соң ол шашына жабысқан тарағын салбыратып, екінші бөлмеге барды да, сол жақтан айқай салды — Сен ең болмағанда мынаны ұғын: біз Иштван Тисаны халыққа сайлау правосын беруге көндірдік. Егер сол правоны отызға толғандардың бәрі алатын болса, соның өзінде бұларға маман жұмысшы болу, бір жерде бір жылдан артық тұру, үш жыл үзіліссіз жұмыс істеу, венгерше оқып, жаза білу, бұдан емтихан тапсыру сияқты толып жатқан шарттар қойылғанмен де, — деп кіжінді Доминич, — бәрібір, сайлау правосы дегеніміз — аса зор жетістік. Осындай заманда соғыс туралы әңгімелеп жүрген кім өзі?

	Доминичтер үйінде болып жатқан бұл концертте Шаролта «Пиштука» деп ән салудан басқаға шамасы келмеді. Оның бұдан өзгеге жұмған аузын ашуға дәрмені жоқ.

	Доминичтің жаны жай тапқандай болды. Ол үлкен бөлмеге қайта келіп, жасанды мұртын жапсырды да, екі ұшын желкесінен апарып байлап қойды. Доминичтің онсыз да қолағаштай мұрыны бұрынғысынан да қоңқиып, ісініп кеткен тәрізді; төменгі еріні салпиып, жоғарғы еріні шоштиып барады. Аузы ас ішіп отырған көк иек шалдардың езуіндей малжаңдайды. Тілінен біреу тартып ысқыра сөйлеуге айналғандай.

	— Біріншіден, соғыс. болмайды! Біз, жұмысшылар оған жол бермейміз. Бұл біздің әділ ісіміз. Біз бұған ешкімді үгіттеуге міндетті емеспіз. Ал егер, құрметті жолдастар соғыс қайткенмен де шыға қалса, — жап терезені! — онда ол екі айдан артыққа бармайды. Венгер солдаты қоян жүрек қорқақ емес. Кайзер Вильгельм армиясы да сондай…

	Доминич кенет тоқтап жүзіне қуаныш сезімі ойнап, шыға келді.

	— Таптым! — деп дауыстады Доминич. — Шіркін, алтын жерде қалушы ма еді? Кайзер Вильгельм армиясы да ырылдаған ит емес! Бәсе, дәл келуін қарашы, — ол әйеліне масаттана қарады. — «Ырылдаған иттің» орны дәл табылған жоқ па?

	— Ия, дәл осы жерге айтылғандай.

	— Менің ойымша, Германия бізге керегінше жәрдемдесіп жатыр. Ал сіздер Германияда қанша күш барын білесіздер ме? Қуатты Неміс кәсіподақтары ше? Бес миллион мүшесі бар. Парламентте социал-демократтардың, жүз жиырма өкілі отыр. Соғыс бола ма, жоқ па, — онда біздің шаруамыз жоқ, екі айдан кейін сайлауға кіріскелі отырмыз.

	Доминичтің іші жылып жүре берді. Ол қатырма жағалы көйлегін киіп, қызыл галстук тақты; жасанды мұртын шешіп алып, щеткамен жатқыза сипады да, шетін қолымен басып-басып қойды.

	— Тым тамаша мұрт, — деді ол өз келбетін айнадан көріп тұрып, — тіпті бұйрықпен желімделгендей, айрылар емес. Шіркін, немістің дүниесі-ай! Осындай тамаша мұрттар бізде неге жасалмайды екен? Оның себебі біз батыстан артта қалдық. Иә, иә, солай, құрметті жолдастар артта қалдық. Бұған бірдеңе істей қою қиын… Ал сен білгіш болсаң, Шаролта таба қойшы, мұндай мұрт кімде бар? Ол әйеліне жақын келіп, — ойлан, миыңмен… — деді. Білмейсің бе? Онда мен айтайын: мұндай мұрт Вильгельмде ғана. Ха-ха-ха!

	Шаролта қуанғанынан күліп жіберді. Әйелімен бүйтіп ойнауын Доминич үйленгеннен кейін екі апта өтпей жатып-ақ қойып кеткен. Содан бері ол қалжың дегенді ерекше көңілденіп отырғанда ғана есіне алатын.

	— Дүние төңкеріліп кетсін, мейлі,— деді Доминич, — топан су қаптап, қорасын жайласын, дүниенің бәрі шыр көбелек айналсын, аспанға ұшып кетсін мен қайткенмен де де-пу-тат болмай қоймаймын, түсіндің бе?

	— Түсіндім… — деп сыбырлады Шаролта, сөйтті де сұңғақ бойлы күйеуіне сүйсіне қарады; бәлкім, христос аспанға ұшарда Мария Магдалина да оған бүйтіп қарай алмаған болар. — Сонда сен осының бәрін қалай істеп үлгіресің, Пиштука: кәсіподағын, қамсыздандыру кассаң, тұтынушылар кооперативің, «Балажандылар» қоғамы жұмысшылар хоры… Толып жатқан жоқ па?.. Егер депутат болып сайлансаң, менің ойымша, тым болмаса жұмысшылар хорына бармай-ақ қоюыңа болар еді-ау! Ол жәй әшейін, құрмет демесең көк тиын төлемейді ғой.

	— Дұрыс айтасың… Бірақ жұмысшылар хорынан айрылғым келіп тұрған жоқ: не дегенмен… өнер ғой…

	– Өнер, — деп қайталады Шаролта күйеуіне сүйсіне қарап. Пиштука, — ол екі қолын жайып, сонда, сен алғашқы әлгі неме маған не әперер едің?

	Доминичтің кенеттен ашуы келіп, әйелін итеріп жібере жаздады; сөйтіп тұрғанда ол жақсы көретін жең түймесін де қолынан түсіріп алды. Жерге түсіп бара жатқанда қағып алғысы келіп еді, үлгірмеді. Сонсын содиал-демократиялық партияның болашақ депутаты: «Қап!» — деп қалды. Сол-ақ екен, әйелі еңбектеп әлгі домалап кеткен зәпеңкені іздей бастады. Доминич бұған қараған да жоқ. Зәпеңке іздеу оның ісі ме, тәйірі. Тізесі талған әйелі зәпеңкені табысымен әрең көтерілді.

	— Мә, Пиштука!

	Доминич әйелінің қолынан жең түймесін жұлып алды, тіпті рақметін де айтқан жоқ.

	— Игнац Селешиден үлгі ал… Ол едәуір ақша жинап, кафе ұстап отырған көрінеді… Мұны, әрине, ешкім білмейді. Біреумен жасырын серіктес екен. Бірақ сонда да пайдалы істе жүр ғой. «Көшеге шығып, жолдастар, мен кафе иесімін!» — деп айқай сал демейді ғой оған ешкім. Жұмысшылар мұны бәрібір түсінбейді, түсінуге әлі зерделері жеткен жоқ.

	Ол кенеттен тоқтап ашуланғандай болды да жаңағы жең түймесін тағып асыға сөйлей жөнелді:

	— Күні бұрын неге мастанамыз, көз тиеді, тарт тіліңді!

	Бөлме ішіне тыныштық орнап, ері де, әйелі де сасқалақтап тұр. Доминич пен оның зайыбы ортаң қолдарын шошайтып, столды астынан үш рет тоқылдатып түртті. Жұрттың айтуынша, бұл көз тиюден сақтаса керек; тек дер кезінде қолданған жөн екен. Осы тыныштықта бозторғайдың бір бұтадан екінші бұтаға секіріп жүргені, есік алдында жатқан мысықтың пырылдағаны естіледі.

	— Сенің ойыңша, депутат болу оңай дейсің бе? — деп сұрады Доминич әйелінен. — Біз өмір сүріп отырған қоғамда кетіп бара жатқан кемеңнен су шықпасына кім кепіл, сондықтан қорықпасқа болмайды. Әлгі Пюнкешти, Новак. тағы басқа да толып жатқан оңбағандар бар Жай түссін олардың төбесіне, — ол кеудесін қағып, — олар менің кемемді батыра алмайды! — деп күш көрсетті.

	Бұдан кейін ол жылтырақ жеңіл пенжегін киіп, үйден шығар алдында шашын тағы бір рет сипау үшін айнаға қарады. Онда да бір Доминич тұр екен. Осы сәтте ол біреу-міреу естіп қоймасын деген сыбырмен: «Сәлеметсіз бе, жоғары мәртебелі тақсыр!» — деді әлгі айнадан көрінген бейнеге. Өстіп екі Доминич бір-бірінен көз алмай біраз тұрып қалды.

	— Шаролта, анау электр сағатқа қарап жіберші, арғы бұрышта тұр, уақыт қанша болды екен, — деп өтінді ол әйеліне. Дауысы әлгіндегіден әлде қайда сыпайы естілді.

	Бұл кезде әйелі терезеден сыртқа басын сұғып, көшедегі біреуге қарап тұр еді. Доминичтің көзі мысықтың көзіндей сығырайып, Шаролта бері қарап үлгіргенше болған жоқ, оны қолынан ұстай алды да, бауырына қарай қыса жөнелді. Сол-ақ екен, әйел жалп етіп, диванға құлай кетті.

	Сәлден соң Доминич атып тұрып:

	– Құдай-ау, торғайдың миындай да ақылың болсайшы! Мен кеш қаламын ғой, — деді

	Ол үсті-басын қағып, бойын тәртіпке келтірді де: «Әр нәрсенің уақыты бар!» — деп сарт беріп, есікті жауып жүре берді.

	Шаролта сол жатқан күйінде біраз жатып алды. «Мүмкін, қазір, тап қазір-ақ болар!.. Осындай бір ой келді де, ол езу тартып күлді. Бұдан кейін орнынан көтеріле, созыла тұрып, тоты құстың торына барды да: «Депутат мырза!» — деп әдеппен үн қатты. Бірақ ол кенеттен бірдеңеден селк етіп, қатты ұялғандай болды. Ол өзін-өзі қайдағы бір қылмыс үстінде ұстағандай сезінді. Тоты құс жаутаңдап, көзін бір ашып, бір жұмады; ол басын көкке көтеріп, мойнын екі жаққа кезек бұрады. Құс диванға қайта барып жатып алған Шаролтаға бір, онан әріректегі Цезарьға бір қарайды; Шаролтаның мұнымен ісі жоқ, иттің құлағын сииайды. Ол күйеуінің түндегі түсін ойлады. Ол мұны таң атысымен-ақ зайыбына айтып үлгірген-ді. «Мен сонда ара екенмін деймін, ызыңдап, қанат қағып жүрмін, бірақ, орнымнан қозғалғаным жоқ. Бір шоқ гүл бүршік атып, маған қарай ұшып келеді. Мен олардың әрқайсысының шырынын бір-бірлеп сорып жатырмын… — Тіпті қызық түс деп күбірледі Шаролта. — Сонда бұл не болғаны?

	Ашық тұрған терезеден түскен күн сәулесі тоты құстың қанатын, жарқыратып жіберді; Құстың қызыл ала манаты мен жез мойыны оттай жанып, мың құбылады.

	АЛТЫНШЫ ТАРАУ

	мұнда Вайда мен Селеши ішкілікке салынады, одан соң дүние жүзілік бірінші соғыстың алдында-ақ Венгрияда марксизмнің тамаша жеңіске жеткені баяндалады.

	Бастапқы кезде Вайда Селешиге сауда-саттық жайлы келісіп алу үшін келуші еді.

	Сөйтіп екеуінің арасындағы іскерлік байланыс күннен-күнге нығая берді. Селеши Вайдаға, Вайда Селешиге ұнады. Екеуі бір-біріне қызмет етуден аянбады.

	Қаланың қақ ортасында орналасқан «Селеши штабының» жайлы үйі Вайдаға әбден ұнады. Сондықтан ол жұмыс жайымен ғана емес, кейде іш пысқанда әр нәрсені айтып, әңгімелесу үшін келеді. Бастапқыда ол аптасына бір-екі-ақ рет, ал кейіннен күнде келетін болды. Вайданың әдетте сағат төртке қарай келетініне Селеши әбден үйреніп алды; егер нендей бір себептермен келмей қалса, Селеши елегізіп, бірдеңе жетпей тұрғандай сезінетін. Мұндай жағдайда ол машинисткасын шақырып: «Вайда келмеді ме?» — деп сұрайтын. Ал келесі күні Вайда есіктен басын сұға берісімен-ақ: «Кеше не боп қалды? Келмедіңіз ғой!» — деп сұрайтын. — Жай, әншейін, дәрігерде болдым, — деп момақанси қалатын Вайда. Соңғы кезде ол көңілсіздеу болып жүр, тек біраз әңгімелескеннен кейін ғана жадырап көңілі ашылатын.

	— Сізге не болған өзі,— деп сұрады Селеши.

	— Ой, әлгі бауыры құрғыр, — деп келте жауап қайырды делдал. — Жақында әулие Иштван ауруханасында жатқан бір танысыма барып, көңілін сұрап едім… Менің де науқасым тап соныкіндей секілді; айтқанының бәрі бойыма түп-түгел орнай қалған сияқты.

	— Сіз мынаны айтыңызшы, Вайда: егер сіз сол әулие Иштван ауруханасының он төрт корпусында түгел болып қайтсаңыз, қаншама ауру табар едіңіз?

	– Қалжыңдау оңай әрине. Өзіңіз байқап көріңізші!

	Вайда жалма-жан пиджагын шешіп тастап, көйлегінің етегін түрді де, жалаңаш қарнын көрсетті. «Істің мүддесі үшін» ол денесінің қай жерін болса да жалаңаштап көрсетуге әзір еді. Нендей бір науқас жайында сөз бола қалса Вайда ар-ұят дегенді ұмытып кететін.

	Мына жерімді басып көріңізші… Міне… міне… жақынырақ келіңіз… Енді қаттырақ қысып байқаңызшы… Қаттырақ! Уһ, жаным шығып кете жаздады-ау! — деп ойбай салды. — Міне, көрдіңіз бе?

	— Сәл сабыр етіңіз, өзіңіз жылқы мінезді адам екенсіз ғой… Өйтіп менің ішімнен бассаңыз, мен де ойбай саламын.

	— Онда қарнымызды сипап көрелікші. Түріңіз көйлегіңізді! деп айқай салды да, Вайда ентелеген бойымен Селешиге жақын келді.— Қорықпаңыз, түріңіз!

	Селеши сәл ұялыңқырап қалды.

	— Желеткенің сыртынан баса бермейсіз бе? — деп үлгіргенше болған жоқ, Вайда нұқып қалғанда, Селеши ойбай салды. — Сіз жынданған боларсыз!

	Вайданың көзі жайнап қоя берді. Ол көйлегін шалбарының ішіне тығып, о жер, бұ жерін тәртіпке келтірді де, сезіктене сұрай бастады.

	— Шын ауыра ма? Өтірік айтып тұрған жоқсыз ба? Бауырыңыз ауырмаушы ма еді?

	— Ауырмайды.

	— Мүмкін, мен қателесіп тұрған болармын… кім білсін. Егер біреу мықтап тұрып біреу қысатын болса, әрине, ауырмайтын қарын болушы ма еді?

	Ол пиджагын киіп, сәл ойланғандай пішін білдірді. Аздан соң бетіне қан жүгіріп, көңілі жадырай бастады.

	— Біздің әлгі жоспарымыз не болар екен, Селеши мырза? Кафе ашамыз ба, жоқ Бәлкім, басқа бір серік іздермін. Тезірек жауап беріңіз.

	— Сенбі күні кешке біздің үйге келіңіз. Жұбайым, мен, үшеуміз отырып дәм таталық. Мен мұндайдың жауабын әйелімсіз бере алмаймын; оның үстіне, о кісінің де сізбен таныспақ ойы бар. Тек сіз әлгі әдептен тыс әңгімелеріңізді айтып жүрмеңіз.

	— О не дегеніңіз!.. сіздің ше, мен жұрт арасында болып көрмеді дейсіз бе?

	Селеши тұтынушылар кооперативінің вице-директоры болғаннан бері айына екі рет үйіне қонақ шақырып, керекті адамдарына дәм татқызады. «Бұлар, Амалия, аса қажет кісілер… Ақшамыз текке кетпейді… Есесі қайтады… Айталық, менің төрімде отырып ішіп-жегенін ұмытып кетеді дейсің бе? Күні ертең-ақ маған керек болатыны сөзсіз ғой. Амалия, социал-демократиялық қозғалыста, томаға-тұйық болудың қажеті жоқ. Мұндай коллективтік ұйымда қолдауың болмаса, бүйтіп тірлік ете алмайсың».

	Сенбі күнгі кеш те болды. Вайда мен Селеши брудершафт ішіп те үлгірді. Олар өздерінің достығын үш шөлмек шампан ішіп атап өтті. Майға қуырылған қаз етін, сыпырып-сиырып соғып отыр. Оның дәмін бұзбау үшін етті нансыз жеп отыр. Отыра-отыра әбден жалығып, тамаққа тойғаннан кейін бұлар есіней бастады. Вайда бір бөшке сұйық цемент жұтып, ішіне барғаннан кейін ол бетон боп сіресіп қалғандай сезінеді. Соңғы сөздерін әрең сөйлеген ол кішкене қисая тұруға рұқсат сұрады. Жастыққа басы тиюі-ақ мұң екен, іле қалғып кетті. Селеши сонсоң белбеуін босатып жұмсақ креслоның арқасына қарай шалқайып, аяғын талтайта созды да, ұйқыға кетті.

	— Ойпырмай, мұндай тоймаспыз! — деді де ол бір кезде қатты күрсініп, үй күтуші қызға бәтеңкесінің бауын шешкізді. Өзі шешейін десе, шеше алмады. Арақтан емес, тамақтан мас болдық-ау, — деді ол күлімсіреп.

	Шамасы бір сағаттай олар үнсіз отырды, тек кейде ғана көздері ашылып кеткенде, бір-бірімен жымиысып қояды. Әлден уақыттан соң барып, бұлардың әлгі тамағы бойларына сіңгендей болды.

	Селеншидің арық әйелі бұл тамаққа қатысқан жоқ. Табақ, тарелкаларға тиіп, шықыр-шықыр еткен шанышқы, пышақтардың дауысынан тітіркеніп оның беті боп-боз боп кетті.

	Вайда ойсыз жігіт емес: бұл үйде әйел би екенін ол бірден-ақ сезе қалды. Сондықтан қонақ Селешидің жұбайының денсаулығы үшін үш рет тост көтеріп қана қойған жоқ, оған өзінше бір ризалық білдіргендей, жымыңдап, бірдеңелерді әперіп, қолқабыс етіп қояды. Бірақ ол осының бәрін өте еппен, білдірмей істеуге тырысты, өйткені Селеши жұбайын қызғанып, бірдеңеден сескеніп қалуы да мүмкін ғой. Екіншіден Селеши әйелі «мынаған тым қатты ұнадым-ау» деген ойда болуы да керек. Әйтпесе, өзінің оншама көрікті емес әйел мұның әдейі істеп отырғанын сезіп қалуы да мүмкін.

	Селеши ханым Вайдаға бірер рет көз тастап қойды.

	Бірақ Вайда бұл әйелдің ар жағында не жатқанын түсініп отырған жоқ еді. Тап қазір ол қателесіп отыр.

	Селеши ханым өзін көріктімін деп есептемейтін: ол тек сымға тартқандай түп-түзу белін, жіптіктей дене тұрқын мақтаныш тұтатын. Бір есептен мұның шындыққа жанасатын жері де бар еді; қанша ішіп-жесе де шыр жұқпайды, бойында артық еш нәрсе жоқ. Селеши ханым Вайдаға көз салғанда, өзінің қу тақтайдай жабысып қалған кеудесінде бір сезім оянғандықтан қарамаған; ол делдалдың талай мақтауларынан да онша әсер ала қоймаған болатын. Селеши ханым тартынбай сөйлеп, көпіріп отырған, мақтаудан сөз аямайтын қонақтың бет-әлпетін, жүріс-тұрысын, мәнерін аңдып отыр… Егер бұлар бірлесіп кафе ашатын болса, мына жылпос алдап кетіп жүрмес пе екен, — дегенді ойланады ол. Бірлескен кәсіпке жұмсалатын ақшаның түбінде босқа кетпеуі үшін мынаның аяқ-қолынан бірдей матап, бір мықты нотариус арқылы қалайша шартқа отырсақ екен? — Селеши ханымның бар ойы, міне, осындай. Бұл құпия серіктіктен, «жең ұшымен қол алысудан» қайдағы бір бәлеге килігіп, шығын тартып жүрмес пе екен? Не нәрсеге болса да күдіктене қарайтын, сүйріктей Селеши ханым әрқашанда осылай үнсіз өзін-өзі «тәк-тәкпен» әрең тоқтатып отыр.

	Бір сәтте ол жұлқына басып, ас үйге жетіп барды; онда қалған асты түгендеп, әбден қарап шықты.

	– Қуанып жүрген боларсың, оңбаған! — деп ұрысты ол үй күтуші қызға. — Сенің ойың:— «бір тою ғой!» Жоқ, болмайды, салдақы!.. Өшір үніңді! Мен сенің көмейіңді ерніңнің, емеурінінен-ақ білемін. — Солай деді де ханым шеті тістеліп, жұлқыланған, әр жерінен кескіленген қаз еті мен қуырылған жай етті, желінбей қалған жапырақ, басқа да суық тағамды бөліп алып, басқа ыдысқа салды. — Бұл салған бір аптаға артығымен жетеді. Кекірігіңді аздырмай, байқап же, қомағай! Әр күнге бөліп қой! — Ал қол тимеген ет пен басқа тағамды Селеши ханым табаққа салды да, бір-бірлеп түгендеп, тоңазытқыштың нағыз мұзына апарып қойды. — Енді екі күн тамақ істемесең де болады. Кір жуасың. Мына табақтағыға тиме! Ертең дастарқан жасағанда қайта әкеліп қоясың.— Бұдан соң. ол «мына жүзіқара бірдеңені тығып қоймады ма екен», — деген оймен жан-жағына қарады да, қонақ отырған бөлмеге қарай шығып кетті.

	Вайда ырғалып барып, диваннан әрең тұрды. Столда ештеңе жоқ, тап-таза екен, тағам түгіл, дастарқан да жоқ. Тек қана бір шөлмек минерал суы мен бір екі стакан ғана тұр. Вайда жарты қасықтай ас содасын сұратып алдырды. Мұны ол шалқайып тұрып аузына салғанда, ернінен әлденендей бір ақ тозаң борағандай болды. Ол орта стакандай минерал суын құйып, әлгісін тыржия жұтты. Ернінің айналасы ақ жолақ болып, әдейі көмкеріп қойғандай.

	— Сәл артықтау бірдеңе аузыма түссе болғаны, — деді Вайда, — асқазаным қыжылдап қоя береді… Қышқылым көп, — деді де ол қайта түнерді.— Осыдан жара пайда болатын көрінеді.— Вайда кеңірдегін, жұтқыншағы мен ұлтабарын басып қойды да, — Мүмкін сол жара ендігі шыққан да болар, — деп күрсінді. Ол Селешиге бұрылып қарады да — Игнац, сенің асқазаның қыжылдамай ма, — деп сұрады. Бұл тұста іштегі жаңағы сода біліне бастады. Кешіріңіз… Аса сүйкімді ханым, мен бөлмеде ерсілі-қарсылы жүре тұрмасам болатын емес. Бұл кезде де әлгі соданың әрекеті байқалды. Кешіре көріңіз, тым қымбатты ханым, — деді де Вайда бейіші жеңіліп, алғандай күле қарады. Ернінің шет-шетіндегі ақ жолақ жайылып, ұлғайып бара жатқан секілденді.— Ал енді іске кіріспейміз бе. Сол жөн болар.

	Ерлі-зайыпты Селешилер іс жайында әңгіме бастауға келісті. Бірақ соның өзінде Селеши ханымның есінен әлгі тағамның қалдығы кетпей отыр; тап қазір оған соншама көп ақша жұмсап, кафе ашудан гөрі, осы қымбат тәрізді. Бөлме ішінде ерсілі-қарсылы талтаңдай басып жүрген делдалдың ерніндегі ақ жолақ әлгі желінген көп тамақ пен одан қалған сүйек-саяқты ханымның есіне түсіре береді. Селеши ханым бұл ойынан құтылып, әңгімеге араласу үшін Вайда жүрген жаққа қарауын қойды.

	Вайда алысқа шабатын бәйге атындай ақырындап бастап, бірте-бірте қызды. Келе-келе ол нағыз кәсіпкер екенін білдіріп асқан шеберлікпен сөйлей бастады.

	— Мұндай іспен айналысып көрмеген адам, құрметті ханым, аса ірі пайда келтіре алатындай кафе ашу жайынан хабардар бола бермейді. Мысалға, сенің мамандығыңды алайық, Игнац, — міне, бұл ретте мен былай дер едім: жақсы кафе ашқаннан жұмысшылардың жаппай ереуіліне іріткі салып, болдырмай тастау әлдеқайда оңай соғады.

	– Қой, тым әсірелеп жібердің,— деп күбірледі Селеши; ол әңгіме қызығына енді ғана елеңдеп көк шұлық киген аяғын бірінің үстіне бірін салып жайлана отырды.

	— Ешбір әсірелеп тұрғаным жоқ.— Вайда жел қайықша есіп, өз ісіне әбден кірігіп алды. — Сонда, бізге талай-талай қауіптер төнуі мүмкін, солардың бірі мынау: жаңа кафе ашылып кеп кетеді — іс оңға басып, қып-қызыл ақша қалтаға бұрқырап түсе бастайды. Келуші тым көп-ақ, оларды тоқтататын күш жоқтың қасы. Кафеден тіпті желкелеп шығара алмайсың. Судай шашылған ішімдік, аспан айнала көк түтін, «Кейбір қадірменді» достарымыз» бізден мұны қызғанып, көз аларта бастайды. Олар жолыққанда жымия күліп, ізетпен сәлем берсе де, былай шыға беріп, көк желкеңнен жұдырығын түйеді. Тап осы кезде біздің кафеміз тұрған кешенің арғы бетінен тап біздікіндей бір бәле шыға келеді; қып-қызыл тартыс, бәсеке басталды деген осы. Оның көзін құрту үшін сен оны екі бағасын беріп сатып аласың. Бір жыл бойы жиған-тергеніңнің бәрі осыған кетеді. Мен қашан да қолым ашық адаммын, бірақ біреу-міреу қоқан-лоқы көрсетіп, үркітпек болса оған көне алмаймын. Менің айтарым мынау, сүйікті ханым — менің табан ақы, маңдай тер төгіп, жарғақ құлағым жастыққа тимей тапқан табысыма көз тікпе, тиіспе! Солай ма?

	— Солай! — деп жауап берді сүйікті ханымның орнына баспашылар кәсіподағының екінші секретары.

	— Кафе ашқанда істің табысты болуын үш жағдай шешеді: кафенің тұрған орны, келім-кетім, сол кафенің аты. Осының алғашқысын басталық. Мен бізге ең қолайлы бір жер таптым. Онда әлгіндей бәсекелестердің пайда болуы мүмкін емес. Менің қазіргі айтайын деп отырғаным алдымен, құрметті ханым, сізге, байланысты нәрсе, — өйткені біз Игнац екеуміз істес болғалы талай жылдар өтті, содан бері құпияны тістен шығармай, сары майдай сақтап келеміз, — біз кафе орнын сайлап алып, ішкі жиһаздарын жайғастырғанша және маңдайшаға атын жазып ілгенше мұны ешкім білмеуі керек. Құпия сақтау, — деп иіле қарады Вайда қу сүйек ханымға, — нендей істің болса да табысты боларын шешетін ең басты-ақ шарт. Мынандай да жағдай болады, — деп Вайда Селеши ханымға жымия қарады. Кейде мен мұндай нәрселерді тіпті өзімнен де жасырамын. Қасиетті адам әр қашанда құпия сырды жасыра біледі ғой. Ал маған, келсеңіз, ханым нендей ісіңізді болса да сеніп тапсыра беруіңізге болады.

	Осы тұста әйел Вайдаға қарап еді, оның ерініндегі әлгі ақ жолаққа көзі түсіп, қайтадан теріс айналды. Вайда бұрынғысынша ерсілі-қарсылы адымдап жүр.

	— Непсинхаз көшесі мен Иожеф бульварының түйіскен жерінде алты терезесі көшенің екі жағына бірдей қарап тұр. Осы үйді мен байқап, жан-жақты зерттегеннен кейін, кафе ашуға нағыз қолайлы жер осы ма деген ойға келдім. Пеште мен бармаған көше, алдын орап өтпеген үй қалған жоқ. Бірақ солардың ешқайсысында бұдан қолайлы үй жоқ.Ол қарындашын алып, буфетте тұрған торттың қақпағына әлгі жердің суретін сала бастады. Әбден болғаннан кейін Вайда тізе бүгіп, ізет етті де, әлгі қақпақтың қатырма қағазын ерлі-зайыпты екеуінің алдына қоя қойды.

	– Әбден мұқият көріңіздер. Бір жағы бульвар, екінші жағы Непсинхаз көшесі. Қақ ортасында кафе. Дәл қарсысында — мына жерде жоғары дәрежелі технологиялық училищенің үйі тұр. Мұның төменгі қабаты ешкімге жалға берілмейді, тіпті осы Будапешттің атақты банкирі Шимон Краус келсе де ала алмайды. Сондықтан да ол бізге бәсекелес бола алмайды. Жастарға техникалық білім беру — мемлекеттік іс, — сіздің газеттеріңіз осылай да жазып жүрген жоқ па? Айталық, сонда да біреу бізге иттік істемек болды, делік. Онда «Непсава» бастаған күллі солшыл баспасөз соның соңына түспей ме? Солай ғой!

	— Солай, деп келісті Селеши.

	— Мына жерде, тап бүйірде, йожеф бульварында, — деп Вайда жаңағы коробканың қақпағын қарындашымен тағы тоқылдатты да, бір мезет кідірді,— «Будапешт жаңалықтары» баспасымен оның редакциясы тұр. Мұның өзі тым көркейіп, ілгері басып бара жатқан газет. Оның тағдыры үшін ешкімнің қам жемеуіне болады. Оған біздің де, біздің немерелеріміздің де жәрдемі қажет емес. Солай ма?

	— Солай, — деп бас изеді тағы да үй иесі.

	Буфеттің қасынан өткен сайын, Вайда қарындашымен әлгі торттың қақпағын тоқылдатып өтеді.

	— Ал мына жерде, яғни кафе болатын жердің қарсы алдында тағы да соларды Иожеф бульварында, — музыка аспаптарын сататын аса бай шонжар Вагнердің дүкені тұр. Оның табысында қисап жоқ. Қайдағы бір кафенің Вагнер табысына ортақ бола алмайтыны, оның дәулетіндей күштің бұл арада жоқ екенін ол жақсы біледі. Оң жақта ұлттық театрдың үйі тұр. Есебі, мәдениет ошағы, — деп кекете сөйледі Вайда, — Ол да мемлекеттік мекеме ғой. Одан қорқуға болмайды, түсінікті ме. Ал енді Непсинхаз көшесіне келетін болсақ, онда оның Кальман Тиса алаңына дейінгі ұзына-бойында кафе ашуға жарарлықтай бірде-бір үй жоқ… Ондай үй мына жерде де… мына жерде де жоқ…— Вайда тағы да әлгі коробканың қақпағын тоқылдатып, былай деді:— Конти көшесінде жәлепхана бар… Бірақ оның иесі әлі есінен адасқан жоқ, ол тым жақсы кәсібін тастап, үйінен кафе аша алмайды. Солай ма.

	— Солай.

	— Сонымен, кафеміздің орны жайлы мәселе осымен бітті. Енді екінші мәселені шешуіміз керек: Ол — келім-кетім жайы. Мұның өзі біздің үшінші міндетімізбен де тығыз байланысты: Кафеге бір әдемі ат керек.

	Селеши аузын ашып, Вайданың сөзін ұйып тыңдап отыр. Оның серіктес досына сүйсінуінде шек жоқ. Бұл екеуі танысқаннан бері Вайда қолынан талай дүние келетінін дәлелдеп бақты. Бірақ бүгінгідей айқын да анық, жан-жақты баяндаманы, кафе ашу жайындағыдай мейлінше дәлелді әңгімені одан күткен жоқ еді. Ал Селеши ханымға баяндама мүлде басқаша әсер етті. «Құйын тәрізді өткінші бірдеңе болып жүрмесін! — деп ойлады да: — Сақ болу керек! — деп тұжырды.

	— Мен бір химия заводының иесін білемін, — деді Вайда Селеши ханымға көзін бір қысып, — оның тез баюына мынадай себеп болған: кәдімгі аяқ киімге жағатын қара крем бар емес пе, соны Будапешттің аса әйгілі атағы жер жарған бір тамаша актрисасының, атымен атапты. Сол ақ екен оның кремі тез өтіп, қалтасы ақшаға сыймай кетеді; бар сыры, міне, осында. Сондықтан ат қою деген өте маңызды нәрсе. Мысалы, Вена халқы асқазанды баптау үшін Сакеленер суын ішкенді тәуір көреді; өйткені, оның аты түріктермен шайқаста даңқы шыққан атақты ветер қолбасшысы Янош Хуняди есімімен аталған. Ал Будапештегілер Франц-Иосиф тақсырдың есімімен аталған суды сүйсіне ішеді. Маған сенсеңіз, ханым, шынын айтқанда, бұл екі судың екеуінің де әсері бірдей. Немістің шваб руынан шыққан Сакеленер басы жұмыс істейтін, ақылды адам көрінеді: ол австриялық мещаңдардың венгерлерге қарсы ішкі сезімін осылайша пайдаланып, мықтап кәдеге асырған. Алайда, әлсін-әлсін іші кебе беретін венгерлер, — деген Вайда екі қолын кеудесіне қусырып, түрікше тағзым етті де Селеши ханымның алдына барып бір иіліп қойды, — сол венгерлер «Франц-Иосиф» сусынын ішкенді тәуір көреді.

	— «Мынау бір текке қор болып жүрген теоретик қой өзі! — деп ойлады Селеши. Ол ұлттық қайшылықтар туралы мұндай баяндаманы өмірі естіп көрген жоқ еді.

	— Сонымен, кафеге ат таңдағанда, ең алдымен, біз келім-кетімнің қандай адамдардан болатынын, олардың дәулеті мен әдет-ғұрпын еске алуымыз керек. Әр жердің халқы әр түрлі. Олар Пеште бір түрлі де, Будада басқаша, тіпті,сегізінші ауданның бір басындағы жұрт соның екінші басындағыға ұқсамайды. Бұл жағдайда, — Вайда жаңағы торттың қақпағын қарындашпен тағы бір тоқылдатып өтті,— біздің таңдап алған жеріміз жаңағы сегізінші ауданның пролетарлар тұратын кварталдары аяқталып, буржуазия тұратын кварталдарының басталатын жері. Жан-жақтарыңызға көз салып қараңыздаршы. — Осы арада Вайда кілт тоқтап, қарындашын коробканың үстіне қойды да, жан-жағына көз тастады; ол әлгі сегізінші ауданды осы бөлмеге түгелдей сыйғызып жібергендей болып тұр. — Немет, йожеф, Агтелки көшелері: Конти, Фечке, Беркочиш көшелері; Надь және Кишфуварош та сол жерде; Хомок, Эрдеи, Луиза, Магдолна; Матяш, Мария-Терезия, Кальман Тиса, Телеки алаңдары бұл арада пролетарлары мен мещандардан шыққан әр түрлі жарлы-жақыбайлар тұрады. Оның есесіне Иожеф бульмарында, Рек-Силард, Барош, Хорански, Ваш және Сенткирай көшелерінде, Ракоци проспектісінде ауқатты мещандар мен аса бай шонжарлар жайғасқан, оның үстіне Эстархази көшесінде біз аристократтарды да жиі кездестіреміз.

	«Марксизмнің шын жеңісі дегеніңіздің өзі нағыз осы емес пе? Социал-демократиялық партияға ешбір қатысы жоқ болса да, Вайда тап осы арада қоғамды тапқа бөле бастады!» — деп ойлаған Селеши оның мұнысына қатты қуанып отыр.

	Ал Вайда үй иесінің бұл ойын түсіне қойған жоқ, бірақ сонда да ол досына көзін бір қысып, бұрынғыдан да құлшына сөйлей бастады:

	— Конти көшесіне социал-демократиялық партия басшылығының орталық басқармасы жайғасқан; «Непсава» баспасы мен редакциясы да сонда.

	Вайда кенеттен тоқтай қалды да, есіктің бір жақтауына сүйенді. Бұл сәтте ол жолаушыларға қай пойыздың келе жатқанын, осы станцияның қалай аталатынын, келесі аялдаманың қайда болатынын жариялап тұрған темір жол қызметкері сияқты. Ол сөзінің әр нақышына мән беріп, ежіктей айта келіп, ойын онан әрі жалғастырды.

	Сонымен, кафеге келетіндер… әр түрлі дәулеті бар қызметшілер, партия басшылығының қызметкерлері, сайланған және сайланбаған мүшелері, кәсіподақ советінің адамдары, «Непсава» редакциясы алқасының қызметкерлері болуы мүмкін… Қамсыздық кассасының жұмысшылары… жалпыға бірдей тұтынушылар кооперациясының адамдары… мас қылатын ішімдікке қарсы қоғамның, табиғатты қорғау қоғамының кісілері де келіп жүруі ықтимал.

	— Мынау жынданған шығар! — деп ойланған Селеши Вайдаға көз алмастан қарап отыр. — Мұның енді:— «Мініңдер поезға!» деп айқай салуы ғана қалды. Бірақ Вайда ешбір асып-саспастан-ақ, бабымен шылымын тартып тұр; оның түтінін кеуде кере ішіне сорады да, қайта шығарғанда ысқыра үрлеп барып тоқтайды.

	— Сондықтан, ханым, кафеге ат қоюдың мейлінше күрделі нәрсе екенін ұққан боларсыз. Бір қынға екі қанжар сыймайды, деп Вайда жадырай күлді.— Бірақ бір кафеге қалтасының қалыңдығы әр түрлі адамдар сыя береді Сондықтан біздің қояйын деп отырған атымыз осылардың бәрін біріктіріп тұратын болуы керек.

	Вайда Селеши ханым үнсіз отырған орындықтың арқасына қолын артты, сөйтті де әлгі айтқандарын растатып алғысы келгендей, о кісіге екі-үш рет басын изеді. Үй іші тым тырыс, ешкімде үн жоқ. Селешидің осы келіссөзді тездеткісі келді, өйткені ол, бір, жағынан, досының ұшы-қиыры жоқ «қисындарынан» шаршаса, уақыт түн болғандықтан, ұйқысы да келіп барады. Өстіп отырғанда оның бұртиған сұқ қолына бір шыбын келіп қонды да, олай-пұлай жорғалап көрді, бірдеңе іздегендей тұмсығын да бұғып байқады; бірақ қанша тепсінгенімен, тісі батпайтынын сезген соң бір жайлы орынға барып тұра қалды. Осы кезде Селеши үрлеп кеп жібергенде, шыбын дауылдан қорыққандай бұға қалды да, сәлден соң есін жиып, ұша жөнелді.

	— «Джентри» кафесіне, — деп есінеді Селеши, — әр түрлі министрліктердің іс жүргізушілері, соттар, байырғы офицерлер барады.

	Досының бүйтіп маужырап отырғанына ренжіді де, делдал басын шайқады. Ол, біріншіден, Селешидің іс-түйіні шешілер шақта, нағыз жауапты кезеңде есінеуіне, екіншіден, кафе ашу жайында түк білмесе де сөзін бөліп кеткеніне, тым тамаша лекциясының арасына қайдағы бір құнарсыз сөздерді қосып отырғанына ашуланды. Осы отырғандардың ішінде кафе ашу жағын жіті білетін маман тек Вайда ғана ғой. Сондықтан ол досын сөзбен түйреп, келеке етпей тына алмады. Селешиді мазақтап, ол да есінеген болды.

	Ал сонда сізді осының маманы-ақ болды делік, — аспаз жолдас, соның өзінде сіздің әлгі айтып отырғаныныздың Непсинхаз көшесі мен Йожеф бульварының түйіскен жерінен ашқалы отырған біздің кафемізге қандай қатысы бар. А-а-а-а… — деп аузын ашты Селеши. — Егер мен араласатын болсам, — а-а-а-а. — онда мен сіздің осы саладағы біліміңізді едәуір толықтыра аламын. — Вайданың осы арада шапшаң сөйлеп кеткені соншалық, тіпті аузымен пулемет атып тұрғанға ұқсайды — Егер сіз жақсы білетін болсаңыз да, оған мен қоса айтсам, «Джентри» кафесіне мынадай адамдар барады: бұлардың имениелері әлдеқашан сатылып, дәулеті қайта бастаған адамдар, бірақ өкімет басында кім тұрса ол тұрсын: неміс Векерле ме, венгер Иштван Тиса ма, — бұларға оның бәрі бір; қайткенде де қазына оларға жалақы төлемей отыра алмайды. Онда тағы кімдердің баратынын айта алам: Орталықта тұратын саудагерлер, әл-ауқатты қолөнершілер, әртүрлі майдагерлер; бұларды «Джентри» деген ат мен мұндалап шақырып тұрады. — Вайда бөлме ішінде қайтадан ерсілі-қарсылы жүре бастады, екпін алған паровоздай тоқтар емес. — Егжей-тегжейіне келетін болсам, «Джентриге» жиналатын чиновниктер ерте үйленбес болар; өйткені олар үйленбестен бұрын жоғары дәрежеге жетіп, белгілі бір мәнсап пен жалақыға ие болуы керек. Тек сонда ғана олар жасауы мол қыз ала алады. Мұндай жігіттер әдетте отыздың бесеуінде — қырыққа жақындап қалады. Сондықтан «Джентри» кафесіне барған жезөкшелер олжасыз қайтпайды. Олар екі-екіден, кейде үш-үштен кіреді де, кафеден бір-бірлеп шығады. Мырзаның аты мырза ғой. Оның осы мырзалық жағдайы белгілі бір дәрежеде әдеп сақтауға мәжбүр етеді, мәселенки, осында отырған әлгі жезөкше қыздардың біреуі осы кафеге көптен келіп жүрген сұр бойдақ судьяға ұнай қалды делік. Ол дереу официантты шақырып алады да, оның құлағына сыбыр етіп, әлгі қыз отырған жаққа қарай көз қысады; сонда официант қыз отырған столға қарай барып, оның алдына подноспен апарып, бір стакан су қояды да, бір түнге немесе сағатына қанша алатынын сұрайды. Осыдан кейін официант әлгі жігітке қайта келіп, қыз атаған бағаны хабарлайды; егер бұл судьяға тым қымбат болып көрінсе, онда официант қыздың алдындағы суды сауда піскенге дейін, «екі ғашық» уәде байласқанша ауыстыра береді Мұндайда қыз бір жапырақ қағазға адресін жазып береді де, кафеден шапшаң шығып, үйіне жөнеледі. Бұл кезде әлгі судья мырза газет оқыған болып отырады да, қыздың түр-түсін, жүрісін, дене бітісін байқап қалады. Осыдан соң ол официантпен тез есептесіп, әлгі қыз адресі жазылған қағазды қалтасына салып кафеден шығады.

	— Жетті енді,— деп үн қатты Селеши. Оның ұйқысы шайдай ашылып кетті. Ол байғұс мына Вайда қыза-қыза келіп әйелінің көзінше одан да сорақы бірдеңе айтып қала ма деп қорқып отыр.

	— Сіз астана жезөкшелерінің мәнерін тым жақсы-ақ біледі екенсіз, — деп немқұрайды сөйледі Селеши ханым.

	— Сүйікті ханым, кафе иесі осының бәрін міндетті түрде білуге тиіс.

	Ханымда үн жоқ. Селеши біресе ашуланып, біресе үрейі ұшып отыр. Ал Вайда әлі соғып тұр:

	— Мәселен, Буда да Пешттегіден басқаша ат керек. Буда ұлы мәртебелі Франс-Иосиф Біріншінің ордасы отырған жер ғой. Ондағы аттар әдетте: «Аққу», «Қалыңдық", «Қасиетті жүрек» деп келеді. Егер Буданың нендей бір тұрғыны бой сергітіп, серуендеп қайтқысы келсе, кешірерсіз, қайырымды ханым, ол Пештке саяхат жасайды… Ал егер…

	– Құдай ау, болды ғой енді, тоқтатшы, мына масқараңды.

	– Құп, мақұл болады, секретарь жолдас, — Вайда Селешиге иіліп, ізет етті. Сонымен, әлгінің аты не болмақ. Таң атуға жақындап қалды ғой…

	Осы кезде үй күтуші қыз кіріп келді. Оның түрінен әбден шаршағандықтың сыңайы байқалады.

	– Қасиетті ханым, — деп сұрады ол даусы әрең шығып, мен енді жата берсем болар ма екен…

	Селеши ханым мойнын жұлқына бұрды. Үй күтуші қыз шегіншектеп, есікке қарай кетіп барады; Селеши ханымның көзі бұ байғұсты кеудесінен итеріп апара жатқан тәрізді. Ол ханымға үрейлене қарайды, әбден шаршаған қыз есікті әрең ашып, шығып кетті. Вайда осы қыз құлап қалмас па екен деп ойлады. Енді Селеши ханым сөйлей бастады:

	— Айтыңызшы, Вайда мырза, серіктестердің бір-бірінен жасыратын құпиясы бола ма егер болса, оның іске жұмсалған капиталға түсетін табыс мөлшеріне тигізетін әсері қанша.

	Құрметті ханым, деп тітіркене сөйледі Вайда. Мұндай құпиялардың болуы да мүмкін; бірақ мұны әңгіменің соңына қалдыра тұрған жөн болар еді. Біздің қазіргі әңгімеміз одан әлдеқайда күрделі нәрсе жайында, кафе аты жөнінде болып отыр. Мұның қаншалықты шешуші мәні бар екенін мен сіздерге тілмен айтып жеткізе алмаспын сірә…

	Селеши ханым қатты әбігерленіп тұрған Вайдаға бұрынғысынан да зер сала қарады.

	— Егер сөз арасында айта кететін болсақ,— деп жалғастырды ойын делдал, — егер сізге тап қазір керек болған жағдайда, мен бұған табан аузында жауап бере аламын… Құпия серіктестік дегеніңіз тек жұрт көзіне ғана керек нәрсе… Мұның табысқа ешқандай қатысы жоқ… Сіз оны кез-келген адвокаттан сұрап алуыңызға болады… Сөйтіп, өздеріңіз мен жоқта бір талқыларсыздар… Документ бойынша, сіздер де, мен де кафенің толық пұрсатты иесі болып есептелеміз. Егер сіздің күйеуіңіз социал-демократиялық партияны ойламаса, тіпті онымен ісі болмаса, онда біз оның өз аты-жөнін-ақ жаза салар едік…

	Сондықтан оның мүддесі құпия серіктес болғанды тілейді… Сіздерге жалынып айтам… Әлгі кафенің атына қайта оралайық.

	— Жарайды. Тек енді бір нәрсені ғана айтып жіберіңізші: Біздің әлгі кафеге жұмсамақ капиталымыз айына және жылына неше процент табыс береді. Бірақ асырып айта көрмеңіз…

	— Егер әсірелеп айтпайтын болсақ, айына алты жүз — сегіз жүз крона пайда табуға болады; яғни, жылына жеті — он мың крона деген сөз.

	— Кафенің бар табысы осы-ақ па.

	— Жоқ, сізге тиетін үлес қана… Бірақ мұны кейінірек сөз етелік, құрметті ханым… Атын сөйлесейікші… Әйтпесе, таң да атып қалды. Үй иесінің әйелінде үн жоқ. Ол оймен есептеп, табысын санауға кіріскен.

	— Олай болса, он бес — жиырма процент болғаны ғой. Егер рас болса, бұл жаман ақша емес, — деп үн қатты ол сәлден соң.

	— Менің ойымша, біздің кафемізге «Прогресс» аты дәл келер еді,— деп алақайлады Селеши. Бұл тұста оның дауысы да ерекше шығып, өзінің кәсіподағында отырғандай, тым шулап кеткен жұртты тәртіпке шақырғандай сезінді.

	— «Прогресс», «Прогресс», деп екі қайталады Вайда. — Онша жаман да емес. Бірақ мен сізден мынаны сұрап алғым келеді:— деді де ол Селешиге қарай.қол созып, басын изеді,— келім-кетім тек социал-демократтар болған күнде, олар біздің кафемізге қажетті табысты қамтамасыз ете алар ма еді.

	Селешидің төменгі еріні салбырап, көзімен жан-жаққа қарай берді.

	— Жо-оқ.

	Енді Селешидің де оңайлықпен көне қойғысы келмейді. Біреудің айтқанына да көне салмау ниеті және әйелінің әлгі айтқан он бес — жиырма проценті оның миын әбден шайқап, орнынан бір қозғап тастады. Оның өзі де, оған қосарлана айтып отырған әйелі де неше түрлі аттарды атап бақты. Әзірге олардың бәрі әдебиет пен өнер саласынан келіп жатыр. Вайданың өз басы ешбір ат айтып тұрған жоқ, бірақ ол жемтігіне төнген құзғындай әлгі аттардың бәрін шоқып, жаныштап, серпіп тастап тұр.

	Селеши былай дейді: «Петефи». Әйелі — «Янош Араиь». Селеши «Ференц Лист». Әйелі— «Мункачи». Селеши — «Луиза Блаха». Әйелі— «Шари Федак». Бұдан соң тарихқа кезек келді. Селешидің ұсынысы: «Лайош Кошут». Әйелінің айтуы— «Ференц-Деак». Селеши — «әулие Иштван», «Ракоци», «Кинижи», әйелі— «Вербеци Петер Пазмань», «Гергей». Бұдан әрі энциклопедиялық сөздік те іске асып, сондағы атаулар айтыла бастады. Селеши былай дейді: «XX ғасыр», «Ғылым», «Қоғам». Әйелі айтады: «Семьялы тұрмыс», «Жан рахаты», Бақыт», Селеши «Преферанс». Әйелі— «Покер». «Селеши «Домино». Әйелі «Бильярд»…

	Вайда бұларға қасқая қарап, талтайып тұр. Отын шапқан балташа әлгі атауларды жан-жаққа құлатып жатыр.

	— Ондай деген кафе бұрыннан бар… Ешкімді қызықтырмайды… Одан нашар ат көрсем бұйырмасын… Ешбір әсері жоқ… түкке тұрмайды… Қойыңызшы, қайдағыны айтпай…

	Мұндай кафеге дені дұрыс, киімі бүтін адам аттап баспайды. Шошып кетіп жүрер… одан жаман ештеңе таба алмадыңыз ба?.. Ауыз жыртатын құрғақ қасық тәрізді түк көркемдігі жоқ. Тым тәттілеу ме, қалай? — Тағысын тағылар.

	Айта-айта Селешилердің демі құрыды. Ханымның өңі қашып, бетін баяғыдай қызыл бөрткен басып кетті. Осы тұста Вайда бір сілкініп тастап, «Сорренто» деген атты жиырма кроналық алтын теңгедей жарқ еткізді. Оның өз ұсынысын еппен, нағыз дәл кезінде айтқаны соншалық, ерлі-зайыпты екеуі бұл тамаша идеяны кім айтқанын да байқай алмай қалды. Бірақ екеуі де жерден жеті қоян тапқандай алақайлап, «Соррентоға» жабыса түсті. Вайда өз пікірін онан әрі дамыта жөнелді: осы үстіміздегі ғасырдың бас кезінде Будапешттің белгілі бір дәрежеде ауқаты бар тұрғындары Италияның осы бір курортына, «Соррентоға» барып қайтуға ынтызар болатын: жаз болса, олар сол курортқа барып, суға түсіп қайтуды, ал басқа уақыттарда неке саяхаты сияқты салтанаттарды өткізіп келуді жөн көретін. «Мен жуырда Соррентода болдым», — дегенді Будапешт шонжарлары ерекше бір мақтанышпен айтатын. Мұның өзі адамға бедел әперіп, оның қоғамдық және басқа салмағын көтере түсетін. «Соррентоға» саяхат жасаудан, тіпті үйлену тойын өткізіп, тынығып қайтудан социал-демократиялық, басшылар да бас тартпайтын еді. Олар сол биікке бір көтерілуді, ал егер реті келе қалса, «Сорреито» төңірегіндегі қалаларды бір аралап қайтуды арман ететін.

	…Өстіп отырғанда көк жиек қызарып, таңда ата бастады. Ашық тұрған терезеден күннің қызара бастағаны сезіледі. Вайда бүгінгі әңгімеге қатты риза болып, үй иелерімен қоштасты да үйіне кетті. Ас үйде отырған үй күтуші қыз әбден ұйқысы келіп, басы төмендей бергенде-ақ селк етіп оянады. Бұл қыз жатып ұйықтауға зар-ақ бірақ қонақтың кетуін күткізіп қойған соң қайтсін?!

	ЖЕТІНШІ ТАРАУ

	мұнда Фицек мырза Сараево оқиғасын өзі үйінде жасай жаздайды, бірақ Пишта Франс-Фердинанд болудан бас тартып, аға-інілерін ертіп паркке кетеді.

	1

	Циркке барып аспанда ойнайтын гимнаст болып жалданбастан бұрын, Пишта түні бойы елегізіп, нашар ұйықтады. Әрбір жарты сағат өткен сайын оянумен болды. Терезеге қарап, таңның атуын күтті. «Апыр-ай, мынаған қашан атар екен?» — деп күрсінеді ол. Сөйтіп жатып, Пишта таңның қалай атқанын білмей қалды. Әбден шаршағандықтан ол таңсәрідегі ұйқысынан ояна алмады. Күн жарығы үй ішіне кіріп, өжер-бүжерді әбден аралап болғаннан кейін, баланың бетіне түскенде ғана барып оянды. Пишта шошып оянды да, атып тұрды.

	— Мама, — деді ол — сағат қанша болды?

	Пиштаның шешесі уақытты сағатсыз-ақ айта алатын. Оның нешеме жылдардан бергі тәжірибесі осыған дағдыландырып тастаған…

	Ол күн сайын таң сәріден тұрады да, жалғыз жүріп үй-ішіне таңертеңгі тамақтарын әзірлейді. Онан соң үй жинап, базар-дүкенге барады да түскі тамақ әзірлеуге кіріседі. Мұның үстіне сағат сайын өзгеріп тұратын көшедегі у-шу да о кісіге уақыттың қанша болғанын ескерткендей. Ерсілі-қарсылы өткен-кеткен бірде топ-тобымен жөңкілсе, бірде бір-бірлеп қимылдайды, көшеде тірі жан болмайтын уақытта кездеседі. Жаздыкүні балалардың шешесі көшенің арғы бетіндегі үйдің шығысынан қызара бастаған күнді, одан кейін төбеге шыққан сәулені аңғарды, бұдан кейін күн сәулесі көшенің ат-арба жүретін жолына, онан соң кісі жүретін тротуарға түседі. Әлден уақытта жоғарылай келіп, өз үйінің терезесіне. еденге, үй мүлкіне жарық шашырайды… Мұнан кейін қора қораны аралап, почташы келеді, ол кеткеннен кейін үй-үйді бір-бірлеп қайыршылар аралай бастайды. Әлден уақытта кезбе музыканттар да далаға шығады; балалардан тиын тебен алып ойын көрсететін сайқы мазақтардың үні естіледі. Енді бір мезетте балалары мектептен қайтады. Онан соң көршілер бір-бірімен ұрсыса бастайды, түс ауа екінші қабаттан скрипка үні естіледі. Күн кешкіре келе бұ кісінің де екі аяғы талып, отыратын жер іздейді. Бір шамадан кейін ол әбден шаршап, есіней бастады. Осы тұста сыртқы есіктің бірі ашылып бірі жабылуы жиілейді. Аула сыпырушыны шақырған қоңырау үні естіледі… Бір сөзбен айтқанда, осының бәрі және осыған ұқсас басқа да оқиғалар балалардың шешесіне уақыттың қай мезгіл екенін білдіріп тұрады. Бірақ ол балалардың уақыт сұрағанына жауап берерде ойланып, әлгілерді есіне түсіріп жатпайды, сағаттың қанша болғанын бірден айтады: «Сегіз жарым» деп кесіп айтады о кісі. Үй іші шешелерінің онша қателеспейтінін, тек қана бес минут шамасында артық-кем айтуы мүмкін екенін жақсы біледі. «Тірі тұрған будильник, — деп мақтана сөйлейтін Фицек мырза. — Мен сағат іздеп әуре болмаймын — әйелімнің өзі-ақ уақытты анау-мынау жаман сағаттан әлдеқайда дәл айтады; Тіпті анда-санда бұрап қоюдың да қажеті жоқ».

	— Сегіз жарым дейсіз бе, — деп Пишта қайта сұрады да, жаны жай тапқандай болды. — Е, онда жарайды… Мен одан әлдеқайда көбірек пе, — деп ойлаған едім…

	Мына таңның ұзаққа созылуын-ай. Тіпті өгіз аяңнан да баяу. Сәске түстің өзі жуыр маңда бола қояр емес. Пишта: «Уақыт қанша», «Сағат қанша болды», «Түс таянды ма» деп, қайта-қайта сұрай бергендіктен шешесінің мазасы кетіп, баласына зекіп те қойды:

	— Тыныштық бер енді. «Сағат қанша, сағат қанша», — деп бес минут сайын сұрайсың. Не болды сонша. Әлде, тойға бармақ па едің.

	Ақыры Фицектер үйі түскі тамаққа отырды. Шешесі «осыншама әбігерленуіне қарағанда, мынаған бірдеңе болған ғой», — деген оймен баласына анда-санда бір қарап қояды. Пишта беті қолын, аяғын тап-таза етіп жуып, шалбарын тазалады, тіпті әдемілеп тұрып шашын да тарады. Ол үйден ешкімге білдірмей шығып кетейін деп тұрғанында кенеттен шешесі үн қатып, былай деді:

	— Пишта, айналайын. Мыналарды паркке апарып серуендетіп келші. Таза ауада біраз тынығып, демалсын.

	Осы сәтте Пиштаны өңменінен біреу салып қалғандай болды. Ол шалқалақтап барып, үйдің қабырғасына таянды, одан соң басын шайқап, түскі астан кейін тыныс алуға жатқан әкесіне қарай көз тастады. «Көрдей қараңғы шіркеудегідей тып-тыныш болу керек», — деп ойлады Пишта. Әйтпесе, оянып кетуі мүмкін, осы кісі ұйықтап жатыр ма, әлде көзін қысып, жәй жатыр ма, — деген оймен Пишта басқан ізін білдірмей, жатқан әкесін көріп келді. Содан кейін ол шешесіне:

	— Мен бара алмаймын, өйткені…— деді де әрі қарай үндей алмады; бала циркке енгісі келіп жүргенін айтып қоя жаздады. Сөйтті де әңгімені басқа бірдеңеге аударуға тырысты — Мартон Сентмартонға бара алады. Сейсенбі күні сіз Лиза мен Беланы алып, бір жаққа барғалы жүрсіз. Ал мен болсам, ешуақытта. тынығып көргенім жоқ. Неге олай.

	— Мартонда жұмысың болмасын, — деп жауап берді шешесі. Сен одан да Оттоны неге айтпайсың. Ол әлден-ақ жұмысқа барып… ақша тауып, жүрген жоқ па.

	— Түк емес, — деп бала тісін қайрады да қыңырайып ала жөнелді.— Мен паркке барсам, жеке барамын… — деді де ол аузын тағы да жаба қойды.

	— Балам-ай, ақылыңа келсеңші! — деді шешесі баласын маңдайынан сипап. — Әкең оянып кетіп, ашуланса, тақияда тамтығың қалмайды ғой, шырағым!

	— Сентмартонға Мартон неге жалғыз кетті. Бар жақсылық әйтеуір соның басында…

	Фицек мырза көзін ашпай-ақ, қозғалмай жатып:

	— Не болып жатыр тағы, — деп сұрады.

	Бала селк ете түсіп, ізін білдірместен ас үйге зытты, сөйтті де біреуге айбат шеккендей болып, жұдырығын түйген бойы екі қолын аспанға көтерді. Сонан соң балаларға жүріңдер деген ым берді. Он жасар Банди мен алты жасар қаракөз Бела оның соңынан ерді; ал әлі аяғы баспаған Лизаны шешесі алып шығып, Пиштаның қолына ұстатты. Күн қатты ыстық болатын; жанағы кіп-кішкентай қыздың үстінде сиса көйлегінен басқа ештеңе жоқ., көйлектің етегінен тек ағараңдаған сирағы,ғана көрінеді.

	— Оңдап қара, бір жерге құлатып алып жүрме, — деді шешесі оны Пиштаның қолына беріп жатып. — Мыналар да бет бетімен қаңғырып кетіп жүрмесін. Су ішетін болсаңдар, керек болар, ана кружканы ала кет, — деп шешесі бұлардың серуенге шыққанда қолдарынан түспейтін ыдыстарын ұстатты.

	— Керегі жоқ,— деді Пишта; оның басы төмен түсіп, көңіл-күйі келіспей тұр. Баланы да әрең алды, тіпті көтере бергенде құлатып ала жаздады.

	— Дұрыстап ұста, ана баланы, — деп тағы ескертті шешесі.

	— Ол кружканың түкке керегі жоқ,— деді де Пишта қарындасын бауырына басты.

	— Керек, әбден керек, — деп әңгімеге араласты қаракөз Бела. — Егер шөлдесек, суды немен ішеміз. Солай емес пе, мама.

	Өз ісіне мығым шешелері балаларымен көп дауласып жатпайтын, білгенін істей беретін. Ол әлгі кружкаға жіп тақты да, Беланың иығына асты, сөйтті де оның бетінен сүйді. Беланың аяғы күнге күйіп, қарайғанымен беті аппақ, үріп ауызға салғандай еді. Түрін кетіріп тұрған мына темір кружка ғана. Бірақ бала бұған мән берген жоқ, қайта қаруша асынып алды, сөйтті де ол қалғандарына:

	— Жүріңдер, — деді.

	— Олай болса, бізге жолда серуенде жүргенде жейтін тамақ та беріңдер, — деп кемсеңдеді Пишта. Оның ақсары әдемі шашы маңдайын жауып, көзіне түсті.

	— Жаңа ғана тамақ ішкен жоқсыңдар ма?

	— Ол түк емес. Қаншаға барушы еді…

	— Балам, мені әурелеме, енді…

	— Егер паркте қарнымыз ашса қайтеміз.

	— Онда үйге қайтыңдар, — деп жауап берді жәйімен сөйлеген шешесі.

	— Онда менің бәтеңкемді алып беріңіз, — деп томсырайды Пишта; Ол бастапқысындай жерге қараған күйінде тұр, басын әлі көтерер емес. Лизаны қуыршақ тәріздендіріп қолтығына қысып алыпты.

	— Баланы бүйтіп ұстай ма екен, — деп ренжіді де шешесі Лизаны дұрыстап тұрып, Пиштаның қолына берді.

	— Түу, осы да сөз боп па, ештеңе емес… — деді Пишта.

	Осы кезде бөлменің есігі ашылып, ішкиімшең жатқан Фицек мырзаның орнынан тұрып келе жатқаны көрінді. Пишта оның аяқ алысын естіп, басын дереу көтеріп алды, көзі әкесінің көзіне түсіп кеткенде, бала селк етіп, ас үйдің есігін ашты да далаға ыта жөнелді.

	Бела мен Банди соның соңынан жүгірді.

	– Қашып үлгірдің, әйтеуір, — деп айғайлады әкесі.— Әйтпесе Сараево оқиғасы тап осы жерде болатын еді… Франс-Фердинандтың садағасы кеткір.

	2

	Балалар көше аралап келе жатыр. Қанжығасына байланған торсықтай салаңдаған кружкасы бар Бела аяғын нық басады, кеудесі көтеріңкі. Ол кружканы өзіне сеніп бергендеріне мәз. Бала: «Бақшада біз ойнаймыз, бақшада біз ойнаймыз… бумм…» — деп әндетеді. Лизаны біресе иығына отырғызып, біресе қолына алып келе жатқан ұзын сирақ Пишта төмен қарап, інісінің ізімен келеді. Кішкене қыз ағасының мұрнынан ұстамақ болып, енді енді қолына түсе бергенде, Пишта басын бұрып қалады, қарындасы мұрнының бір жақта, қолының бір жақта қалғанын көріп сықылықтап күледі де қолын ағасының мұрнына қарай қайта созады.

	– Қой енді,— деп ұрсып тастады Пишта қарындасына. Қоймасаң, көрсетем көресіңді!

	Банди иесіне ерген қанденше, Пиштаның біресе оң жағына, біресе сол жағына шығып келеді, кейде сәл артта қалып қояды да, жалма-жан қайта қуып жетеді. Ол терезелерді әдемілеп безендіріп қойған дүкендердің жасауына қарап келеді, көшеде жатқан әр түрлі қағаздарды, қалбыр, сауыттарды, сынған түйме, тот басқан сым тағы басқаларды жинап, қалтасына салып жүр. Трамвайдың аялдамасына келгенде ол бір тізерлеп отырып алды да, жұрттың тастап кеткен билеттерін жинай бастады. Бұлардың басқа трамвайға отыруға болатын жасылдарын бірыңғай, кәдімгі сарыларын бірыңғай үйістіріп отыр. Бұдан кейін ол жалт қарап, алыстап кеткен ағаларын көрді де, соларға қарай тұра жөнелді.

	– Әлі мінуге жарайтын біреуін таптым! — деп айқайлады ол ағаларына жете бергенде.

	— Көрсет онда! — деді Бела.

	— Көрсетпеймін!

	Бұдан басқа кезде болса, «Көрсет, жаның барында!» — дер еді Пишта, ал қазір оның ойы басқада келеді: сондықтан Банди қалтасына түскен билетті қайта шығарған жоқ. Әйтпесе, бұдан бұрынғы талай реттердегідей болса. «Ал, мынау тесік пе?» — «ондай кіп-кішкентай тесік есептелмейді» — деген сұрақ-жауаптарына сан жеткізуге болмас еді ау: «Жоқ, есептеледі! Онда сен трамвайға мініп көрші, кондуктордың желкеңнен жұлқып шығарғанын сонда көрерсің!» — «Жоқ, жұлқып шығармайды! — «Пишта, осындай кіп-кішкентай тесікте есептеле ме?» — деп сұрайтын әдетте Бела. — «Есептелгенде қандай!» — деп жауап беретін Пишта.

	Кәдімгі жәй күндердің бірі болатын. Уақыт әлі ерте еді. Он екіден аспаған. Парктің ішінде адам өте аз екен. «Циркке баруға әлі ерте, — деп ойлады Пишта. — Бұл уақытта цирктің адамдары тамақ ішетін болар». Сәлден соң қайткенмен де циркке барып қайтпақ болған ол інілеріне былай деді:

	— Бәлкім мен сендерден бөлініп, басқа бір жерге барып та келермін. Анық-қанығын әлі біле алмай тұрмын, бірақ барып қалуым да мүмкін. Көл жағасына барып, бір жақсы орындық тауып алайық та, сонда жайғасайық. Егер мен әлгі жерге бара қалғандай болсам, сендер мені күтіп отыра тұрарсыңдар.

	Бұлар қайықпен серуендеп жүргендерді көру үшін көлге қарай беттеді. Вайда Хуняд замкінің алдына барып тоқтады да, Анонимус ескерткішінің дәл қасынан шықты. Анонимус — аты-жөні белгісіз деген сөз. XІІІ ғасырдың басында осындай бір католиктік пірәдәр болыпты; ол халық ертегілерін пайдаланып, пенгер халқының тарихын латын тілінде алғаш жазып қалдырған екен.

	— Мына апайдың бетін неге жауып қойған, — деп сұрады қаракөз Бела ескерткішке жақындай келіп.

	— Оның себебі — бу кісінің кім екені белгісіз, — деп жауап берді Пишта. — Және де бұл апай емес, еркек, діндар адам.

	— Апай емес, діндар адам, — деп әндете жөнелді Бела. — Апай емес, діндар адам. Бим-бум.

	— Егер бұ кісінің кім екені белгісіз болса, онда оның бұл жерге неге орнатқан, — деп сұрады Банди. Сөйтті де ол ортасы тесілген трамвай билетін бетіне басып, оның тесігінен әлгі ескерткішті тағы бір рет байқап қарамақ болды.

	— Неге десең, бұ кісінің кім екені белгісіз; бірақ оның болғаны анық. Түсіндің бе:

	Мұндай түсіндірмеден Беланың да, Бандидің де ұққаны шамалы болды. Ал Пишта онан әрі не дерін білмей:

	– Ілгері кеттік, — деп айғайлады.

	Балалардың қақ алдынан жарқырап көл көрінді. Қаз-қатар тізілген темір қайықтар қазыққа байланып, жаға да тұр.

	— Мынау орындыққа келіп отырыңдар да, мені күтіңдер, — деді Пишта. Мен көп кешікпей қайтып келемін. Бірақ ешқайда барушы болмаңдар.

	— Сен қайда барасың,— деп сұрады қаракөз Бела. Пишта оған жауап берген жоқ.

	Жалғыз қалған балалар не істерге білмей үрейленді. Пишта кеткен жаққа қарап отыра берді.

	— Көп жүрме, — деп айғайлады оған Банди.

	Көлде қаз қалқып аққулар жүзіп жүр екен. Шіркіндердің қанаты қандай әдемі, аппақ қардай деп ойлады балалар.

	— Шіркін, неткен тамаша! — деп сыбырлады Бела; ол адам сөзін естісе, аққулар әрі жүзіп кетпес пе екен деп қорықты. — Банди, оңдап бір қарашы, қандай сұлу өздері.

	— Сұлу болғанда қандай. Сен енді мына Лизамен отыра тұр, мен ана қайықтар тұрған жерге бір-ақ минутқа барып келейін.

	Сөйтіп, Банди де кетті. Бела одан көз алар емес. Қадағалап қарап отыр. Ал Банди қайық тұрған жерге барып, жағадан көлге қарай есіп бара жатқандарды, о жақтан қайтып келіп, қайықтан түсіп жатқандарды тамашалап тұр. Ол кей қайықтың ернеуінен, қайсыбіреулерінің тұмсығынан ұстап көреді.

	— Ағай, — деді ол бір жас жігітке қарап; ол жігіт бір қызды ертіп, таңдаған қайықтарына мінгелі жатыр еді.— Ағай, мені де мінгізіңізші. Оның ақысына мен қайтып келген соң сіздерге гүл жұлып берер едім. Сіз оны мына апайға сыйлар едіңіз.

	Жиырмалар шамасындағы әлгі «ағай» шылымын тұтатты да, балаға жауап қатпады. Бірақ сол «ағайдың» қасына ерген он сегіздер шамасындағы «апай» қайықтың арғы тұмсығына таман барып отырды да: «Мына баланың оңдысын-ай,» — деді. Сол ақ екен әлгі «ағай»:

	— Арғы жағаға барып тұр, со жақтан мінгізіп алармын, — деді.

	Қуанышы қойнына сыймай жүгірген Банди Бела мен Лиза отырған орындыққа келді.

	— Бела, — деп айғайлады ол. — Ана жағаға қарай барайық. Анау «ағай» мені қайыққа мінгіземін деді.

	— Бармаймын ешқайда, — деп жауап берді Бела. — Онда бізді Пишта таба алмай қалуы мүмкін.

	— Табады.

	— Таба алмайды.

	— Табады… Жүр енді… Осы кезде Бела екі қолын артына ұстап, кеудесін көтерді де:

	— Жоқ. Бармаймын, — деп кесіп айтты.

	— Жарайды. Онда сендер осы жерде отыра тұрыңдар, — деп ентіге сөйледі Банди. — Мені күте тұрыңдар, қазір келемін, — деді де арғы жағаға қарай тұра жүгірді.

	Банди көз ұшынан барып ғайып болғанда, Бела үрейленіп сасқалақтап қалды. Ол енді Лизамен жалғыз қалды ғой. Жан-жақ қаптаған адам: ересектері де, балалары да бар, — бірақ олар бөтен кісілер ғой. Құрттай қыз орындықтың жанында, жерде отыр, шөп жұлып, қайта-қайта аузына сала береді; көк шөптің биіктігі сондай, баланың қылтиып мойыны ғана көрінеді. Бела Лизаның қасында отыр, бірақ, көлден көз алмайды. Ол қарындасын өзіне тартып, кеудесіне қысады да, ағалары келетін жаққа қарай береді. Бала орнынан сәл қозғалса, тіпті қимылдаса, болғаны, әлгілер таба алмай қалуы мүмкін деп ойлайды. Сондықтан ол көзін бақырайта ашып орнынан қозғалмастан қол жаққа қарап отыр. Әлден уақытта оған жел тұрып айнала ағаштар сыбдыр қаққандай болды. Бұған дейін ол жан-жақта ағаш барын да, байқамаған болатын. Енді бір минуттан кейін ол ағаларынан күдер үзіп, келмеске кеткендей сезінді. Баланы бірте-бірте қорқыныш билей бастады.

	Ал Банди жаңағы көлді айналып, арғы жағаға шықты. Ондағы көпірдің астына кірді де, әлгі «ағайды» күтті. Бала алыстан көрінген қайықтардың бәрін көз ұшынан шығарып салып тұр. «Әне бір қайық солардыкі болар», — деп ойлайды ол қайық жақындаған сайын. Бірақ бұлар жақындай бергенде-ақ, бала олар емес екенін таниды да, одан алыстау келе жатқан тағы біреуіне көз тігеді. Банди «енді келмейтін болар» — деп күдер үзгелі тұр.

	«Алдады-ау», — деп күбірледі де ол жыламсырай бастады. Сөйтіп тұрғанда көз ұшынан әлгі қайық көрінді. Ескек ұстап келе жатқан тап манағы «ағайдың» дәл өзі.

	— Ағай! Ағай! Бері қарай есіңіз! Мен мұндамын, — деп айғайлады Банди.

	Бірақ қайық баланың тап қасынан өтіп жүре берді; манағы өзін аяп кеткен «апай» да мұны көрмеген болып өтіп барады, тіпті айғайын да естімейді. Банди екі қолын түтік етіп ұстады да бар пәрменімен тағы да айғайлайды:

	— Ағай! Ағай!..

	Қайық онан сайын ұзап барады. «Алдандым-ау», — деді Банди даусы әрең шығып. Ол өстіп әлгі көпірдің астынан шықты да, інісі мен қарындасының қасына келді. Бела мұның анадайдан қараң еткенін әлдеқашан-ақ көрген болатын. Сондықтан ол Лизаның қасынан атып тұрды да, қол бұлғады.

	— Жақсы қыдырттың ба, — деп сұрады інісі.

	Салы суға кеткен Банди төмен қарап, үн қатқан жоқ.

	— Тым жақсы, — деп салғырт жауап берді ол сәлден соң.

	— Гүл жұлып әпердің бе оған.

	— Не үшін.

	— Сонда сен оны алдап кеттің бе, — деп кезі жаутаңдады Беланың.

	— Иә, - деп жауап бере салды да Банди жерге бір түкірді. — Тым маңғаз екен, бұрылып қараған да жоқ.

	СЕГІЗІНШІ ТАРАУ

	бұдан оқырман социализм үшін қаншалықты көп жүру керек екенін біледі.

	1914 жылғы 25 июльдегі сенбіде таңертеңгі сағат дәл бесте Алфельд ойпатындағы К. қаласының полицмейстері аттан салып, өзіне бағынышты барлық адамды полиция басқармасының тозығы жеткен ескі үйіне шақырып алды.

	Қаланың шығыс жақ көкжиегінен енді ғана қызарып, күн жаңа шығып келе жатқан кез болатын. Жұрт абыр-сабыр болып, бірін-бірі іздегенше алтын күн ұясынан көтеріліп, егін-жайды баса аспанға қарай жол тартты. Көзді ашып-жұмғанша болған жоқ, ми қайнатарлықтай ыстық басталды. Таңғы самал сәтте-ақ қайда кеткені белгісіз басылды да қалды. Енді ғана көтеріліп келе жатқан күннің от шашқандай ыстық сәулесі кешегі ыстықтан жаңада ғана жан таба бастаған көшенің тасын, үйдің темір шатырын қайта қыздыра бастады. Тіпті жер мен жексен болып жатқан шағын лашықтардың сығырайған терезесі де ыстық леп шарпып тұрғандай. Аспанда түймедей де бұлт жоқ. Бүгінгі күннің кешегіден де ыстық, болатыны әлден-ақ сезіліп тұр.

	Басқармаға полицейскийлер келе бастады. Олардың кейбіреулері тіпті беті-қолдарын да жуып үлгермепті. Қоқырайған ауыр қалпақтың ішіне біреу ыстық су құйып кеткендей; ал денеден сорғалаған термен тәнге жабысқан киім әлден уақытта арқаны, ал кейбіреулердің кеудесін ашыта бастаған. Басқарманың қаракөлеңке коридорлары біршама салқындау тәрізді, осыған жинала бастаған олар жандарына бейне бір медет тапқандай болып тұр. Әлден уақытта, кісі жинала келе тер иісі мұннан да мүңкіп кетті.

	Қоғамдық тәртіпті сақтап, қауіпсіздік күзетінде тұрған жиырма адамның он жетісі осында тұр. Олардың біреуін кеше ғана полицмейстердің тап өзі Будапеште жіберген болатын; оның қолына ұстатқаны ашылмастай етіп желімделіп үш жерден мөр басқан қалың конверт еді. Оның ішіндегі бес парақ қағазға қала тұрғындарының ультиматумнан кейінгі «көңіл-күйі» жазылған. «Полицейский Андраш Киш Баги. Мына конвертті көздің қарашығындай сақтап апарыңыз, — деп жарлық берген болатын. Егер біреу-міреу соқтыға қалғандай болса, қару қолдануыңызға да болады».

	Енді бір полицмейстер ауруханаға түсіп қалған еді. Оның алдында, содан бір күн бұрын ол сайлау учаскесінде күзетте тұрып, тәртіп бұзбақшы болған жұмысшыларға қылышын кезенген екен. Бұған жауап ретінде олар кірпіш лақтырып, әлгі полицейскийдің қақ маңдайына тигізіпті. Қаны сорғалаған байғұс ауруханаға әрең жеткен көрінеді.

	Үшінші полицейский ұшты-күйлі табылмай қойды, «Қаншық іздеген арландай, тілі салақтап бір жерде жүрген болар», — деді оның келмегеніне қатты ашуланған сержант.

	Полиция басқармасының коридоры қаракөлеңке болғанымен, едәуір сап-салқын. Ерсілі-қарсылы жүгірген полицейскийлердің етігі тарс-тұрс етеді, құдды тағалаған аттан бір кем емес.

	— Не болып қалды, — деп сыбырлай сұрады да сержант бұған ешкімнен жауап ала алмаған соң, полицмейстердің кабинетіне қарай жақын барды, ішінде не әңгіме болып жатқанын естімек болып, есіктің саңлауына құлағын тосты.

	— Фердинандтың қайғысын көтере алмай, король өліп қалғаннан сау ма? — деп күбір ете түсті сержант; солай деді де ол артына қарап, — Жоғары жақтан хабар келгенше өшір үніңді. Ол сенің жұмысың емес, — деді де тұра қалды.

	Ұзын коридордың арғы басында полицмейстердің кабинеті болатын. Үйдің шығысқа қараған терезесінен таңертеңгі күн сәулесі түсуі-ақ мұң екен, бөлме ішіндегі шаң біреу кілем сіліккендей бұрқ етіп, аспанға көтерілді. Бұл шаң әрине, жарық түспей тұрғанда да бар дүние ғой. Ал қазір полицмейстердің жүйкесіне тимек болып әдейі аспанға шығып жатыр. Есіктің қақ қасында екі безбені салбырап, қалақтай тілі бар үлкен сағат тұр. Оның үлкен тілі минут сайын дірдек қағып, римше жазылған «XІІ» деген цифрға жақындап келеді. Әлден уақытта сағаттың беткі шынысының ар жағында бірдеңе сырт ете түсті де, демін ішіне тартқандай болып, бес рет қоңырау соғылды. Түні бойы көзін ілмеген полицмейстер стол басынан тұрды да қабағын түксірейтіп, бөлмені жарқыратып жіберген сәулеге қарады.

	…Бұдан екі күн бұрын ол түнде басқармада болу және телефон арқылы берілуі мүмкін жарлықты өз құлағымен есту жөнінде Ішкі істер министрлігінен жарлық алған болатын. Бірақ өткен түнде телефон тым құрғанда бір рет сылдыр етсейші. Онда үн болған жоқ. Бүгін де ештеңе естілмейді. Ал сағат болса, үштен асып барады. Полицмейстер мүмкін бірдеңе естілер деген оймен мелшиіп тұрған аппаратқа анда-санда қарап қояды: «Түні бойы көз ілдірмейтін болғаннан кейін, тым құрығанда бір үн қатуына болар еді-ау! Әйтпесе, мына түн адамды жегідей жеп барады, таң атар емес… Соғыс болып кетпесе жарар еді Әлде жоғарыдағы біреудің жұртты анда-санда бір әурелеп қояйын деген ойы ма екен?.. дегендер полицмейстердің басына бірі кіріп, бірі шығып жатыр. Ақыры сағат үштен қырық минут кете бергенде телефон аппаратына жан бітіп, сылдырай бастады, «Алло! — деп полицместер орнынан атып тұрды да, телефон трубкасын жұлып алды. — Алло! — деп дауыс шығарды да, ол аппаратқа иіліп, тағзым етті.

	Телефонның арғы басындағы адам не аты-жөнін, не шенін айтпайды. Мұның өзі полицмейстерге мазақтағандай болып көрінді. Бірақ оның дауысы Будапешттен шығады: «Бұл ішкі істер министрлігінен. Капитан Халинбісіз?» — «иә, дәл өзімін!» — «Бірдеңе хабарлағыңыз келе ме?» — «Мен бе?» — деп таңдана сұрады да капитан жауап күтті; Бірақ ол мұнысына жауап ала алмады. Әлгі дауыс сәлден соң былай деді: «Түнгі міндетіңіз осымен аяқталды… Үйіңізге бара беріңіз…» — «Ал ертең ше?» — «Ертең де келмеуіңізге болады… Нұсқау бұрынғыдай…» деді де, әлгі кісі сәл кідіріп, есіней сөйледі: «Ал енді бізді бұлар телефонмен жалғастырғаннан кейін, капитан мырза, онда. сіз мынадай бір істі ұқсатуыңызға болар еді.» — «Сізге қызмет етуге әрқашан да әзірмін!» — «Социал-демократтар бүгінгі кешке бір митингі тағайындаған көрінеді; сайлау тізіміне байланысты наразылықтарын білдірмек. Мұның, әрине, оншалықты маңызы жоқ, бірақ, сіз, былайша айтқанда, ештеңе сезбеген, білмеген болып, өзіңізден келуге тиісті делегаттарды бөгеп қаларсыз». «Құп болады, — деп капитан өкшесін сарт еткізіп белгі берді.— Ал оған қандай шара қолдануға болар екен». Сымның арғы басындағы адам бұрынғысынша есіней отырып: «Қолыңыздан не келсе, соны істей беріңіз…» — деді. Полицмейстер әрі сасып, әрі ұялыңқырап қалды. Ол өзінің кіммен сөйлесіп тұрғанын сұрағысы келіп еді, бірақ әлгі дауыстың кім екенін, шені қандайын білмей, бөгелді; Ақыры ол «жоғары мәртебелі мырза» дей бергенде аппараттың ішінде бірдеме тырс етіп әлгі дауыс жоқ болды да кетті. Пешттен сөйлен тұрған адам телефон трубкасын тастап жіберген болатын, сондықтан да капитан әлгі сұрағына ешбір жауап ала алмады. Сонда да ол біраз күтіп, телефон трубкасын қолына тастай қойған жоқ; қайта оны бір-екі рет сілкіп, ішіне үрлеп те қойды. Бірақ одан ешбір дыбыс шыққан жоқ. Капитан үнсіз аппаратқа ренжи қарады да, трубканы іле салды. Бұдан соң ол кезекте тұрған полицейскийді қоңыраумен шақырып алды да оны сержантты шақырып келуге жіберді, сөйтіп таңертеңгі сағат беске тревога жариялауға бұйырды.

	Міне, қазір сол көптен күткен сағат бес соғылып та үлгірді. Полицмейстер есік алдына келіп, оны жұлқып ашты да жігері қайтадан құм болғандай үнмен жиналған жұрттан әрнені сұрай бастады:

	— Түгел жиналдыңдар ма?

	— Андраш Киш Баги қызмет бабындағы бір жұмыспен кеше Пештке кеткен, — деп хабарлады сержант. — Иштван Ковач ауруханада жатыр. Жұмысшылар тас лақтырып, басы жараланған. Янош Тот Он сегізінші, Янош Тот Он сегізіншінің… қайда екенін біле алмай-ақ қойдық…

	— Рапортын аяқтағаннан кейін сержант селтиіп, капитанға тура қарап тұр, одан көз алар емес. Ал капитанда үн жоқ. Сержант тұра-тұра шыдамы таусылып, сол тізесін сәл бүге бастады, сөйтті де ол жаңағының неліктен жоқ екенін айтқысы келгендей болып, әйтеуір бір себеп іздеді:

	— Ол енді есебі «қаншық іздеген арлан тәрізді…» Инош Гот Он сегізінші…

	— Мұқият тыңдап алыңыздар, — деп оның сөзін бөліп кетті полицмейстер — Бүгін таңертең сағат тоғыздағы поезбен, мүмкін одан кейінгісімен де болуы ықтимал, социал-демократтардың бірі партияның шақыруымен Пештке жүруі мүмкін. Қайсысының баратыны белгісіз. Сендер вокзалға барып, онда көз салмаған, тінтпеген жер қалдырмаңдар; одан кейін вокзал үйін қоршап, жолаушылар күтетін залды, перронды түгел аралаңдар. Социализмге қатысы бар-ау деген бірде бір күдікті адам осы қаладан кетіп қалып жүрмесін.

	Капитан амалы құрып, өзінің бағынышты пақырларына тағы бір қарады.

	Егер бір түгіл, жарты социалист осы қаладан кететін болса, онда менен жақсылық күтпеңдер… Әлгі киім-кешек алатын он сегіз форинттеріңе дейін ұстап қалып, қазынаға қайтарамын. Түсіндіңдер ме…

	2

	Тап сол мезгілде, таңертеңгі сағат бестер шамасында шырт ұйқыда жатқан К. қаласын о шетінен бұ шетіне дейін қақ жарып өткен екі адам жан-жағына нем кетті қол тастап, шетке қарай асықпай жүріп барады. Қала шетінің тас төсемеген сыртқы көшелері, жан-жағына шөп өскен екі аяқ, жалғыз аяқ жолдар, анда-санда кездесетін, ат-арба көп жүргендіктен шаңы аспанға шығып жатқан үлкен жолдар, тағы басқалары біртіндеп артта қалып барады. Ең сыртқа шыққанда әлгіндей аяқасты болып, әбден тапталмаған, арба доңғалағының ізі сирек жолдар да кездесе бастады. Бұл қаланың қақ шеті, онан әрі үй жоқ деген сөз еді.

	Анадайдан қарағанда осы қала жер ананың бауырына жабысып жатқан тәрізді. Бір-екі-үш қабат үйлер таусылғаннан кейін бір қабат үйлер, оның ар жағында мұржасы жерден әрең көрінетін лашықтар, бара-бара тіпті дуалсыз, шатыры екі жаққа кезек қисайған жер кепелер де қалып барады. Кей үйлердің дуалы тектен-текке не бітіріп тұрмын дегендей, жерге жантайып, біразы құлап та кеткен. Мұның өзіңнің сыры бар секілді. Әл-ауқатты үйлердің дуалы қуламайды, күні-түні күзетте, тік тұрады. Өткені оның ар жағында қорғайтын дүние бар. Ал мына үйлердің дуалы күзететін ештеңе жоқ. Сондықтан олар қисайып, жата бастаған. Кей ауланы түйежапырақ, қалақай, қурай басып кеткен. Әр жерде бір секірген ешкі ғана көрінеді.

	Күнге күйіп сарғайған, онан кейін мүлде қарайып, әбден қураған үйлердің қамыс төбесі адамды күннен, желден, жауын-шашыннан сақтап қаларлықтай халде емес. Ол осы тұрған күйінде жерге құлай салатын тәрізді. Бұған өткен-кеткеннің бірі байқаусызда бір сіріңке түсіріп алса болғаны, айнала алай-түлей өртенгелі тұр. Тіпті әлгі судыраған қамыс сіріңкесіз тұтанып, өзінен-өзі өрт шақырып тұрғандай. Кей қоралардың анадайдан қарағандағы бейнесі оттан қалған қара шала секілді.

	…Жолаушылар айдалаға, көз ұшындағы алысқа шықты. Олар жан-жағына қанша қараса да ешкімді кездестіре алмады. Тек қана католиктер шіркеуінің биік мұнарасы бұлдырап көрінеді. Қала сыртына таяу жердегі шойын қорыту заводының трубасы да анадайдан қалқиып тұр.

	Жолаушылар жүрісін шапшаңдата бастады. Біраздан кейін аяқ асы ұсақ тасқа, онан әрі құмдаққа айналды. Бұл темір жол табанының шетіндегі кейде екі ізді, кейде жалғыз аяқ жолдар болатын.

	— Тап осы арадан, — деді әлден уақытта жасы үлкендеу біреуі,— Чермейге дейін он төрт шақырым.

	Сөйтті де ол қалтасынан кішігірім тостағандай «Роскопф» сағатын алып, оның айнадай жарқыраған шынысына қарады.

	— Будапеште баратын поезд Чермейде тоғыз жиырмада болады. Біздің әлі үш сағат уақытымыз бар.

	Олар аяқтарын шапшаң басып темір жол бойын өрлеп келеді. Бір-біріне үн қатыспайды.

	Күннің ыстықтығы сонша, тер ағып келеді. Біраздан кейін бұлар пенжактарын да шешіп көрді. Бірақ оның оншалықты жәрдемі бола қойған жоқ. Күн аяусыз қыздырып барады. Терге әбден малшынған бұлардың үстеріндегі киімі әбден су болды, тіпті сығып алғандай.

	— Біз не көрмедік, — деп көңілдене сөйледі әлгі үлкен кісі. Мен социал-демократиялық партияға енгенде Венгрия мың жылдығын тойлап жатқан-ды. Бұл 1896 жылы болатын. Содан бері социализм жолымен қаншама қадам баспадық десеңші.

	Ол әр сөзін айтқан сайын ернін қатты қысып, бетін тыржитады да мұрнымен кеудесін кере, ауа жұтады. Бұл сәтте оның қою қара мұртының екі ұшы жоғары көтеріліп, құлағына жеткендей болады. Бүйтіп «дұрыстап демалуды оған осыдан бірнеше жыл бұрын бір актер үйреткен болатын. Сол тұста ол социал-демократиялық партия ұйымдастырған үш күндік курста «шешендік шеберлік» жайында лекция оқушы еді.

	Жастау жігіт үнсіз келеді. Ол былай да көңілсіз кісі болатын. Дыбысын шығарып күлу дегенді білмейді. Тым қатты көңілденгеннің өзінде сәл ғана езу тартқандай болады. Мәселен, тап осы келе жатқанда ол өзінше жымиған тәрізденді. Бірақ қай езуін тартқанын өзі де білмеді. Оның күлейін деген ниеті бет сүйегінен бері шықпады. Тек жаңағы өзінен үлкендеу кісінің соңынан еруді ғана біледі.

	ТОҒЫЗЫНШЫ ТАРАУ

	мұнда венгер тілінің дүние жүзіндегі ең қиын тіл екені байқалады.





Әлгі екеуінің бірі бұдан бұрын да социализм үшін талай жер жүрген болатын. Ал екіншісі бүйтіп көп жүріп көрген емес. Ақыры олар Чермей станциясына келіп жетті. Жасы үлкен кісі екі билет алды. Олар енді ғана келген поезға мініп, билетте көрсетілген орындарын тауып барып отырысымен-ақ аяқ-киімдерін шешіп тастаған болатын. Көп жүргендіктен солқылдаған аяқ дуылдап барады, тіпті қара табанан біреу балға ұрып жатқандай.

	Вагон ішіндегілердің ешқайсысы бұларға қараған да жоқ. Олар сәл демін алып, ентіге басқаннан кейін жан-жақтарына қарады: әрқайсысының жұмысы әр түрлі тәрізді; шаруа әйелдер Пеште тауық, жұмыртқа, шие, ерте пісетін алма апарып сатпақ; Олар қолдарындағы қорапшаларын мықтап ұстаған, кейбіреулері тіпті құшақтап отыр. Екі аяғының арасына күрек қыстырып отырғандар жер қазушылар, бұлардың біразы бастарын күректің сабына сүйеп, қалғып отыр. Есіктің тап қасында жатқан бір адам мұғалім тәрізді, киімі тым жұпыны болғанымен, мойнына галстук таққан. Өздерінің қарсы алдындағы бір орында қара торы жас мырза отыр. Ол қайдағы бір алысқа қарап, көз тігеді. Әлденендей оқиғалар есіне түсіп отырған тәрізді. Бұдан соң ол бір қара қоржынын қолына алып, одан тұтас асылған бір қазды алдына қойды. Көптен бері дым татпаған адамдай, ол біресе пышақпен турап, біресе қолымен жұлқылап асап отыр. «Кәсіпкер адамдардың бірі болар», — деп ойлады әлгі екеуінің үлкені. Енді біреу отырған күйінде, ұйықтап келеді, оның, басы анда-санда бір қалт етіп қалады, қармаққа балық іліккендегі қалтқы тәрізді. Анадайдан қарап отырғанда бұ да бір қызық екен: әлгі кісі қатты қалғып, біртіндеп еңкейе бастағанда, басы қарсы алдындағы орындыққа тие жаздайды. Сол сәтте ол селк етіп оянады да, жан-жағын көзімен бір шолып, қайта қалғи бастайды. Сәлден соң ол қайта оянып кетіп, әлгілерін тағы да басынан бастайды. Енді бір оянғанда ол төңірегінен керек біреуді іздеп таппағандай, әркімге бір тесірейе қарап, сілекейі аққан аузын сүртеді, онан соң демін ішіне терең тартып, қайта қалғиды. Дегенмен бұл адамды ұйқы қысып келеді.

	Вагонның барлық терезелері ашық болатын. Бірақ сырттан кірген ауа қанша таза болғанымен, мына тердің, үйрек пен қаздың, әркімнің қоржынында бар әр түрлі астың иісін жеңе алмай келеді. Әлгі екі жолаушының үлкені бізден басқа кім келе жатыр екен дегендей, жан-жақты көзімен мұқият бір шолып өтті де, қасындағы жолдасына шала сыбырлап, былай деді:

	— Біздің кетіп қалғанымызды білгенде полицмейстердің талып түсуі мүмкін.

	Оның жас серігі көңілденіп, тағы да езу тартайын деп еді, онысынан ештеңе шықпады. Тек іштей езу тартып, сырттай жымиған болды.

	Мына оң жақтағы терезенің қақ қасында үш адам отыр. Соның біреуі қолындағы «Непсава» газетін дауыстап оқып келеді; бірақ төңіректегі жұрттың мазасын алмауы үшін ол даусын қатты шығармайды, ал қасындағы екеуі мұның оқығанын қайталағанда тек еріндерін ғана қыбырлатады.

	— «Бұлардың бәрінің кәміл сенімі былай-ды — дегені естілді жаңылысып кеткен жерлерін қайталап оқып отырған кісінің,— Франц-Фердинандты жерлеу кезіндегі қылықтары үшін аға гофмейстер Монте… Монтену… Монтенуово орнынан алынар деп ойлады… Өйткені ол ханзада марқұмды жерлеу азасында оның тоқалдан туған балаларының болуына рұқсат етпепті. Мұның себебі — испан салты бойынша…»

	— Тоқалдан туғаны қалай? — деп таңданды газет оқып отырған адам. — Тіпті азалы жиынға да барғызбаған болса, олардың тап соның белінен шықты дей қоятындай анық дәлел болмаған ғой… әлде ұятсынғандары ма екен… кім білсін… деді де ол әрі қарай оқи берді:— «Мария— Луиза мен Не… Непергтін немересі», — шіркін-ай, мыналарға бір тәуір ат та табылмаған екен! — «Герцог Монте… Монтенуовоны орнынан алудың орнына ұлы мәртебелі Франц-Иосиф испан ғұрпының қатаң сақталғанына өзінің дән риза екенін жазбаша түрде білдірді».

	Чермейде мінген екі кісінің үлкені орнынан тұрды.

	— Сіздер, бәлкім, мына испан салты дегендеріңді қоятын уақыттарың жеткен болар?

	Газет оқып отырған адам кішігірім туырлықтай осы бір жалпақ қағазын сәл төмендетті де, бейтаныс кісіге қарады. Оны тыңдап отырғандар да әлгі кісіге күдіктене көз тастады. Бірақ ол ешкімнен сескенбей-ақ, баяғы жалаңаяқ күйінде мұрнымен ауаны бір жұтып, мұртын селт еткізді де, әлгі отырғандардың қасына қарай жақындады.

	– Қайдан келесіңдер, — деп сұрады ол; осы бір сәтте оның шеп-шегір қысық көзі әлгілерге қарап жылт еткендей болды.

	— Бізді айтасыз ба.

	Газет оқып отырған адам өзінің қақ, алдына келген осы кісіні бастан-аяқ бір шолып өтті. Сөйтті де оның жалаңаяқ екенін көріп, аузына келіп қалған тұрпайылау жауабын жұтып жіберді.

	— Сіз бізді айтасыз ба. Біздің қайдан келе жатқанымызды сұрайсыз ба… Біз Будапештке бара жатыр ек… деп жауап қатты ол немқұрайды пішінмен. Бұдан соң ол сәл қозғалып қолындағы «Непсавасын» астына басты.

	— Бізде солай қарай бара жатырмыз, — деді әлгі бейтаныс кісі,— тап сол сіздер бара жатқан шаруаға, жол-дас-тар, — ол осы соңғы сөзін әбден нақыштап айтты.

	Газет оқып отырған адам маңдай терісін тыжырайтып, әлгіге бірнеше сұрақ берді; бәлкім, ол жолда кездескен осы бір бөтен адамды сынап алғысы да келген болар.

	— Сіздерде де солай болды ма.

	— Тап солай.

	— Көп адам ілікпей қалды ма.

	Осы тұста әлгі жалаңаяқ жолаушы ернін тістелеп, мұрнын мықтап тұрып бір тартты да мұртын тағы жыбырлатты. Жауабын тек содан кейін ғана асықпай айтты.

	— Жартысынан көбі.

	— Мәссаған безгелдек, — деді жұлып алғандай газет оқып отырған адам. Міне, қызық деп ол қайта айтты да қуанғандай реңк білдірді; бірақ оның мұнысынан онда тұрған қуанарлық ештеңе жоқ екені де қоса аңғарылды.

	Оның қасындағылар бұдан ештеңе түсіне алған жоқ; бірақ, әлгі сұрақ беруші «жартысынан көбі» дегенді естігенде, осы бір бейтаныс кісінің өздеріне жақын, тіпті бірегей екенін тани кетті де, әлгі күдіктері бірден сейілді.

	Бұларға енді бастапқыда орнында қалған екінші жолаушы да келім қосылды;ол әлгі кісіден жас болса да, түсі суық еді. Сөйтіп кейін келген екеуі де газет оқып отырғандардың тобына қосылды. Вагон доңғалақтары дамылсыз зырылдап келеді; бұдан бұрын бір-бірінің аты-жөнін де білмейтін осы бес адам бастарын бір-біріне тақап, өзара әңгімелесіп отыр. Олардың не айтып келе жатқандарын басқа жолаушылар ести алатын емес.

	Сіз тыңдап көріңіз, жолдас, мен айтайын; бізде сұмдықтың ең кереметі болды, — деп әрі баппен, әрі ақырындап айтты газет оқып отырған кісі. Бұлар бастарын бір-біріне бұрынғыдан да жақындата түсті. Осы мезетте бес ауыздан бірдей шыққан темекінің ащы иісі кісіні елтітетіндей еді.

	«Непесавадан» жұмысшыларға қажетті бірер мағлұмат оқыған және герцог Монтенуопоның қимылын ұлы мәртебелі корольдің неліктен мақұлдағанын білген жаңағы үшеуі осы поезға Трансильвания қалаларының бірінде мінген болатын. Бұл араның халқы негізінен румындар еді. Олар социал-демократиялық партия шақырған наразылық білдіру жиынына қатысу үшін Будапештке бара жатқан-ды. Жиын бүкіл венгриялық бас қосу деп аталыпты.

	— Бізде екі мың жеті жүз кенші жұмыс істейді,— деп бастады әңгімесін жаңағы газет оқып отырған адам. — Бұл Д. қаласынан он алты шақырым жерде. Біз содан келе жатырмыз, — деп мойындады ол ақыры. — Сіз ол жақта болып көрдіңіз бе? Жоқ дейсіз бе? Рас па?! Онда мен айтайын: кеншілердің үштен бірі — отыздан асқан жұмысшылар, Яғни, тоғыз жүзден артығы осылар. Бұл, әрине, теріс емес қой. Бірақ жаңа заң бойынша тек оқу және жазу білетіндер ғана дауысқа ие бола алады. Бізде мұндай үш жүздей адам бар, одан аспайды; оның үстіне бұлардың қақ жартысы румынша оқып-жазатындар, ал бұларға дауыс тимейді. Сіздерде де жұрттың тең жартысынан артығы сауатсыз дейсіздер ме. Тек жартысы ғана ма. Онда бір сәрі ғой. Бізде сауатсыздар халықтың жартысынан әлдеқайда көп… дегенмен жүз сексен кенші венгерше оқып-жаза алады. Бұған да шүкіршілік, деп ойладық біз: ең болмағанда осылар сайлауға қатысады ғой Енді мынаны тыңдаңыз… Мен өзім істеген жұмысыма қарай ақы алатын адаммын. Төртінші июль күні жұмыстан босасымен-ақ «Жұмысшылар үйіне» барғым келді. Сөйтіп, далаға шықсам, жан-жаққа неше түрлі плакаттар ілінген. Соның біріне жақын келіп, оқи бастадым. Онда былай деп жазылған екен: венгер тілінен емтихан сәрсенбі мен бейсенбіде болады делініпті. Бұған осы қалада және оның төңірегінде тұратындар келуге тиіс екен. Яғни, кеншілерге барып жолығып қайта алмайсың, өйткені, оларға қарай баратын поезд тәулігіне бір-ақ рет — таңертең ғана жүреді. Бесінші июльде мен қожайынмен төбелесерменге келдім… Жібергісі келмей, тіпті сөйлеспейді. Бірақ мен сонда да кеншілерге бардым, сөйтіп сменадан кейін жиналыс өткіздік. Онан соң венгерше оқып, жаза білетіндер түгел жиналып, қалаға жаяу кеттік. Жүз елу адам жиналды. Қолымызға қызыл жалау ұстадық. Румынша оқып-жаза алатындар бізді шығарып салды; бұдан соң олар кері қайтып бара жатқан жолда наразылық білдіріп, шу шығарыпты, құдайдан бастап, Иштван Тисаға дейінгіні түгел балағаттаған көрінеді. Кешкі сағат тоғыздар шамасында біз қалаға еніп, тұп тура ратушаның алдына бардық. Бургоминистр Геза Фратта… — жолдас, сіз оны білетін де боларсыз… естіген жоқсын дейсіз бе. Бізде оны білмейтін жан жоқ, оның атын естігенде тіпті жылап отырған бала уанады. Қаһар болғанда, барып тұрған оңбағанның дәл өзі. Қысқасын айтқанда, ратушаның алдында бізді қасында он шақты жандармы бар Фратта күтіп тұр екен. Ол сол алға қарай шықты да, емтиханды таңертеңгі тоғыздан кешкі тоғызға дейін тапсыруға болады деп мәлімдеді. Есебі, ертең және жаңағы айтылған уақыттан кешікпей келіңдер дейді. Біз оған: «Бургомистр мырза. Біз ертең қалай келмекпіз; кен басқармасы: «Таңертең жұмысқа шықпаған адам рудниктен шығарылады және пәтерден қуылады деп жариялап қойды ғой деп жалындық. — «Онда менің шаруам жоқ», — деп кесіп айтты бургомистр. «Онда кімнің шаруасы бар», — деп айқайладық біз. Енді не қыламыз дегендей күбірлесіп, ақылдаса бастадық. Ешкімнің де жұмыстан қуылып, пәтерден шыққысы келмейді ғой. Оның үстіне күн кешкіріп қас қарайғалы тұр. Кері қайту үшін табаны күректей он сегіз шақырым жол жүру керек. Бұл уақытта поезд жүрмейді. Сонымен, емтихан тапсырмастан жаяу қайту керек болды. Кеншілер ұрыс шығарып, шу көтере бастады. Ал Геза Фратта баяғы талтайған күйінде тұр, оның мұнымен ешбір ісі жоқ тәрізді, — қасына он шақты жандармы артында тұр, әлден — уақытта ол: «сендер тіпті венгерше боқтасуды да білмейсіңдер… Әлдеріңе қарамай, венгер мемлекетінен сайлау правосын талап етіп тұрсыңдар. Ол оп-оңай нәрсе емес» — деп дабырлай сөйледі.

	Сол ақ екен, венгерше боқауыз жауды да кетті; манадан бері румынша ұрсысып жатқан жұрт енді венгерше де боқтаса алатынын дәлелдеді. Бұдан үрейі ұшқан жандармдар иығында тұрған мылтықтар сарт етіп жерге түсірді. Ал Геза Фретта біздің жалауымызға қарап бұрынғысынан да қатты айғай салды: «Анау қызыл шұлғауларың не? Түсір әрмен! Әйтпесе, көрсетем көресілеріңді!»

	Біз не істерге білмедік. Жүз елу кенші қаракөлеңкеде мелшиіп тұрды да қалды. Ратуша алдындағы жалғыз ғана газды шам бургомистрдің төбесін ғана көрсетеді. Біз жалауымызды бүктеп, жөнімізбен кеттік. Қас қарайып, түн қараңғысы да басталды. Мен де солармен бірге жүрдім… Анау-мынау округтік ұйым басшылығының мүшесі емеспін бе?.. Оларды жалғыз жібере алмаймын ғой. Солай ма? Сонымен біз жаяулап-жалпылап кете бардық Бір жақсы жері, әйтеуір, жаңбыр жоқ болатын. Әйтпесе, өткен аптадағыдай жауын болғанда әбден берекеміз кететін еді. Онда жауу былай тұрсын, тіпті шелектеп құйған жоқ па?! Сізде қалай болды? Жауын болған жоқ дейсіз бе?..Ә, онда жарайды. Біз тау етегімен, кейде төбелерден асып жүріп келеміз. Әлден уақытта жымыңдап жалғыз шықты, ай да көрінді. Сүттей аппақ. Біз әлгі жалауымызды қайта жазып алдық. Соны көтеріп жүрсек, жол қысқаратын еді; әр қатарда төрт адамнан, өлең айтып келеміз. Сонда да қатты шаршағанымыз сезіледі, әрі-берісі қырық шақырым емес пе! Оның өзінде жұмыстан кейінгі уақыт, жұрт аш… Осы топ шынымен ақ ертеңінде қайта келді. Рас қой? Бірде-бір кенші сайлау тізіміне енген жоқ;олардың оқып жаза білетіні есепке алынбады..: Әңгімешінің жолдастары басын изеп, растап отыр: бір өтірігі жоқ, құдай біледі! — дегендей.

	Паровоз жүрісін кенеттен тежеп, поезд айдалаға тоқтады. Бастарын бір-біріне тақап, әңгімелесіп отырғандар соқтығысып та қалды. Бірақ олардың әлгі әңгімеге еліктеуі сондай, мұны тіпті шыбын шаққан құрлы көрген жоқ.

	— Ал енді міне, біз партиядан шақыру қағаз алып отырмыз: округтік ұйымның қаражатымен Пештке келдіңдер депті. Сіздерде өз ақшаларыңызбен келе жатырсыздар ма? Сіздерге де олар жолға ештеңе жібермеді ме? Солай ма? Сонда, біздің ақшамыз Пештте де қайтпай ма? — деді де әңгімеші сәл ойланып желкесін қасыды. Едеуір ақша ғой мұның өзі, бірақ уақасы жоқ… Ең керегі — соғысты болдырмау үшін біздің не істеуіміз қажет екені жайында нұсқау алып қайтсақ болғаны. Біздің жақтағылар соғыстан қатты қорқады… «Непсавада»: жұмысшылар соғысқа жол бермейді — деп жазылыпты. Бірақ бұл үшін не істеу керек екені жазылмапты; оны біз де түсіне алмай жүрміз… Міне, бұл жайында бізге ауызша болса да бірдеңе дейтін болар; өйткені газетке жазған соң қолайсыз ғой, — солай деді де ол ойын айқындай түсу үшін мынаны қосып айтты — біз Пешттен қашықта тұрамыз, сондықтан болар, бұл жайында түк естімейміз… бәлкім, сіздер білетін боларсыздар? Ә… не дейсіз? Сіздер бізден гөрі орталыққа жақынсыздар ғой…

	Ол мұнысына жауап ала алмады. Жаңағы мұртты кісі бірдеңе дегендей болып күбір етіп еді, оған ешкім түсінген жоқ Әңгімені де түк ұқпай, қолын бір-ақ сілтеді.

	— Жарайды, онда… мұны да қойдық. Онда, жолдас, мынаны айтыңызшы: сайлау тізімі сіздерде де қиын ба?

	— Иә, қып-қызыл шатақ.

	— Сіздерде кілең венгерлср ғана тұрмаушы ма еді?..

	Поезд қайта қозғалып, орнынан жүріп кеткенде, әңгімелесіп отырған бесеудің басы бір-біріне қайта соғылды.

	— Венгер болғанда қандай, — деп жауап берді мұртты кісі; ол тағы да ернін мықтап қысып, мұрнымен ауа тартты да, онан әрі сөйлей берді:— нақ сол себепті, біздегілердің бәрі кілең венгерлер болғандықтан, олардан бургомистр емес, полицмейстер емтихан алды. Ал оның қандай адам екенін жұрттың бәрі біледі: сырты жылтыр да, іші бықсық адам. Біз емтихан алатын бөлмеге кіргенімізде ол әрқайсымызға бір-бір қарындаш ұстатты да: «Жолдаспысың» — деп сұрады. Бұған қарсылық айтпай, иә, жолдаспын дегендей кейіп білдіргендерге ол: «Жолдас болу… оңды дүние. Онда сіз, жолдас, былай деп жаза қойыңыз: «Монт-Эверест, Боа Констриктор, Нью-Йорк, — деп кілең ағылшынша немесе латынша сөздерді тоғыта бастады. Одан қате жібермейтін кім бар. Сондықтан әлгі келгендердің бәрі емтиханнан құлап шықты. Ақыры кезек маған да жетті. «Жолдаспысың» деп айғайлады ол маған. Ол оңбаған мені білуші еді, бұл жолы да танып тұр. Жазыңыз: «Прагматикалық санкция», «Бұған мен қарсымын» — дедім мен. «Қарсымын дейсің бе» — деді де полицмейстер қарқылдап келіп күлді; осы кезде мен сескеніп, құйқа терім шымырлап қоя берді. Жолдас, сіздің венгерше бірдеңе жазғыңыз келіп тұр ма» — «Әрине мен венгермін ғой», — деп сұрады ол… «Тым жақсы, — деді ол. — Онда: «Уцца» — деп жаза қойыңыз. Бұл венгерше көше деген сөз екенін кім білмейді. Мен тап солай деп жазып та бердім. Ол менің қолымдағы қағазды жұлып алды да, «Дұрыс емес деп зекіді. «Неге дұрыс емес», деп сұрадым мен «Оның себебі, жолдас, сіз білсеңіз, мынада Ғылым академиясы тағайындаған емле бойынша, бұл сіз екі «ц»-мен емес, «тц» арқылы жазылады. — «Академия бізден тым қашықтықта ғой, — дедім мен оған. «Өшір үніңді! — деп айқайлады да, ол тісін ақситып, мазақтай күлді.— Ал сөз арасында айтатын болсақ, венгер тілін тек Иштван Тисаға ғана дауыс беретін адам жақсы біледі. Жүре беріңіз».

	Вагон іші тым-тырыс бола қалды. Поездың «итыңтығы, мен ток-тоғы» бұрынғысындай, айнымай естіліп келеді. Ол сайлауды қайтсын.

	— Иә,— деді мұртты кісі белін бүгіп, — менің атым Дерді, Уштор, кірпіш заводында істеймін… — деді де ол қасында отырғандарға қолын созды. — К. қаласы партия ұйымының секретарымын.

	— Mен Шимон Дембомын. Етікшінің жәрдемшісі болып істеймін. Ондай кісіні естігеніңіз бар ма?

	— Имре Бойтар… былайша айтқанда, шойын құюшымын, — деп таныстырды өзін жаңағы қужақ.

	— Константин Апостол, Ионеску Костин. Шахтерміз, — деді Дембоның қасындағылар.

	Бұлар бір-бірімен қол алысты да, шылым шеге бастады. Қимылдары командамен, жарлық бойынша істеліп жатқан секілді. Имре Бойтар басын көтеріп, жоғары қарады. Бетін мыс тозаңы басқандай, қара қошқылдау кісі екен. Жолшыбай жарысып келе жатқан телеграф бағаналары бірінен кейін бірі өтіп жатыр. Анда-санда егін маялары, жол бойындағы шөп көпенелері көрінеді. Көкпеңбек жүгері алаңдары да бар. Жолдың дәл бойында өскен ақтерек жапырағы анда-санда вагон терезесіне соғып өтеді.

	Үлкен венгер ойпатының аспанында бірде-бір бұлт жоқ. Күн ыссы, айнала мүлгіп тұр.

	Вагонда келе жатқандар тып-тыныш, бар рахат осыларда сияқты. Поездағылар қаннен-қаперсіз, біреуі ұйықтап жатыр, біреуі қалғып отыр, енді біреулері есік алдына шығып шылымдарын тартып тұр. Айнала тыныштық ешбір үрей, қорқыныш сезілмейді.

	ОНЫНШЫ ТАРАУ

	мұнда Лайош Рошта және басқалары Доминичтен оба ауруынан қайтып сақтануға болатынын біліп алғысы келеді.

	Поезд бұрынғысындай жүйткіп келеді. Будапештке де жақын қалды. Тап осы мезетте кенеттен қап-қараңғы болды да кетті, айнала бірдеңенің дүмпуінен, әлденендей бір құдіретті күштің соғуынан солқ ете түсті. Найзағай сартылдап, жаңбыр жауды, кәдімгі ақ жауын… Тек анда-санда ғана найзағай оты жарқылдап, төңіректі түгел дүрліктіреді. Ашық терезеден кірген тамшы жұртқа да тие бастады. Бұдан қорғанған жолаушылар терезенің кәсегін көтеріп қоюға мәжбүр болды. Вагон іші қызып, мүлде тымырсық болып кетті. Жауынның қаттылығы сондай, төбеден біреу оқ атып жатқан сияқты естіледі. Терезеден сорғалаған су әлден уақытта оның сыртындағы күллі қара күйені жуып кетті. Әдейі жусаң бүйтіп ағармас.

	Поезд Шығыс вокзалға келіп тоқтағанда сағат төрттер шамасы болатын, жауын бұрынғысынан да үдеді құлама су ұрып тұрғандай. Қасындағы екі жолдасын ертіп, Уштор вагоннан шықты да, қаракөлеңке перронға аяқ басты. Олар бүрсеңдей жүгіріп, жолаушылар отыратын залға енді де, ақ жауынның басылуын күтті. Қап-қараңғы зал ішінде кісі тым көп. Сеңдей соғылады. Пешттен шыға алмай отырып қалған бұрынғы жолаушыларға бұлар келіп қосылды. Вокзал іші тер сасиды. Жұрттың киімі шылқылдаған су. Терезеден көрінген найзағай жарығы үй ішін анда-санда бір жарқ еткізеді. Онан соң бұрынғы қара түнек қайта басады. Жан-жақтан зеңбірек атып жатқандай осы гүрсілден терезе зіркілдейді. Енді болмаса сынып, жерге түскендей.

	– Ғұмыры мұндай нөсер көрген жоқпын, — деді Уштор.

	Астанаға алғаш рет келіп тұрған Костин мен Апостол сыртқа қарай шығатын есіктің алдына келді де, бастарын далаға сұғып қарады. «Будапешт дегенің осы екен ғой, Уа тоба!»

	Осы отырыспен тұп тура бір сағат өтті. Жауынның басылуын күте-күте жұрт әбден жалығып, берекесі кете бастады Уштор жолдастарымен бірге осы үйдің қабырғаларына ілінген әр түрлі жарнама, хабарландыруларды оқи бастады: «Ритц, қонақ үйі» күніне жиырма форинт тұрады, «Терлей шампаны», «Аббазия — Адриатиканың ең сұлу жері, «Астаналық кабареге барып көріңіздер», «Эгер шарабы адамның қанын тасытады, «Вива-Вион — жалаңаш бикеш», Көңіл көтергілеріңіз келсе, «Қысқы баққа», «Сұлу жеңгейге барыңыздар», «Алагеде ат шабысы болды» «Вилла салғыңыз келсе», «Эстергомнан салыңыз», тағысын тағылар.

	Бұларға керегі ол еместі. Бірақ сонда да олар әлгі жарнама, құлақтандыруларды қарай жүріп, Пештке келген басқа да делегаттармен жолықты.

	Эперьештен ағаш кесетін кәсіпорынның бір жұмысшысы келіпті, Сомолнок-Хутадан келген кенші көрінеді. Оздадан келген ұзын бойлы бір адам жүр; жұрт оны шойын құюшы екен деседі. Дерекідегі зеңбірек заводынан да екі делегат келіпті. Осыдан небәрі он бес-ақ минут Надувардағы жер қазушылар ұйымының өкілі Лайош Рошта келіп түскен екен. Бүгінгі делегаттардың ең соны, бәлкім, сол болар.

	Бұл тұрғандарға орта бойлы біреу келіп қосылды. Мына күн ыстық, қырық күн шілдеде де ол үстіне қара костюм, басына қара шөңкедей ауыр қалпақ киіп алыпты. Жақындай келе ол өзін жұртқа таныстырды. Даусы әрең естіледі. Сырт алып қарағанда, әр сөзін ойланып айтатын бір қу болса керек.

	— Тамаш Пюнкештимін, — деді ол өзін. — Зеңбірек заводының жұрт сенген бас өкілімін. Мен жұрт сенген өкілдердің Будапешттегі советінің тапсыруы бойынша келін тұрмын, сіздерді бүкіл венгриялық наразылық көрсету жиыны болатын үйге апармақпын. Келген кісі көп пе.

	Ол басы артық ешбір қимыл жасамайды — аспап жасайтын цехта солай дағдыланса керек; өйткені, онда сәл ғана, тіпті ұстараның жүзіндей бұрыс кетсең-ақ болғаны, бар еңбегің зая болады. Жонып тұрған тетік дәл шықпайды.

	Даладағы нөсер сәл толастап, жауын жай жауа бастады. Үй-іші, терезеден көрінген аспан, көше түгелдей жарқырап шыға келді. Асығыс жолаушылар бірден жүгірісіп далаға шықты. Сыртқы юбкаларын түріп, басына көтерген шаруа әйелдер есік алдында топырласып тұр; еркектердің біразы қағаздан қалпақ жасап, вокзал үйінен бір-бірлеп шығып барады. Қол шатыры барлар есіктен шығысымен-ақ соларын жазып алды. Ал қолында ештеңесі жоқтар амалсыздың күнінен есік алдында сәл кібіртіктеп тұрады да, көшеге қарай тұра жүгіреді.

	Жиналысқа келгендер осының бәріне сырттай қарап, жауынның басылуын сабырмен күтіп отыр. Жиналыстың басталуы кешкі сағат сегізде. Сондықтан олардың асығатын ештеңесі жоқ. Шалқасынан ашылған есік пен терезеден кірген таза ауа үй-ішін біраз сергітіп тастады. Әр жерде отырған жұрт қыбыр-қыбыр етеді. Жиналысқа келгендер топ-топ болып жиналып, әр түрлі әңгімелер айтып отыр Солардың қайсысының болса да аузынан түспейтіні: кешкі сайлау тізіміне байланысты жолсыздықтар айтыла ма, әлде басқа да жайлар сөз бола ма?

	– Құзырыңызға мағлұм болсын, — деді Лайош Рошта, — бізде Надудвар дегеніңізде әлгі оба шығып кетпеуі үшін не істеу керек екенін ешкім білмейді, тіпті бейхабар жатырмыз.

	– Қайдағы оба, — деп сұрады Томаш Пюкешти жайымен.

	— Соғысты айтамын.

	Пюнкешти басын көтеріп, Роштаға қарады. Көзінде әлденендей бір ызғар болғанымен, тым сұлу кісі екен. Екеуінің бойы да, дене тұрқы да бірдей, тұрған тұрыстарында да ұқсастық бар. Сәл еңкектеу жүріп, аяқтарын тарпи басады екен; балтыр-табан бітістерінде ерекше бір мығымдық бар.

	— Тек Надудварда ғана солай дейсіз бе, жолдас; мұнда, Пештте де біздің біліп отырғанымыз шамалы тіпті ешбір түйсігіміз жоқ,— деп асықпай сөйледі Пюнкешти. Роштанікі сияқты мұның да екі қолы ешбір қимылсыз төмен салбырап тұр; жеңінің ішіне біреу зіл байлап қойған тәрізді.

	Рошта оң қолын көтеріп, желкесін қасыды да, Пюнкешти күдіктене қарады.

	— Не дейді?..

	Өстіп тұрғанда вокзал алаңын орағыта өтіп, жолаушылардың поезд күтетін залының қақ алдына келді де бір жеңіл арба тоқтай қалды. Одан қарғып түскен Иштван Доминич депутаттардың жүзіне бір қарап өтті де, анадай алыста тұрған Пюнкештиге алдымен назар аударып, екі қолын соза солай қарай ұмтылды.

	– Ә ә ә! Пюнкешти жолдас! Сізді көріп тұрғаныма аса қуаныштымын. Темірдей тәртіп дегеніңіз, міне, осы емес пе: жаңбыр, нөсерге қарамай келіпсіздер… көп рақмет сіздерге! — деді де ол осы делегаттарды қарсы алуға жалғыз емес, социал демократиялық партийный, барлық жүз елу мүшесін бастап келіп тұрғандай сезінді; міне, солар алыстан келген делегаттарға «тәртіптілігі үшін» риза болып тұрған секілді.

	Доминич шапшаң басып Пюнкештиге қарай келе жатыр. Ол екі қолын созған күйінде Пюнкештидің қақ алдына барып тұрып қалды. Ал Пюнкешти асығар емес: ол қолын әрең көтеріп Доминичке ұсынды; бірақ, оның әлгі мақтау сөздеріне жауап қайырған жоқ, тіпті езу тартатын да емес. Қалған делегаттармен Доминич былайша, жай ғана амандасты: «Қайдан келдіңіздер?», «Қашан келдіңіздер», тағы сондайлар деп жатыр.

	Жаңбыр әбден басылды. Жұрттың бәрі далаға қарай жөңкілді. Көше бойы сарқырап ағып жатқан судан кейде секіріп өтуге тура келеді. Біраз жер тіпті сел болып тұтасып кеткен; сондықтан оны жалдап өтпеске болмайды.

	Жолшыбай Лайош Рошта Доминичке жақындасып, иін тіресіп жүруге тырысты. Рошта тік мінезді адам болатын, бірақ, біреуден бірдеңені білгісі келсе болғаны, соның соңынан қалмайтын. Керек-жарағын әбден сұрап алғанша ол тыным таппаушы еді.

	— Доминич жолдас! Бүгін кешке әлгі обасы құрғыр туралы әңгіме бола ма?

	– Қайдағы оба? — деп Доминич маңдай терісін тыжырайта қалды.

	Соғысты айтамын… Сонда, біз қайтеміз… Не істеуіміз керек… жұртқа не дейміз… Ештеңе сезіп жүрген жоқпыз…

	Доминич Роштаның етігіне, жай матадан тігілген көйлегіне, галстуксыз жағасына жиіркене қарап келеді.

	— Сіз қайдан келдіңіз, жолдас, — деп сұрады ол.

	— Надудвардан, Надудвар селосынан келдім. Сізге жаңа айттым ғой. Мен сондағы жер қазушылар ұйымының делегатымын…

	«Жер қазушылар ұйымы», «Надудвар» деген сөздерді естігенде Доминичтің ерін ұшынан нем кетті күлкі байқалды. Пюнкешти мұны сезе қойды. Сөйтті де ұзынтұра Доминичке тесірейе қарады. Екеуі қатар келе жатқан болатын, бірақ жолдың екі жиегінде еді.

	— Зеңбірек заводындағылар да түк білмейді.

	Доминич күлкісін тыя қойды.

	— Иә, һім… иә, һім… — деп біраз жөткірініп алды да, Доминичтің шешендік шабыты келіп, тақпақтай бастады. — Құрметті жолдастар! Мен былай деп есептеймін, — деп бастады ол; оның даусы тым қатты шыққаны соншалық, шамасы отыз қадамдай әрі кетіп бара жатқан біреу жалт қарап, маған бірдеңе деп тұрсыздар ма дегендей рең тастады. — Менің ойымша, бүгін кешке біздің бірден-бір және кезек күттірмейтін міндетіміз — сайлау тізіміне байланысты мәселелерді талқылау болмақ. Барлық мәселелердің кілті осында. Егер мен қателесіп келе жатпаған болсам, — деді ол ренішті пішін сездіргендей болып, — сіздердің бәріңіз, соның ішінде сіз де, жолдас, Будапештке осы үшін келген жоқсыздар ма…

	— Кілтті қой, деп күбірледі Рошта, — соның өзінде сандықты ашып кеп қалғанда ішінен не шығарын күні бұрын білгенге не жетсін.

	Сөйдеді де ол Пюнкештиге қарады. Пюнкешти оған басын изеп, құптағандай болды. Ал Доминич қайдағы жынын шақырып, ызаланып келеді. «Сандық. Сендердің білетіндерің тек осы сандық қой. Ғұмыры шкаф көрмеген боларсың. Ой, сабаздар-ай!» — деп тұжырды ол ішінен.

	Бұлар Арена проспектісіне келіп жетті. Костин мен Апостол құрылысшылар үйінің алдында тұрған мүсінге қарап, ұзақ тамашалады. Онда бейнеленген тыр жалаңаш бір еркек үп-үлкен бір тасты мықынына тірей ұстап тұр. Костин мен Апостол осы мүсінді бір айналып өтті де оған қайта қарап, бастарын шайқады. Олар жолдастарынан бірдеңені сұрайын деп еді, оның ретін таба алмады да, жұртпен бірге үйге кірді. Есікке бастарын сұға беріп, олар сырт айналды да, әлгі тас қалаушының мүсініне тағы бір қарап өтті.

	ОН БІРІНШІ ТАРАУ

	мұнда екі тиын бақырға бола ұлт араздығы бұрқ ете түсіп, Иошка Франк оны тап күресіне айналдырады да, бұған ешбір ақы сұрамайды.

	1

	…Уштор мен оның серіктері мінген поезд сағат төрттер шамасында Пештке қарай жақындаған кезде, қалалық парктің үстіне бұлт айналып, айнала қаракөлеңке болды да кетті. Дауыл көтерілді. Парктің әр жерінде құйын тұрып, әр түрлі ескі-құсқы, жыртылған газеттер трамвай билеттері аспанға көтерілді. Жан-жақтан найзағай тынымсыз сартылдап, аспан жарқ-жұрқ етеді. Жауынның әбден дендеп алғаны сондай, тіпті, дәл қасыңдағы ағаш бұлдырап көрінеді. Балалар өстіп қатты сасып отырғанда жер астынан шыға келгендей болып, Пишта келді. Оның түсі сұп-сұр, сау жері жоқ, суға әбден малшынған. Ағаштың тек жапырақ, бұтағы ғана емес, діңгектері де бір-біріне соқтығып жатқан тәрізді.

	Жаңбыр алдымен тамшылап жауа бастаған еді, онан соң ол шелектеп, енді бір кішкенеден кейін бөшкелеп құя бастады. Аспанның түбі тесілгендей. Парк ішіндегі жасанды көл астан-кестен, толқын көтеріліп, су аспанға шапшып жатыр. Тек жағаға соққан толқын ғана анадайдан ағараңдап көрінеді.

	Әр жерде серуендеп жүрген жұрт парктен тұра қашты. Лиза жылап отыр. Оның тұла бойында сау жері жоқ… Шашы, көйлегі, аяқ-қолы түгел су. Банди мен Бела дір-дір етеді. Олар орнынан қозғала алмайды. Пиштаны күтіп отыр. Қозғалғанда да барар жері жоқ. Бастапқыда балалар қасындағы қалың ағашты паналап көріп еді сәлден соң одан да су сорғалап қоя берді. Аспан жалт-жұлт, онда біреу әлсін-әлсін от тұтатып жатқан секілді. Онан соң тағы бірдеңе бар пәрменімен гүрс ете түскенде, дүниенің түбі ойылып кеткен сияқтанды.

	– Құдай-ау, өзің сақта, — деп жалбарынды қара көз Бела. — Не істесек екен.

	Әлденендей бір сеп болсын деген оймен Банди мен Бела Лизаны орындықтың астына отырғызып, өздері жел жағын бүркеумен болды. Нөсер тынар емес. Бастапқыда жылаған Лиза Беланың сирағынан мықтап ұстап алды да, әлден уақытта үнін шығаруды қойды.

	— Апырмау, Пишта қайда болды екен, — деп сұрайды әлдекімнен Бела. Тап осы тұста аяқ астынан жетіп келген Пишта орындықта отырған Банди мен Беланы көріп:

	— Лиза қайда, — деп сұрады жалма-жан.

	— Орындықтың астында отыр.

	Ол еңкейіп барып екі бала отырған орындықтың астын қарады. Екі қолын жастық еткен кішкентай қыз бір уыс болып, ұйықтап қалыпты.

	— Тұрыңдар, кеттік, — деді Пишта, сөйтті де ол орындықтың астында жатқан Лизаны еппен көтеріп, қолына алды. — Мына жуан ағаштың түбінде отыра беріпсіңдер, жай түссе қайтер едіңдер.

	Бүрсең қаққан балалар бірінен соң бірі жүре отырып, далаға шықты. Беттері құп-қу. Тіпті шалбарлары әлденендей бір құбыр сияқты, тек қана су сорғалайды. Найзағай ұрып, аспан жарқ еткен сайын Пишта селк ете түседі. Інілері мен қарындасын таба алмай қаламын ба деп үрейі ұшқан ол тіпті циркте не болғанын да ұмытып барады.

	2

	Екі інісімен қарындасын көл жағасындағы орындыққа келгенінде күн ашық, жарқырап тұрған болатын. Пишта қорада тұрып, директорды көп күтті Ол аспан түнеріп, бұлт қоюланған, дауыл тұрып, жаңбыр сіркірей бастаған кезде келді. Директор баланы танымай, оның қасынан шапшаң басып өте шықты. Сонда да Пишта тізесін бүгіп ізет етті де, сәлем берді. Бірақ директордың мұнымен сөйлесетін ниеті жоқ: «Аулақ жүр» — деп айқайлайды ол. Директордың ашуы қатты көрінді. «Мына жауын кешкі ойынға кедергі болады-ау», — деп немісше күбірледі де, ол қара көлеңке манежге қарай жүгірді. Мұнда әлденені қайғырып, үн-түнсіз артистер отыр еді. Директор торға түскен жолбарыстай ерсілі-қарсылы жүгіріп жүр. Оның артынан дедектеген Пишта да қалар емес. Анадайдан қарағанда осының өзі кісінің ішегі қатарлық күлкі еді.

	Далада соққан дауыл мен сартылдаған найзағай үні мұнда да естіледі. Осы сәтте Пиштаның есіне жаңағы орындыққа отырғызып кеткен інілері мен қарындасы түсті де, оның үрейі ұшып кетті. Бірақ директорға жолықпай кетуге болмайды. Сондықтан ол қорқа-қорқа әрең барып, директордың алдына кес-кестеп тұрып алды.

	— Директор мырза, маған бірдеңе десеңізші.

	Директор кілт тоқтай қалды да, аң-таң болып балаға қарады. Бұл сәтте ол анадайдан жүгіріп шыққан тышқан көрген жолбарыс тәрізді еді.

	— Көлдің қасында мені інілерім мен қарындасым күтіп отыр. Мына жаңбырды көріп тұрсыз ғой… Маған бірдеңе десеңізші,— деп жалынды да Пишта екі қолын жасаған иесіне жалбарынған пақырдай, кеудесіне тосты.

	— Кет енді, кет деген соң,— деп ақырды директор; сөйтті де ол қолындағы таяғын шоштаңдатып, баланы кеудесінен итеріп жіберді. Осыдан соң директор аренаны айнала жүгіре берді.— Қап, мына күнді-ай. Қайтеді өзі. Бүйте берсе, кешке ойын болмай қалады-ау. Сонда мен айдың бірінде артистерге не төлемекпін, — деп налиды директор.

	Артистерде үн жоқ, бастары тым төмен түсіп кеткен.

	Даладағы тарсыл-гүрсіл барған сайын күшейіп барады. Цирктің тақтайдан шегелеген қабырғасының биіктігі не бары бір жарым-ақ метр болатын. Онан жоғары тартылған кенеп шатыр мен екі арадан төңіректің алай-дүлей, қара түнек көрінеді. Төбеден ұрған жауын кенепті тесіп өткелі тұр. Найзағайдың дүмпуінен манеж солқылдайды. Пиштада үн жоқ, ол біресе тақтаймен кенеп арасындағы саңлаудан далаға, біресе ыза кернеп, не істерге білмей тұрған директорға қарайды. Әлден уақытта Рыжий баланы аяп кетті.

	— Ойбай-ай, сорлы балам-ай, — деді ол Пиштаға. — Бір аптадан кейін келмесең болмайды… Саған бірдеңе қылып орын тауып берермін… Сен таситын боқ осында көп ақ.

	Пишта Рыжийге жалт қарады; оның рақмет айтатындай ойы бар еді, бірақ көмейіне құм құйылғандай болып, үні шықпады. Бірақ оған осының бәрі бір: боқ тасыта ма, басқа бірдеңе істете ме— оқасы жоқ. Оған тек циркке енсе болғаны. Пиштаның есіл-дерті міне, осындай еді.

	Бала шығатын есікті іздеп, жан-жағына қарады.

	– Қайда барасың, ойбай?! Көріп тұрған жоқсың ба, шелектеп құйып жатқанын! Мына есуас қайтеді өзі!.. — деп дауыстады Рыжий шығып бара жатқан балаға қарай.

	– Қарындасым мен інілерімді тастап кетіп едім… — деп жыларманға келді Пишта. Осы тұста найзағай тағы бір гүрс еткенде, цирктің ашалары солқылдап, төбедегі кенеп толқи бастады. Жауынның тарсыл-гүрсілі барған сайын күшейіп барады, жан-жақ түгелдей безек қағып тұрғандай. Жел күшеймесе, тынатын емес. — Қарындасым мен інілерімді тастап кетіп ем…

	– Қайда олар?

	— Көлдің қасында… Бір аптадан кейін мен келмей қоймаймын… Енді мені босатыңызшы, ағатай!..

	Рыжий қолын созып, кішкентай есікті ашты. Сорғалаған нөсер Пиштаның бетіне кеп тиді. Бірақ бала сәл сескенді де, онан соң жұлқына ұмтылып, басын кеудесіне тыға найзағайға қарай қарсы жүгірді.

	3

	Қазір олар бірге келе жатыр. Арена проспектіне жаңа ғана шықты. Сол-ақ екен, айнала тағы да жарқ етіп құлақ, тұнарлықтай дүрсіл естілді.

	— Ой, жасаған! — деп бақырған Пишта Лизаны бауырына басты. Үрейі ұшып, қатты қысып жіберсе керек, қыздың ыңырсыған үні естілді. Осы кезде балалардың қақ алдынан өтіп бара жатқан трамвайға жай түскені байқалып, жалт етті. Балалар мұны көргенде бұл жерден тұра қашты:

	— Мама, — деп айғайлайды олар.

	Бұлар алдан кездескен әйтеуір бір биік үйдің табалдырығын аттады. Кіре беріс үлкен есікті әрең ашып, ішке енсе, ар жағында тірі жан жоқ екен. Балалардың көйлек-көншегін былай қойып, тіпті өздерінен су сорғалап тұр. Сасқалақтап жүргенде ашық, қалған әлгі есіктен кісінің өңменінен өтетін суық жел соқты да, аспаннан бұршақ атқылай бастады. Дала шілде емес, тіпті қарашадан да суытып кеткендей. Пишта жүгіріп барып, есік жапты. Әрі тоңып, Әрі үрейі ұшқан бұлар босағадан былайлау барып отырды. Сәл ентігін басқаннан кейін олар киімін шешіп, суын сықты да, қайта киді. Дірілдегенде тістері тістеріне тимейді. Ағалары қарындасының да үстін шешіп, қайта киіндіріп жатыр. Бір сұмдықтың болғанын сезген осы қаршадай қыз тіпті жылайтын емес. Тек жаутаң-жаутаң етіп, Пиштаға қарай береді.

	Бұдан соң олар бастапқы отырған жерлерінен тұрып, құрғақтау бір бұрышқа барып иірілді де, бір-біріне бұйығып, даладағы дүлей күштің жындана соққан үніне құлақ салады.

	— Сен жаңағы найзағайды көрдің бе, — деп сыбырлап сұрайды Бела.

	Пишта жауап қайырған жоқ. Тап осы сәтте оның ойы басқада еді.

	– Үйге барғаннан кейін, менің паркте сендерді тастап, басқа бір жаққа барып келгенімді айтушы болмаңдар… жарай ма.

	— Жарайды, — деп келісті екі інісі; олар мұны шын көңілімен айтып отыр. Екеуі сәлден кейін тұнжырап, бастарын Пиштаның иығына сүйеді.

	— Мен сендерді тастап кетсем де, кетпесем де мына жауын бәрібір жаумай қоймас еді ғой; жарқ-жұрқ етіп, найзағай да соғатын еді ғой. Рас па.

	— Рас…

	Осы отырған жерлері балаларға барған сайын ұнап барады: Олар мұнда бір-біріне тақала отырып, жылына бастады. Сәлден уақытта бұршақ, жаууын қойып, найзағай жарқылдауы тоқтады. жай түсіп жатқан гүрс-гүрс үн де тіпті алыстан, тұншығып барып естіледі. Балалар есік ашып, сыртқа бастарып сұғып еді, жел әлі басылмапты. Көше ұйқы-тұйқы. Айнала сарқыраған су, тіпті бейне бір өзен ағып жатқан сияқты.

	Ана бір жерде, темір жол көпірінің астындағы өткелге су толып, Арена проспекті мен Лехел көшесінің екі арасынан жұрт өте алмай қалыпты. О жақта да, бұ жақта да қаптаған кісі. Біреулер Лехел көшесіне өте алмаса, енді біреулер Арена проспектісіне жол таба алмайды. Тым ептілері жалаңаяқтанып алып, шалбарларын тізесінен жоғары көтере түрген бойы су кешіп, жалдап барады. Мұндай ебі жоқтар да ешбір дәрменсіз, ерсілі-қарсылы текке жүгіріп, босқа шаршап жүр.

	Пишта Лизаны қолына алып, әлгі үйдің есігінен шықты да, енді жүре бергенінде анадайдан бір айғай естілді. Көмір қоймасының алдында тұрған бір ағай қол бұлғап шақырады:

	– Әй, бала, ақша тапқың келе ме.

	Пишта оның не айтып тұрғанын бірден түсіне қойған жоқ; бірақ ақша тапқың келе ме дегенді естігенде:

	— Келеді,— деп жауап берді.

	Онда шапшаң мұнда келіңдер. Ал, ана қол арбаны. Аузыңды ашып жай тұрма. Одан да ана екі жақтан өте алмай тұрған жұртты тасып, тиын ал. Не істесең де еркіңде, саған толық кеңшілік беремін: судан өткізген адамдарыңнан қанша алатыныңды өзің білесің, бірақ менің мына қол арбамды пайдаланғаның үшін сағатына он екі тиыннан ақша төлейсің. Міне, қазір үш жарым. Мына су тарқағанша тыным алмай тасысаң, тапқан ақшаң қалтаңа сыймай кетеді. Қанша халықтың иіріліп тұрғанын көрмеймісің. Ал, іске сәт.

	— Пишта, — деп үн қатты кішкентай Бела. — Жүр тез таси берейік… Бізге ақша тапсақ болғаны емес пе…

	— Жарайды, ағай — деп келісті Пишта.

	— Жарайдысы жарайды ғой, сонда маған кепілдікке пе беріп кетесің,— деп сұрады көмірші.— Пиджагың, документің… тағы нең бар. Әйтпесе сен ақшаны да, арбаны да ала қашып жүрерсің.

	— Кепілдеме дейсіз бе, — деп сұрады да Пишта өзінің әбден оңып кеткен майкасын, тозығы жеткен трусиін жалаңаш сирағын екі қолын бір шолып өтті.— Кепілдікке берер менде ештеңе жоқ.

	— Ағай-ай, — деп үн қатты тағы да Бела. — Пишта ешқайда қашып кетпейді… Ол ондай бала емес… мен оны жақсы білемін…

	Көмірші Беланы бір қолымен итере салды.

	– Қайда тұрушы едің,— деп сұрады ол Пиштадан. — Әкеңнің аты кім. Тым құрығанда жазып алайын…

	— Ференц Фицек. Нефелейч көшесі, елу екі, төртінші қабат, отыз үшінші пәтер.

	– Өтірік айтасың, — деп айғайлады көмірші.— Тап сол үйде мен тұрамын. Бірақ сендерді еш уақытта көрген емеспін және естігенім де жоқ.

	– Құдай біледі, сонда тұрамыз… қарған десеңіз, қарғанайық…

	Осы сәтте Бела суырылып тағы да алға шықты.

	— Егер сенбесеңіз, барып көрейік, жүріңіз…

	Көмірші баланы тағы да итеріп жіберді.

	– Құрттай болып алып, сайрауын қарашы, мына иттің,— деді ол; сөйтті де Пиштаның қолында отырған Лизаға тесірейе қарады. — Мынау сенің қарындасың ба?

	— Иә.

	— Онда осында қалдырып кет. Ана төменгі баспалдаққа апарып отырғыз; сендер ақша тауып болғанша, сол жерде ойнай тұрсын. Сонда бұл әрі кепілдеме қалдырғаның болады. Ол сендерге кедергі болып, жұмыс істетпейді. Ал мына жерде ойнап отыра тұрады да, әрі кепілдік болады.

	Пишта басқышпен төмен қарай жүгіріп, көміршінің подвалына түсті… Сонда апарып, Лизаны сатының ең төменгі баспалдағына отырғызып кетті.

	— Отыра тұр осында, — деді де ол бірнеше жаңқа жинап, қарындасының қолына ұстатты. — Ойнай ғой.

	Баланың тілі әлі шыққан жоқ еді. Ол әлгі жаңқалардың бірін қолына алды да, ағасына қарап, күле бастады. Енді біреуін алып, жоғары көтерді де, лақтырып жіберіп былдырлай бастады. Содан соң бала алдында жатқан тағы бір жаңқаны алды. Ол сылдыр етіп жерге түскенде бала қуанып, тағы күлді…

	Пишта мен оның інілері жаңағы қол арбаны барып алды. Банди мен Пишта екі жетектің ортасына түсіп аттай жегілді де, «Шу». — деп жүріп кетті. Ал алты жасар Бела арбаны артынан итеріп, жан-жағына мақтана қарап келеді.

	— Отырыңыздар, мінулеріңізге әбден болады, — деп айғайлайды Пишта. Бұлар бос арбаны сүйретіп, шапқылай отырып, су қаптаған көпірдің астындағы өткелге де келіп жетті.— Тасып өткіземіз, екі-ақ тиын аламыз. Бәтеңкеңіз де, шалбарыңыз да су болмайды. Екі тиын беріп, ар жаққа өтесіз де шығасыз. Екі тиын… Екі-ақ тиын.

	— Бір мінуіңіз екі тиын. Екі-ақ тиын. Бим-бом, — деп алақанын соғып қайталайды қара көз Бела.

	Әлгі қол арбаға екі ересек кісі мен бір жасөспірім жігіт мінді.

	— Шу-шу— деп өзін-өзі айдайды Пишта.

	Банди мен Бела қуана күледі. Бастапқыда су бұлардың қызыл асығынан, одан соң тізесінен келетін, ортаңғы жеріне бара кіндіктерінен де асып барады. Арбаны артынан итеріп келе жатқан Беланың кеудесінен келді. Өткелдің ортасына дейінгі жол ауыр болған жоқ, арба ылдимен төмен түсіп, тез жүріп келеді; онан әрі өр екен, үш бірдей кісі мінген қол арбаны сүйреп өрге қарай өту тым қиынға соқты. Пишта демі құрып, қатты шаршап келеді.

	— Тарт дұрыстап, — деп бақырды ол Бандиге; інісі біресе сүрініп, біресе суға құлап, қол арбаның жетегінен ұстамалай қайта тұрып келе жатыр еді.— Әй, сен оңдап итер, деп ақырған Пишта тістене тартып келеді.

	— Итеріп келемін, — деп қаттырақ дауыстады Бела. Ол бар пәрменімен мықшыңдай итергенде су кеңірдегінен келді.— Итеріп келемін Пишта, итеріп келемін…

	Әбден шаршаған балалардың арғы жағаға құр сүлдері жетті. Лехел көшесіне шыға бергенде су бір шама саяздай түсті. Құрғақ жер басуға келгенде жолаушылар арбадан секіріп түсті. Әлгі ересек адамдардың бірі тиісті ақшасын төледі де, екіншісі үндеместен кете берді; ал жас өспірім жігіт екі тиынның орнына бір тиын берді. Пишта бұларға не дерін білмей тұрып қалды. Оның көмейіне тас тығылғандай, үні шығар емес, тек қана әлгі кетіп бара жатқан алдауыштардың ізіне қарай береді. Қара көз Бела:

	— Ағай… Ағай-ау… Сіз неге төлемей кетіп бара жатырсыз.

	Банди де дауыстады:

	– Ұялсаңыздаршы. Ештеңе төлемей арбаға мінгендеріңізге неге ұялмайсыздар.

	Бірақ бұл сәтте әлгі ақша төлемей кеткеннің қарасы да өшкен болатын. Бела Пиштаға қарады; ол әлгі алған үш тиынына аң-таң болып қарап тұр.

	— Нағыз шошқа екен! — деді де Бела аузын томсырайтып тұра берді.

	Пишта ақшаны қалтасына салды да, әлгі алдампаздарды неше түрлі сөзбен балағаттап тұрған інілеріне қарап, айқай салды:

	– Қойыңдар. Болды сөзді. Біз сағатына он екі тиын төлеуіміз керек қой.

	Арбаға екі әйел келіп мінді. Оның беруі жұп-жуан, саудагер болса керек; ол тіпті ішіне тауық толтырған үлкен корзинасын қолыма ұстамай, арбаға қойды.

	Ақшаларыңызды күні бұрын төлейсіздер, — деді Пишта. Ал мына корзинаға бір тиын.

	— Ойбай-ау, оңбаған бала-ай, бүйтіп кісі тонайсың ба! — деп әлгі саудагер әйел ақшасын әрең төледі.

	Пишта бұлардан алған бақыр ақшаларын қалтасына салды да, суға ағып кетпеуі үшін, бер жағынан әбден жұмарланған қол орамалымен тығындап қойды. Кері қайтардағы бастапқы жол ылди екен, жүгі қанша ауыр болса да, қол арба тоқтаусыз жылжып келеді. Кей жерде ол екпіндетіп жүріп кеткенде «аттардың» тірсегіне тие жаздайды.

	— Мықтап ұста, — деді Пишта Белаға қарап. Ол арбаның артынан бұл кезде итермей, қайта тежеу керек екенін білмейтін еді.

	Бела әлден уақытта қалқып су бетіне шықты. Аяғы жерге тимейді. Арбаның артынан ұстап, көлбақаша екі аяғын серпіп, жүзіп келеді. Аузы-мұрнына, құлағына су кете бастады. Бірер рет жұтып та жіберді. Баланың тары да су болмаған жері қалған жоқ. Осы бір мезетте қақ төбесіндегі көпірді дүркіретіп поезд ағып өтті. Көпірдің асты қап-қараңғы болатын; тек арғы бастан ғана жарық сәуле көрінеді. Балалар әлгі арбаға мінген жолаушыларды сол тұсқа апарып түсіруі керек. Орта жолдан аса бергенде, арбаны тағы да өрге сүйреу керек болды. Балалар манағыдай қайта мықшыңдап, әлдері құри бергенде барып, жағаға әрең жетті. Осы мезетте бұлттан күн шығып, төңірек қайта жарқырады. Бұлардың су киімі сәл дегдіп, енді бу шыға бастады.

	Осымен балалар он төрт рет қатынады; Пиштаның қалтасында отыз бес тиын сылдырайды. «Ана сұмырай мұның кемінде жиырма тиынын алады-ау», — деп ойлады бала.

	Осы мезгілде қай жақтан келгені белгісіз, өткелге салдыр-гүлдір етіп тағы бір қол арба жақын келе қалды. Мұны жіберген жаңағы Лехел көшесіндегі көмірші болатын. Ол Пишта мен оның інілеріндей тағы бір топ баланы жалдап жіберсе керек.

	— Бұларды мен білемін, — деді Банди. — Олар Луиза көшесі, үшінші үйде тұрады, словактар. Конвалинканың балалары.

	– Ә, словак сұмырайлар ма, — деп кіжінді Пишта. — Сендер қайдан сая болдыңдар? Кім жіберді? Мойныңды үзейін бе!

	Словак балаларда үн жоқ, олар Пиштаға жауап қайтармастан, кісі таси бастады. Оның үстіне су қайтып, жолаушылар да азайған еді. Енді қалғандары кедей де болуы мүмкін. Жығылғанға жұдырық дегендей, ойламаған жерден арба да екеу болып кетті. Жолаушылар енді саудаласа бастады.

	– Қанша аласыңдар?

	— Екі тиын, — деп жауап берді Пишта. — Ақшаны бұрын аламыз.

	— Біз бір тиынға да өткіземіз, — деп айғайлайды жаңа келген қара табандар. Олар әлі ешкімді тасып өткізген жоқ. Құлшынып, арбаларының қасында тұр.

	Өткел керектер жапырлап барып, солардың арбасына мініп жатыр. Пишта мен оның інілері жұмыссыз қалды. Бұлар не істерін білмей тұр: уақыт өтіп барады, сонымен бірге қол арбаға төлейтін ақша да көбейіп келеді. Табан ақы, маңдай тер төгіп тапқан тиынын әлгі сұмырай көмірші Пиштаның қалтасынан бір-бірлеп алып жатқан тәрізді. Бұлар сонымен екі оттың арасында қалды. Не істеу керек енді.

	Әлгі бәсекелес балалар ана беттен бері келуі-ақ мұң екен, інілерін ерткен Пишта оларға тап берді: төбелесіп қала жаздады. Екі ұдай бала бір-біріне едіреңдеп, күш көрсетеді, бірін-бірі жеп қойғалы тұр. Екі арба екі жақта, жайына қалды.

	– Өй, сасық словак, — деп кіжінді Пишта.

	— Сасық болса, иіскеме, — деп жауап берді жаңағы Конвалинкалардың үлкені.

	– Әрі жүр, сасық словак! — деп қайта айтты Пишта.

	— Сеніңше, словак кісі емес пе, — деп сұрады кіші Конвалинка Пиштаға едіреңдей келіп.

	Екі топ бала бір-бірімен осылай арбасып тұр. Бірақ олардың ешқайсысы жұдырықты бұрын жұмсағысы келмейді. Сол баяғы: «Әрі кет!», «Жоғалт көзіңді!», Қойып жіберейін бе?», «Сен қой!», «Құртамын деп тұрған сен емес пе? Қойсаң сен қой!»

	Фицек балалары нарықты сәл төмендетіп, «бір тиын болса болып-ақ қойсын», — дей салар еді. Бірақ Пишта жиналып қалған көп жұрт ішінен Мартонның бір досын, токардың он алты жасар Иошка Франкты көзі шалды.

	— Иошка, — деп айғайлады Пишта. — Мынау сасық словак… — кәне, бері келші, көрсетейін көресіңді,— деді де бала ағасының дос баласынан күш алғандай болып, «дұшпанға тұра ұмтылды.

	Фицектер Конвалинкалар бір-біріне төс тіресіп, сүзісіп тұр Сәлден соң олар шартта-шұрт болып, бірін-бірі жерге домалата бастады.

	Иошка солай қарай жүгірді.

	— Пишта, Банди не істеп жатырсыңдар, — деп дауыстай сұрады ол. Қойыңдар. Таста, — деп қорқыта ақырды ол. Сендер де қойыңдар, — деп зекіді ол Конвалинкаларға Ұялсаңдаршы.

	— Мыналар жұмыс істетпейді,— деп дабырлай жөнелді Пишта. — Онысымен қоймай: «Сасық венгерлер» дейді.

	– Өтірік айтады, — деп айқай салды Конвалинкалардың үлкені.— Бізге жұмыс істетпей қойған осының өзі, сасық венгер деген біз емес, қайта: «Сасық словак деп» шығарған өзі.

	— Мен олай дегенім жоқ. Оны айтқан сенсің.

	— Жоқ, мен емес, ол…

	— Бұлар бір тиынға кісі таси бастады, — деп ашуланды Пишта.

	— Ағатай, сіз өзіңіз тыңдап көріңізші, біз кіп-кішкентай баламыз… оның үстіне біз мына қол арбаның иесіне он тиын төлеуіміз керек; біздің де ақша тапқымыз келеді…— деді Иошкаға Конвалинкалардың үлкені; сыртынан қарағанда ол онға жаңа ғана толған бала еді.

	— Біз де кішкентаймыз, — деп айғайлады Бела.

	— Ол он тиын төлейтін болса, біз он екі тиын төлеуіміз керек, — деп қарсы дау айтты Пишта.

	– Қайдағы арбаға. Кімге төлемексіңдер, — деп сұрады аң-таң қалған Йошка.

	– Қайдағы болсын, мынаған, — деп әр бала өз арбасына қарай қол сілтеді.— Ана көмірші ағайға.

	Жан-жақтан жиналып қалған жұрт бастапқыда балалардың ұрсысын қызықтап, сықылықтап күліп тұрған болатын. Олар енді езу тартпайды. Кейбіреулері балаларды аяп та тұр. Енді біреулері жаңағы көміршіні балағаттайды: «Не деген шошқа еді…» Иошка басын шайқап, бір қолы мен Пиштаның, екінші қолымен үлкен Конвалинканың басынан ұстады да былай деді:

	— Төбелесудің түк қажеті жоқ,— деп байсалдана сөйледі ол Словак та, венгер де сасық емес! — Сөйтті де ол басқа бір қолайлырақ сөз іздеп сәл кідіріп қалды — Бәрің де бір есек екенсіңдер… Түсіндіңдер ме.

	Жауласушы екі жақта үн жоқ; бірақ олар бір-біріне тура қарамайды, сыртын беріп, теріс айналып тұр.

	— Кісі басы екі тиыннан кем алмаймыз деп мықтап келісіңдер, — деді одан әрі Иошка. — Жұртты әбден тасып болғаннан кейін арбаны тастай қашыңдар да ұстатпаңдар. Иесі күтіп отыра берсін. Қашанға дейін отырарын өзі білер.

	Балалар Иошка сөзінде үлкен мән барын бірден сезді де күбжеңдеп кісі тасуға қайта әзірленді. Осы тұста Пиштаның есіне қарындасы түсті.

	— Иошка… Мен өйте алмаймын… біз оған кепілдеме қалдырып кеттік қой.

	– Қандай кепілдеме.

	— Лизаны.

	— Ол қайда.

	— Подвалдың ең төменгі сатысында… Ана баспалдақпен төмен түссең, көресің. Кепілдемеміз сол еді.

	— Жарайды, — деп қысқаша жауап берді Иошка. — Бара беріңдер, ана кісілеріңді тасыңдар. Мен қазір қайтып келемін.

	Ол тістеніп тұрып суға бір түкірді де, көміршінің подвалына қарай жөнелді. Баспалдақпен төмен түсіп, жылап отырған қызды көрді. Көмірдің тозаңымен көз жасы араласқан сәбидің бетінде кісі көрер жері жоқ, салтақ салтақ. Иошка оны қолына ала бергенде, алдынан кес-кестеп көмірші тұра қалды.

	– Қайда апарасың?.. Сен де оның ағасы ма едің?..

	— Онда қандай жұмысың бар, — деп дүрдие қарады Иошка Франк көміршіге.

	— Бұл бала менде… есебі, кепілдікте отыр, — деп жауап берді қойма иесі.

	— Сіз одан да аузыңызды ашпай, жайыңызға тұра беріңіз, — деген Иошканың ерні жыбырлап, көзі жалт ете түсті.— Әйтпесе, көрсетемін көресіңізді, ана жатқан дөңбекті көрдіңіз бе… Қара мұны. — Кепілдік алғышын…

	— Менің қол арбам қайда, — деп сұрады көмірші.

	— Сіздің арбаңызда менің не жұмысым бар… Өзіңіз іздеп тауып ала беріңіз, — деді де Иошка жерге тағы бір түкірді. Жалпы алғанда бұл баладан аулақ болғаныңыз жөн.

	Ол Лизаны кеудесіне қысты да, көміршіні жолынан итеріп жіберді. Ол да Иошкамен бірге жоғары көтеріліп келеді аузына келгенін айтып, өзінше наразылық білдірген болады: Балалар өзі келіп, судан кісі өткізбек болып, арбамды сұрады… менің бұдан басқа жазығым жоқ дегендерді айтады. Иошка жоғарыға шығып көшеге түскеннен кейін де көмірші онымен біраз жерге барды. Анда-санда біреу міреу кіріп кетпес пе екен деп, подвалына қарап қояды. Ақыры бұл құр жүрістен ештеңе шықпайтынын сезіп, ол әлде кімді бір боқтады да, кері қайтты. Иошка алды-артына қарамастан баланы алып кетіп барады. Жолшыбай ол қалтасынан қол орамалын алып, түкірігімен сулады да қолындағы сәбидің бетін, қас-қабағын, ернін сүртті.

	Көшедегі су барған сайын тартылып келеді. Өткел іздеген жолаушы азайып барады. Оның ішінде арбаға мінгісі келгендері тіпті жоқтың қасы. «Теңіз» саяхаты аяқталып келеді. Аяғындағы ботинкалары жаңалар ғана құрғақ жер іздейді. Таба алмаған соң ғана, тек амалсыздан барып қол арбаға мінеді. Ал қаланың бұл май батпақ шетінде жаңа бәтеңке киіп жүретін адамдар кемде-кем-ақ болатын.

	– Қанша таптыңдар, — деп сұрады Иошка; сөйтті де ол әлгі қолында келе жатқан кепілдікті Пиштаға ұстатты.

	– Қырық төрт тиын.

	— Ал сендер ше, — деп сұрады ол Конвалинкалардан.

	— Он тоғыз…

	— Сендер де кепілдік қалдырып па едіңдер.

	– Қалдырғанбыз… кілт тастап кетіп едік…

	— Пәтердің кілті ме.

	— Жоқ. Біз оны пәтердің кілті деп көміршіге ғана айтқанбыз… Анығында жерден тауып алған едік. Ескі-құсқы жинайтындар мұндай кілттің екеуіне бір тиын береді.

	Иошка Франк үлкен Конвалинканың арқасынан қақты.

	— Онда ана арбаларыңды тастап, қалаған жақтарыңа жүре беріңдер. Көміршіге қарай жүріп, дәл өзіне тап болып қалмаңдар, — деп қоса айтты ол.

	— Балалар екі арбаның екеуін де мықтап тербетіп тұрып итеріп кеп жібергенде, көпірдің гранит дуалына барып бір-ақ соғылды. Тақтайы салбырап, жетектері тыраң ете түсті.

	— Сәлем! — деді қоштасарда үлкен Конвалинка.

	— Сәлем! — деді күле қараған Фицек балалары.

	— Сәлем! — деп бәрі қосылып тағы да қайталап айтты. Бұлардың қуанышты дауысы сол төңіректі жаңғырықтырды.

	Онда қалжыңнан басқа мазақ үні де естілгендей еді. Сөйтті де балалар жан-жаққа тым-тырақай қаша жөнелді.

	— Мартон не істеп жүр осы, — деп сұрады Иошка көмір қоймасынан недәуір ұзап кеткен шақта.

	— Сентмартонда демалып жатыр, — деп жауап берді Пишта. — Сейсенбіде Бела мен Лизаны алып мамам барады… таңертең ерте жүрмек. Олар мені алғысы келмейді… Мен ешуақытта демалуға барып көрген емеспін.

	— Бірақ қазір мен оған ренжіп те тұрғаным жоқ,— деді одан соң Пишта. — Қазір біз Сонди көшесіндегі киноға барамыз да, сыр мен балмұздақ алып жейміз… Бөлке нан да сонда болар… Егер алғың келсе, бес тиын берейін… шын беремін…

	— Бермей-ақ қой, керегі жоқ,— деп Иошка ақша алудан бас тартты да, қоштасып жатып;— Мартонға айта бар: біздің үйге сонда да бір кіріп шығуына болар еді ғой де.

	— Айтамын, — деп жауап берді Пишта. Иошканың неліктен «сонда да» дегеніне Пишта еш мән берген жоқ, онда не сыр барын ойламады.

	ОН ЕКІНШІ ТАРАУ

	мұнда Доминичтің жең түймесі жарқырап көрінеді.

	1

	Сағат алтылар шамасында Құрылысшылар үйінің коридоры мен қорадағы бағында жүздеген делегат ерсілі-қарсылы шұбырып жүрген болатын. Бұлардың бірі — тамыр-таныстарын іздесе, енді біреулері көрінген жерде отыра кетіп, газетке орап әкелген тамақтарын жеп жатыр. Дәм ала отырып, бұлар тізелеріне төселген ескі газеттерін көзбен шолып қояды. Одан әр түрлі хабарларды оқиды. Бұдан үш күн, бір апта, бірнеше ай, тіпті бір жыл бұрын шыққан бұл газеттердің май тиген жерлеріндегі жеке сөздер мен бүтіндей бір сөйлемдер жалтырап, әдемі көрінеді.

	«Әулие Иштван кемесін суға түсіру» — дегенді оқыды делегаттардың бірі. Ол үйінен ала шыққан наны мен шошқа майын асықпай турап жеп отырып, әлгі сөздерге таңдана қарайды. «Мен саған азан шақырып, ат бердім; енді өз жөніңмен жүре бер» деді де, эрцгерцогиня кемпір бір шөлмек шампан шарабын темір құрсаулы еденге лақтырып жіберді. Шөлмек тарс етіп жарылып, шампанның ақ көбігі аспанға атқылап жатты… Бұл, әрине, тамаша сәт, оңды салтанат қой! Бірақ осы кемені салып жатқан шақта жеті жүз жиырма сегіз адамның денесіне талай дақ түсті, оның ішінде отыз алты жұмысшы мәңгі бақи мүгедек болып қалды да, алты адам сол жарақаттарынан айықпай қаза тапты… Геркулес жыланды жұмыртқасын жарып, жаңа шыққан кесіртке күнінде өлтіреді екен, ал Әулие Иштван» әлі қару-жарақ асынбай, зеңбірек орнатпай жатып, адам қанына күпті болды. Ал әбден қаруланып, «іске кіріскен» шағында оның қандай «даңққа» бөленерін бір құдайдың өзі білсін!»

	Екінші бір делегат қолындағы қағазына томсырая қарады да, оның, май-май болған бір жыртығын көршісіне ұсынды.

	— Мә, мынаны оқы.

	«1914 жыл, 28 май… Мексика соғысы… Президент Вильсон: Құрама Штаттардың абыройлы міндеті — олардың қасиетті борышы — қолына қару алып, Мексикада болып жатқан оқиғаға араласу деп мәлімдеді… Рокфеллер рудниктерінде ереуіл жасаушы жұмысшылардың ішінде венгерлер де болды… Рокфеллер сақшылары Делабуж маңындағы жұрттың палатка тіккен тұрақтарын жарылғыш оқпен атқылады. Палаткаларда жаппай өрт басталды. Аттан салып қашқан адамдарға қарсы артиллерия оғы атылды. Балалар мен екіқабат әйелдер қаза тапты. Өртте өлген қырық бес еркектің, әйелдер мен балалардың өліктері…» Осы жерге келгенде газеттің ар жағы жыртылып қалыпты. Онан арі тағы да мынадай сөздер жазылған екен: «Теллер мен оның адамдары қылмыстарының ізін жасыру үшін өртенген лагердің орнын динамит жарып қопарған…»

	«…Сыртқы істер министрі Бертольд былай деп мәлімдеді: «Заңға қарсы стачка қозғалысына венгер азаматтарының да қатысқаны айқындалып отыр. Бұл өкінішті-ақ жай. Олар бар сұмдықты өздері бастаған… Біз… тиым сала алмаймыз…» — оның ар жағында газет тағы да жыртылып қалған.

	Бұдан төменіректе былай делінген екен:

	«27 майда Михай мен Янош Визи өз қолдарын өздері арттарына байлап түн ішінде зулап бара жатқан пойыздың астына түскен. Олардың жазып кеткен хаттары сол жерден табылған… «Біз жұмыссыз қалдық, қанша жүрсек те өмірден орын таба алмадық, сондықтан бүйтіп күн көрудің қажеті жоқ деп таптық…»

	Бұл сөздерді газеттің әр жыртығынан құрастырып, әбден ежіктеп оқып болғаннан кейін делегаттың тәбеті қайтып қалды; ол енді ешбір дәмге қарар емес. Тап осының алдында ғана ол сарымсақ араласқан колбасаны сілекейі ағып, опырып жіберетініндей сезінген еді. Делегат жан-жағына қарап, ауыр күрсінді де, газетті былай сырып қойды. Қайткенмен де тамақ иісі жеңбей қойған жоқ, ол қайта малжаңдай бастады.

	Сағат жетіде Доминичтің үні естілді:

	— Жолдастар! Бәріңіз тіркеліңіздер! Жолдастар!..

	Бақтың ішінде жүрген, фойеде, коридорда жүрген делегаттар залға қарай жөңкілді; олар кезекпен тұрып, сахнада отырған тіркеушілердің алдынан өтіп жатыр, бұлар делегаттардың аты-жөнін, тұрағын, келген ұйымдарының аттарын жазып алады да. Онан соң жұрттың делегаттық куәліктерін алып, оның орнына қызыл қатырмадан жасалған мандаттарын үлестіріп береді. Тіркелушілер мандатқа номер қойып, делегаттың аты-жөнін жазып беріп жатыр.

	— Сақтап ұстаңдар, — дейді тіркеушілер мандатты үлестіре отырып. — Бұл мандат бойынша кешке жатақ үйге барып қонасыздар; таңертеңгі тамақ та осы мандатпен беріледі.

	Өсти-өсти кешкі сағат сегіз болды. Делегаттар үлкен залға барып отырды. Олар енді баяндамашыны, «Непсава» газеті редакторының орынбасары Геза Шниттерді күтіп отыр. Залға күннің көзі әбден жеткілікті түсіп тұрса да, аспандағы люстралар түгел жанған. Күн Бұдан әрі түсіп, батып барады. Парк ішінен күн қайтты, оның жарық сәулесі енді тек ағаш басына ғана түсіп тұр. Сәден соң аспандағы ақша бұлт та қызара бастады. Кешкі күн тез құлап, төңірек қара көлеңкеленіп. Зал іші у-шу. Бүкіл венгерлік наразылық көрсету жиыны әлі ашыла қояр емес. Неліктен екені белгісіз Геза Шниттер жолдас кешігіп жатыр.

	2

	Тап сол күні тамақтан кейін Игнац Селеши арбакеш жалдап, «Соррінто» кафесіне келе қалды. Көңіл-күйі көтеріңкі, жан-жағына жымия қарайды.

	Ол арбадан түсісімен ақ пәуеске жүгін түсірген кемедей, бір көтеріліп қалды. Әбден жаншылып, езіліп келе жатқан рессорлар сықырлап барып, бұрынғы орнына келді.

	Осы бір толық кісінің көңілді болуына әр түрлі себептер бар еді. Таң ата Шандар Вайда оған тоғыз жүз елу жеті крона, жетпіс филлер ақшаны қолына ұстата салды. Бұл оның июнь айындағы табысының бұған тиетін үлесі еді. Мұның өзі екеуі істес болған екі жыл ішіндегі ең ірі табысы болатын. Партия басшылығы кешегі қосымша мәжілісінде Селешиді ІX ауданнан депутат етіп ұсыну туралы жобаны бекітті. Бұл ауданда пролетариат өте көп болатын, сондықтан дауысқа түскен кандидаттың жеңбей қоймайтыны сөзсіз еді. «Жұмысшыларға жол ашық!» — деген ұранды пайдалана отырып, бұлар «Непсаваның» жас та көрікті қызметкері доктор Кеменьді Коморомға ауыстырғанды; Селеши бұрын осы жерде дауысқа түспек еді және социал-демократиялық партияның кандидаты бұл арадан депутаттыққа өтуі неғайбыл болатын. Онда тәуелсіздердің кандидаты жылма-жыл жеңіске жетіп жүрген-ді. Мынадай да өсек бар болатын: ішкі істер министрі, егер наразылық білдіру жиыны дау-дамайсыз өтсе, тек қана хабарлау сипатында болса, онда сайлау тізімі төңірегіндегі жолсыздықтарды тоқтату жайында Шниттерге шақырып алып, уәде еткен көрінеді. «Бұл бір ғажап нәрсе болды ғой, — деп ойлады Селеши. — Наразылық білдіру жиыны дегеніңіз қашан да қауіпті нәрсе болатын. Халық шындап кетуі мүмкін. Онсыз да ісін оңып, жағдайың күннен-күнге жақсарып келе жатқанда, қайдағы бір тәуекелге бел байлаудың не қажеті бар?»

	Оның үстіне осы бір қарсылық көрсету жиынының мәні кетіңкіреп те қалған сияқты еді. Бірақ оған қатыспасқа болмайды. Шниттер, кешеден бері көтеріңкілеу жүрген доктор Кемень, Селеши үшеуі жиын болардан бұрын «Соррентоның» жеке кабинеттерінің бірінде преферанс ойнамақ болып келіскен-ді. Бұған Вайда да шақырылған болатын. Төртеуі сағат жетіден қырық бес минут кеткенге дейін ойнамақ еді.

	Жаңағы жеңіл арбада келе жатып, Селеши жолшыбай «карта ойнаумен» болды, неше түрлі таңғажайып, адам ойына келмейтін жүрістер іздестірді. Ол өзін-өзі әйдік ойыншының қатарына жатқызатын. Сондықтан әр партия аяқталып, картаны сапырып болғанша, ол әлгі ойынды «талдайтын», тіпті кейде жағы қарысқанша сөйлейтін еді. Бүгінгі кеште Селешидің жүз крона ұтпақ ойы бар. Бұл оның сейсенбі күні ұйымдастырмақ болып отырған кешкі асына, қонақтарын сыйлауына керек еді. Әңгіме мынада болатын: жұмысшылардан шыққан жаңа бақылаушылар тағайындалысымен-ақ, жалпыға бірдей тұтыну кооперативі вице-директорға «жай ақша» беруді тоқтатты. Ол оңбағандардың тұмсығын сұқпайтын, көздерін қадамайтын жерлері жоқ. Селеши бұл ойын арбаның ырғағымен, аттың тұяқ қағысымен, астындағы орындықтың сықырымен үндестіре шындап келеді. Бүйтіп дәм беру, шынына келсек, күрделі қаржы жұмсағанмен бірдей ғой. Әлі-ақ оның есесі қайтады; соның өзінде бүгін кешке бірдеңе алып қалмаса болмады. Табысы көбейіп, қалтасы ақшаға толған сайын, Селеши құныға түскен-ді.

	Ол кафеге жүгіріп асыға кірді. Денесі толық, адамға бұл жараспайды да екен.

	Зал, шойын тормен айнала қоршалған терраса, жоғарыға ілінген түрлі-түсті шатырлардың асты түгел адамға лық толды. Біреулер кофе ішіп, балмұздақ жеп отыр; енді біреулер тәтті су араластырған шырын мен, шарам қосқан сусынды түтікпен сорады. Үшінші біреулер Дебрецен сосискасына шалқан жағып жесе, оның қасындағылар осы кафенің бетке ұстары — «Соррентода» әзірленген ветчиналы жұмыртқа алдырған. Ол кәдімгі шаққан жұмыртқаға Прага ветчинасы қосып қуырылады да, үстіне ұсақтап туралған жасыл жуа себіледі екен. Мұндайды үйде де істеп жеуге болар еді-ау, бірақ атын айтсаңшы. Басқа жердегінің аты басқа ғой, ал мұнда «Сорреитоша». Террасаның көк түске боялған темір торы сыртында үймелеген балалар тұр; олар тордан тұмсығын сұғып, музыка тыңдайды, ерсілі-қарсылы жүрген қыздар мен жігіттерді тамашалайды, алқызыл бүлдіргенді, сап-сары ванильді, аппақ лимонды балмұздақтарға қарап қызығады. Іште отырғандардың қайсы бірі жұп-жұмыр дебрецен сосискасына бырс еткізіп сорпасын ағыза шанышқы сұққанда балалардың аузынан сілекейі шұбырып ағады.

	«Алтынды шыққан жерден белден қаз», — деп ойлады Селеши жан-жағына көз салып, ол әр сосисканың тым болмаса бір кертігі мұның өз табағына түсіп жатқандай, ұсақ тоқаштай домалаған әр балмұздақтың ең құрығанда бір шай қасығы аузына түскендей, әр құты жеміс суының кемінде бір ұрттамы өз тостағанына құйылып тұрғандай сезінеді.

	Аға даяшы асыға басып, Селешиді қарсы алғалы келе жатыр.

	— Кабинет бос тұр. Аз-маз бірдеңе әкелейін бе, Селеши жолдас.

	— Жұмыртқа қуырып әкеліңдер.

	— Сегіз жұмыртқадан ба, әлде он екі жұмыртқадан ба?

	— Он жұмыртқадан. Хемендекс жасасын. Оған қоса екі шөлмек суық сыра әкеліңіз… Күн ысып кетті.

	Әмірқан ұлтанды жалпақ табан бәтіңкесін салпылдата басып, Селеши жеке кабинетке қарай беттеді. Онда кірген соң ол пиджагын шешіп тастады да, ыстық табада әлі быжылдап жатқан жұмыртқаға ауыз салды. Селеши табадан көз алатын емес; ол даяшының қойған сұрақтарына да бас алмастан жауап беріп отыр. Күтуші осы бәледен аулақ дегендей, анадай тұрып: тағы не әкелейін, бірдеңе керек болса, мені шақырарсың,— дегенімен ешбір жауап ала алмады. Өйткені бастықтың аузы бос емес еді…

	…Қуырылған жұмыртқа ақыры таусылды. Мұнан соң құтыға көбігі бұрқыраған сыра құйылды.

	Құпия серіктес мойнындағы галстугін шешіп, крахмалмен қатырған жағасын босатты; жаға қиған сары мойнындағы қызыл жолақ дағы анадайдан көрінеді. Сәлден соң ол көйлегінің де түймесін ағытты, оның ары жағында ұйпа-тұйпа жүн басқан сап-сары кеудесі жарқырап отыр; әбден жайланғаннан кейін бастық белбеуін де босатты. Әттең, қарны құрғыр тіремесе, ол бәтеңкесінің бауын да шешіп жіберер еді-ау! Бірақ Селеши еңкеюге батылы бармайды: Өйтсе, басына қан ұялап, жүйке тамырларының бірі үзіліп кетуі мүмкін. Сол кезде есінен танып, орындығынан құлап түссе қайтпек. Онан да сол бәтеңкесі құрғырға тимеген жөн.

	3

	Доктор Кемень де келіп жетті.

	— Шниттер әлі жоқ па? — деп сұрады ол.

	Селеши бір-біріне жабысып қалған екі сосискадай ернін дүрдитіп басын шайқады. Ол жауап беруге ерініп отыр, екінші жағынан, оған жауап беру қажет те емес сияқты. «Сонымен, сен бала «Комаромнан бір-ақ шықтың-ау», — деп ойлады да, ол менсініңкіремеген пішін білдірді.

	Кабинетке аш өңді Шниттер жүгіре басып кіріп келді. Күннің ыстығына қарамастан, ол қара костюм киген екен. Бет әлпетінен әлденендей бір салтанат нышаны сезіледі.

	— Бүгінгі жиын… — деп бастады да ол даяшыны көріп қалып, ар жағын басқаға бұра салды — Бүлдірген суы мен екі колода карта әкеліңіз

	Даяшы шығып кетті.

	— …Бүрсігүні жиын деймін, быт-шыты шығып, болмай қалуы да мүмкін-ау, — деп аяқтады жаңағы бастаған сөзін Шниттер.

	— Не дейсіз.

	Не дейсіз. Не дей бересіз. Біз оны, былайша айтқанда, шақырмауымыз керек еді; қазір жиналыс шақыратындай мезгіл ме. Міне, гәп сонда жатыр. Біз, әрине, ультиматум боларын білгеніміз жоқ. Осы бір жиынды болдырмай тастауға… тіпті ақылым жетпей-ақ қойды.

	Даяшы бүлдірген суын алып жетті. Сонымен бірге столға екі колода карта да тастады. Ол әлі кабинеттен шығып үлгірмегендіктен, Шниттер: «Ой жететін нәрсе емес… ойлай-ойлай, ақыл таусылды…» — деп қайталай берді,— сөйтті де ол бөлмеден шығып бара жатқан даяшының аяқ алысына мұқият қарай отырып: «Тіпті ақыл жететін емес», — деді де, даяшы әбден шығып кеткеннен кейін ойын әрең аяқтады:

	…Соның өзін қайткенде… болдырмасқа не шара табылар екен, ә!

	— Не дейсіз?

	— Не дейсіз. Не дейсіз, не дейсіз, — дей бергенше ақыл айтсаңызшы, — деп ашулана сөйледі де Шниттер жаңағы бүлдірген суын бір ұрттап, қолындағы бір колода картаның аузын ашты.

	— Не болды сонша.

	— Не болды, — деді де ол әлгі судан тағы бір жұтты. — Осыдан жарты сағат бұрын ішкі істер министрі маған былай деді: «Естеріңізде болсын, біз қазіргі күнде аса елеулі күндерді бастан өткізіп отырмыз. Ойнамаңдар. Әйтпесе біз желіктеріңізді басуға мәжбүр болып жүрмелік»

	Селеши добалдай екі аяғын жиып, орындығының астына қарай тартты. — сөйтпесі бар ма…

	— Сөйтпесі бар ма деп — Шниттер мазақтай сөйледі. — Ол маған сайлау тізімі жайында болып жатқан жолсыздықтарды дереу тоқтатуға уәде етті…

	— Онда бұдан артық не керек. — деп қуанғанда Селешидің дауысы қарнынан шыққандай, дүңкілдеп естілді. Аузы жұмыртқаға әлі толып тұрған сияқты.

	— …Ішкі істер министрлігі қажет деп тапқан жерлерде.

	– Ә… һім… Иә… иә, деп түсініксіз бірдеңелерді күбірлей берді Селеши.

	— Не дейсіз.

	– Әрине, солай. Егер олар қай жерде қалай болатынын өздері тағайындайтын болса… Егер олар ана жерге керек… мына жерге керек емес ден тапса, онда ешбір кепілдік табу қиын ғой…

	Шниттер аппақ қардай жібек орамалымен бетін сүртті. Оның бет пішіні, мұрын, ауыз, қас-қабақ, көз бітісі кісі қарарлықтай әдемі кісі еді.

	— «Ультиматум кезінде біз ешбір жанжалды көтере алмаймыз», — деді министр. Егер біз тілімізді тартпасақ Венгрияның тарихында тұңғыш рет алғалы отырған мандатымызға қауіп төнбек.

	– Ә… һм… Иә… иә — деп түсініксіз бірдеңелерді күбірледі Селеши тағы да.

	Доктор Кемень қабағын түйіп, әдейі үндемей отыр. Ол өз кандидатурасы ешбір үміт күтуге болмайтын Комаром округіне ауысқаннан бәрі жұртқа көңілі қалып, «конституциялық жолға» деген қарсы пиғылдары күннен-күнге өршіп келе жатқан болатын.

	— Ойнайтын болсақ, ойнайық енді, — деді де доктор Кемень өз пікірін білдіргісі келмеді.

	— Даяшы. Даяшы. Мына төртінші қол қайда, — деді Селеши. — Вайданы жіберіпті, деді де ол қолындағы картаны сарт еткізіп столға бір соқты.

	— Мен тайсалғаным жоқ, деп онан әрі қыза сөйлеп отыр Шниттер. Ертең-ақ мен бұл мәселені партия басшылығының алдына қоямын. Мен министрге былай дедім: «Жиынды енді кейінге қалдырып болмайды, жан-жақтан делегаттар келіп қалды…» Сонда да… Алайда ультиматумның аты ультиматум ғой… Амал қанша, жиынға ұқсас жеңілдеу бірдеңе өткізе салармыз… Өгіз де өлмейтін, арба да сынбайтын етіп… Келдіңіз бе, әйтеуір, — деп есіктен кірген Вайдаға тесірейе қарады. — Мына картаны сапыра беріңіз. Министр мырза біздің жағдайымызды да ескермек болды.

	— Партия басшылығы да ескеретін болады, — деп міңгірледі Селеши.

	— Бірақ жиында сөз сөйлейтін мен болмайын… Мынаның нарқы қанша. Жиырма филлер дейсіз бе. Көп болып кетпес пе екен. Мейлі, солай-ақ болсын… Тек қана, Селеши жолдас, сізге айтар бір тілегім бар: өткен жолғыдай тағы да әр ойынды талдай бермеңізші… Сіз сенер болсаңыз ондай ойыннан кейін адамның жүйке тамыры… Кіреш дейсіз бе… Одан да Доминичтің бүгін бір айызы қансын да. Сол-ақ құмарынан шыққанша сөйлесін… Ол нені болса да, бір сағаттан артық есе алады. Мен ойнаймын… Ол да менікі. Көзірсіз дейсіз бе. Онда сіз алыңыз. Біз сізге көрсетеміз әлі көресіңізді, қымбатты Кемень жолдас. Мынаны қараңыз, Селеши. Сағат сегізге дейін ойнай беруімізге болады… Азар болса, кішкене кешігіңкіреп барамыз… Ең болмаса Доминич сөзін кешірек бастап, өтірігін азырақ айтар. Қап, байқамай қалыппын-ау, күллі кірпіш өз қолымда отыр екен ғой… Ал бастадық… Тез енді. Өздеріңіз білесіздер, махаббат жолы мен карта жолында уақыттың қалай тез өтіп кеткенін білмей қаласың ғой.

	Сағат сегізге он бес минут қалған кез еді. Селешидің алдында бір уыс қағаз ақша мен біраз тиын-тебен жатыр. Ол қырық бес крона ұтып шықты.

	— Кешігіп қалмас па екенбіз, — деп сұрады да Селеши алдында жатқан ақшаны қалақтай қолымен баса қойды.

	— Оған сіздің неңіз кетеді, аяйсыз ба, осындай бір емірене қалатыныңыз-ай, — деп дауыстай сөйледі Шниттер, Сіз ұтқан жолы, әрине, тез тарауды жөн көресіз. Кемень, құрылысшыларға телефон соғып келіңізші. Аса маңызды бір шаруамен кешігіңкіреп жатырмыз дерсіз. Түктері кетпейді, күте тұрсын. Сөйлесе салып, тез оралыңыз. Сіз үшін мына Селеши жолдас сапыра тұрар.

	Ештеңе де ұтпаған және ұтылмаған Вайда «өзі-өзімен шығып отыр. Ол осыған қуанды ма, әлде басқа бір себеп болды ма, әйтеуір әндете бастады:

	Байырмын ау ертең-ақ.

	Қолыма келіп қонса бақ.

	Сағат сегізден он бес минут кеткенде Шниттер ұтып шықты. Ол алдында жатқан ақшаны басқаларға сездірместен санап алып жатыр. Бұл жолы оның ұяты келе қалды.

	– Қой, ойбай, бітірейік… Қолайсыз болады… жұрт күтіп отыр ғой…

	— Мәссаған безгелдек, — деп айғайлады Селеши. — Ендігі жол менікі: «Жоқ.. Жоқ. Болмайды.» Манадан бері күтіп отыр ғой. Тағы бір жарты сағат күте тұрар. Шыдасын, — деп жаңа ғана өзіңіз айттыңыз ғой.

	— Оның жеңі бір басқа. Онда сағат сегізге он бес минут бар болатын. Ал қазір сегізден он бес кетіп тұр…

	— Сіздің сағатыңыз ілгері сияқты. Бәлкім, өзіңіз солай ілгері қойған боларсыз…

	— Мен мұндайды жақтырмаймын, менімен әлі ешкім бүйтіп сөйлесіп көрген жоқ…

	— Манағы жолы сіз ұтылғансыз, қазір мен ұтылып отырмын. Вайда сағатын шешіп алып, столдың үстіне қойды.

	— Жол-дас-тар, ұрыспаңыздар. Кімнің ұтылып, кімнің ұтқанына қарамастан, сағат тоғызға он бес минут қалғанда бітіреміз. Солай деп келістік пе.

	— Келістік, деді ентіге сөйлеген Селеши. — Тезірек сапырыңыз, ақшаңызды кейін де есептеп аласыз ғой, — деп ол Шниттерге көз қырын тастады. — Уақыт оздырмаңызшы.

	— Кемень, енді бір барып телефон соғып келіңіз.

	Сонымен, келесі oйын қайта қызып кетті. Ойыншылардың шапшаңдатқаны сондай, қолы-қолына тимейді.

	Сағат сегіз жарымда доктор Кемень ұтып шықты.

	— Ал кеттік, — деп орнынан атып тұрды ол, Жұмысшыларды сонша күттіруге бола ма.

	— Шниттер мен Селеши Кеменьнің екі жақ етегінен тартып, қайтадан орнына отырғызды

	— Жана ғана келіскен жоқ па едік, сағат тоғызға он бес минут қалғанда бітіреміз» депті, деді Селеши; ол қалта сағатын жұлып алып, шынысын шертіп қалды да орындығына ашулана шалқайғанда сынып кете жаздады, сақыр-сұқыр етіп, әрең жаны қалды.

	— Жарайды, — деп келісті Кемень. — Онда бүйтіп асықпаңыздар. Бізді жын қуып келе жатқан жоқ қой. Мен ойланбай ойнай алмаймын.

	— Бұған дейін тез-ақ ойнап отыр едіңіз ғой.

	— Осы былшылмен уақытты неге аласыздар, — деп қынжылды Селеши.

	Ақыры, сағат тоғызға он минут қалғанда ойыншылар орнынан тұрды; олар күбірлеп, бір-бірімен ұрсыса, ақшаларын уқалап, қалталарына тығып жатыр. Бұлардың Вайдадан басқасы кафеден далаға жүгіре шықты. Олар арбакеш жалдап тартты. — «Ұтқандар төлейді», — десіп барады бір-біріне. Әрқайсысы жолшыбай ақшасын ойша санап барады. «Қайдағыны айтпаңызшы, оған кім сенеді. Ойын басталарда менде отыз сегіз крона ақша болатын. Бір тиын ұтқаным жоқ». — «Сонда, мені жынды дейсіздер ме. Қалтамда қанша ақша болғанын мен де білем, тіпті сырт қалтамда бақыр күмістер де болатын». — «Вайда

	— Бүгін Сербияға ультиматум табыс етілді… Шиеленісі қайткенмен де бәсеңдетпесе болмайды. Үкімет уәде беріп отыр… Жолсыздықтар тоқтатылады… Кешігіп келгенімізге біз кінәлі емеспіз. Нәтиже жаман емес, қанағаттанарлық… Доминич. Доминич… Доминич қайда… Сөзіңіз әзір ме…

	— Тоқтатыңдар мына әнді,— деп күбір етті Селеши. Мұның не керегі болды. Тек делегаттарды әуре қылғаннан басқа, бұдан не пайда.

	— Сіз мына менің орнымда болсаңыз қайтер едіңіз, — деп жауап берді Доминич: бірақ оның түсі бұзылған жоқ, жымия күліп тұр. Оның ойы сайлауда еді. Ол жағы дұрыс болған болды; Оған ешкімнің көзі тимепті баяғы таяр емес.

	— Ойбай-ау, қойдырсаңызшы, аналарды.

	Серенада түгел айтылып, басқа әндер де таусылғаннан кейін, хор «Марқұмның табытын көтерген жұрт қораға шықты» — деген қайғылы сазды шырқай бастады. Бірақ Доминич белгі берісімен-ақ хор тоқтай қалды. Оған қатысушылар әбден шаршап, терге шомылса да, залға барып дүниеде не болып жатқанын тыңдағысы келді.

	— Тарап кетіп жүрмеңдер, — деді Доминич дирижерге. Жиынның аяғында тағы керек боласыңдар. Бәлкім, жиын кезінде де қажет болып қалуларың ықтимал.

	5

	Залдағы орындықтардың да берекесі әбден кеткен сияқты. У-шу болған делегаттар дабырласып, қайта орындарына отырғанда орындықтар жаңағы хордың орнына келген оркестріндей шиқылдап, сықырлап қоя берді. Шілденің нағыз ыстық күндерінің бірі болатын; үй-іші әбден қайнап кетті. Доминич екі қолын жоғары көтеріп, жұртты тыныштандырмақ болды. Сөйткенде оның көйлек жеңі пиджагынан шығып кетті де, қып-қызыл жең электр шамымен шағылысын, жарқ-жұрқ етті. Доминич сөзін бастады. Зал зер салып тыңдап отыр. Енді бір сәтте Доминич: «Бұлардың кешігу сыры еліміздің әлеуметтік прогресіне шешуші ықпал жасай алатын тарихи оқиғаларға байланысты болыпты!» — дегенде зал қайтадан у-шу болып, құлақ тұндырарлық айғай шықты:

	— Соғыс басталды ма?

	«Соғыс басталды! Соғыс!» — деп күңіренгенде жұрт осы залды басыма көтеріп кете жаздады.

	— Жолдастар! — деп жалынады Доминич. — Тоқтаңдар. Сәл сабыр етіңдер!.

	— Шық онда жаппай ереуілге! — деген Уштордың ашынған дауысы залды жаңғырықтырып кетті.

	— Шық көшеге! Соғыс жойылсын! — деп айқайлады Пюнкешти. Шниттердің түсі қашып, қуарып барады. Ол орнынан атып тұрғанда президиум түгелдей өре түрегелді. Орындықтар қайта сықырлап, тарсыл басталды. Доминич қолын дүрбі етіп ұстап, залға қарап айғайлап тұр:

	— Не болды сіздерге? Жынданғаннан саусыңдар ма?

	Ол дирижерға қайта белгі берді. Дирижер қолын көтеріп, хорға қарап ым қаққанда «Тиыш-та-лың-дар! Тиыш-та-лың-дар! Тиыш-та-лың-дар!» — деген ұран шықты. Осы мезетте Доминич қолына қоңырау алып, басына көтере соғып тұр. Президиумның үрейі ұшып, залға қарай береді. «Отырыңдар. Отырсаңдаршы енді» — деп айқай салды Шниттер. Сөйтті де ол өзінің қасында тұрған президиум мүшелерін иықтарынан басып отырғызды. Президиум жайғасып, орнына отырды. Шниттер жүгіре басып, мінбеге келді. «Мына көк есекке тапсырған шаруа қашан да осылай болады» деп ойлады да ол Домииичті әрі итеріп, өзі сөйлей бастады. Бірақ зал тынышталатын емес: «Соғыс, соғыс» — деген дауыстар естіледі. Доминич қоңырауын дамылсыз соғып тұр. Селеши: «Отыр енді», деп қол сілтеді. Шниттер баяғысынша бірдеңе айтып тұр, бірақ оның үні естілмейді, тек қыбырлаған ерні ғана көрінеді: үй-іші азан-қазан, жұрт бір-бірін ести алатындай емес. Бір сәтте ол Доминичке қарап, «сылдыратпа» дегендей ым берді. Доминич қонырауын стол үстіне лақтырып жіберуі-ақ мұң екен, зал іші тып-тыныш бола қалды.

	– Қайдағы соғыс, — деп сұрады Шниттер; Бұл ретте ол әлгі бір сәт тыныштықты сәтті пайдаланғандай болды. Ол қолайлы кезеңді өткізіп алса, жиналған жұрт тағы да у-шу болып кетеді-ау деп қорықты. — Ешбір соғыс жоқ және ол туралы ешбір әңгіме болып та жатқан жоқ. Осы бүкіл венгерлік наразылық көрсету жиынында жұртты бірін-біріне айдап салып, арандатушылық әрекет жасап жүрген кім өзі,— деді ол. — Егер біз кешігіп келген болсақ, онда біздің бұған аса елеулі себебіміз болды. — Солай деді де ол залдағыларды әбден меңгеріп, аузына қаратып алғанын сезінді де, сәл ойланып, баптана сөйледі Біздің неге кешіккеніміз жайында, — деді ол жайдары үнмен, басшыға лайықты кейіп көрсетіп, — осында жиналып отырған саналы жұмысшылардың бетке ұстары алдында есеп беріп өтуге рұқсат етіңіздер. Бірақ мен бұл арада тәртіп сақтап у-шуды тоқтатуларыңызды сұрар едім, — деді ол батылырақ сөйлеп.

	Шниттер тізгіннің өз қолына тигенін аңғарды. Ол енді анталап отырған осы шаршы топты елеңдетіп, құлақ, түре тыңдату үшін даусын сәл бәсеңдете түсті. Оның ойы: жиналған жұртты әбден ынталандырып алып, енді болды-ау дегенде қажетті түйінмен үлкен ой айтып, сөзін аяқтау еді.

	— Бүкіл дүние жүзілік тарихтың басынан бастап шолып, осы күнге дейінгі оқиғаларға көз салғанда, революциялық қозғалыстар туралы жазылған қай кітапты алып қарасаңыз да, он сегізінші ғасырдағы ағымның революциясы немесе бір мың да сегіз жүз қырық сегізінші жылғы революциялар жайын сөз етсек те, — бәрібір қазіргі Венгриядағыдай жанталас болып көрген емес; реакцияның мұншама қасарысып, қарсылық көрсетуімен революциялық батылдықтың мұндай тегеуірінді тасқынын біз бұрын кездестірген жоқпыз. Сайлау правосы үшін венгер пролетариаты тоғыз жыл бойы қан төкті, осы жолда талай құрбандықтар шалып, бойындағы жігер-қайратымен бас бостандығын сарп етті.

	— Мың да тоғыз жүз он екінші жылғы жиырма үшінші май болмай қоймайтын еді,— одан әрі Шниттер. — Тәртіп сақтаған бейбіт демонстрациядан талай-талай қыр көрсетуден ештеңе шықпады. Сондықтан алып күшті революция бұрқ ете түсті. Көктен тас жауғандай тарс-тұрс, зеңбіректердің гүрсілі, шаңы аспанға гүрсілі, шаңы аспанға шығып, астан-кестен болып жатқан көше ұрыстары, атылған оқ, жарқылдаған қылыш, — жиырма үшінші май дегеніміз міне, осы. Еліміздің бүкіл жұмысшы табы сайлау правосы жолында жан аямай, батыл күрес жүргізді. Будапешт көшелері қанға боялды, жүздеген адамдар қазаға ұшырады, немесе жараланды. Мың тоғыз жүз бесінші жылдан бергі он жылдың ішінде пролетарлар өздерінің ерлік күресі үшін жүз елу жыл және тоғыз ай түрме жазасын алды. — Шниттер бұлай дегенде жиналған жұртты әбден баурап алатынын білді; ол залға шола қарап, жұртқа тағзым еткендей болып тұрды да онан соң тізесін жазып, қайта шабуылға шықты. Пролетарлық революция сайлау праволарын кеңейтуге жетті, бірақ ол сайлау тізімдерінің әділ жасалуына жете алмады…

	Біз бүгін осы бір көкейтесті мәселені талқылау үшін жиналып отырмыз. Егер бүкіл венгерлік сайлау тізімін жасауға байланысты жолсыздықтар тоқтатылмаса, онда партия мен бүкіл жұмысшы табы пролетарлық жаңа революция жасауға әзір тұрған еді. Партия мен жұмысшы табы тағы да көшеге шығып, парламентке: «Ар-ұят бар ма, сіздерде» — деп айғай салуға әзір тұрған болатын.

	Бүгінгі күнге дейінгі жағдай осылай еді, жолдастар. Бірақ үкімет — біздің кешігу себебіміз де осыған байланысты болатын — тайсалып, дегенінен қайта бастады, қазір ол жұмысшыларға жеңілдік беруге дайын отыр. Сіздерге мынаны хабарлап өтуіме рұқсат етіңдер: осыдан бір сағат бұрын біз сайлау тізімі жайындағы жолсыздықтарды үзілді-кесілді жоямыз деген үкіметтің уәдесін алдық. Біз енді өз жеңісімізге қанағат тұтып, өз күшімізге кәміл сеніп, ұлан-байтақ еліміздің түкпір-түкпірлеріне қайта орала аламыз. Сіздердің ендігі міндеттеріңіз — үкіметтің өз уәдесін қалайша орындайтынын бақылау. Бұдан артық қазір міндет жоқ. Әлі пісіп жетілмеген, кезегі келмеген ұрандармен алданбайық. Бізді бұған айдап салушылардың ырқына көнбейік, қайта сондайлар шыға қалса, оларды батыл әшкерелейік. Венгер пролетариатының осы отырған бетке ұстарлары алдында мен: біз жеңдік деп мақтанышпен мәлімдей аламын. Бұл жеңіспен жігерленген біз кәсіподақ советіне: делегаттардың поезға билет алуға жұмсаған шығындарын қайтарып беруді ұсынамыз… Социал-демократиялық партия зор күш, одан Венгрия үкіметі де қаймығып, райынан қайтуға мәжбүр болды.

	Шниттер мінбеден түсті. Зал тым-тырыс. Қайдағы қандай бір үрей билеп, әлде нені асыға күткен жұрттың дәмесі зор еді. Сонда не күткенін өздері де білмейді, бірақ олардың ойы бұл еместі. Кенеттен келген мына хабар мен осы жеңіс тым шапшаң қолға түсіп отыр. Жиналған жұрт үкімет уәдесінің тұрлаусыз екенін, оның орындалатынына ешбір кепілдіктің жоғын, ультиматум жайында ештеңе айтылмағанын сезеді. Президиумдағылар қол соқты. Бұған қарап, залдағылар да қол шапалақтады. «Біз жеңіп шықтық», — деп қайталады біреу Шниттердің сөзін. Алайда, «Ультиматум туралы айта кетіңіз, біз соғысқа қарсы не істеуіміз керек.» — деген Пюнкештидің өктем дауысы естілгенде, онан соң Рошта, Уштор, Новак, Бойтар, Дембо, Франктер: «Соғыс қаупі туралы айтыңыздар», «Егер соғыс басталып кетсе, партия не істейді», — деп дауыстағанда қол шапалақтау су сепкендей басыла қалды. Зал ішінде қайта тыныштық орнады. Сайлау тізімдерін жасаудағы жолсыздықтарға қарсы наразылық көрсету жиыны тұйыққа тірелді.

	Бейбітшілік елу жылға созылған-ды. Қалың бұқара тек сайлау правосына жету бағытында тәлім алып, тек осы жолды ғана ұстап келген; сондықтан жұрттың көбі соғыс қаупінің шынымен-ақ төніп тұрғанын, немесе, қорқатын ештеңе жоғын, егер сол соғыс бола қалған күнде, оған қарсы не істеу керек екенін білмейтін. Осы бір дәрменсіз сәтте орнаған тыныштықты Доминич пайдалана қойды. Ол делегаттардың ара-арасында отырған хор адамдарына белгі берді. Үй-ішінде «Марсельеза» әні шырқалып, жиналған жұрт соған қосылып ала жөнелді…

	Наразылық білдіру жиыны осымен аяқталды.

	ОН ҮШІНШІ ТАРАУ

	мұндағы оқиғалар ұзақ та болуы мүмкін еді, бірақ бір қысқа телеграмма кедергі жасап, Янош Тот XVІІІ орман қорыған ит бола алмай қалды.

	К. қаласының полицмейстері екі түн қатарынан көз іліктірмей, қырағы күзетте отырғаннан кейін, ол былай деп бұйрық берді: «Бірде-бір социалист немесе социализмге бейім-ау деген күдік келтіретін бірде-бір басқа жан осы қаладан кетпеуге тиіс», — сөйтті де ол өз жөнімен кетті. Күндізгі сағат екіге дейін ұйықтап тұрған соң қаладағы «жағдай бұрынғыша» екеніне көзі жетіп, граф А-ның имениесіне қарай тартты; онда үй иесі үш күнге аң аулауға шыққалы жатқан болатын. Бұл серуенге шақырылғандардың бәрі шені жағынан да, дәулетіне қарағанда да бұдан әлде қайда жоғары тұрғанымен, полицмейстер осылардың ішіндегі ең кішісі болса да, ол бұған дән риза еді. Ол өзіне біреу «сен» деп сөйлегенде немесе граф А. оған қарап, «сіздің мемлекет тік қауіпсіздігіңіз» деп қалжыңдағанда, ал басқа мырзалар мен ханымдар бұл кекесінді мақұлдап, қарқылдағанда, полицмейстердің қуанышы қойнына сыймай, жұртқа қойқаң-қойқаң етіп күле қарайды. Ол королеваның іш киіміне еніп кеткен бүргеше масаттанады, көңіл-күйі көтеріңкі жүр, ол графиня ханымның рейтузбен тырситып тастаған бөксе-балтырына іштей күледі.

	Бұлар анда үш күн жүрді. Бір топ салт атты иттерін шұбыртып, ағаш арасынан өтетін кең жолмен басқа бір жаққа қарай беттеп бара жатқан шақта, анадайдан бір шаруаның ат-арбасы көрінді. Бір бүйірдегі ағаш ішінен еңгезердей полицейский шыға келгенде, аңдаусыз келе жатқан ат-арбалы кілт тоқтай қалды; полицей одан бірдеңе сұрағандай болды.

	— Янош Тотпысың? — деп қуана сөйледі ат-арба иесі. Ол полицейді бұрыннан білетін, екеуі бір ауылдікі болатын, әлдеқалай жолы болып, К. қаласына қызметке іліккен-ді.

	— Тап өзімін… — деп жауап берді де полицейский — Полицмейстер мырзаны көрген жоқсың ба, — деп сұрады.

	Аш өңді, арықша келген шаруа ит жүгіртіп келе жатқан аңшыларға қарай қол сермеп нұсқады. Бұл екеуі жолдан бұрылып, әлгі арық кісі арбасынан түсті; Янош Гот екеуі жолдың жиегіне шығып, у-шу болып бара жатқан аңшыларға жол берді. Бір топ салт атты иттерін арсылдатып, бұлардың қақ қасынан өте шықты. Шаруаның аттары құлағын тігіп, қарап тұр. Осы момын адам бір қолымен шылбырын ұстап, екінші қолымен қалпағын алып, иіліп сәлем берді. Янош Тот от қолын қалпағының күн қаһарына тосып қалшиып тұр. Оның екі көзі графиня ханымның рейтузбен тартып тастаған санында. «Ерттеп мінгендей екен, өзі; шіркін, ит болып, соңынан екі апта бойы ерсе де болар еді-ау», — деген ой оның басынан зу өте шықты; бірақ түсі баяғыдай қату, бойы салтанат кернеген қалпында тұр, оң қолы көтерулі, тырп етер емес. Рейтуз киген ханым ат басын бұрды да екі иығына екі кісі мінгендей осы жігітке қарап, оны білгір көзімен бастан-аяқ бір шолып өтті.

	— Атың кім, балам.

	— Янош Тот, сізге қызмет етуге әзірмін, — деп тақпақтай жөнелді полицейский.

	Әлгі келген топ бұларды қоршап алды. Полицмейстер де солардың қасында тұр.

	— Янош Тот. Он сегізінші деген сенбісің. Балам-ау, сен бұл жерде не бітіріп жүрсің, қайдан келдің,— деп сұрады да ол қасындағыларға былай деді:— Менде қызмет істейді, тақсыр. Қотан аралап жүретін сүзеген бұқадай. Дені сау, тау қозғарлық күші бар.

	— Мен сізді іздеп келе жатыр ем, полицмейстер мырза.

	— Е, не болды?

	— Вахмистр мырза ана тобырды немен асырарын білмей, дал болып отыр.

	– Қайдағы тобыр, — деп сұраған полицмейстердің көзі бақырайып кетті.— Оларың кім?

	— Біреу-міреу Пештке кетіп қалмау үшін өткен сенбі мен жексенбіде полицияға айдалып әкелінгендер.

	Бір шатақтың болғанын сезген полицмейстер атынан секіріп түсті де, Янош Тотқа жақындай келіп, одан мән-жайды сыбырлап сұрай бастады:

	— Неше адам қамап едіңдер?

	— Жетпіс тоғыз еркек пен үш әйел.

	— Сендер жынданған боларсыңдар! — деді де полицмейстер басын шайқап тұрып қалды. — Құдай-ау, кешіре гөр, жасаған. Оған қайтып батылдарың барды?

	Жаңағы еңгезердей жігіт жиналған жұртқа, аса құрметті осы мырзаларға мән-жайды былай деп түсіндірді: жұлдыздың жиырма бесі мен жиырма алтысында Будапештке билет алған К. қаласының тұрғындарынан кірпіш заводының иесі жұбайымен, ратушаның екі чиновнигі, дәрі-дәрмек жасаушы, дайын киім сатушы бір саудагер қызымен және сырнайшы цыган ғана жолға шықты; поезға мінгісі келген қалған сексен екі адам әр түрлі оқиғалар болып жүрмеуі үшін тұтқынға алынып, түгелдей полиция басқармасының подвалына жабылды. Ондағы абақтыны, өзіңіз білесіз, төрт адамдық қой. Әрең сыйғыздық. Осының бірі әлгі ешкім білмейтін екі делегатты бүкіл венгерлік наразылық білдіру жиынына жібермеу үшін істелді.

	— Тұтқындар бөшкеге салған май шабақтай иін тіресіп, бір біріне міңгесіп отыр. Сізге өтірік, маған шын, тіпті ине шаншар жер жоқ. Ойбайлап өлтіріп барады, тақсыр! Оларға бере қоятын тамағымыз да жоқ. Туған-туыстары басқарманың алдына жиналып, тұтқындарды босатыңдар деп зіркілдеп тұр. Вахмистр мырза жиналған жұртты қылышпен қорқытып таратыңдар деп екі рет жарлық берген еді, одан ештеңе шықпады. Басқарманың терезесінен сау қалғаны жоқ: халық тас лақтырып қиратты. Сізге анығын айтсам, Вахмистр мырза жандармдарды да шақырып көрді; олар не атарын, не атпасын білмей босқа тұр. Полвалдың іші сасып барады, тыныс алғысыз. Өткен-кеткен жұрт аузы-мұрнын басып өтеді. Сізге анығын айтсам, осы қамалғандардың дәрет алатын жерлері де жоқ…

	Жұрт ду күлді. Янош Тоттың көзі бадырайып, мелшиіп тұр. Осы сәтте оның көзіне көрініп тұрғаны — тек рейтуз киген графиня ханымның ерге сыймай отырған бөксесі мен балтыры еді.

	— Сұмдық екен! — деп әрең үн қатты күлкісін жия алмай тұрған графиня ханым. Полицмейстердің бұл жерде езу тартпақ түгіл, сақылдап күлмеуі әдепке жатпайтын еді. Бірақ ол күлетін жердің бұл емес екенін біліп тұр, тіпті күлкісі де келетін емес. «Міне шатақ; жанжал қайдан дерің бар ма?» — деп ойлады ол.

	– Құрметті тақсыр, — деді ол графқа, — кешіре көріңіз, бірақ мен дереу қалаға қайтуым керек.

	— Сіздің мемлекеттік қауіпсіздігіңіз, ренжи көрмеңіз бұған, мырза. Ха-ха-ха! Мә, балам, шылым тарт. Ха-ха-ха! Мынаған қарашы, Катрин! Жігіт деп осыны айт! Еңгезердейін-ай өзінің. Солай емес пе? — деді ол әйеліне қарап.

	Граф у-шу болған серіктерін ертіп әрі қарай жүріп кетейін деп еді, Янош Тот XVІІІ-нің қасында тұрған аш өңді арық кісі ерні жыбырлап, бірдеңе дей бастады да, қолындағы шляпа сымағын уқалай берді:

	– Құрметті тақсыр.

	— Не болды, — деп сұрағанда дөң мұрын графтың қасы қимылдағандай болды; ол астындағы атын тізгін тартып, кілт тоқтатты.

	— Мен сізге телеграмма әкеліп едім.





— Онда неге үндемей тұрсың…

	Әлгі шаруа қалтасын олай қарап, бұлай қарап, бір жапырақ қағаз суырды.

	Телеграммада былай делінген екен: «Қымбатты граф, Сіздің дереу Будапештке келіп, ұлттық еңбек партиясының бүгінгі төтенше мәжілісінде болуыңызды сұраймын. Граф Иштпан Тиса».

	Граф жалт бұрылып, полицмейстерге қарады.

	Менімен бірге жүруіңізге болады. Мен сізді өз пәуескеммен К. ге жеткізіп тастай аламын. Өзім әрі қарай астанаға аттануым керек.

	— Не болыпты, Юлиус, — деп сұрады графиня немісше сөйлеп.

	— Граф Штефи телеграмма соғыпты. Бәлкім, соғыс басталып кеткен болар, — деп немісше жауап қайырды да қалған сөзін венгерше аяқтады — сендер сасатын түк жоқ, жай, әншейін. Аң аулай беріңдер.

	Граф пен полицмейстер көз ұшынан көрінген замкке қарай шоқақтап ала жөнелді. Онда олар төрт ат жеккен күймеге мініп, әрі қарай жол тартты.

	– Қасиетті тақсыр, сіздің ойыңызша шынымен-ақ соғыс бола ма, — деп сұрады жолшыбай полицмейстер.

	– Әлбетте, — деп салғырт жауап берді граф. Оның бүйтіп келте қайыруы: аң ауланып болды, енді екеуміз тең емеспіз, дегені еді.

	Полицмейстер мұны түсіне қалды. Онан әрі жолшыбай ол графқа тіл қатқан жоқ.

	ОН ТӨРТІНШІ ТАРАУ

	бұл тарау осының алдындағы тараудың орнын толтырады; сонымен бірге автор мұнда оқиға баяндаудың бұрынғы классикалық үлгісін бұзып, өз атынан емес, жазып отырған кейіпкерлерінің біреуі атынан аса жоғары тұрған өкімет орындарына сұрау салдырады, соның өзінде кешіге соғады; мұның аса қайғылы салдары дереу-ақ байқалады да, осы романның бас кейіпкері әзірге таяқ жеумен ғана құтылады; одан қаша жөнелген әлгі сорлы бетіне шапалақ, кеудесіне таяқ тигенде он қадам ұшып кетіп, дүние жүзілік соғысқа бір-ақ сүңгиді.

	1

	Фицек мырза етікшілік кәсібін әлдеқашаннан-ақ қойып кеткенімен, былғары сатушы бір танысы оған сыйлық етіп календарь жіберіпті; бірақ ол тек апрель айының аяқ шенінде ғана келіп жеткен еді. Календарда көк аспан, жарқыраған дүние, зәулім биік үйлер бейнеленген; Жана жыл құтты болсын, жаңа бақытқа жетіңіз. Ең арзан былғары сатушы Петер Вадас» деген жазу жазылыпты. Бұдан төмен қарай календарь парақтары желімделген екен.

	Таң ата Фицек мырза ішкиімшең орнынан тұрып, қабырғаға шегелеулі тұрған календарьға келді де, оның бір парағын жыртып алып, дауыстап оқи бастады:

	— «Мың тоғыз жүз он төртінші жылғы жиырма сегізінші июль. Сейсенбі». — Бұдан кейін оның есіне ертеректе бір оқыған күлдіргі тақпағы түсті де — «Қасиетті Янош май қауыпты» — дегенін қоса айтты.

	Әлі төсекте жатқан Банды Беланың сақылдаған күлкісі естілді. Фицек мырза бастапқыда оларды өзіне, календарды ежіктеп оқып тұрғанына күлді ғой деп ойлады. Әдетте ол таң ата қайдағы жыны келіп, қатулана оянатын; бүгін де ол ашу шақырып балаларына дүрдие қарады. Бірақ Бела ақтала сөйлегендей дабырлап «Әулие Янош май қауыпты» — деп қайталағанда Фицек мырзаның ашуы бірден тарқап кетті. Ол тек сұқ қолын шошайтып, балаларын бір қорқытты да;

	— Балам-ай, мен де не болса соған күле берген болсам, әлдеқашан-ақ екі езуім екі құлағыма дейін жыртылған болар еді, — деді.

	Ешуақытта ұйқысы қанып көрмеген Пишта бұл күні ерте тұрды: бәлкім, бірдеңе етіп қашып кете алар. Егер басқа бір кез болса, ол Игнац Селешиге бәлсінбей-ақ барар еді; тап бүгін оның өкпесі тым қатты. Өйткені, бүгін оның шешесі Лиза мен Беланы алып, Сент мартонға жүргелі жатыр, ал оған сен де жүр деген жоқ; кеше, циркке ақыры алынған күні, ол таңертеңнен кешке дейін атқорасының қиын тазалады да, дәл кетер алдында директорға: «Ертеңмен келе алмаймын, бірақ бұдан былай бірде-бір күн жұмыстан қалмаймын» — дегенінде, бастық ешбір жауап қатпастан қасынан өте шықты. — Пишта міне, осыларға ренжулі. «Мені қайтсін, — деп ойлады ол. Оның ызасын келтіріп кеткен енді бір жай мынада еді: швабтан шыққан бір жалаңаяқ «артист», «дреккерлл» дегеннің не екенін бұған дәлме-дәл, ешбір күмән қалдырмай түсіндірді. Осының бәрі тағы да есіне түсіп, көңіліне дақ салып тұр. Оның үстіне әкесі: «Сейсенбі күні пунилист Селешиге барып, кок боласың» — дегеннен бері Отто, Банди мен Бела Фицек мырзаның өзі бас болып, бұған күн көрсетуді қойды, қит етсе олар: «Кок, Кок». — деп мазақтайды.

	Фицек мырза Пиштаның ниетін аңғарып, кеткелі тұрғанын байқап қалды.

	— Ки бәтеңкеңді, Селешиге шап.

	Пишта басын көтеріп, әкесіне өкпелей қарады; бірақ көкірегін кек кернеп тұрғанын сырт пішінімен болса да жасыра алмады.

	— Папа… — деді бала тісін қайрап.

	— Ешқандай «папа» жоқ. Ана циркті таста. Олар сені ақымақ қылып жүр, тапқан екен есуасты.

	— Тапса таба берсін. Түк емес…

	— Сен осы «түк емесіңді» тастайсың ба жоқ па. Мұны қоймасаң, бір күні мен быт-шытыңды шығарамын, үйіңді таба алмай кетесің. Циркшылын мұның. Өй, оңбаған.

	Фицек мырза ішкиімшең сирағын сереңдетіп, төсегінен атып тұрды да, қолын жоғарыға көтеріп, айқай салды:

	— Гоп-ля.

	Бұдан соң тағы да:

	— Балам, сенен ешқандай артист шықпайды, артист шықса мына мұрнымды кесіп берейін, — деді.

	Пишта ескі ботинкасын киіп алып, жыртығынан шығып тұрған үлкен башпайына қарап тұрып қалды. Оның үстіне әлі төсекте жатқан алты жасар Беланың өзін мазақтаған дауысы естілді.

	— Кок, — деп дауыстады да бала көрпесін басына қайта бүркеп жатып алды.

	Көрпенің асты бүлкілдеуіне қарағанда ол әлі күліп жатса керек. Қаршадай болып кісі мазақтауын қарашы.

	– Өлтіремін, — деп тістене кіжінді де Пишта. — Бәрібір, асылып өлемін, — деп шыға жөнелді.

	Бірақ ол қашан және қай жерде өлетінін айтқан жоқ, ол мұны ойламаған да еді. Жол жүруге жиналып "жатқан шешесі баласының шығып кеткенін жаңа ғана байқап қалды да, асығып-аптығып, іздей бастады.

	– Қайда кетті? Пишта, Пишта, — деп шақырады ана. — Өзін бір айдан бері дұрыстап бір көре алмай жүргенімде, қоштаспай да кетті-ау…

	— Жүре берсін, онсыз да күніңді көрерсің,— деді Фицек мырза.

	«Онсыз да күнін көретін» Пишта Нефелейч көшесімен шығыс вокзалға қарай жүріп келеді. Таңертеңгі уақыт күндегісінен тамаша еді: Жан-жақтан ән салып, сыбызғыдай сайраған құстар бір бірімен тіл қатысады; аспандағы бұлт көшенің арғы жағындары үйлердің үстімен қалқып барады. Осы бір таңертеңгі тамаша шақтың да, ән салған құстардың да, қайықтай қалқыған ақша бұлттардың да халықаралық шиеленіспен, Пиштаның өкпесімен, сайлау тізімін жасаудағы жолсыздықтарымен ісі жоқ тәрізді.

	Пишта шығыс вокзалға да келіп жетті, мұнда бір жуан актер аяқ киім тазалаушы болып отырған-ды. Бұл кәдімгі қалалық парктегі «Бос сахнаға» шығып алып жексенбі сайынғы кеште ысылдап ән салып тұратын актердің дәл өзі. Ол әлгі тек солдаттарша көк киім киіп, жұртты күлдіру үшін екі бүйіріне қоңыр шүберек байлап алатын.

	Кезінде театр училищесін де бітірген екен — рас озық шәкірттердің бірі бола қоймапты, орташалардың ішінде жүрсе де керек. Сол тұста мұны театр иелерінің бірі шақырып алып, артист еткен екен. Алғашқы жылы, әскерге алынғанға дейін ол «Гамлеттегі» Розенкранц ролін, «Тұңғиық түбіндегі» полицеймен «Лилиомадағы» бухгалтер рольдерін ойнаған. Жаңада ғана толысып келе жатқан осы бір ақкөңіл жас жігітті театр түгелдей жақсы көріпті. Бәлкім, оның өзі де мұнан артық ештеңені армандамаған да болар; ол актер және өз ісін жанындай жақсы көреді, сондықтан оның болашақ өмір жөнінде енді қам жемеуіне әбден болады.

	Бұдан соң ол әскерге алынған екен. Бір жыл өз еркімен қызмет етуге тиіс болды. Алғашқы апта өтпей жатып-ақ бір күні рапорт беріп тұрғанында, фельфебель оны құлақ-шекеден мықтап тұрып соғып жіберді. Ол қайдағы бір «майтұмсық» «сайқымазақтың» өз взводының «сұрқын алып» жүргеніне ашуланды. Өйтпегенде қайтсын: күнде кешке асханаға барса-ақ болғаны, өзімен бірге жүрген басқа фельдфебельдер осы бір «актер» туралы ызыңдайды да отырады. Әбден ызасы өтіп жүрген болатын. Бүгін соның бір «реті келе қалды». Иегінен салып кеп қалғанда аңдаусыз тұрған байғұс бала тілінің ұшын қыршып алған болатын. Аузы қанға толды да кетті, тыйылар емес. Енді оның жабыспайтынын көрген әскері дәрігер «кедергі бола бермеуі үшін» жаңағы тілдің салбырап тұрған ұшын біржола кесіп тастаған-ды. Осыдан соң актер ысылдап сөйлейтін болды. Оның есесіне ауруханадан сауығып шыққаннан кейін бастықтар оны әскерден шығарып жіберді. Фельдфебель бір айлық мерзімге гауптвахта алды, бірақ одан актердің тілі қайта ұзарған жоқ, оның болашағы осымен қиылып, өнер жолы аяқталмай қалды. Бастапқыда ол есепшілік жұмысқа орналасты, онан кейін кеңседен жөнелтілетін хаттардың конвертіне адрес жазумен шұғылданды; бірақ жастайынан шапшаң жігіт күніне он сағаттан кеңседе отыра-отыра, әбден жалықты. Ол бір жәшікпен щетка сатып алып, Шығыс вокзалға барып орнықты: өткен-кеткен жұрттың аяқ киімін тазалай отырып, сахна жайында, рольдер жайында армандайтын болды.

	Күнде жалынып, жалбарына бергеннен кейін жаңағы «бос сахнаның» иесі, бояу сатушы Ене Диккер оған кешкі ойындарға қатысуға рұқсат етті. Ол актердің көңілін қалдыруды әсте де ойлаған жоқ: бірақ сонда да тек солдат рөлін ғана ойнайтын боласың деген шарт қойды. Жексенбі күнгі кештерде «Бос сахна» Пешт казармаларының солдаттарына лық толатын. «Өнердің аса бір білгірімін» деп ойлайтын Диккер мұны жақсы білетін еді. Әлгі көрермендер киімі жыртық бір жуан солдаттың өзіне жұрттың күн көрсетпейтіні, үнемі таяқ астына жүретіні жайында ән салуын мейірленіп тыңдайтын. Олардың бүйтетін де жөні бар-ды: ұрып соғылып жатқан өздері емес, ана сахнада тұрған солдат қой. Өзінің емес басқа біреудің таяқталып жатқанын солдаттар ең құрығанда аптасына бір рет, жексенбі сайынғы кеште көріп, жан рахатына бататын. Олар актерға қарап бірдеңе айтып масаттана қол шапалақтап, «биске» шақырып отыратын; бұл көрермендер естерінен танғанша күлетін еді.

	Бұған актер де бақыттымын деп сезінетін. Аптасына бір рет болса да ол жұрт алдына шығып, бетіне түскен шам жарығымен қоса жарқырап тұратын еді. Актердің мұны асыға күтуінде, сол күннің алдында алақайлап қуануында шек жоқ-ты.

	Енді, міне, ол Шығыс вокзалдың сағатына қарама-қарсы, тапал орындыққа отырып алып, аяқ киім тазалаушы ролін ойнағанына да мәз; бұл сәтте ол щеткасын бірде лақтырып, бірде қағып алады да, онымен жәшігін тоқылдатып қояды. Оның бүйткені жұртты аяқ киімін тазалатуға шақырғаны. Мұның өзі нендей бір ләззат аларлық көрініс дейсің. Ол жәшігін әр рет тарс еткізген сайын:

	— Мырзалар. Мырза — бикештер. Ханым — ханжадалар, — деп айғайлайтын.

	Өз қайғысын ұмытып кеткен Пишта осы актерді көргенде, анадай жерге барып тоқтап, оған қызыға қарап тамашалап тұр, Ал актер Пиштаның бәтіңкесінен шығып тұрған башпайына нұсқап:

	— Мен ана башпайыңды тазалап жіберейін бе, — деп сұрады.

	— Ағай, деп қуана сөйледі Пишта, — анау әлгі «Бос сахнада» жексенбі сайын «Шукшфирер» әнін шырқайтын сіз емессіз бе?

	— Жоғалт көзіңді!.. — деп айғайлады да актер балаға қарай щеткасын пәрменімен лақтырып жіберді. Ол баланың тап қызыл асығына барып сақ ете түсті.

	Ойбайлай жөнелген Пиштаның көзінен жас парлап атып кетті.— Өлтіремін! — деп кіжіне айбат шекті бала.

	Соңғы апталардан бері Пишта өзін ренжіткендердің бәрін: «Өлтіремін!», «Бәрібір, асылып өлемін!» — деп қорқытатын болды. Ол мұндай сөздерді әбден мезі болғанша немесе ұмытып кеткенше айтатын да жүретін.

	Бала ақсаңдай басып, өз жөнімен кетті. Ол Зират проспектісіне шыққанда ғана аяғының ауырғаны басылды. Бала жанағы щетка тиген жерін абайлап қарап еді, көгеріп ісіп кеткен екен.

	Пишта Орци проспектіне келіп жетті. Бұл тұста қоңыраулатқан бір трамвай оның алдынан өте шықты. Бала трамвайдың үзеңгісіне жармаса жөнелді. Мұны байқап қалған кондуктор терезеден басын сұғып, балаға қарай қолын сермей бергенде, трамвай аялдамаға жақындап та қалған еді.

	Пишта о бастан-ақ, бір көзін кондуктордан алмай келе жатқан болатын. Оның қолы еркін жететін жерде емес-ті. Аялдамаға жақындап қалған кезде үзеңгіден секіріп түскен бала екі домалап кетті. Бірақ сонда да ол кондукторға тілін шығарып үлгірді.

	Өзіне-өзі риза болған бала көңілденіп, жығылған жерінен атып тұрды да, әрі қарай жүре берді. Ақыры ол Игнац Селеши тұратын Юллей проспектіне келіп жетті.

	2

	Пишта үйге кіре беріс есікті көргеннен-ақ, аң-таң болып тұрып қалды. Жан-жақ қабырға ақ мәрмәрмен апталған, терезе алды да тап сондай. Босаға мен төбеден жылтыраған ал қызыл, сап-сары, көкпеңбек және жап-жасыл сәулелер көрінеді. Бала не істерге білмей сасып тұр: «Сен ана жыртық бәтеңкеңмен, қап-қара табаныңмен бұл жерді қалай басып тұрсың», — деген дыбыстар естілетін сияқты. Осы кезде Пишта өзінен-өзі ұялып, басын кеудесіне тықты да, әрі қарай жүре берді.

	Алдан көрінген ұзын коридордың о басында бастапқыдан да әдемі тағы бір есік тұр. Мұнымен қораға шығатын болса керек: екі жақ қабырғада «Осы үйде тұратын адамдардың тізімі» ілулі тұр. Бұл тізім қолмен де жазылмаған, бояумен де боялмаған, шынының ар жағында жылтырап әлде нендей бір таңғажайып әдіспен жазылғандай көрінеді.

	Бала келген бойы тоқтай қалып, әлгі жазулардың иісін иіcкемек болғандай басын көтеріп еді, ештеңе аңғара алмады. Ол жаңағы жазуларды бір-бірлеп оқи бастады: «Бельэтаж. Д-р Золтан Бередеи. Приват — доцент. Археолог». Мұның не екенін Мартон да біле қоймас, қаншама озық шәкірт болса да, — деп ойлады Пишта. Бұ да бір керек болар деген оймен бала әлгі жазуды есінде сақтау үшін қайта оқыды; Мартонды білмейсің деп мазақтауға да керек қой. Пишта өзіне-өзі күліп, жаңағы жазуларды онан әрі ажырата берді: «Геза Чермак. Оқ-дәрі жасайтын Манфред Вайс заводының вице-директоры». Бала қабағын түйе қалды. «Бу да директор. Мектептікі сияқты екен… Құрысын бәрі». Бұдан соң Пишта сәл төмендеу жерде ілулі тұрған жазуларды оқи бастады: «І қабат. Эден Кнаффер. Әулие Иштван ауруханасының бас дәрігері. Венеролог». Бейтаныс осы бір сөзді көргенде Пишта қайта жымиды. — Ә, бәлем, Мартон… тұра тұр!.. Ве-не-ро-лог». Бала мұны да жаттап алғысы келіп еді, алғашқысын ұмытып қалармын деп қорықты да, қоя қойды. Бұрынғы сөз оған қатты ұнады: «Археолог!» — деген бір ғажап емес пе Келесі бір жазуда патша киетін бес тісті сәлденің суреті тұр. Оның астында былай делінген: «Д-р Имре Сентирмай. Ұлы мәртебелі король әрі императордың камергері». Бұл не бәле болды екен? Ка-мер-гер дегені несі? Камера болды ма екен, әлде не? Камера деген, былайша айтқанда, іші бітеу ебірдеңе ғой. Ал каморка деген де бар ғой. Мамам: «Вареньені каморкаға апарып қой», немесе «сенекке, шошалаға» апар дей беруші еді-ау. Сонда бұл үйдің иесі корольдің қойма бастығы болғаны ғой… Дәрігері де қасында екен…

	Бала онан әрі оқи берді: «ІІ қабат. Шимон Браун». Одан басқа жазылмағаны несі? Не істейді екен ол сонда? Мұнда ондай ештеңе жазылмаған ғой… Екінші қабатта одан басқа ешкім тұрмайтын да болар… Өйткені басқа ешкімнің аты жоқ. Түк бітірмесе де, екінші қабатты түгел алып жатқанын қарашы… Шимон Браун. Пншта иығын бір қақты да, манаты өзіне ұнаған жазуға қайта қарады: «Археолог». «ІІІ қабат. Д-р Ижо Лукач. Ағылшын венгер банкінің заң кеңесшісі». Мыналардың бәрі дәрігер екен-ау… Өңкей доктор деп тұр ғой… «Д. р Карой Антони. Гимназия директоры». Пишта «директор» деген сөзді көрмегендей болып, онан арғыларын оқи бастады: «ІV қабат». Мұнда шынымен бастырылған қағазда үш кісінің аты жазулы тұр. «Д-р Иожеф Везентал — округтік судья». Тағы бір доктор шыға келді! «Армии Перл. Әмбебап дүкен». Ә, мынаны мен білемін… Иә, яғни, оның өзін көргенім жоқ, бірақ Текели проспектінде оның дүкені бар… Олай болса, Перл осында тұрады екен ғой. «Ой, қызық-ай!» — деді де Пишта ойланып қалды.

	— Игнац Селеши, — деп оқыды ол әрірек тұрған бір шынының астындағы қағаздан. — Баспашылар кәсіподағының секретары. Жалпыға бірдей жұмысшылар тұтыну кооперативінің вице-директоры. Жұмысшылардың қауіпсіздік кассасы тексеру комиссиясының мүшесі». Пишта таң қалды: «Социалист екені жазылмапты… Онда, өтірік екен ғой, папам «цуцилист» деп мазақтап айтады екен ғой». Бала көзін жұмды да, әлгі жаттап алған сөзін қайта есіне түсіргісі келді: «Архе…» — деді де жаңағы тізімге қайта қарады: «олог» — деген жалғасын қағаздан оқыды. «Мұның жоғары көтерілетін сатысы қайда болды екен.» — деп ойлады бала.

	Осылардың бәрін әбден қарап болғаннан кейін, Пишта далаға шықты. Ол жоғары қарап еді — таң қалып, басы айналып кетті. Үйге кіретін ешбір есік, көтерілетін саты көрінбейді, бірақ жан-жақ қаптаған терезе, балкондар… «Мынау бір қызық үй екен…» — деп ойлады бала. Сөйтті де ол жаңағы келген жеріне қайта барды. Есіктің добалдай қола тұтқасын мықшыңдай итеріп, ол қораға әзер енді. Жан-жағына көз салып еді, жоғары шығатын сатыны да көрді. Бұл жерде бала тағы да не істерін білмей тұрып қалды. Төрт жағы бірдей тұйық, тормен қоршалған есіктің ар жағында төрт бұрышты жәшік тұр, төменгі темір есіктің маңдайшасына «лифт» деген жазу қағылыпты. Мұның не екенін білмеген Пишта жаңағы сатымен жоғары шыға бастады. Аяғының асты қып-қызыл кілем, оны басқыштың әр сатысына сары жезбен бастырып қойыпты. Үшінші қабатқа барғанда, кілем таусылды. Пишта сәл де болса өз-өзіне келгендей болды. Ол әлі де жоғары өрмелеп барады. Осы мезетте ол біреудің айғай салған дауысын естіді:

	– Қайда барасың, әй, тентек.

	О кісінің дауысы басқыш орналасқан осы үңгірді гуілдетіп жіберді. Пишта осы дауыс шыққан жаққа қарай, төмен қарап еді өзінің басы қайқайып, жұлығы шыққан бәтеңкесінен басқа ештеңе көре алмады.

	— Түс, шапшаң, төмен түс!

	— Жарайды, — деп күңк етті Пишта.

	Төменгі қабатта оны тым жақсы киінген, бірақ түсі суық бір еркек күтіп тұр екен.

	— Кімге бара жатырсың?

	— Селеши үйіне бара жатырмын, — деп күбірледі Пишта.

	— Немене, саған ана есік жетпеді ме, — деп балағаттай жөнелді әлгі еркек.

	«Үй иесі болар», — деп ойлады да бала сасқалақтап әрең, жауап берді:

	— Басқа есіктің барын білген жоқ едім…

	— Тұмсығыңа бір салып қалсам, білер едің. Тұрма, жаның барында кет бұл жерден, — деп ақырды әлгі кісі. Бұл осындағы қора сыпырушылардың үлкені болса керек, одан басқа ешкім де емес; Сөйтті де ол сұқ қолын шошайтып, коридордың ана басындағы қараңғы бұрышқа сілтеді. Пишта шапшаң басып, солай қарай томпаңдай жөнелді. Алдынан шыққан қара көлеңкедегі есікті ашып, ішке кіргенде, Пиштаның іші жылып жүре берді: алдынан көрінген саты тап өз үйіңдегіден аумайды екен.

	3

	Селеши үйіне кіргеннен кейінгі алғашқы жарты сағатты о ғып, бұ ғып, әрең өткізді. Ас үйіне көз тояр емес. Еденіне алма кезек салынған ақ және қызыл плиткалар төселген екен. Ішкі қабырға түгелдей әшекейлі бірдеңелермен безеліпті. Мұны көргенде баланың көзі бұлдырап, басы айнала бастады. Одан көзін тез алып, еденге қарап еді, жаңағы ақ пен қызыл бір-бірімен ұласып, бұрынғыдан да бұлдырап кетті.

	Есіктен төрге дейін соғылып бір шеті дағарадай газ плитасына тірелгенше созылып, аппақ қардай шкаф тұр. Беті шынылаған, ортадан жарылып ашылатын қос қақпағы бар екен. Шынының ар жағынан неше түрлі тарелка, табақ, шыныаяқ, стакан, құты, графин, толып жатқан басқа да фарфор және шыны ыдыстар көрінеді. Шкафтың қарсы алдындағы қабырғаға ет турайтын, кофе үгетін, мак тартатын, өрік шағатын аспаптар бекітілген; әрқайсысының астына аппақ жып-жылтыр тақтайша шегеленген. Су келетін кранды көргенде Пиштаның өз үйі есіне түсті; онда кранның өзі де, оның астындағы ыдыс жуғыш та тот басқан, салтақ-салтақ бірдеңе. Ал мына үйдің краны айнадай тап таза, жалт-жұлт етеді. Оның астындағы төрт бұрышты фарфор тегененің үлкендігі сондай, тіпті ішіне түсіп кісі шомылғандай еді. Мұндағы кран екеу: Бірінен ыстық, бірінен суық су келеді екен. Мұның оң жағында — мұздатқыш, онан әрі үлкен стол, оны айналдыра қойған орындықтар, бұрышта тағы бір кішкене стол тұр; осының бәрі көкпеңбек, жылт-жылт етеді. Сары жезбен өрнектелген газ плитасының үстінде шәйнек қайнап тұр. Есіктің қақ маңдайшасынан жоғары бір ғажап сағат ілулі тұр. Пишта ас үйге кірген сәтте оның бір қобдишасы ашылып, ар жағынан бір құс шыға келді де, «Көк-көк», «Көк-көк», — деп тоғыз рет шақырды. Онан соң әлгі құс жылп етіп, ішке кіріп кетті де, қобди жабылып қалды. Ал сағат сол баяғы ілулі күйінде тұр.

	Міне, керемет.

	— Бүгін осы үйде келіге су құйып түйетін сен боласың ба, — деп сұрады Пиштадан алдынан шыққан бір әдемі қыз; ол шамасы он алтыларда болса керек, белінен төмен түсіре алжапқыш тартқан.

	Осы қыздың түрі де, ұяң шыққан дауысы да Пиштаға бірден ұнады; оның жаңағы «келіге су құйып түйетін сен бе» деген сұрағы да, үй-іші өзін мазақ қылатын «кок» деген сөзді айтпағаны да Пиштаның жанына жағып тұр.

	— Иә- иә, Бикеш…

	Қыз күліп жіберді.

	— Бикеш дейсің бе… Тағы не айтпақ едің… Бәлкім, графиня дерсің. Мен мұнда үй қызметшісімін, — деді де ол Пиштаға иіліп, ізет етті. Көзі мөлдіреп, түсінен инабат пішіні сезіледі. Мен Маришкамын. Маришка Хорват. Сәлеметпісің,— деді де ол балаға қолын созды.

	— Аманбысың,— деп күле сәлем қайырды да, өзімен амандасқанына дән риза болып кеткен Пишта да оған қолын созды.

	– Әкең саған қандай ат қойып еді.

	— Пишта… Пишта деп атапты…

	— Пишта, — деп қайталады қыз. — Пишта… тым жақсы ат… Менің ағамның да аты Пишта… Пишта болғанда қандай десеңші.

	Қыз дауысы сыңғырлап, осы үйдің көркін келтіріп жіберді. Мұндайда Пишта сәл бірдеңенің өзіне де риза болып, ілезде-ақ, жадырап жайнап кететін әдеті еді.

	Ондай заматта күллі дүние оған түп-түгел өзгеріп, жұмақтай бола қалатын.

	Екі бала танысып, дереу достасып кетті. Маришка Пиштаға қатты ұнады. Ол баламен ежелден таныс кісіше сөйлесіп отыр. Қай сөзді болсын Пиштаның шешесі сияқты Дунай сырты халқының әуенімен айтады: «ш» орнына «ж» деп келеді. Сонда, мұның аты Пижта болып тұр. Бала өз үйінде отырғандай болды. Ол анадай тұрған бір биік орындыққа секіріп мініп, аяғын шолжаңдата бастады. Ол жыртық бәтеңкесі, оның аржағынан шығып тұрған башпайы көрінеді-ау деп, Маришкадан ұялатын да емес. Олар әр нені айтып, Селеши ханымның оянуын бірге күтті.

	— Сіздің үйде бала көп пе, — деп сұрады Маришка.

	— Бесеу, — деп жауап берді Пишта. — Мені қоссаң, алтау.

	— Сол да көп пе?! — деп қолын бұлғаң еткізді Маришка. — Біздің үйде тоғызбыз, сонда да түк емес.

	— Түк емес, — деп Пишта күліп жіберді.— Түк емес дейсің бе. Онда түк болу үшін қанша бала болу керек еді.

	— Менің әпкемнің он төрт баласы бар. Бала деп соны айт. Әй, Пижта-ай, — деді де қыз баланы аймалағандай болды.

	Пишта аяғын шолжыңдатып, әлі сол орындықтың үстінде отыр. «Мына жер бір оңды ғой, — деп ойлады ол. — Менің тағы да келіп тұруыма оңды болды-ау». Маришка қос тізерлеп отыра қалды да шкафтың төменгі суырмаларынан бірдеңені іздей бастады. Пишта оған көз алмай қарап отыр. Бала оның шашынан сипағысы келіп еді, батылы жетпей, қоя қойды. Қыз Пиштаның ойын сезе қалғандай, жалт бұрылды да, қолаң шашын иығынан асырып қайырып тастады.

	— Біздің үйде, — деп күрсінді ол, бір-ақ ер бала бар, қалғанымыз қызбыз.

	— Ал бізде бос ұл, бір қыз бар.

	— Ойбай-ау, ол оңды ғой.

	— Неге?

	Ақымақ болмасаң, соны да білмейсің бе.

	Пишта мұның сырын білмегеніне қатты қысылып, әңгімені басқаға аудара қойды.

	— Сенің әкең не табыспен күн көреді?

	— Алдына келгенінің бәрін жей береді де күнін көреді,— деп қалжыңдады қыз. Оның шашы алдына қарай сусып келіп, бір ұшы тағы да жерге тиді. «Құдды мысықтың. құйрығыңдай жұмсақ екен» — деп ойлады Пишта.

	— Жоқ, мен оны айтпаймын, — деді сәл ренжіңкіреп қалған Пишта. — Есебі, кәсібі қандай дегенім ғой.

	– Әр қилы… Кейде балтаның сабын жонып отырады, кейде картоп қазады, ат шомылдырып, өзен жағасында болатын күндері де кездеседі; атқора сыпырып, қиын тазалайды, онан соң трубкасын тартып ұзақ отырады… Түнде ұйықтайды, күндіз ас ішеді… әрине, бар болса…

	Пиштада үн жоқ. Маришка оған қарай мойнын бұрып, жалт қарағанда, баланың ренжіңкіреп қалғанын сезді де, қалжыңын тоқтата қойды.

	— Апыр-ай, мына шашы құрғырдың түсе беруін-ай! — деп бұрымын артына қарай лақтырды да, қыз баламен қайта сөйлесе бастады:

	— Сонда сен менің әкемнің кім екенін білгің келе ме?

	— Иә.

	— Шаруа.

	— Сонда… есебі, жері де бар ғой.

	— Ба-ар.

	– Қанша?

	— Екі хольд.

	— Ол екі хольд деген қанша? Осы үйдің қорасындай ма?

	— Ол не дегеніңіз— деп қолын сермеді қыз балаға күле қарап.

	– Өзің түк білмейді екенсің ғой, он есе көп.

	— Көп қой, — деп Пишта бірдеңе білгенсіп басын изеді.— Тым көп екен.

	— Көп емес, әрине, айына алты флоринт үшін соң тұр, — деді Де Маришка басын шайқап, балаға таңдана қарады. — Көп болса, мен бүйтіп үй қызметшісі болып жүрер ме едім?

	— Көп емес пе?

	— Көп емес, әрине, айына алты флоринт үшін соншама мықшыңдар ма едім, көп болса?

	Пишта бұл арада не дегенмен қызды жұбатқысы келді.

	— Менің шешем де тұрмысқа шыққанға дейін үй қызметшісі болыпты. Ал оның әкесі деревняда ер-тұрман жасап, көп ақша тапқан көрінеді… Күллі жылқының ер-тұрманын бір өзі жасаған екен.

	Қыз қайдағы бір алысқа қарап тұрып қалды. Үн жоқ. Пиштада аузын жаба қойды. Жұбатқанда өстіп жұбата ма екен. Шешесінің үй қызметшісі болғанын айтқаны несі.

	– Қожайынның әйелі ашушаң емес пе, — деп сыбырлай сұрады бала.

	— Онда сенің не жұмысың бар, — деп тырс ете қалды қыз. — Күндіз мұнда болғанымен, кешке үйіне барасың; сонымен бір күнгі қызметін аяқталады. Ал мен болсам күндіз-түні бірдей осындамын ғой.

	Бірақ Пишта тағы да ернін жыбырлатып, бірдеңе дегендей болды. Маришка оның да әлгі ерте кетіп кеш келесің дегенге ренжігенін аңғарды, сөйтті де ол баланы көңілдендіру үшін қайта мазақтай бастады.

	— Сен одан да мынаны айт, қыз сүйіп көрдің бе?

	Пишта қызарып кетті.

	— Жо… Жоқ… Иә…

	– Өтірік айтпа, Пишта. Одан да мойында. Сен оны маған айтуыңа болады… Бұйырмасын, тісімнен шығармаймын. — Солай деді де қыз баланың алдына барып тұра қалды. — Айтатын болсаң, тез айтсайшы, аты кім? — деп даусын шығарыңқырай түсті.

	– Қалай десем екен… Пирошка, Пирошка Пюнкешти… — деді Пишта түкірігіне шашалып. Бірақ тап сол мезетте оған бұл өтірік сияқты еді, ол Пирошка Пюнкештиді емес, Маришканы сүйемін дегісі келіп тұр. — Пирошка…

	— Аты әдемі екен…

	— Ол білмейді…

	— Нені, — деп күлді де қыз Пиштаның шашынан сипады, — өзінің атын білмей ме.

	— Жоо… Жооқ, Менің оны…

	Өстіп тұрғанда ас үйдің есігі ашылып, Селеши ханым кіріп келді. Тек юбкасы ғана болмаса, әйелге ұқсайтын жері жоқ. Кеуде, бөксе, балтыр дегендеріңіз қатып қалған, дырдай арық.. Түсі суық, көзінен ызғар келеді, жаман кісі тәрізді. Мұны көргенде Пишта қорқып кетті.

	— Бәлкім, сен мен келгенде орныңнан тұрарсың,— деп айғайлайды ол балаға.

	Пишта жаңағы биік орындықтан шұбатылып әрең түсті де Селеши ханымнан көз алмай, бадырайып қарап тұр.

	— Анау аяғыңдағы не өзі, бәтеңке ме, шешең бұдан жаман ештеңе тауып кигізе алмаған ба. Сонда мен осы үшін сенің әкеңе күніне бір крона төлеймін-ау. Сен мына түріңмен қайтып аспаз болмақсың,— деп зекіді де, ол баланың сағын әбден сындыру үшін — Оңбаған кок, — деп тағы айғайлады.

	Бұл бір Пиштаның ұмыта бастаған сөзі еді. «Кок» дегенде баланың өңменінен біреу найза сұққандай болды.

	— Шеш ана аяғыңдағыны. Басқасын киесің, Кешке кетерінде тастап кетесің.

	Үрейі ұшып кеткен Пишта бүгжеңдеп, бәтеңкесін шеше бастады. Сәлден соң ол жалаңаяқтанып, тас еденнің үстінде, Селеши ханымның алдында қалшиып тұрды. Оның бойы баладан сәл ғана биік екен.

	— Шұлығың да жоқ па, — деп тағы да зеки сұрады да Селеши ханым басын шайқады. — Аяғың да кір. Тез жу анда барып. Мойныңды көрсет. Мұны да жу. Қолыңды да жу. Сен немене, мына қолыңмен менің адал асымды ұстамақпысың! Әй, құдай оңдырмаған оңбаған екенсің!.. Мынау жалба-жұлбаң не, киім бе?! Ұялсаң етті! — деді де Селеши ханым онан әрі аузына не келсе, соны айта берді. Бұ кісі қонақ үйде отырғанда қой аузынан шөп алмайтын жуас болғанымен, ас үйге шығысымен-ақ долданып кететін.

	Пишта өзін біреу арқасынан таяқтап жатқандай сезініп тұр. Әлгі сөздердің бәрі оған тіпті таяқтан да қатты тиеді. Үй иесінің әйелі ақыра-ақыра әбден шаршаған соң сәл демін алды да қайта бастады: «Мен келгенше аяғыңды жуып кел» — деді де, шығып кетті. Қайта келген ол қолындағы ақ халатын, аспаздар киетін ақ қалпағын, бір пар әйел шұлығын және бір пар еркек бәтеңкесін баланың алдына қарай лақтырып жіберді…

	— Ки ананы аяғыңа, — деді ол.

	Пишта жаңағы шұлықты киіп, аяғын бәтеңкеге сұғып еді, Маришкаға тағы бір қарағысы келіп басын көтерді.

	Ол газ плитасының қасында тұрған бұл қыз кофе үгетін диірменге дән салып, бұрап тұр екен. Одан соң қыз шәйнекті газдан алып ішіне бір шөкім кофе салды да ешкімге сездірместен көзін төңкере Пиштаға бір қарады.

	Еденде жатқан бір бәтеңке шалқасынан, екіншісі екпетінен жатыр.

	«Кө-ке, Кө-кек», — деп қабырғадағы сағаттың соққаны тағы естілді.

	— Сағат он болды, — деп ызыңдады да Селеши ханым. бол, тез! — деді.— Сен немене, бұған қарап қалғаның… Сендер жаңа не деп оттадыңдар! Мені естімеді деп ойлайсыңдар ғой. Көрсетермін мен саған махаббатты. Өй, оңбаған, салдақы, ұялсайшы!

	Пишта екінші бәтеңкесін кие бастады. Оны ала беріп тісін бір қайрады да, мынаның өкшесімен басын жаратын-ақ қатын екен деп ойлады. Бірақ осы кезде оның Маришкаға көзі түсіп кетті де оның үрейленіп тұрғанын аңғарып, «жарайды» дегендей қоя қойды. Ол екі бәтеңкесінің де бауын байлап, орнынан тұрды. Аяғына қарай еді, кісі күлерліктей екен. Құдды циркте жүретін. сайқымазақтардың бәтеңкесіндей ұп-ұзын, сала құлаш. Игер мұны тік қойса, қара табанынан тізесіне дейін жетер еді. Бәтеңкенің балаға үлкен боп тұрғанын Селеши ханым да көрді.

	— Шеш, — деп долданды ол; бәтеңкенің үлкен болғанына осы бала кінәлі тәрізді. Ханым жұлқына шығып, бөлмеге қарай тартты.

	— Анау сені салдақысын деді-ау, — деді Пишта тісін қайрап.

	Маришка саусағын ерініне тоса қойды.

	– Үндеме, — деп сыбырлады ол. — Қарсы келме, өлтіреді мені.

	Селеши ханым ас үйге қайта келгенде, екі балаға кезек қарап, осылар мен туралы бірдеңе деген жоқ па екен дегендей күдіктене кірді. Оның қолында әйелдер киетін биік өкше туфлиі бар екен.

	— Мынаны ки.

	Ханымның лақтырып жіберген туфлилері домалап, баланың аяғы алдына келді. Пишта оны киіп алғанда, Селеши ханымнан бойы биік болып шыға келді. Бұдан соң ол ақ халат, ақ қалпақ киіп тұра қалғанда, сыртын әктеген пештің мұржасына ұқсады да қалды. Бірақ әлгі ақ қалпақтың ішінен баланың сарғыш кекілі көрініп тұрғанын байқап, Селеши ханым оны жалма-жан қалпақтың ішіне қарай ысыра тықты. Тіпті Пиштаның бетін де тырнап алды. Бала сәл қымсынып, тырнақтың сызып кеткенінен тітіркенді. Сол-ақ екен Селеши ханым онан әрі айқайлай жөнелді:

	— Шаштаразға қашан барып едің. Битің жоқ па.

	Сөйтті де ол еркек балалардың нендей бір жамандары кездесетіні жайлы әр түрлі оқиғаларды айта бастады, мәселен, мына жапсарлас көшеде «бет-аузы салтақ-салтақ бір жаман бала» біреудің үйіне кіріп, шұжықтарын, сүрлеген еттерін алыпты да, ыдыс-аяғын сындырып кетіпті; ал оның ар жағындағы бір көшеде «тап сондай жалаңаяқ бір бала» үйдің шатырында шылым тартып отырып, өрт шығарыпты, үй иелерінің онда іліп қойған кірі өртеніп кеткен екен; «қала сыртынан келген тағы бір оңбаған бала» осыдан үш жыл бұрын ыдыс-аяқ, жуған бір шелек жуындыны Селеши ханымның басына төге салыпты; ал өткен жылы «он жасар тағы бір оңбаған» сол Селеши ханымға ашуланып, ішінен түртіп қалыпты. Жас болғанымен, барып тұрған баукеспе, қарақшы екен. Іші ауырып, сол күні Селеши ханым кинодан қалып қойған көрінеді…

	Осыларды айтқанда үй иесі анда-санда бір тоқтап алады да, үздіксіз сөйлей береді. Басқа біреу болса, ендігі тіліне жара шығатын кез де жетті… Пишта: «Үніңді өшіретін кезің бола ма, жап аузыңды», — деп айқай салуға әзір тұр. Ханымның әлгі айтқан сұмдықтарынан оның басы ісіп кеткен тәрізді. Ал үй иесі тынар емес, сөйлеп тұр, сөйлеп тұр… Ол енді үй күтуші қыздардың неше түрлі сұмдықтарын айтуға кірісті: «бір жүзіқара» өзінің көңілдесімен уәде байласып, Эльза Магнашты өлтіріпті; Петефи көшесінде «тап сондай бір салдақы» ханымның көзіне шөп салып, үй иесінің өзімен көңілдес болып алыпты. «Бастапқы келгенде қой аузынан шөп алмайтын момақансып-ақ кірген екен. Өнерін әбден үйренісіп алғаннан кейін көрсетіпті». Осы бір оқиға есіме түскенде, құйқа терім шымырлайды, төбемнен жай түскендей болады да тұрады. Бәрібір, «ол сайқал» сол үйден қуылды», қазір ол қалтасында сары билеті бар Конти көшесінде қаңғырып жүрген көрінеді. Тағысын тағылар, тағы сондайлар, — не бәрі он минуттың ішінде Будапештті түгел балағаттап шықты.

	Пишта дірілдеп, жұдырығын түйіп тұр. «Өлтіріп-ақ тастар ма еді» — деп ойлады ол. Төңіректің бәріне жиіркене қарайды. Манағы өзіне қатты ұнаған шкафтар, стол орындықтар, қабырғаға ұстаған, еденге төсеген түрлі-түсті жылтыр плиткалар — осының бәрі балаға құбыжықтай көрініп тұр. Аяғындағы әйел бәтеңкесіне көзі түсіп кеткенде Пиштаның онымен қалай жүрерін білмеді. Аяқ, бассам құлап кетермін деген оймен, ол ақ халат, ақ қалпағына таңданып орнынан қозғалар емес.

	Өстіп тұрғанда оның денесі қызып, басы ауыра бастады. Мына қорлыққа ол көп шыдайтын түрі жоқ; сәлден соң ақ ол жаңағы орындықтарды лақтырып, ыдыс-аяқты сындырып бастайтын тәрізді. Шіркін, осының бәрін тас-талқан етсе, айызы бір қанар еді-ау!

	— Ойбай-ай! — деп күрсінді бала.

	— Не болды? — деп ақырды оған Селеши ханым. — Сен өзің немене, жарымес емессің бе. Мелшиіп неге тұрсың. Істемейсің бе мына шаруаны. — деп былдырлай жөнелді де, әңгіменің сыңайын өзгертті.— Сенің ойыңша, мен сені тегін асырайды дейсің бе. Күңкілдеме. Әлі қарның ашқан жоқ. Мен сендейді білемін, талайын көргемін. Алдарыңа бірдеңе келсе болғаны, опырып жібере жаздайсыңдар. Әдеппен, шымшып жеу дегенді білмейсіңдер. Өзі сенің атың кім. Пишта дейсің бе. Асағанда араның айдаһардай ашылатын болар. Мынау да сондай, деп ол дірілдеп тұрған Маришкаға қарай нұсқады, — Жегенде, опырып жібере жаздайды. Түпсіз бөшке тәрізді. Неге тұрсыңдар. Кірісіңдер тез.

	Түсінен шошып оянғандай Пишта жұлқына қимылдап, жұмысын істей бастады: ет шапқышқа салып, ет турады, өрік тазалады, мак ұнтады, тезге салып қант шақты. «Оңдап үк, бетке жағатын опадай болсын, түсіндің бе», — деп қояды анда-санда әлгі долы. Маришка сойылған тауық пен бір екі балапанның үстіне ыстық су құйып, жұмсартты да, жүнін жұлып, ішек-қарнын аршып әбден тазалаған соң мүше-мүше етіп бөлшектеді; шницель пісіретін етті тоқпақтап ұрды да, майға қуыра бастады; онан соң балық, аршып, тұздады да сухар ұнтағына домалатты; ұн елеп, жұмыртқаның сарысымен қосып иледі; табаға салып, сарымсақ, қуырды, толып жатқан басқа да тағамдар әзірлеп жүр… Шниттер, Кемень, Доминич жолдастарды қонақ, етуге әзірлік қыза түскен кез болатын, Олар Вайда мырзамен бірге бүгін сағат үшке қарай жиналып, осы үйден дәм татып кетпек. «Қымбатқа түседі, әрине, Амалия, бірақ шығынға қалмаспыз. Есеcі қайтар дей ойлаймын.»

	4

	Сағат екілерде Селеши үйіне келді. Ол ауыз үйге кіріп, сәл кідірді; үп-үлкен корзина көтерген біреу оған ере келген екен. Корзинадан жылтыраған шөлмек мойындары көрінеді. Үй иесі де, әлгі жүк тасушы да ептеп басып, ас үйге енді. Селеши быртиған қолымен әлгі шөлмектерді алып, еденге қойып жатыр, ішінен есептегенде тек ернінің қыбырлағаны ғана көрінеді. Корзинаны әбден босатқаннан кейін үй иесі сұқ қолын шошайтып, тағы бір рет есептеп шықты да, бос ыдысты жүкшіге ұстата салды. Бұл кезде ол маңдайының терін сүртіп, шайлық бірдеңе берер ме екен деп күтіп тұрған болатын.

	— Жүре беріңіз, достым, — деді де Селеши еңкейіп ыммен қоштасты.

	Корзинасын қолына алып, үй иесінің сараңдығына аң-таң қалған жүк тасушы Селешиге бір қарады да, езуін әрең тартып, үй иесіне ізет етті де, шығып кетті.

	Осы кезде жаңа «қызметшінің» аяғындағы әйел туфлиіне, ақ қалпағына көзі түсіп кетіп, Селеши қарқылдап күліп жіберді.

	— Сен неге күлесің? — деп тап берді оған әйелі.

	Селеши аузын жаба қойып, ернін әрең жиып үлгірді; ол аузына сосиска салғандай, тілін шайнай бастады:

	— Мен бе?.. Жоқ… әншейін… олла-һи, ештеңе дегенім жоқ,— деді де үй иесі әңгімені басқаға бұрмақ болды — Қанша жұмсадың, жаным, — деп сұрады ол әйелінен.

	— Сонда, мыналардың көзінше сұраушы ма едің? — деп әйелі жаңағы «қамтушы қызметшілер» тұрған жаққа қарай нұсқап — Жүр! — деді.

	Селеши бадырайып, шарасынан шыққалы тұрған көзін қатпар-қатпар қабағымен жауып, әйелінің соңынан ерді.

	Пишта жаңағы құлағымен естіп, көзімен көргендеріне сенерін де, сенбесін де білмей, аң-таң болып тұр. Сәлден соң ол әрең күлген болып, жымиды да Маришкадан:

	— Сонда не, мынау қазір қатынын сабамақ па, — деп сұрады.

	— Тсс!.. — деп қыз сұқ қолын ерніне баса қойды.

	…Сағат үште қонақтар да келді. Босағаны алдымен Доминичтер аттады. Лифтің ішінде кетіп бара жатып, сатыға төселген кілемдерді көргенде «бізде әлі осындай үйде тұрармыз», — деп ойлады Доминич. Бұлар үшінші қабатқа көтерілгенде кілемсіз жатқан баспалдақты көрді; ол: «Селешиге кілем жетпей қалған екен ғой. Болса болар, онша үлкен әкім емес!» — деп табалады ол ішінен. Сөйтті де лифт жүргізіп келе жатқан қора сыпырушыға сездірмей, әйелін бүйірінен түртіп қалды.

	— Немене? — деп шар ете түсті Шаролта. Доминич оған жауап берген жоқ, қайта ыза кернеген көзін басқа жаққа аудара қойды. «Мұндай ақымақ боларсың ба? Түк түйсігің жоқ-ау, шіркін!» деп ойлады ол. Тиісті қабатқа келіп жеткенде бұлар лифтен шықты. Қалтасын олай-бұлай қарап, Доминич жаңағы қора сыпырушыға:

	– Ұсағым жоқ екен, — дей салды. Сол-ақ екен лифтің есігі сарт беріп, жылжи жөнелді.

	Ауыз үйде Селеши мен Доминич бір-бірінің қолын қатты қысып, ұзақ тұрып алды. Олар бүйтіп «демократияша» амандасуды Шниттерден үйренген болатын. Жалғыз бұлар ғана емес, әйелдері де бір-бірінің мойнына асыла жаздады; бірақ бұл оңайлықпен бола қоятын шаруа емес еді: өйткені Селеши ханым Шарлотаның кеудесінен ғана келетін-ді. Олар бір-бірін шолпылдатып сүйіскеннен кейін, әрқайсысы бір адым кейін шегінді де, бір-бірін анадайдан бастан-аяқ қарап тұрып қалды: ондағысы: бір-бірінің әйелдік қасиеттеріне көз салу, кемшіліктері, жетіспей тұрған бірдеңелері болса соны байқап, оған керісінше, басқа бір мақтау сөз айту еді.

	— Күнім-ау, — деген жайдары, сыпайы үні естілді Селеши ханымның,— бүйтіп жасара беруге бола ма? Өйте берсең, қайтадан қыз болып кетіп жүрерсің!

	– Құрметті ханым! — деп дірілдей сөйледі Шаролта, — үстіңіздегі көйлегіңіздің тамашасын-ай, тек дұшпаны ғана жамандасын! Жібегін айтсайшы, қонуы одан да тамаша сізге. Сізге жараспайтын киім де болмас, мынадай сымбатты сұлу дене адамға біте береді екен-ау…

	Бұлар бір-бірімен сұхбаттасып, бірін-бірі тамашалап, мақтап тұрғанда екеуінің күйеуіне екі қол аз болып, төрт қолдасып амандаса бастады. Ақыры Селеши бұрын шаршады. Доминичке керегі де сол болатын. Ол Селешидің қолын тағы бір сілкіп тастады да, екеуі бөлмеге қарай беттеді; Шаролта Доминич пен Селеши ханым сән түзеп кетіп бара жатыр. Солардың ішінде «көзге түсетіні» ханымның аяқ басысымен, дене тұрқы. Фицек мырза кезінде бұл жөнінде де өз пікірін айтып үлгірген болатын: «Мынаған киім тігушіге үлгі өлшеймін деп бармаса да болады ғой — қу таяққа не болса сол жараса кетпей ме»

	Геза Шниттер кіріп келді. Ол бір құшақ гүл шоғын әкеліпті.

	— Мынау сізге, құрметті ханым, — деді де ол қолындағы гүл-гүлін Селеши ханымға ұстатты.

	— О, — деп ризалығын білдірді Селеши ханым. Бірақ оның әлгі «о»-сы еріксіз шығып кеткенін өзі де байқамай қалды. Бұдан кейін ол Шниттерді аяған болып: түріңізде шаршағандықтың ізі бар ғой, — деді.

	Шниттер қолымен маңдайын басты:

	— Түні бойы жұмыс істедім, көп жазу керек болып жүр…

	— Не жайында, Геза, — деп сұрады Селеши демін ішіне тартып… Бұл сәтте оның досына сұқтана қарап тұрғанын өзі де жасыра алмады. Үй иесінің Шниттердің рухани артықшылығы барын мойындайтыны бесенеден белгілі болып тұр.

	— Не туралы дейсіз бе, Жиырмасыншы ғасырда дүние жүзілік соғыстың шығуы неліктен мүмкін емес екені жайында, — деп жауап берді Шниттер.

	— О, — деді тағы да Селеши ханым. — О,— деді де Шпиттерді қолтығынан ұстап, бөлмеге қарай беттеді. Мұнда ерлі-зайыпты Доминич сәл де болса жалғыз отырғандарын пайдаланып, пәтердің артық кем жерлерін, үй мүлкін сөз етіп, сонымен бірге үй иелерін де жамандап үлгірген болатын-ды.

	Вайда есіктің қоңырауын қақты. Ол ауыз үйге кіріп келісімен-ақ сабан қалпағын киім ілгіштің үстіне лақтырып жіберіп, ары қарай жүре берді.

	– Құрметті ханым, ренжімесеңіз, мен мына ас үйге кіріп шыққым келіп тұр! — Аң-таң болған ерлі-зайыпты Селеши бұған жауап бергенше болған жоқ, Вайда алдында тұрған бір есікті ашып қалды да, оны тарс еткізіп қайта жапты. — Бұл емес екен ғой! — деді де ол жұртқа күле қарап, келесі есікті ашып кірді.— Мен алдын-ала бір көріп алғанды тәуір көруші едім, — деп түсіндірді де ол. — Неге болса да алдын-ала дайындық керек қой. Бірдеңе ішіп-жерде де алдыңа не келетінін күні бұрын біліп отырғанға не жетсін, — деп қалжыңдады.

	Селеши ханым жымиған тәрізденді, бірақ оның көкпеңбек тұз көзінен қысты күнгі аязда далада тұрған шынының ызғары соқты.

	Вайда осында тұрған барлық кастрюльдің қақпағын ашып көрді, анда-санда тамсанып, ернін жыбырлатып қояды; шкафтардың ішін ашып, онда толып тұрған пирожный мен шөлмектерді көзбен бір шолып өтті; әр шөлмектің қылқиған мойнын қолымен бір сипайды да, жазылған жазуларын дауыстап оқиды.

	Бұдан соң ол Маришканы жұлмалап, шыр көбелек айналдырдым да, Пиштаның мұрнын шертіп қалды. Сөйтті де тамаша! Тым жақсы! «Бұдан артық не болуы мүмкін дегендерді кезек-кезек айта берді. Бұдан соң жан-жағына тағы бір қарап: «Іске кіріселік!» — деді де, кенеттен асханаға жүре берді. Ең соңынан өзінің көңілдесін ертіп доктор Иожеф Камень келіп жетті; қасындағысы — жезөкшелер кафесінің әншісі Бешке Фелицаи болатын. Доктор Камень басына қара қалпақ киіп келген екен. Ол екі бүктеліп сәлем берді де, Селеши ханымның қолын ұзақ сүйді, сөйтіп өзінің көңілдесін жұртқа таныстырып өтті:

	— Менің жан сүйерім — венгер театрының үміті? — деді ол.

	Актриса ерлі-зайыпты Селешилерге таңдана қарап тұр; ол бұлардың бойынан жолшыбай доктор Камень айтқан қасиеттерді іздеп тұрса керек. Игнац Селеши иіліп сәлем берді де, актрисаның қолынан сүйе бергенде әйелін көріп қалып, тоқтата қойды; ол не сүйгенге ұқсамады, не сүймегенге ұқсамады. Тап осы жерде екі кеменің басын ұстамақ болған Селеши екі бірдей қателік істеді: Селеши ханым күйеуін әлгі актрисаның қолын сүймей қойған жоқ деп ойласа, Бешке Фелицаи еркектің ерінін тақап келіп, сүймей қойғанына не дерін білмей, аң-таң болды да, өкпелеп қалды.

	Өзінің негізгі жұмысымен бірге «күзетшінің» міндетін де атқарып жүрген Пишта актрисаға қарауға қорқады: өйткені «Бос сахнада» ән салатын Фелицаи оны танып қоюы мүмкін. Оған әнші күнде барса, бала да күнде баратын; оның үстіне мана таңертеңгі щетка лақтырған актер сияқты бұл да бірдеңемен салып қалуы мүмкін ғой.

	Қонақтар алдымен Селешидің «кабинетсымағында» жиналды. Анығында бұл кабинет емес, үй иесінің ұлы Наци жататын бөлме еді. Бала реалдық училищеде оқиды Жаңа ғана қолына үш крона ұстатып, шешесі серуендеп қайт ден жіберген болатын; тап қазір ол Лукаченск жағасында, күнге қыздырынып, сондағы суға түсіп жүрген сұлу қыздардың жалаңаш денесін тамашалап жатыр. «Рестораннан тамақ ішерсің», — деген-ді Селеши ханым баласына. Бұлардың ұлы добалдай болып өсіп, қызға қарап жүрсе де, әлі күнге шолақ шалбарын тастамаған-ды; сирағының қап-қара жүні үрпиіп жүруші еді. «Жаз келді, масайрап қыдыр…ұлым. Бізде болғалы отырған бүгінгі думанның саған түкке керегі жоқ» — деген еді оған шешесі. «Саған түкке керегі жоқ», «думан» дегенде о кісі жаңағы Кеменьнің көңілдесін айтқан болатын.

	Қонақтар тәрбие көрген адамдарша кабинетте он бес минуттай отырып, әр нәрсені әңгімеледі— олар үзіліс арасында асханаға лап қойған жұмысшылар секілденіп, бірден асқа кірісе алмайды ғой.

	Үй иесінің әйелі қонақтарды осылай отырғызып, өзі шығып кетті. Көрші бөлмеден тарелкалардың сылдыры, шанышқы-пышақтардың дыңылы, стакандардың шылдыры естіліп тұр. Мұнымен бірге: «Қайда қойып жатырсың? Онда қоймай! Мұнда қой! Өй, оңбаған кеще» — деген Селеши ханымның да үні естіледі.

	Жаңа жауған қардай аппақ дастарқан жабылған стол жан жақты әзірленіп, қонақтардың отыруына әзірленіп жатыр.

	Вайда қағаз жазатын столдың үстіне мініп алып, бір жағынан, доктор Кеменьмен, бірдеңені әңгімелеп отырса, екінші жағынан, Бешка Фелицаиға көз тастап үлгіреді. Оның, ойы: осындай бір қатынға ие болу үшін алдымен «қаншалықты алдын-ала жұмыс жүргізу керектігін және осының өзі қаншаға түсетінін анықтау. Бірақ осы бір сәтте ол терезенің алдына жиналып тұрған екі-үш кісіге, біреудің қалай өлгенін әңгімелеп тұрған Шниттердің дауысын естіп қалып, доктор Кеменьнен де, оның сүйіктісінен де рұқсат алмастан, атып тұрды да, соларға қарай жетіп барды.

	…Мың тоғыз жүз оныншы жылы ол Тисаны сайлаттыру үшін қаржы берді,— деп түсіндіріп тұрған еді бұл кезде Шниттер.

	— Венгрияға неміс, француз, ағылшын капиталын енгізді. Әрине, мұның бәрін өзінің мансапқорлығын қанағаттандыру үшін істеді, бірақ экономика тұрғысынан алып қарағанда, мұның еш уақасы жоқ еді… Капитализм тірі тұрғанда және біз соның тұсында өмір сүріп отырғанымызда мұндай адамдар әлбетте керек-ақ; сондықтан біз оның мезгілсіз қайтып кеткеніне қамықпай қоймаймыз.

	– Өлген кім дейсіз, — деп құныға сұрады Вайда.

	— Пала Элеке.

	— Жасы нешеде еді?

	– Қырық екіде, деп жауап берді де Шниттер Вайда жаққа қарай маңғаздана мойнын бұрды.

	— Неден өлді?

	— Жүрегі. Жүрегі жарылып кеткен көрінеді. Өлімнің ең оңдысы сол ғой… көзді ашып-жұмғанша-ақ жоқ боласың.

	– Құзырыңызға құлдық, рақмет оныңызға… Өлгенге дейін көп ауырып па еді… Ондай ештеңе сезген жоқ па екен… Кімнен ем алыпты. Тірісінде о жер бұ жерім ауырады деген жоқ па екен. Сонда түрегеп тұрып сеспей қата қойған жоқ, қой… Не сезіпті.

	Шниттер екі иығын қысып, ештеңе деген жоқ. Тек сәлден соң ғана:

	— Егжей-тегжейін біле алмадым. Сіз немене, медицинаға да қатысыңыз бар ма, — деп сұрады ол Вайдаға күле қарап.

	Бірақ Шниттер мұнысына жауап ала алған жоқ. Вайда айдалаға, қайдағы бір көз жетпейтін алысқа қарап мелшиіп тұр. Селеши «не қылып тұрсың» дегендей ишарат білдіріп, досын бүйірінен түртіп қалды. «Иә, иә, айта беріңіз», — деді де Доминич әйеліне: тым қызық оқиға емес пе» — дегендей ым қақты. Ал Фелицаи Кеменьнің галстугын жөндеп қойып, «маған өйтіп қарай бермеңізші», — деп сыбыр етті.

	Достар осылайша әңгімелесіп, біраз отырып қалды.

	Осы кезде Селеши ханым кірді. Пишта мен Маришка асхананың есігін шалқайтып ашып, екі босағада тұр. Анадайдан көрінген тым тамаша столдың, оған жабылған ақ дастарқанның, үстінде тұрған тағамдардың, ыдыс-аяқтың әдемілігін айтып жеткізуге тіл жетпейді…

	— Асқа келіңіздер! — деп сыпайышылық ізет білдіре шақырды қонақтарды Селеши ханым.

	Селеши ханым қонақтарды орынды орындарына отырғызып жүр. Ақ қалпақ киген Пишта мен ақ алжапқыш таққан Маришка екі босағада тұр. Қонақтар әбден отырып болып, орындықтардың тарсылы басылған кезде Селеши ханым «қызметшілерге» көз тастап, белгі берді. Осы үнсіз жарлық бойынша Пишта мен Маришка іштеріне орнатқан серіппелері бардай жалт бұрылып, аяқтарын салтанатты нақышпен баса, ас үйге қарай кетіп барады. Селеши ханымның талай өткізген жаттығулары босқа кеткен жоқ, еңбегі жанып, қонақтарының алдында бір көрініп қалды.

	Столға тағам тартыла бастады. Алдымен сорпа құйған тегене келді. Оның кіршіксіз тазалығында еш мін жоқ. Онан кейін адам айтқысыз үп-үлкен күміс табаққа салынған балық тартылды. Бұдан соң фарфор табаққа салынып, манағы сухар ұнтағына домаланып, майға қуырылған тауық келді. Қонақтардың алдындағы тарелкалар жиі-жиі ауыстырылады, еті желінген сүйектер лек-легімен кері қайтып жатыр.

	Осы бір мезетте қонақтардың алдына жуандығы мен ұзындығы адам айтқысыз тағы бір балық тартылды. Ол ішек-қарыны аршылып, неше түрлі күйге түссе де, ыстық табаға қарылып, қуырылса да, жан-жағындағы адамдарға көзін алартып жатқан сияқты. Осы балық қанша үлкен болғанымен, табақтан ештеңе қайтпады: тек кеңірсігі мен желбезегі, тұздықтың жұғыны ғана қалған-ды.

	Селеши мен Вайда құнығып жеп отыр, шықшыттарында дамыл жоқ. Бірақ Доминич бұлардан асып түспесе, кем қалар емес. Оның ауызы апандай ашылғанда кесек-кесек шошқа еті, бұзау еті, құс еті, тағы басқалары балығымен қоса жер жұтқандай жоқ болады. Доминич қайсыбірін бітеудей қалғып отырған тәрізді. Тек иегінің астындағы сорғалаған май ғана жылт-жылт етеді.

	— Пиштука! — деді де Шаролта күйеуінің иегін сүртті; бірақ оның көз аларта қарағанын көргенде, қоя қойды.

	Доминич аузын бір секунд те жапқысы келмейді; тегім асқа бір кенеліп қалмақ.

	Сонымен ас ішіліп, аяқ босатылып жатыр. Шөлмектердің бірінен соң бірі ашылуда. Стол басындағылар бір шама көңілдене бастады.

	Бастапқыда Шниттер бой сақтап, сабыр тұтып отырған болатын. Ол Селешимен көбірек сөйлеседі, Кеменьмен онан азырақ, Доминичпен бұдан да аз әңгімелеседі; Вайдаға ерекше мәнермен қарайды да, онымен сол ғана ретте үн қатысады. Әйелдерге келгенде ол тым сыпайы, аса әдепті еді. Бірақ оныншы шөлмектің аузы ашыла берген кезде Шниттердің де тілі шығып, әр нәрсені айта бастады. Оның көңілі бұрынғыдан әлдеқайда көтеріңкі екені байқалып отыр.

	Селеши әңгіменің «саяси дәрежесін» көтере түсу үшін буржуазияшыл радикалдар партиясының сайлауға қатысуы жайында Шниттердің нендей «теориялық» ойы бар екенін бір сұрап қойды. Шниттер қолындағы мүжіп отырған тауықтың сирағын қасындағы Фелицаидың тарелкасына тоқылдатып, даусын көтере сөйледі:

	– Қойшы, сол сұмпайыларды, Игнац! Егер социал-демократиялық бұқарадан қолдау таппайтын болса, Яси мен Сенде мырзалардың сайлауда не болғанын әлі-ақ көрерміз?! — деді де Шниттер бокалын көтеріп, — тастаңдар саясатты. Артистка Бешке Фелицаидың денсаулығы үшін мынаны көтеріп қоялық,— деді ол.

	— Дұрыс-ақ,— деп қоштады Вайда. — Іске тіке кіріскенге не жетсін, — деді ол қарқылдай күліп.

	Доминич орнынан тұрды. Манадан бері оның басына әлденендей бір ойлар келіп, тіліне оралып отырған-ды; бірақ мына тамақтан қайтып бас алмақ, қалай қияр оны. Ал енді онсыз болмауға айналып барады.

	— Менің осында отырған енді бір адамның денсаулығы үшін көтеріп қоюыма рұқсат етіңіздер, — деді ол, — онсыз венгер социал-демократиялық қозғалысы әлдеқашан жетім қалған болар еді…

	– Қысқартып айтыңыз, кәсіподақ жиналысында отырған жоқсыз ғой, — деп бөліп кетті оның сөзін доктор Кемень. — Шниттер жасасын, — дей салмайсыз ба одан да.

	Доминич басын изеп, ізетпен иілді де жұртқа күле қарап, орнына отырды.

	— Пиштука, — деп сыбыр етті Шаролта оның құлағына, — Сен сөзді қойып, ішуіңді білсеңші, иә, айтпақшы… Ішпей ақ жей бер. Сөз сенің неңді алған. Қонақтар тамақ ішіп-жеп отыр.

	Осы бір сәтте пирожныйлар және басқа тәтті тағамдар келе бастады. Бокалдар соғысып, тостар айтылып жатыр. Бешке Фелицаиға екінші рет кезек жеткенде «Эгер бұқасының қаны» дейтін аса қымбат венгер шарабы бокалдармен бірге қонақтарды да толқыта бастаған еді. Шыны ыдыстардың ар жағынан тап сол бұқаның көзі қызарып, сүзгелі тұрған тәрізді. Селеши ханым енді ашу шақыруға дайын-ды.

	Доктор Кемень Доминич ханымға қарап, оның жирен шашынан көз алмайды; оған өз жұбайы, талдырмаш келген қаракөз Ирэн, үш айлық қызы Верочка жайлы әңгімелеп отыр.

	— Ханым, — дейді ол шараптың қызуымен. — Біздің арамыздағыдай махаббат жер жүзінде болып көрген емес. Мен үйленгелі екі жыл болды, біз сияқты семья болу, тұрмыс құру жағынан мендей бақытқа кездескен басқа адамды бұл Будапештен іздесеңіз таба алмайсыз… Алайда, ханым, адам жаны дегеніңіз күрделі дүние ғой… Құпия сырлары көп… Терең тұңғиық, емес пе. — деді ол тағы да, ұйқы басқан қабағын әрең көтеріп. Бұған, әрине, дауа жоқ… Қара шаштан кейін жирен шаш тартпай қоя ма…

	— Ақ сары шаш та тартатын болар, — деді көкірегін көтере сөйлеген Шарлота; сөйтті де Бешке Фелицаиға жиіркене қарады.

	— Иә, бояп қойса, бәрі де болады ғой, — деп доктор Кемень ауыр күрсінді де, Доминич ханымның отша жарқыраған сап алтындай бұрымына тағы бір қарады. — Нағыз өз шашы қара болатын. Мен білемін ғой мұны…

	Осының бәрін естіп отырған Доминичтің көзі тас төбесінен шыққандай болып біраз отырды да, онан соң қолын бір-ақ сілтеп, бокалын толтыра шарап құйды. Шандор Вайда Бешке Фелицаидың білегін, иығынан сал төмендете сүйіп алды; оның тап осы жерінде ақ дастарқанға тамған мөлдір тамшыдай қорасан дағы бар еді.

	— Шіркін-ай, ханым, осы бір жерді ұнататыным-ай… — деді көңілі жаңа жай тапқандай Вайда.

	— Тек сол жерді ғана ма, — деп сөз тарта сұрады Фелицаи.

	Игнац Селешидің жап-жалпақ беті қанталап, барады. Ол да Фелицаиға қарап, ернін шайнай бастады. Бірақ әйелі: «Көзің бадырайып қалыпты ғой», — деп құлағына ызың ете түскенде, Селешидің басы салбырап, төмен қарады да быртиған саусақтарымен фарфор тарелканың шетін сипалай берді. Ол көкірегіне келген: мұндайда не істеуге болар екен, — шыдау керек пе, әлде қимыл көрсету керек пе, — деген сұраққа жауап таба алмай отыр…

	Кенеттен Вайданың есіне басқа бірдеңе түсіп кетті де, ол актрисаны аймалауын тоқтата қойды.

	— Шниттер жолдас;.. Ғафу етіңіз… Бір сөзбен айтқанда… — деген Вайда сенім арттыра сөйлей бастады, — маған анығын айта беруіңізге болар еді, мен сыр шашатын жігіт емеспін: Франц-Фердинанд оқиғасынан бүлік шыға ма, жоқ па.

	— Оның сізге нендей қажеті бар.

	– Ә, ол сауда құпиясы. Ал егер құзырыңызға мағұлым болсын десеңіз… — Вайда бұрынғысынан әлдеқайда мол сеніммен күлді,— мен сізге мынаны айтар едім… Шынтуайтына келсек, сіздің ойыңыздағы басқа сауда ғой…

	Қонақтар әбден қызып алды. Ал доктор Кемень удай мас.

	— Менде құпия көп, тұла бойым құпияға толы, — деп айғайлады ол әлгі әңгіменің ішінен «құпия» деген сөзді құлағы шалып қалғанда. — Құпия сыр кімде де бар-ау, — деген бірдеңені айтқан болды да басы столға сылқ ете түсті.

	Кең бүйірлі біп-биік хрусталь бокалдар шайқалып барып тоқтады. Тіпті біреуі столдан ұшып түсті.

	– Құдай-ай, өзің сақтай гөр, — деп шыж ете қалды Селеши ханым.

	Доктор Кеменьнен басқа жұрт үрейлері ұшып, орындарынан атып тұрды. Ал Кемень еңкейіп барып, енді-енді құлай бергенде, басын әрең көтерді. Сөйтті де ол әлгі бокалдың жерге түссе де сынбай қалғанына аң-таң болып, оған бір қарады да, стол үстіне қайта алып қойды. Қонақтар қайтадан орындарына отырды.

	— Көкірегім толған құпия, — деген бірдеңені тағы күбірлей бастады доктор Кемень; ол өзінше әлгі қылығын ақтағысы келгендей. Доктор Кеменьнің қайткенменде дұрыс отырғысы келетіні байқалады, сөйтіп ол анда санда кәдімгі жай күндегісінен де тікірейіп, кеудесін көтеріп қояды. Бірақ онысынан ештеңе шығатын емес. Мен мас емеспін, — деп қояды ауық-ауық.

	Вайда оның сөзін бөліп жіберді де, баяғы әңгімесін бастады:

	— Менің жақында Парижден келген бір досым былай дейді: Онда қайыр сұраған қытай балалары қаптап көше кезіп жүрсе керек, оларды Париждегі қамқорлық қоғамдарының бірі тура Қытайдың өзінен шақырып алдырған екен. Әлгі қоғам әр баланың әке-шешесіне жылына жиырма бес франк төлейтін көрінеді. Пайда деп осыны айт. Бұған қарағанда «Сорренто» түкке тұрмайды… Менің айтып отырғанымды сіз түсінген боларсыз. — деп сұрады ол Шниттерден.

	— Жоқ.

	— Жоғыңыз не. Будапешт, мәселен, осындай елу қытайдың баласын еркін қабылдай алар еді-ау.

	— Иә, сонда не болмақ.

	— Олардың жолына он мың крона керек. Осыған тәуекел етсем қайтеді. Адрестерін алып алдым. Ақша жіберсем бе екен, әлде жібермей қоя тұрсам ба екен.

	— Жіберіңіз.

	— Сізге ол айта салуға ғана оңай ғой. Ал егер шатақ шыға қалып, соғыс бұрқ ете түскен күнде, менің ақшам түпсіз зынданға лақтырғандай болып кете бармақ қой. Он мың крона оңай дүние емес. Одан да сіз мынаны айтыңызшы: Интернационал не дейді. Әлгі шатақ бола ма, жоқ па.

	— Ол қайдан бола қоймақ деп ойлайсыз, ешбір реті жоқ емес пе, — деді де Селеши қазандай басын көтеріп, жоғары қарады.

	— Болмайды, — деп кесіп айтты Доминич.

	— Мен осы соғыс деген иттің етінен жек көремін, — деп кіжінді Фелицаи.

	— Сіз сол балаларды аямайсыз ба, — деп сұрады Вайдадан Доминич ханым. — Ол сұмдық қой…

	Осы тұста Доминич күңк ете қалды:

	— Жарайды, мен-ақ саған Қытайдың бір баласын сатып әперейін… Оны торға отырғызып, Лаура мен бірге асырай беруіңе болады. Үй құсының екі-екіден өскені жөн…

	– Құрметті ханым, — деп Шаролтаға қарады ІІІнитер; сөйтіп ол Вайдадан құтылғанына қуанды. — Сіздің бұл айтып отырғаныңыз, әрине, адам жанын тебірентпей қоймайды. Бірақ капитализм барып тұрғанда, әр түрлі иттіктер де бола бермек… Сондықтан осындай және бұған ұқсас әр түрлі ұсақ-түйекке көңіл бөле берудің қажеті жоқ… Бұл қоғам дегеніңізде нысан жоқ. Әркім қалағанынша, керегінше өмір сүріп, салтанат құрмақ…

	— Жоқ, жұрттың бәрі емес… Мәселен, менің арманым бір перзент…

	– Құрметті ханым, — деп шошып оянғандай болды Кемень. Мен де… — дей бергенде оның үні қайта өшті.

	Жұрттың бәрі қарқылдасып күліп жатыр. Селеши баяғысынша тұмсығымен тарелкасын сүзіп отыр.

	— Тез құтыл мына оңбағандардан, — деп ызыңдайды әйелі. Өйтпесе мына бетімен бұлар кісі жеуге әзір…

	Вайда шығып кетті. Оның бастапқыда ойлап бара жатқан жері басқа болғанымен, шыққан бетінде ас үйге кірді. Ал енді онда кіре қалғаннан кейін Маришканы неге бір шымшып кетпеске. Қыз оны кеудесінен итеріп жіберді. Осы кезде Вайданың көзі Пиштаны шалып қалды; Қашан да куәлердің болуын жек көретін сабаз өз жөнімен жүре берді. Ол қайтадан әлгі шыққан бөлмесіне барды. Бұл кезде Фелицаи бос емес еді. Шаролтада оның ешбір көңілі болмайтын. Ал Селеши ханым жұрттан көзін алмай, тесірейе қарап отыр: бұл кейпінде ол Вайданың көзіне дырдай арық түлкінің көрмеге қойған қаңқасындай болып көрінді.

	Делдал жұртқа ерінін салбырайтып, жиіркене қарады да, шарапқа кірісті.

	6

	Осы уақытта әбден қарны ашқан Пишта бір котлетті аузына салып жей бастады да, Вайдаға ызасы келіп, бір стакан шарапты қоса қағып салды. Өмірі дәмін алып көрмеген осы бір ішімдік заматта-ақ оның басын айналдыра бастады.

	— Маришка, менің басым дыңылдап тұрғанын қаратты.

	— Байқа, ойбай… Біреу-міреу сезіп қалмасын.

	— Мен ешкімнен қорықпаймын, — деп бала тағы бір стакан шарап ішті.

	— Пишта, сен жынданған боларсың.

	Бала езуін кере күліп, Маришканың бетінен сипады да онан әр нәрсені сұрай бастады:

	— Сенің артистка болғың келер ме еді.

	— Не дейсің?

	— Таста оларды, құдай төбелерінен ұрсын. Мен сені циркке апарайын, сонда сен артистка болып шыға келесің.

	— Ол не сұмдық тағы.

	— Бұл… есебі…— дей бергенде, Пиштаның ар жағын түсіндіруге мұршасы келмей қалды; қонақтар отырған бөлмеден Селеши ханымның дауысы естілді.

	— Пишта.

	— Бармаймын, — деді де бала иығын қысып тұра берді.

	— Жүгір тез, — деп айғайлады оған Маришка.

	— Пишта…

	Бала асханаға кіргенде оның көзі алдымен Селеши ханымға емес, Бешке Фелицаиға түсті. Оның алдында қос тізерлеп Доминич пен Вайда отырған еді. Пиштаға бұл спектакль сияқтанды, аналар сахнадағы артистер тәрізді.

	— Сенің неге көзің бақырайып қалған, — деп сұрады Фелицаи; бұл тұста ол екі еркекті бірдей тізе бүктіргеніне мәз еді.

	Бусана бастаған Пиштаның дегбірі жетпей, осы топқа жақын келді де, күле қарап әр нені былдырлай бастады:

	— «Бос сахна»… Қалалық парк…

	Ол бұдан басқа ештеңе білмейтін еді. Оның бар қорқытқаны қалалық паркте ән салып тұратын еді ғой, — дегені.

	Селеши ханым нем кетті пішін білдіре күлді де, тарелкасына қарап отырып қалды; ол осы әңгіменің немен тынарын күтіп, табаламақ еді.

	Доктор Кемень қып-қызыл болып кетті. Нағыз ер жүрек болса ол осы арада Фелицаидың намысын қорғап қалуға тиіс қой.

	— Мынау бейбастақ бала кім өзі, — деп ысқыра сөйледі ол.–

	— Сізге оның не қажеті бар, — деп мазақтай сұрады Селеши ханым.

	– Ә, солай ма еді… Сонымен, бұл бала сіздердің туыстарыңыз да емес, басқа да емес болды ғой, — деді де доктор Кемень шайқалақтап барып, баланың жағасынан ала түсті.— Сен жаңа не дедің,— деп қаһарланды ол.

	— Ештеңе дегенім жоқ.

	– Өй оңбаған, тентек неме, сен бұдан да жұрттың қалтасына түссейші; жағыңнан тартып жіберсем ғой, үйіңді таба алмайсың. Кешірім сұра.

	— Сонда, мен не үшін кешірім сұраймын. Мен сізге не жамандық істедім.

	— Менің айтқанымды қайталап айтып тұр, оңбаған. — Доктор Кемень Пиштаны жұлқылап, оған не дейтінін айта бастады. — «Мен, көшедегі ең оңбаған, тентек баламын, кешіріңіздер».

	— Сұрамаймын, — деп жауап берді де Пишта Бешке Фелицаиға қарады; оны мына бәледен құтқаратын тек сол ғана сияқты.

	Актриса оған қарап, тілін шығарып мазақтады.

	— Ештеңе айтпаймын да, кешірім сұрамаймын, — деп бұрынғысынан да қатты айғай салды бала.

	Доктор Кемень Пиштаның шашына жабысып, уыстай ұстап алды.

	– Қоя бер баланы, Иошка! — деген Шниттер доктор Кеменьнің қолына жармасты. — Онда нең бар?! Одан да сен өзіңді өзің ұстай білсейші де, мына жұртты сыйласайшы

	— Пишта, — деп сыпайыгершілік білдіре сөйледі балаға Селиши ханым. — Кондитер дүкеніне барып, балмұздақ алып келе ғой.

	— Балмұздақ жасасын! — деп Вайда бокал-бокалдарға шарап құя бастады.

	Бәрі бірдей соғыстырып кеп жібергенде, бокалдардың дыңылдаған үні әдемі естілді. Доктор Кемень осы бір сәтті өзінше пайдаланып қалды. Ол қалжыңдаған болып, Пиштаны есікке қарай сүйреді де, баланы тізесімен қатты нұқып жіберді. Бала шампан тығынындай коридорға ұшып кетті.

	— Енді бар да балмұздақ әкел, — деп кіжінді Иожеф Кемень.

	7

	Пишта көшеге шықты. Басы дыңылдағанымен кеудесінде кегі қайнап келеді. Бірақ жылаған жоқ. Оны сол жоғарыдағылардың жәбірлеп жібергені де жетер; бала өзінің бұл жылауымен өзін-өзі кемітетінін жақсы білетін еді.

	Пишта Юллей проспектісіне шықты. Аяғына кигені баяғы биік өкше әйел туфлиі де, үстінде ақ халат пен басында аспаз киетін ақ қалпақ.— Көше бойы бұған қарап Кок деп күліп тұрған болар.

	Кондитер дүкеніне жетер-жетпесте Пишта Пирошка Пюнкештиді кезіктірді. Ол қыздан ұялып, бір тасаға тұра қалайын деп еді, бірақ Пирошка оны бұрын көрді.

	— Пишта, сен қайда барасың,— деп сұрады да, ол баланың қып-қызыл нарттай болып ұялып тұрған екі бетін сипады. — Ойбай-ау, өзін серейіп өсіп кетіпсің ғой…Осы тұста Пишта еңкілдеп жылап жіберді де Пирошканы құшақтап, оның ернін сүйген бойы тым ұзақ тұрып қалды. Аң-таң болған Пирошка бірден есін жия қойған жоқ.

	— Сен немене, ақылыңнан адасқаннан саусың ба? — деді де қыз баланы қатты итеріп жіберді.

	— Жоқ. Ақылым өзімде, — деп жылай жауап берді Пишта. Мен үйден қашып кетемін де сіздің үйге барып тұрамын… Әбден өсіп, үлкейген соң саған үйленемін.

	Қыз Пиштаның бір бәлеге ұшырағанын сезді. Ол баланың ерніне жұққан ыстық сілекейін сүртіп тастады да, былай деп сұрады:

	— Немене, әкең сені аспаздыққа үйренуге беріп пе еді?

	— Жоқ, — деп айқайлады Пишта. Ол басындағы крахмалмен қатырып тастаған ақ қалпағын жерге атып тұрды да, аяғымен таптай бастады. Онан соң аяғындағы биік өкше туфлиін де лақтырып жіберді. Осы бір сәтте бала тым кішірейіп кеткендей болды. Пирошка әйел туфлиін көрсе де, аңғармағандай, ештеңе сезбегендей бола қалды. Ол енді қайта сүйе ме деп баладан қорықты да, оны басқа бірдеңемен алдандыру жайын ойлады.

	— Ақырын, айғай шығарма енді! — деп сыбырлады ол, — көшедегі жұрт ести көрмесін. Одан да туфлиіңді, қалпағыңды алып ки де, бері жүр.

	Осыдан соң Пиштаның көңілі басылып, бұрынғы қалпына келді. Ол енді қызды шешесіндей көріп, соның соңынан қалмай келе жатыр. Қыз баланы анда-санда басынан сипап қояды.

	— Міне, тағы да оп-оңды болып тұрсың. Әрқашанда осылай болу керек, Пишта! Енді өзіңді жаңағылар жұмсаған жағыңа бара бер, ал ертең біздің үйге келуіңе болады… Сонда әңгімелесерміз. Пишта бұған мәз болып, өз жөнімен кетті. Жаңағы аяғына басып, таптаған, салтақ-салтақ қалпағын шікірейте киді де, кондитер дүкеніне қарай беттеді.

	…Балмұздақ алып келгеннен кейін ол есіктің қоңырауын соққан жоқ, ас үйдің терезесін ғана қақты. Әкелген балмұздағын еппен көтеріп, столдың үстіне қойды да өзі әбден шаршап, сілесі қатып келгендей, орындыққа отыра кетті. Маришка баланың жылап келгенін сезе қалды.

	— Мә, Пишта, мынаны жей ғой! — деді де, ол тарелкаға котлет, тауықтың бір сирағын салып, баланың алдына тартты.

	Мас болып отырған қонақтардың гуілдеген дауысы ас үйге де естіліп тұр.

	— Жол болсын, пролетарий! — деп гүжілдейді Доминич. — Жол болсын!.. Қорықпаңыз, Вайда мырза, соғыс болмайды. Мұны басқа жұрт білмеуі мүмкін, ал Шниттер жолдас әбден жақсы біледі.

	— Бешке бикеш — деп гүр ете түсті тағы да ол, — металшылар кәсіподағы секретарының орынбасары әрқашан да және неден болса да өзін-өзі қорғай алады деп кәміл сенуіңізге болады, бикеш. — Доминич мұны қайткенде нақышына келтіріп айтар екем дегендей оймен ысқырып та жіберді.

	Пишта алды-артына қарамастан, шарап ішіп, котлет жеп отыр.

	– Құдай-ау, сақтай гөр, — деп кеудесін ұстай қалды Маришка Пиштаның шарап ішіп отырғанын жаңа көріп. Ол баланың алдында тұрған шөлмекті былай алып қойды да, тарелкасына тағы бір котлет салып берді.— Көбірек же мына еттен, сонда мас болмайсың.

	Бала ыржиып күліп отыр. Оның еріні жылт-жылт етіп, бұрынғысынан да жұқарып бара жатқан тәрізді. Ол Маришканың тілін алған болып, момақансып отыра қалды; бірақ қыз басқа бірдеңемен айналысып, көзі тая бергенде-ақ Пишта шөлмекті қайта алып, аузынан қылқылдатып жұта бастады. Шараптың ішіне кеткені ішіне кетіп, аузынан асып төгілгені екі езуін, мұрнының ұшы мен иегін қып-қызыл қылды, сәлден соң ақ халатының омырауына да тамып, ойдым-ойдым дақ, түсірді.

	Тап осы кезде ас үйдің еcігі ашылып, Селеши ханым кіріп келді. Баланың қолындағы шөлмекті көргенде ол ыза кернеп, балағаттай бастады:

	– Ә, сен мұнда шарап ішіп отыр екенсің ғой, оңбаған. Котлетті де опырып жатыр екенсің-ау, мешкей. Қап, бәлем, сені ме, қу жарымес. Сен неғылып тұрсың, әй, Маришка. Мынаған даяшы болып тұр екенсің ғой, — деп долданды да ол қонақтар естіп қалмасын дегендей, дауысы сәл төмендетті, бірақ ашуы бұрынғысындай, көкпеңбек тұз көзі онан сайын шегірейіп, кісінің өңменінен өтіп барады. — Өй, оңбаған жүзіқара, салдақы неме. Көрдің бе бұлардың істеп отырғандарын. Селеши ханым балмұздақ коробкасына көз тастады. — Ана балмұздақ болса, еріп барады, ал бұл иттердің онымен ісі жоқ, ішіп-жегеннен басқа түк білмейді; Одан да жүгіріп келіп: «Балмұздақ әкелінді», — демейсіңдер ме.

	Ол Пиштаны жағынан тартып қалды да, қақ алдында үнсіз тұрған Маришканы да салып жіберді. Пишта орындықтан атып тұрайын деп еді, Селеши ханым қолымен нұқып, қайтып орнына отырғызды, сөйтті де шашынан уыстап алып, басын столға соққылай бастады.

	— Отыр. Отыр деген соң; Мен тұр дегенше тұрушы болсаң, бұдан да жаманын көрсетемін, — деді де ханым Маришкаға қайта қарады. — Мына баладан көңілің бар екен ғой. Оңбаған, сайқал. — Ол үн-түн жоқ, қалш-қалш етіп тұрған қыздың бетінен тағы бір осып қалайын деп еді, бірақ кенеттен Пиштаға жалт қарады; осы бір сәтте бала оның етегінен тартқандай болды. — Айтқан жоқпын ба саған, тиыш отыр деп. Ал сен салдақы жүр менімен бірге. Столдың үстіндегі ыдыс-аяқты жинап, қонақтардың алдына десерт тарелкаларын қой, сонан соң оларға балмұздақ әкеліп бересің.

	Маришка Селеши ханымның соңына еріп жүре берді. Ас үйдің есігі жабылды.

	Пишта жаңағы шапалақтан қып-қызыл болып кеткен бетін бір сипады да, тісін қайрап отыра берді. Ерні дүрдиіп, онан сайын томсырая түсті.

	— Тұра-тұр, бәлем, көрсетермін әлі көресіңді,— деп күбірледі ол.

	Ол орындығынан тұрып, басындағы салтақ-салтақ қалпағын жұлын алды да, ыстық суға араластырып, булап қойған бір шара тәтті арақтың ішіне лақтырды. Қалпақ тез бата қоймағандықтан, Пишта оны ас құятын ожаумен нұқып, суға батырды да, үстіне мықтап тұрып бір түкірді. Бұдан соң ол жаңағы шөлмекті алып қылқ еткізіп бір жұтты да, қалған шарапты балмұздақтың үстіне құя салды. Ақыры ол әбден шаршап, жымия күлді де, әлгі орындыққа барып, енді не істесем екен дегендей ойға шомды. Шынында да тағы несін бүлдіруге болар еді. Осы сәтте ол ас үйде тұрған шкафтың ішіндегі бір қобдишаға жазылған «тұз» деген сөзді көрді; бала оны жұлып алдыдағы, ішіндегі барын балмұздақтың үстіне шашты.

	Маришка кірді. Ол босаған ыдыстарды алып келген екен. Қыз Пиштаның істегендерін көргенде ойбай сала жаздап барып әрең тоқтады, тамағына тас тығылғандай үні шықпай қалды.

	Қыздың келіп кіруі Пиштаның ойын тасытып, әлде нендей ерліктерге жігерлендірді. Ол әлгі балмұздақ-тортты алып, түрлі түсті плиткалармен өрнектелген еденге лақтырды. Сөйтті де, бір шөлмек шарапты алып, ұрттай бергенде шашалып қалды да, үстіндегі халатына төгілді. Пишта ішіндегі конфеті бар хрусталь вазаны алып, оны да торттың үстіне лақтырды; онан кейін жаңағы шөлмекті жоғары көтеріп, әлгі хрусталь вазаның үстіне тастай берді, шөлмектің де, вазаның да быт-шыты шықты. Бала ас үйдің есігін ашып:

	— Жүр, кеттік, Маришка. — деп дауыстады да әлтек-тәлтек басып, сатымен төмен қарай жүгіре жөнелді.

	Селеши ханым отырған қонақтарға: қазір балмұздақ келеді деп салтанатты түрде жариялап, тұрған шақта ас үй жақтан салдыр-гүлдір естілді. Селеши ханым жүгіре басып, ас үйге кіргенінде өз көзіне өзі сенбей, бетін тырнап жылап жіберді. Сеңдей соғылған қонақтар да келді: түп-түгел мас, аяқтарын әрең басады. Жылқыша пысқырып Селеши тұр; ол бей-берекет шашылып, еденде баттасып жатқан тамаққа, сынған ыдысқа қарайды. Есіл еңбек-ай шіркін! Қып-қызыл мас Бекше Фелицаи мұны көргенде қарқылдап кеп күлді де, бөлмеге қарай бұлғалақтап, қайта кетті. Оның күлкісін баса алмай отырғаны о жақтан да ұзақ уақыт естіліп тұрды, оның ізінше Доминич те жылп беріп кетіп қалды. Ал Шниттердің шешендігі ұстап, балалардың дұрыс тәрбиеленбейтіні жайлы ұзақ сөз сөйлей бастады; ол «пролетар балаларының қандай болуы керек» екені жөніндегі өз көзқарастарын баяндап тұр. «Осындай оңбағандарға нендей қамқорлық жасауға болар еді», — деген лепірме сұрақ қойды да, ол бір бұрышта теріс қарап, бүрісіп тұрған Маришканы өзіне қаратпақ болды. Бірақ қыз Шниттердің кеңсірігін ала жұдырығымен салып қалған кезде, мұрынынан қан сорғалап қоя берді. Шниттер бала тәрбиелеудің осы заманғы әдістері туралы байымдауларын тоқтата тұрып, басын еңкейте ұстауға мәжбүр болды. Оның әдемі етіп бастырып келген мұртынан сорғалаған алқызыл қан аппақ балмұздаққа тама бастады. Доктор Иожеф Кемень Доминич ханымды құшақтай алды. «Құрметті ханым, — дейді ол, — менің үш айлық Верочкамдай сүп-сүйкімді қыз табатыныңызға кепілдік бере аламын». Бірақ Шаролта күйеуінің де, Фелицаидың да ас үйде жоқ екенін байқап қалып, Кеменьді әрі итеріп жіберді де, бөлмеге қарай жүгірді. Ол асханаға кіріп келісімен мұнда екінші жанжал басталды. Шаролта қып-қызыл мас Фелицаиды желкесінен сүйреп, аяғынан тік тұрғызды. Ол не болып жатқанын түк сезетін емес; тек бетіне шапалақ, шарт еткенде барып, диванға қайта құлады.

	— Шаролта, — деп зекіген Доминич, әйелінің кеңірдегінен шап беріп, қылқындыра бастады.

	— Доминич, — деп бажылдаған Селеши мен Вайда екеулеп жүріп, оның ашуын әрең басқандай болды.

	— Игнац, кетесің бе бұл арадан жоқ па? — деп бажылдады Селеши ханым.

	— Ирэн. Сенен қасиетті жан жоқ,— деп күбірледі де, доктор Кемень хрусталь бокалдарды опыра-мопыра столға құлады.

	Несін айтасың, қуырдақтың әкесін түйе сойғанда көресіңнің нағыз өзі болды. Шіркін, осының бәрін Пишта көрсе мәз болар еді-ау.

	8

	Бірақ Пишта мұның бірде-бірін көрген жоқ. Ол аяғына әйел туфлиін, үстіне ақ халат киіп, көше кезіп келе жатыр, қып-қызыл мас. «Пирошкаға барамын, Пирошканың үйіне барамын, — деп күбірлейді ол, сонда мүлде қаламын…» «Бірақ ол қанша ойланып, басын сындырғанымен Пирошкаға бару үшін қай жаққа жүрерін білмеді. Ал аяғы болса, үйге бастап келеді.

	Зираттың проспектіне шыға бергенде, ол зираттың өзіне қарай бұрылды.

	— Одан да мен өліктерге барып сәлем берейін, — деді ол. Сонда жатқан бір кресті алып оған өз атымды жазып қоюым керек; түбінде мені әсерлейтін болса, керек болар.

	Зираттың қақпасы жабық болатын. Пишта тас дуалдан секіріп түсейін деп еді, аяғы тайып кетіп, жерге сырғып түсті, жоғарыдағы әлденедей бірдеңеге ілігіп қалған халаты дыр етіп жыртылды. Басы у-ду. Ол біресе күліп келеді. Сәлден соң бүкіл көшені жаңғырықтырып, ән салды;

	Гүл гүлден артық болмас,

	Жетімнен болған солдат оңбас.

	Қорғансыз баланы,

	Аяр ешкім табылмас.

	Бетлен көшесіне шыққанда Пиштаның басына мынадай бір ой сақ ете қалды: осы арада бір жерде оны жақсы көретін баяғы қарт мұғалім тұрушы еді ғой. Содан барып сұрағаным жөн болар…» Ал одан не сұрағанын өзі де білмейді. «Маған бір жәрдем етіңіз, мұғалім» — демек. Осы бір сәтте көз жасы тыйылар емес, парлап ағып келеді. Ол Бетлен көшесіндегі көзтаныс осы бір үйге келді де, мұғалімнің пәтеріне қоңырау соқты. Бірақ ешкім жоқ па, — есік ашылмады.

	— Е, бұлардың менімен сөйлескілері де келмеді-ау — деп жабырқанды да бала сатымен қайта төмен түсе бастады. Сонау төменде оған: «Жол болсын!» — деп Доминич жоғарыдан айғайлап тұрғандай сезілді.

	Бала аяғын шалыс басып, қақпадан шықты. Көше тым-тырыс. Өткен-кеткендер де аз. Пишта жолшыбай кездескен бір дүкенсымақтың табалдырығына отырып, аяқ киімі мен шұлығын шешті.

	— Ол кімге жолың болсын дейді? — деп күбірледі де бала, — «Пролетарий» деген не екен? — деп қайта таң қалды.

	Ол орнынан солбырайып, әрең тұрды. Әлгі аяқ киімі мен шұлығын табалдырыққа тастап кетті. Мұны көрген бір бала Пиштаны қуып жетіп, «Мынауың қалып қойды» деп еді:

	— Таста, керек емес! — деп айғай салды.

	Селк ете түскен баланың қолындағы бәтеңкелер түсіп кетіп, тас көшемен домалай жөнелді.

	Пишта Бетлен көшесі мен Иштван проспектінің түйіскен жерінде тұрған полицейскийге жақындап барды. Ол жалаңаяқ, жалаң бас, аспаздың халатын киген баланың басынан бақайшығына дейін бір қарап өтті. Бұл кезде Пишта аяғын әрең басып тұр еді.

	– Өй, оңбаған-ау, массың ғой өзің!

	— Түк емес… — деп Пишта қолын бір-ақ сілтеді де, өз жөнімен кете берді, Ол артында күліп қала берген полицейскийдің дауысын естіп барады.

	Сәлден уақытта бала кәрі-құртаңдар алаңынан бір-ақ шықты; ол мұнда қалай келгенін білмейді. Сонда да Пишта қақ алдынан пайда болған аспанмен тілдескен қос мұнарасы бар шіркеудің алдына келді. Қас қарая бастаған кез болатын. Бала екі қолын жайып, көкке көтерді де қос тізерлеп отыра қалды. Тап осы кезде әлгі үлкен шіркеудің қасындағы кіп-кішкене бір шіркеу бас изеп сәлем беріп тұрғандай көрінді. Сәлден соң: «жәрдем ете көр!» — деп жалбарынды Пишта. Бірақ шіркеуде үн жоқ, мүлгіп тұр. Бала қолын төмен түсіріп, сатымен жоғары көтерілді де, шіркеудің ішіне енді.

	Кәсегі биік, ені тап-тар терезенің қызғылт шынысынан өтіп, батып бара жатқан күннің нұр сәулесі үй-ішіне түсіп тұр. Шіркеудің еденімен қабырғаларынан қан тамшылап тұрған тәрізді. Пишта қағуаға қарай барып, жоғары қарап еді, кіреске керіп тастаған тыр жалаңаш христостың басы салбырап тұрған бейнесін көрді. Суреттің де Пиштаның да беті қып-қызыл, дуылдап бара жатқан тәрізді. Пишта екі қолын кеудесіне тосып, тағы да қос тізерлеп отыра қалды. Терге малшынған ақ сары шашы бетінен төмен түсіп, көзін жауып кетті.

	— Саған да күн көрсетпеді ме? — деп сұрады бала жыламсырап. Осы кезде баланың ту сыртынан мәрмәр еденді жай басып, біреудің келе жатқан дыбысы естілді.

	— Сен мұнда неғып жүрсің,— деп сұрады тым жуан дауысты біреу.

	Пишта жалт қарады. Өзінен шамасы он қадамдай жерде еңгезердей бір священник тұр екен. Бала тұрайын деп еді, тура алмады. Аяғында әл жоқ. Ақыры ол зіл көтергендей, әрең тұрды да әлгі еңгезердей священникке қарай беттеді. Оның да алдына барып тізерлеп отыра қалды. Үстіндегі солбырайған ұзын киімінің етегін сүйді. Пиштаның екі көзінен жас парлап ағып тұр.

	– Әулие ата, жәрдем етіңіз… — деген үн шықты баладан.

	Священник қабағын түйіп, алдында жатқан пақырға қарады.

	– Өй, оңбаған, маскүнем неме… — деді де ол мына сайтан бірдеңені қыстыра кеткен жоқ па екен деген оймен қарады. Онан соң балаға еңкейіп, — Шығар деміңді,— деп айғайлады.

	Баланың басы қалт етіп, еріні священниктің бетіне жұғысты. Осы заматта діндар тыржия қарап, басын жұлып алды да, теріс қарады.

	– Өзім де солай ма деп ойлап едім, оңбаған, — деп зекірді де ол баланы елбеңдеген екі қолынан ұстап алып, жұлқылап ала жөнелді.

	Пишта ойбайлап барады. Оның дауысымен жаңғырыққан шіркеу іші де гу-гу етеді. Священник баланы кек желкеден сүйреп, шыға беріс есікке қарай алып бара жатыр. Жұлқынған Пиштаның басы біресе оң иығынан, біресе сол иығынан көрінеді, аяғы жолшыбайғы стол орындықтарға соғылып, сырқырап барады. Есіктің қақ алдына келгенде священник ышқынып барып, Пиштаны итеріп жібергенде, бала домалаған бойымен алаңға төселген құмнан бір-ақ шықты. Тізесі, бет-аузы, маңдайы, еріні дал-дал. Шаң-тозаң араласқан қан сорғалап тұр. Шіркеу есігі тағы да гу етіп қайта жабылды.

	Бала есін жия алмай, біраз жатып қалды. Бұдан кейін ол әрең тұрып, еңбектеп барды да жаңағы алаңда тұрған орындықтардың біріне отырды. Басы айналып, не болғанын білмей отыр. Көнектей болып ісіп кеткен ернінің қанын қолының сыртымен бір сүртті. Бұл сәтте оның басы бұрынғыдан да айналып, көзі қарауыта бастады. Бала орындыққа басын тіреп, ұйқыға кетті.

	…Ол әскери оркестрдің барабан соғып, кернейлеткен үнінен шошып оянды. Өзінің қайда жатқанын, не болғанын білмейді. Ол қараңдап көрінген шіркеудің тасасындағы орындыққа шығып, жоғары қарады. Ақ халат киген жалаңаяқ өзінен басқа ешкімді көре алмады. Күн кешкіріп, ымырт жабылып қалған екен. Сәлден уақытта жаңағы әскери оркестрдің артынан шұбырып келе жатқан жұртты көрді. Олар қолына шырақ ұстап, «Ура! Соғыс!» деп ұран салып келеді. Әп-сәтте алаң у-шу болды да кетті, осы гуілдің бір шеті шіркеуге барып жаңғырығады. Жан-жақтан «Петр жойылсын! Серб патшасы жойылсын!» — деген дауыстар естіледі.

	Топырлаған жұрт күңіреніп, көше-көшеге тарап кетіп жатыр. Әбден шаршап, жарақаттанған бала орындық үстіне шықты. Жұрттың қолындағы шырақ сәулесі баланың бетіне түсіп тұр.





БӨЛІМ 2. ПОЙЫЗДАР ЖҮЙТКІП БАРАДЫ




	БІРІНШІ ТАРАУ

	Аспанда әлсін-әлсін бұлт айналып, қайдағы бір алысқа көшіп барады; оның қайда барарын оқырман әлі білмейді.

	1

	Арада көп жыл өткеннен кейін де Дердь Новак 1914 жылғы августы есіне алатын. Сондағы оның ойында қалғаны — өзара байланысы жоқ болмашы бірдеңелер ғана. Өзгелерінің бәрі есте қалмапты: сол кездің өзіне ұқсап, өз өмірін де, басқаның өмірін де дүр сілкіндірген оқиғалар тарс есінен шығып кетіпті. Бірақ оның ойында қалған әлгі оқиғалардың ішінен біреуі есінен кетер емес. Ол көз алдына елестей береді. Көбейтіп түсірген сурет сияқты, алдымен бірі, онан соң екіншісі, одан кейін үшіншісі көрінеді… Бірақ Новактың басына күн туған сол бір шақтарда басқа оқиғалардың бәрі ғайып болып, тек біреуі ғана есінде қалған. Ол тап жаңа ғана болған оқиға сияқты…

	Жексенбі, таңертеңгі шақ. Новак терезеден сыртқа қарады. Үйлердің үстінен, Магдолна көшесін баса көктей, көшкен бұлттан өзге ештеңе көрінген жоқ; аспанға көшкен бұлтқа қарамағалы көп болыпты-ау, — деп ойлады Новак. Бәлкім, бұл соңғы рет болар. Сонда ол досы Шандор Баторимен бірге Самал жел алқабына барған еді. Олар көк шөптің үстінде жатқан-ды. Новак мұны жақсы біледі, бірақ не әңгімелескендері есінен шығып кетіпті: жалпы өмір туралы, болашақ жайлы, махаббат жөнінде, тағысын тағы бірдеңелер қаһында болса керек. Бірақ олар бір мезет үнсіз көшкен бұлтқа қарап жатып көп ойланды. Жан-жақ тым-тырыс, көкірекке қайдағы бір қайғы келеді… Бірақ шексіз де шетсіз осы бір даланың рахаты қандай десеңші! Мұны болашағы алда көрері көп жастар ғана сезе алуы мүмкін.

	Ол бұдан кейін де аспандағы бұлттарды талай көрді; бұл кешкілікте Подманицки көшесіндегі баспахананың қасында тұрып, бүлдіршіндей Терезді күтіп жүретін. Алыстан көрінісімен-ақ күле қарап, қыз биік сатымен төмен жүгіріп түсетін еді де, екеуі қол ұстасып, бульварда серуендейтін. Онан соң Дунайды жағалап, жүк түсіретін пристаньға баратын; өзен жағасында ұзақ тұрып, құшақтасқанда бір таңғажайып ыстық леп қыздың жұп-жұқа бәтес көйлегінен өтіп, бұның бойын жылытушы еді. Тиіп кеткен жерінен жылы қан ағысы сезіліп ол қайсысының қаны, өз қаны ма, қыз қаны ма? — ол арасын білмейтін. Тап сонда осы бір бұйра бұлттар таудың ар жағынан шығып, Будадан бері көшетін; өзен жақтан соққан самал қыздың оттай ып-ыстық, бетін анда-санда бір сипап өтетін; осы бір сәтте ол: «Терез, жаным менің!» — дегісі кеп, бірақ ештеңе дей алмай үнсіз тұра беретін.

	Бұдан соң ол осы бұлтты, шамасы, 1908 жылы, Хунгария бағында, ереуілшілер штабының үстінен үшінші рет көрген болар. Ай жарық, аспан сүттей аппақ еді: жұлдыздар күлімдеп, жымың қағады; тек анда-санда ғана алақандай ақша бұлттар қол жеткісіз биіктегі айды бүркемелеп өтетін. Бұлттар айға еркелеп оны аймалап жүргендей, одан нәр алғандай болатын. Ал ай сол бұрынғы қалпымен, жайлап қалқып жүзіп барады; біресе бұрынғысынан да жарқырап, қайта шығады. Осы бір құбылыстың сұлулығында, сүттей жарық ай мен ақша бұлттың, көгілдір аспанның кіршіксіз тазалығында шоқ жоқ, ғұмыр бақи өшпейтін де өлмейтін, кір шалмайтын алғашқы махаббаттай, мөп-мөлдір еді.

	Мұнда да мүлгіп тұрған тұп-тұнық тыныштық. Досы Шандор Батори Жапонмен екеуі көк шөп үстінде жатқан Самал жел алқабындағыдай еді. Немесе бұдан кейініректе ол Терез бен екеуі Дунай жағасында тұрғанда да осындай-ды. Асқар арман, берік сенім, бойда тегеурінді күпі болатын… Бүкіл әлем осындай, өзі де тап сондай еді.

	Содан бері көп заман өтті; бүгінде ұнжырғасы түсіп, күнделікті күйбеңнен қол тимей, бойды уайым, қайғы биледі; жауабы жоқ мың сұрақ оның екі иығынан түспей қойды. Ол енді аспанға да, бұлтқа да қарамады, мүлде ұмытты оларды. Бәлкім, бұлттар да мұны ұмытқан болар.

	Тап қазір, ол қораға шығып, жоғары қарап еді, тағы бірдеңеден көңілі бұзылып XІX сайлау округінің жиналысына барғысы келмеді, мұның неліктен екенін өзі де білмейді. Бұрын ол бүйтіп үйінде қалып көріп пе еді?!

	Отыз тоғыз орденін түгелдей тағып, Франц-Фердинанд арнаулы поезбен Сараевоға жол тартқалы екі айдай уақыт өтті; ол аспан соғыс тәңірінің жердегі перзенті ретінде Австрия — Венгрия армиясының Босниядағы әскери ойындарына қатыспақ болатын. Ол күні габсбургтердің үрім-бұтағы, зәу-зәтінен, басқа ешкім оны бірнеше күннен соң табытқа салып жан-жағына мұз қалап, қайтадан Венаға жөнелтеді деп ойламаған-ды. Сөйтіп Дердь Новак Тіркеуші сайлау комиссиясының алдына барып, емтихан тапсырғаннан бері екі айдан аса уақыт өтті. Емтихан кезінде ойына келген талай-талай пікірлерін ол қағазға түсірген жоқ; әлденендей бір шатақ шығып кете ме деп именді. Ол сайлау тізіміне «жасы отыздан асқан, бір жерде үш жылдан артық тұратын, венгерше оқып, жаза білетін», тағысын тағы сипаттары бар маман жұмысшы ретінде енді. «Сонда біз он жылдан бері не үшін күрестік, — деп сұрады күллі дүниеден үміт үзе бастаған Новак өзімен бірге емтиханға түскен Антал Франктен тап-таза киінген емтихан алушылардан шыққан бойда.

	— Бұдан әрі не боларын тағы көрерміз…» — «Жұмысшылардың өкілдері парламентке өтуі мүмкін» — деді шаршаған Антал Франк; бұл кезде оның өңінде құрт ауруының белгісі білініп тұрды. Новак тым көңілсіз еді. Ол: «бұдан саған не келіп кетері бар, азар болса, өкпеңнің қалғанын қақырып тастарсың» — деп тым қатты айтып салды да, кейіннен, өле-өлгенше мұнысы есінен кетпей, өзінен-өзі кешірім сұраумен болды.

	Бұдан кейінгі оқиғалардың бәрі жүйрік пойыздай көз алдынан жүйткіп өтіп жатты. Тамаш Пюнкешти, Антал Франк және өздерімен бірге одаққа біріккен бірнеше жолдасы болмаған күнде ол мына Будапеште әбден жалғыздық көрген болар еді. Рас, бұл жолдастары бір-біріне тек сұрақ бергені болмаса, өздері оған жауап қайтара алмайтын. Осы бір құртша құжынап, қайнап жатқан үлкен қалада екі жүз мың жұмысшы күн сайын таң ата фабрикаларға, заводтарға, шеберханаларға жұмысқа барып, сол күні кешке тап соншама адам үйлеріне қайтады.

	Кәсіподақта «социал-демократтар соғысқа жол бермейді; жұмысшылар бір-біріне қарсы оқ атпайды» деген тақырыпта баяндамалар оқылып тұратын. «Бұл өте дұрыс, — деп ойлайтын Новак — одан да мырзалар бір-біріне оқ атып, өзді-өзін өлтіре берсін». Дегенмен ол осы жиналыстардан қабағы түсіп, жабырқап қайтатын. Ойда айтылмайтын нәрсе болмаушы еді; ең алдымен, белгісі бір жерде, адам білмейтін уақытта, әйтеуір бір мезетте ІІ интернационал соғысқа қарсы шыға келеді-міс деушілер көп болатын. Бірақ мұнда, Венгрияда, Будапештте, қару-жарақ заводында, токарь Дердь Новактың өзі жұмыс істеп жүрген жерде соғысты болдырмау үшін не істеу керек дегенге ешкім жұмған аузын ашпайтын. «Кезі келгенде қимыл да жасалады!» — деп әлгі белсенділер оған және шу көтерген өзгеде жұмысшыларға кейде сыпайыгершілік білдіріп, жүре жауап беретін. Өстіп жүргенде венгер әскерлері шекарадан өтуге жарлық алды, ал «Непсава» әлі күнге «Европада соғыс болуы мүмкін емес!» — деумен келеді.

	Бұдан соң «ішінара мобилизация» болып өтті. Одан кейін мұншалықты тамаша іске, мұндай керемет тарихи идея үшін аса қасиетті де қымбат қан төгіліп көрген емес» — деген жарапазан жалпы жұртқа естірте жарияланды. Сөйтіп, отыз екіге толмаған кезінде әскерде болған барлық адамдар солдатқа алынды. Металшылар кәсіподағы үйінің алдынан өтетін көшеде дереу дүкен ашылып, сұраған жанның бәріне сыра, арақ, тіпті венгердің палинкасы да қарызға немесе қолма-қол ақшаға үлестіріле бастады. Кәсіподақ мүшелерінің басым көпшілігін жын соғып кеткен сияқты: олар шамадан тыс ішіп-жеп, би билеп жүретін болды. Осы бір соғыс желігін ондаған жылдардан бері біреу тосқауылмен тежеп келгендей, енді ол осы бұғаудан қамал бұзып шығып, лап қойғандай… Енді оған бөгет болар күш жоқ. Әйтеуір соғысу керек! Кіммен, қашан және қай жерде соғысарын ешкім білмейді әйтеуір соғысса болғаны!

	«Екі апта деген қашанға барар дейсің! — деп айқайлайды іштеріне желік кірген жігіттер; олар семья құрып, бала сүйгендеріне қарамастан, осы тұрғыда өздері бала болып кеткендей. Новак пен Пюнкештидің қасына ерген шағын топ кәсіподақ үйінің қорасында анадай бір бұрышқа тығылып, әрең тұр. Олардың көмейіне құм құйылғандай, ауыздарын аша алмайды; бірдеңе десе-ақ болғаны, бұларды өз жолдастарының өзі-ақ таяққа жығатынын олар жақсы біледі.

	Доминич жарғақ құлағы жастыққа тимей, зыр жүгіреді. Басқан ізінің бәрінде тек жарлық берумен жүр. Әбден шаршап, қарасуға түскені сондай, тіпті маңдайының қатпар-қатпарынан тер сорғалайды. Ол қуанышы қойнына симай, жұртқа күле қарайды; осы бір сәтте ақсиған сойдақ тістері ғана көрінеді. Ол жұмысшы жиналыстарында көп сөйлеп, даусы қарлыққан; Доминич мұны жасырмайды, қайта көпшілікке білдіре сөйлейді. Біреу бірдеңе десе болғаны, ол күректей қолымен кеңірдегін сипап: «Даусым қарлығып қалыпты!» — дейді. Бұл кезде әлгілер оған: «Даусын қарлықса, мынадан бірер стопка қағып жібер, шайдай ашылады!» — дегенде ол жымиып, жан-жағына масаттана қарайды. Анандай жерде дуалға сүйеніп тұрған Тамаш Пюнкештиге көзі түсіп кетіп сырт айналады.

	Доминичтің осы бейнесі: «Мұнан артық тамаша өмір болушы ма еді?» — деп тұрғандай еді.

	2

	Жексенбі, таңертеңгі шақ, жаз аяқталып, августың соңғы күндері де өтіп бара жатқан-ды.

	Новак XІX сайлау округінің шақыру қағазын қолына ұстап отыр…

	«Соғысқұмар жексұрындардың соғысты өз мақсаттарына пайдалануына біз жол бермейміз.

	Күллі елімізде тіркеулі сайлау комиссиялары өз қызметін тоқтатты. Тағдырдың әмірімен қан төгіс соғыстан, босаған және өздерінің еңбек құралдарын қолдарына қайта алып, мемлекет алдындағы міндеттемелерін орындауға кіріскен жұрт соғысқұмар қанқұйлы мақсаттарына бола құрбандыққа шалынуын мемлекет мүддесі де, үкімет мүддесі де талап етпейді.

	1914 жылғы 29 августте, таңертеңгі сағат 11-де біз осы мәселе жөнінде Кюффнер ресторанына жиналыс шақырып отырмыз; құрметті жолдас, сізді осы жиналысқа келуге шақырамыз.

	XІX сайлау округінің председатель Иштван Доминич.

	Новак қағазды столға тастай берді. Терезеге қараса, аспанда бұлттар қалқып жүр. Ұлы Дюри кішкентай айнаның алдында сақалын алып отыр. Ол иегінің астына шыққан жұқалаң сақалын аптасына бір рет алса да болатын еді. Үй иесінің сары шашты он төрт жасар қызы Манци кірді бөлмеге.

	«Шешесінен аумай қалыпты… — деген ой келді Новактың басына. — Бірақ мен Терездің мұндай жас күнін көрмеп едім».

	— Мында отыр, Манди, — деп шақырды ол қызын.

	Манци отыра қалды. Оң қолымен жағына сүйеніп, сол жағына қарай сәл қисайды. Жұп-жұқа бұйра шашы жалбырап, маңдайына түсті. Қыз әкесіне күле қарады. Көкпеңбек кезі бұлтсыз күнгі ашық аспандай, сүйкімді еді. Мұны көргенде Новактың жүрегі лүпілдеп кетті.

	— Немене, әке? — деп сұрады қыз; бірақ ол әлденендей бір маңызды әңгіменің боларын іші сезіп отыр; өйткені әкесі оны бүйтіп алдына көп отырғызбайтын.

	– Қызым-ау, сен не болар екенсің?..

	— Мен ештеңе түсініп отырған жоқпын, әке, — деп күбірледі қызы, ештеңе де түсінбедім, — деп қайталады тағы ол, әкесінің не ойлап шақырғанын іштей сезе тұрса да.

	«Ішінара мобилизация» жарияланғаннан бері көп елдер бір-біріне соғыс ашумен келеді. Үй-ішінде де бұл туралы талай әңгіме болып, не істер екенбіз деген пікір айтылды. Халықта «Тас түскен жеріне ауыр» — деген мәтел бар; сол тас қазір лақтырылды, оның қайда түсері, қашан түсері, әлі белгісіз» — деді Новак мұның мәнін егжей-тегжейлеп түсіндіріп жатпай-ақ. Үй-іші онсыз да білер деп ойлады, сондықтан ол реніш айтып, налып қойған жоқ… Ондайды жаны сүймейтін…

	Есік ашылып, базардан Терез келді. Қол дорбасының аузынан жап-жасыл салат, картоп көрінеді. Терездің көзінен үрей байқалғандай.

	— Саған не болды неден қорықтың? Картоп қымбаттап кетті ме…Әлде салат қымбаттады ма? — деп Новак үрейді қалжыңға айналдырғысы келді.

	— Дюри! Жаппай мобилизация жарияланыпты!.. Қырық екіге дейінгілер көрінеді…

	Бүрсүгіні таңертең бару керек…

	Содан бері жиырма бес жыл өткенде екі көзінен айырылған ешкімге керегі жоқ болып елінен алыста өлім қалінде жатқан Новактың есіне түскен міне, осы бір жайлар еді: қолына дорба ұстаған Терез, оның аузынан көрінген жап жасыл салат, қабығы сыдырылған жас картоп… Стол басында жағын таянып, көк көзі мөлдіреп Манци отыр. Маңдайында бұйра шашы желбірейді. Жақында ғана токардың жәрдемшілігінен негізгі жұмысқа ауысқан он сегіз жасар ұлы қырынып болып, әкесіне қарап отыр.

	— Жаппай мобилизация… — деп сыбырлады ол.

	Қора үстіндегі көк аспанда қалың бұлт жүзіп барады. Бұлттан шыққан күн сәулесі бірде бөлменің қабырғаларына түседі де, бірде жоқ болады.

	— Бәріміз бір отырайықшы, — деді де Новак стол басына барып отырды.

	Шыны толы шарап. Терез алдымен Новакқа, онан соң ұлына, одан кейін Манциге ас құйып берді. Новак шыныдан шарап құйып таратты.

	— Сендердің денсаулықтарың үшін! — деді ол.

	— Сенің денсаулығың үшін! — деді Терез күйеуіне; балалар да әкесіне соны айтты.

	Бәрі де шарапты бір тамшысын қалдырмай ішті.

	Бұдан соң сап-сары сорпа іше бастады. Әлгі күн сәулесі көрші үйдің сырт қабырғасына түсіп, бірде жарқ етеді де, бірде жоқ, болады. Аспанда қалың бұлт дамылсыз көшіп барады. Бұлар әлі ас ішіп отыр: Дердь Новак, жұбайы және екі баласы — бәрі бірге.

	Осы бір көрініс өзге құбылыстардың бәрінен артық сияқты. Мұнда тағы бір бейне болды: қолына корзина ұстаған Терез есік алдында тұр, корзинасынан жап-жасыл салат картоп, тағы басқалары көрінеді. Терез: «Дюри! Жаппай мобилизация жарияланыпты!..» — дейді. Қалғанының бәрі жоқ болды да, тек осы көрініс қана қалды.

	…Үшінші күні ол әскерге алынды. Қоштасарда мені шығарып салмай-ақ қойыңдар, — деді.

	32-ші Франц-Иосиф полкының казармасы адамға лық толы. Тіпті ине сұғатын жер жоқ. Сыртта біреулер ерсілі-қарсылы жүгірісіп жүр, әлденедей бір айқай шығады. Новак басқа солдаттармен бірге Хернад көшесіндегі бастауыш мектепке жолдама алды, ол казармаға айналған екен. Бұдан ол тізімге тіркеліп, киім-кешек алған соң, Петерди көшесіне жөнелтілді. Мұнда да әскерге шақырылған солдаттар жүздеп, мыңдап отыр. Кейбіреулері қисайып ұйықтап жатыр. Құдай оңдағанда, бір жақсы жері — күн жылы, жер қара болатын. Осы маңдағы Мурани, Нефелейч Элмер, Гараи, Хернад көшелерінің бәрі солдаттарға лық толы. Ал Терез болса, қолына корзина ұстап, есік алдында тұр: «Дюри!» — дегені естіледі.

	ЕКІНШІ ТАРАУ

	мұнда ержүрек Трепше одан да батыр Рапс Фицек мырзаның орына өз ойларын айтады. Ал Мартон нағыз дер кезінде композитор болмақ ойы барын хабарлайды; мұнымен бірге оқырман Фицек мырза мен кайзер Вильгельмнің арасында қандай айырма бар екенін біледі.

	1

	Екі қолтығында екі пакет ұны бар Фицек мырза қатты ентігіп, үшінші қабатқа әрең шықты. Сәл кідірген ол бірнеше рет демін ішіне тартып, қайта шығарды да, ұзын коридормен әрі қарай жүре берді. Ең түкпірдегі сатының қарсы алдына барып, өз пәтерін керіп есік алдында сәл аялдады. Сонсын жабық тұрған есікті ашты. Ас үйдегі плитаның үстінде үлкен бір кастрюль су қайнап тұр. Пешт тұрғындары, Франц-Иосифтің құрметіне бола, осы плитаны «шпархерт» деп немісше атайтын. Стол үстінде қалың жайылған қамыр жатыр; әйелі оны төрт бұрыштап турап тастаған, енді соның әрқайсысының үстіне қара өрік салып тұр екен. Құрты бар өрікті пышақпен қырып әбден тазалайды. Өстіп өрік түгел аршылып, қамырдың үсті тегіс толғаннан кейін, оларды төрт бұрыштап бүріп шықты да, әйел кастрюлдің қақпағын ашты, сөйтіп ол өзінің әдеттегі әніне басып: «Бір, екі, үш, төрт… болар ма екен отыз төрт» деді. Әрине, бұл кісінің өлең ұйқастыру әдісі жұрттыкіндей емес, өзінше басқа болатын. Ол «бір» дегенде әлгі түйірдің біреуін, «екі» дегенде — екеуін қайнап жатқан суға салып үлгереді; «отыз төрт» деген соңғы екі сөз айтылғанда қазанға төртеуі түсуі керек. Бұл кезде суық қамыр түскенде де судың қайнауы сәл тоқтайды да, титтейден соң қайта бұрқылдап жөнелді.

	Фицек ханым әлгі өлеңін жетінші рет айтып, «сиқырлай» бастағанда, о кісі стол үстінде қалған түйірлерді шынымен-ақ есептеп, қазанға қанша салғанын білгісі келді сиқырла мейлің, сиқырлама мейлің, шынында да отыз төрт түйір шыға ма, шықпай ма? — ол белгісіз. Тап осы мезетте есік ашылып, табалдырықты аттаған Фицек мырза көрінді.

	Әйелі өлеңін тез айтып болды да, әр жеріне ұн тиген көк алжапқышын сілікті; мұнан кейін ол ыстық леп шарпып, қып-қызыл болған бетін жеңімен сүртіп, алжапқышының үн тиген етегімен ернін сүртті.

	Есік кенеттен қатты ашылды. Бірдеме болып қалды-ау, деп ойлаған Берта қамырына қарап, үндемей тұрып қалды.

	Фицек жан-жағына қарай, ас үйде басқа ешкімнің жоғын көрді.

	– Әлгі күшіктерің қайда?

	Әйелі бұған ренжіп қалды. Бұдан жиырма жыл бұрын, тұрмысқа шыққан алғашқы айларында ол күйеуінің осы бір дөрекі мінезіне мән бере қарайтын еді. Ал алғаш жүкті болғаннан бастап, Отто дүниеге келер шағында шаршап, күйеуімен тайталасуға шамасы келмеді. Екі қабат бола жүріп, ол үй-ішіндегі күллі шаруаны өзі істеді: тамақ дайындау, кір жуу, үй жинау, іс тігу дегендердің үстіне шеберханада жүріп, күйеуіне де көмектесетін. Түнімен отырып болашақ балаға көйлек-көншек тігіп, жөргек дайындайтын. Осының бәрін ол іс машинасы болмай қолымен тікті. Шаршамағанда қайтсін. Геделле көшесімен келе жатып, ол осындағы ең үлкен дүкенде жалт-жұлт етіп тұрған іс машинасын сан рет көрген «Зингер» деген алтынмен жазылған жазуды да аңғарған. Бірақ іс машинасы оған қол жетпейтін арман болып қала берді. Оның шешесі де істі өстіп қолымен тікті ғой. О кісі елуден асқанға дейін бар табысы бір іс машинасын сатып алуға жетпей қойған жоқ па? Тек арада бірнеше жыл өткесін барып тиындап жинаған ақшасы көне машина алуға ғана жетті. Оны өз көзімен көруге, деревняның күллі кедейі жиналған жоқ па еді. Кедейлер машинаны көргенде көздері бақырайып, аң-таң болды. Кейбіреулері қиық мата суыртпақ салып, тіктіртіп те байқайтын. Одан соң әлгі суыртпақты екі-үш адам бірінен-бірі жұлып алып, тіккен жері сөгіліп кетпес пе екен деп, тартысып та қарайтын: «Міне ғажап!» — деп тарасушы еді олар.

	Шешесі байғұс жасына жетпей, ерте қартайды, белі жазылмай, бүкірейіп қалды; бірақ кемпір түрін берген жоқ. Редеидің басына түскен ауыртпалық алдымен көзінен байқалатын. Әбден шаршап, төсекке отыра кеткенде ол оң шынтағын сол қолымен таяп, іс машинасына қарап, басын шайқайтын. Ол жиналған жұртқа осы машинаны алу үшін қаншама түн ұйқы көрмедім, жарғақ құлағым жастыққа тимеді, көкіректі кернеген қайғы мына осы бөлменің ішіне сиятын емес, дейтін. Редеи кемпір басын изеп жымиятын да қоятын, ол осы бір сәтте өмірдің созыла келіп, тірелген жері осы, машина дейтін. «Іс машинасы тамаша нәрсе, бірақ оның қолға түсуі оңай дүние емес» — деуші еді. Келе-келе Редеи кемпір іс машинасы жайында ғана емес, басқа да нелер ғаламаттар жөнінде сөз қозғайтын.

	…Фицек мырза дөрекі мінез көрсеткенде де әйелі, әрине ренжімей қоймайтын. Бірақ ол осының бәріне қарсы дау айтуды жөн көрмеуші еді. Тұрмысқа шыққан бастапқы жылдардағыдай ауыр күрсінуін де қойды, әбден үндемей көнбіс болып кетті. Бірақ Лиза туғаннан кейін Берта баланың кенжесі осы болар деп түйген-ді. Өйткені ол оныншы перзенті болатын. Осы шақта Бертаға әлденендей бір күш еніп, баяғы қыз күніндегідей қайрат бітті. Ол енді Фицек мырзаның кейбір дөрекі мінездерін көтере алмайтын болып алды. Бұған күйеуі де аң-таң қалушы еді. Күйеуі болғаннан кейін, әйелдің именуі сөзсіз ғой. Бірақ соның өзінде Фицек ханым іште бір күш жатқандай сезінуші еді.

	— Сен неге әкіреңдейсің? — дейтін ол күйеуіне.

	Егер Фицек мырза тым ашулы болмаса, ойына қайдағы бір болымсыз ойлар мен жоспарлар түсіп тұрмаса, ол әйеліне аң-таң болушы еді. Басқа ештеңеге шамасы келмей қалғанда: «қатын деп осыны айт, күннен күнге күшейіп, баяғы қыз күніндегісіндей болып барады!» — деп қоятын. Ал енді қатты ашуланып, қаһарына мінгенде, оның өз сөзімен айтқанда, «әмірхан ұлтандай қатайып алғанда», әйелінің жынын онан сайын қоздыра түсуші еді. Фицек мырза етікшілік кәсіпті әлдеқашан тастап кетіп, осы күні даяшы болып жүргенмен, бұрынғы теңеулерін жиі қолданатын.

	— Күшіктерің қайда деймін, әй? — деп айқайлады ол әлгі екі пакет ұнды столға түсіріп алып. — Жалғыз мен бе десем, жұрттың бәрі де сөйтіп жатқан көрінеді.

	Әйелінде үн жоқ, қыбыр етпей тұр.

	— Соғыс біткенше жететіндей алайын деп едім, — деп күбірледі Фицек мырза. Жетпіс бес килограмм ұн, жиырма килограмм тоң май… Мына баста ақыл жоқ, бір ай ойланып жүрдім-ау. Соғыс басталған күннің ертеңінде ақ; ұн екі тиын, тоң май он тиын қымбаттап кеткен жоқ па? Еңбекпен тапқан ақша болған соң, аямай қайтейін. Жұрттың бастапқы екпіні ғой, тояр әлі-ақ деп ойладым. Тою қайда: құлқыны құрғыр тойдыра ма жұртты? Баға дегеніңіз суға салған көн табандай ісініп барады, оны анда-санда балғамен ұрып, тігісін жатқызып қоятын да ешкім жоқ… Табаны күректей бір ай бойы еңбектенгендегі тапқаным мынау-ақ. Көлденең табысым болмаса қайтер едім? Мен оны қайта арзандар деп жүрсем, ол күннен күнге өршіп барады. Ұн мен май кеше ғана екі есе қымбаттап еді бүгін барсам — екі жарымға шығып кетіпті… Сен Сентмартоннан келген күні бір кило ақ ұн он сегіз тиын болатын, ал тоң май тоқсан бес тиын еді… Келесі күні-ақ ұн жиырма тиынға, сатылып жатты; сонда алмадым-ау!.. Қымбат санадым! — деп өзіне-өзі айқай салды Фицек мырза. — Сенде бір ақыл бере қоймайсың! «Жақсылық күтпе, ала бер!..» — демейсің бе? Жайшылықта неге болса соған килігіп, тіліңді безейсің де жүресің, ал нағыз дер кезі келгенінде, аузыңа құм құйылғандай, үндемей қалатының бар. Осы үй сенің үйің емес сияқты. Кердең-кердең етесің. Ал енді же, іш кереңді, құрметті ханым! Мен байғұс табан ақы, маңдай тер төгіп, жинаған тоқсан форентіме жетпіс бес килограмм ұн, жиырма килограмм тоң май алмақ ойым бар еді-ау. Оның үстіне шеберханалық, тіпті шағын болса да бір бұрыштық бірдеңе қарастыру көңілімде болатын… Осы сен неге ыржиып күле бересің, естімей тұрсың ба? — деп ақырды ол әйеліне; бірақ бұл арада әйелі күлмек түгіл, тіпті езу тартқан жоқ еді, ондай ойында да болмайтын. — Маған алақандай бір бұрыш болса болғаны… Тіпті этажеркамен бөліп қоюға да болар еді. Сонда істей бер бар керегіңді. Қайта етікші боламын деген менде ой жоқ. Көңілім басқада. Сен ыржима, одан да сөзімді тыңда, айтайын.

	Ол бір пакетін ала бергенде, қағазы жыртылып кетіп, ұн бұрқ етіп столдың үстіне төгілді.

	— Бір дүкенде ұн қырық екі тиын тұрады, кісі басы екі-ақ килодан сатып жатыр. Жұрт ерсілі-қарсылы жүгірісіп, қолына тигеннің бәрін алып жүр. Тіпті жын соққандай… Енді бір дүкенде сол ұн қырық бес тиыннан сатылып жатыр да, бір кісіге бір-ақ кило береді. Ал кезектегі кісі әлгідегіден кем емес. Тоң май дегеніңіз екі форинт қырық тиын… Баға аспанға шапшып кетіпті. Сонысына қарамай, дүкеншілер келген жұртты: «Қымбат дейсіңдер ме? Онда алмай-ақ қойыңдар! Ертең-ақ зар боларсыңдар… Бәлкім, осы бүгінгі кештің өзінде-ақ қымбаттап кетуі мүмкін…» — деп кекетеді. Ал ұн баяғыдай, бәрі бір сол ұн. Түсіндің бе. Ұн да ешбір айырма жоқ. Онда мұның бірінен бірі қымбат болу себебі неде. Неліктен олай. Егер сен осыдан бір ай бұрын маған жөні түзу кеңес бере алмаған болсаң, енді осыны айт.

	Енді мен бар ақшамды салғанмен, ақылға қонымды ештеңе сатып ала алмаймын… — Бұл ретте ол ауыр күрсінді де, сол ойланып тағы да былай деді:— Біз енді тыныштық сатып ала алмаймыз… Көшедегілер де абыр-сабыр, бір-біріне сеңдей соғылады. Одан да баяғыда-ақ: «Барлық елдерге соғыс жариялаймыз, жасы он мен жүздің арасындағылар түгел әскерге алынады» — деп жаза салғандары он еді ғой. Бұл қиын, әрине, бірақ бірден естисің ғой. Ал бұлар оны қайтсын. Біртіндеп, алдап арбап апармақ. Ілген плакаттарының біріне-бірі қарсы келіп тұр… Бірінде олай десе, бірінде былай дейді… Қайсысына сенеріңді білмейсің. Түу, шіркін-ай!.. Ойымдағыны істей алмай қалғанымды қарашы… Соғыс күзге дейін бітпейді Берта. Бұлар әлі мені де әкетеді… Оттоны да алады… Бірақ мен ештеңеден қорықпаймын. Аса құрметті Франц-Иосиф мырза, менің алты бірдей балам бар…

	Осылай деді де ол ас үйіндегі тұрған столдың қасындағы орындыққа сылқ етіп отыра кетті; басы төмен түсіп, тағы да күбірлей бастады:

	— Ертең не боларын ешкім білмейді. Қазір біз күллі қаланы аралап, қолымызға тигенін ала берсек қайтер еді… Қайда әлгі балалар…

	Әйелі ерінің бұл сасқанын түсіне қалды да, жаңағы ашуланғанын жасырмақ болды; азық-түліктің бүйтіп тез қымбаттауы оның да үрейін ұшырмай қойған жоқ.

	— Мүмкін, кооператив те арзан болар, — деп сұрады ол.

	— Онда тек кооператив мүшелеріне ғана сатылып жатыр, — деп кіжінді Фицек мырза. — Сен одан неге шықтың.

	— Мен бе шыққан.

	Фицек ханым: «Шыққан өзің емес не…» — дей жаздады да, қоя қойды. Ол баяғысынша сарқылдап жатқан суға, тамақ пісіп жатқан плитаға қарады да қалған қамырға өрігін орап, кастрюльге сала берді. Балалардың келуіне жақын қалды. Отто да құрылыс училищесінен қайтады. Бәрінің қарны ашып келеді. Сондықтан Фицек ханым өзгенің бәрін қойып, тамағын істей берді. Ол бір түйір қамырдың столға шынтағын таяп, басын ұстап отырған Фицек мырзаның жең астында қалғанын көрді де, оны еппен тартып алды. Фицек мырза мұны сезген жоқ. Ол іркілместен сөйлеп отыр:

	— Жаппай мобилизацияда жарияланды. Мың сегіз жүз жетпіс үшінші жыл алынып жатыр. Найзағай қақ қасымыздан жарылды. Новак менен екі-ақ жас кіші, ол майданға жүріп те кетті. Аттанар алдында олар тап мына жерде, Петерди көшесінде тұрды. Мен оған былай деген болдым: «Соғысқа қарсы демонстрация сияқты бірдеңе жасасаңдар етті… Әйтпесе социалистер: олай да бұлай, соғыс болмайды, біз оған жол бермейміз… — деп дауыстары қарлыққанша байбалам салып тұр. Сен мынаны ұқ: Егер демонстрация бола қалса, онда, сөз жоқ, мен де барамын, ұн сатушылардың кемі үш терезесін сындырмасам, ана қолыңды бері әкел — бұған басыммен кепіл бола аламын!» Ол маған қарап, тіпті үн де қатқан жоқ: бұрынғысындай күлмейді де. Тек қана кетіп барып жатып, дәл қоштасарында: «Болары болып, бояуы сіңді; не салса да көндік», — деп жүре берді. Жарайды. Солай-ақ болсын. Бірақ қашанға дейін осылай бола бермек. Бір килo ұн бір крона болғанға дейін бе. Тураған етті ішекке тығып, шұжық жасағандай мені де окопқа апарып тықпақ қой… Оның ар жағында тек пісіріп жеуі ғана қалмай ма. Не дейсің… Жоқ, мен солдат бола алман, — деп әлі гүрілдеп отыр ол. — Менің алты бірдей балам бар… Трепше былай деді «Фицек, соғыс заводына бар, онда істейтіндер әскерге алынбайды». Рапстың айтуы былай: «Фицек, соғыс заводына бара көрме; сен етікшісің, сондықтан үйіңде отыр да, әскердің етігін тік. Ол да әскери қызмет кезегің келгенде, сен мұнда да керексің деп, тастап кетеді». Енді біреулер былай дейді: «Фицек мырза, екі аяғың аспаннан салбырап түссе де, саған ешбір ем қонбайды. Бәрі бір келесі жылы галицияға сен де барып, бір окоптың ішінде әлі ақ биттеп-құрттап жатасың». Мұның қайсысына сенерсің… Менің жоспарым, Берта біреу-ақ: Ешбір жоспарсыз соғыс біткенше үйде отыра тұру.

	Әйелі басын шайқап, не дерін білмейді. Оның көңіліне қонбай тұрғаны тек мынау ғана: сол баяғы бір Трепше мен Рапеты несін айта береді. Олар ешкімнің жанын алын қала алмайды ғой. Соның өзінде әйел шынымен-ақ үлкен қауіптің төнгенін сезіп тұр. Өйткені жаңағы Трепше мен Рапе әлде нендей бір сұмдық болып, қатерлі қауіп төнгенде ғана күйеуінің аузына түсетін.

	Отто он тоғызда. Кейінірек тууына болар еді-ау… Ең болмағанда үш жыл кейін тусайшы. Асыққан сенсің. Шыдамың жетпеді. Дүние жүзілік жанжал келесі жылға дейін созылса-ақ болғаны, ол менімен бірге шұрқырайды да кетеді. Соғыстан барып бір-ақ шығады. Мен Трепшеден: Оттоның үш жылын кемітіп„маған қосып жазуға болмас па екен деп сұрадым… Нотариусқа барып… есебі, ресми түрде… сонда ол жасарып, мен ұлғаяр едім ғой. Сонда семьяның шырқы бұзылмас еді… Бұдан мемлекет те ұтылмайды, біз де ұтыста болар едік қой… Дұрыс па… деп сұрадым мен Трепшеден… Бірақ ол үндемеді.

	Фицек мырзаның үрейі әбден ұшып, сасқалақтап отыр. Әйелі үн қатпастан иығын қимылдатып, сүзгі шөмішті қолына алды: үн қымбаттай ма, жоқ па, соғыс ендігі жылға дейін созыла ма, жоқ па, ұлының үш жасын кемітіп, әкесіне қосуға бола ма, болмай ма, әскерге оның екеуі де кете ме, әлде екеуі де үйде қала ма, — Фицек ханымға мұның бәрі бір сияқты. Қазір у-шу болып балалары келеді де тамақ сұрайды. Оның соған асығуы керек.

	Кімді айтса, сол келеді дегендей, сатыдан топырлап балалар көрінді.

	Бела жолда келе жатып-ақ үйде не тамақтың барын айтқан-ды:

	— Түсте өрік салған піспе нан жейміз. Маған төртеуін береді. Алақай.

	— Сен төрт жұдырық жейсің,— деді Пишта. — Сен түгіл маған да үшеуден артық тимейді.

	– Үшеу де жарайды. Уақасы жоқ, үшеу де жетеді,— деп тағы да алақайлай жөнелді Бела.

	Коридордағы тас еденді тықылдатып, балалардың жалаңаяқ жүгіріп келе жатқан дыбысы естіледі. Міне, олар үйге де енді. Әлде неге налып, салы суға кеткендей басы салбырап отырған әкесін көргенде, олар қабырғаға жабысып үндемей тұра қалды. Ал Фицек мырза болса әлі есін жия алмай отыр.

	Жұрттың бәрі бір-біріне соғыс жариялап жатыр; тіпті соғыспаған ел қалатын емес, — деп күбірлейді ол. — Әркімнің айтатыны біреу ақ: соғысты бастаған біз емес, бізге басқалар тап бергендіктен қорғануға, бас сауғалауға мәжбүр болып жатырмыз; сондықтан да бөтен елдің шекарасынан өтіп барамыз. Мұнда патша айқайлайды, анда император Вильгельм гүр-гүр етеді… Саудагерлермен қоса осылардың-ақ жағы қарысып қалмайды екен… Сонысымен қоймай, жер-жерге плакаттар іліп тастапты… «Отан жасасын!» — деп жазыпты. Ал баға болса өсіп барады, өсіп барады… Оны көтеріп жатқан олар да, белім қайысқанша еңбек ететін мына мен.

	Шешесі балаларына: сәл тұра тұрыңдар деп белгі берді. Мұндай жайға жиі кезігетін олар үндемей күтіп тұр. Олардың көзі майға қуырылған сап-сары болған табадағы құймақта. Мұрындарын түскі тамақтың иісі қарып бара жатыр. Ал әкелерінің тым салбырап кеткен басына көздері түскенде булардың да үрейі ұшқандай.

	— Дүкендердің алдына плакаттар ілінген. Ақ плакатта Франц-Иосиф басын шұлғып, құдайға сиынып тұр. Ант атқанның төбесі жып-жылтыр, төңкеріп қойған құмырадан аумайды. Мұны айтқан Рапс. Берта, мен оған тыйым сала алмайтынымды өзің білесің ғой… «Мен бәрін ойланып, бәрін толғандым…» — мұны король айтқан екен. Ол түк те ойлаған жоқ, ешбір толғанған да емес, — мұны айтып тұрған менмін, Берта. Егер ол ойланып-толғанған болса, онда ұн қымбаттамас еді ғой… Қызыл плакатта: «Жалпыға бірдей мобилизация» — делініпті. Мұнда құдайға сыйынудың ешбір нышаны жоқ, жаңағы түбі төңкерілген құмыра көрінбейді… Мұны айтқан Трепше, мен оның аузына қақпақ бола алмаймын… Енді бір қызыл плакатта «Бұйрық» — деп жазылыпты. Онда «Құдай өзі сақтасын», — «Еліміз аман болсын» — деген ештеңе жоқ. Тұп-тура соғысқа бастап тұр. Берта, мен осы плакаттардың бәрін жаттап алдым, әрқайсысын қателеспеу үшін жиырма реттен оқыдым. Соның бәрінің бұрышында былай делініп жазылыпты: «Әскер жинау туралы бұйрыққа бағынбағандар соғыс уақытының заңы бойынша жазаланады!» — делініпті… Бұл сөз жазылмаған плакат жоқ… Сонда түрмеге жабылып, атып, асылмақ,— деп күбірлейді Фицек мырза. Осы жұрт әскерге барсын мейлі, бармасын мейлі — топырлаған бір хайуан ғой… Үшінші бір плакат… Қып-қызыл — ақ сары — жап-жасыл екен. Мен оны да жаттап алдым: «Австрия — Венгрия армиясының атқа деген әбзел-сайманның бәрін әскерге үйретілген аттармен қамтамасыз ету қиын; сондықтан бұған жай жылқыны да ала беру керек… «Мен мұны… Берта, былайша түсіндім. Есебі, бұлардың жазуына қарағанда, бұл менмін. Мың да сегіз жүз жетпіс бірінші жылы туған әлгі ат мен… Уһ, шекем ауырып барады… Басымның сынуын-ай!

	— Фери, — деді әйелі, мүмкін, алдымен тамақ ішіп алармыз.

	Бұған дейін Фицек қарсы алдындағы бір нүктеге қарап отырған-ды. «Тамақ» дегенде ол басын жұлып алды. Қарсы алдында қабырғаға жабысып, Банди, Бела, Пишта тұр. Фицек мырза көзі бұлдырап, соларға қарады.

	— Менің бір түсінбейтінім мынау: Осы дүниенің бәрі неге қымбаттап бара жатыр. Сондағы сатып жатқандары баяғы ұн мен баяғы тоң май емес пе… Бұған үкімет неге қарамайды. Дүниенің өзі не болып бара жатыр.

	Әйелі жаңағы үн салған пакеттерді столдан алып, жиыстыра бастады. Жыртық пакеттегі ұнды кастрюлге салып, столға төгілген ұнды да сол кастрюлге сыпырып-сиырып сала бастады. Стол үстіндегі тақтай мен оқтауға жабысқан ұнды да сол кастрюлдің үстіне қақты. Бұдан соң ол столды терезенің алдынан жылжытып, ортаға қойды да, үстін әдемілеп сүртіп, дастарқан жапты. Балалар жүгіріп барып, әкесі мен шешесіне бөлмеден орындық әкелді, өздері арқа тірегіші жоқ жай орындықты столға жылжытып соған отырды. Берта үлкен бір тарелкаға сорпа құйып, Пиштаға қарады. Бала шапшаң барып, шешесінің қолынан тарелканы алды да, әкесінің алдына апарып қойды. Мұнан соң балаларға да бір-бір тарелкадан сорпа тиді. Лиза шешесінің тізесінде отыр. О кісі екі қасықты алдымен өзі ішеді де, бір қасығын қызына береді. Балаға берерде ол сорпаны екі-үш рет үрлеп, ернін тигізіп байқайды да, әбден суығанына көзі жеткен соң барып қана қасықты қызының аузына тосады. «Тез іш, жаным», — деп қояды анда-санда.

	Фицек мырза сорпасын ішіп отырғанымен, оның дәмін аңғаратын емес. «Осының өзі неге апарып соғар екен», — деп ойлайды ол. — Шатақтың үлкені алда болып жүрмесін әлі… Қалаға солдат қаптап кетті. Тротуарда, көшенің қаға беріс бұрыштарында, көпірлердің астында ұйықтап жатқан әскерді көресің… Күні бойы оркестрдің үні бір тынбайды… Күңіренеді де тұрады. Жер жаңғырыққанда сондай, тіпті үй қозғалып тұрған тәрізді. Ақшада құн қалмай бара жатыр. Дүниедегі ең мықты осы ма деуші едім. Ол да қушиып, түк болмауға бет алды.

	— Табаны күректей он кроналық ақша безгек ұрғандай, қалт-қалт етіп барады, — деді кенеттен Фицек мырза.

	— Не дейсің? — деп сұрады әйелі… Бұл ретте ол күйеуінің әлгі сөзінен сескеніп, шынымен-ақ қорқа бастады.

	— Ақшаның құны кетіп барады. Он крона бес кронаға айналып кетті.

	Ол сорпасын ішіп, ұрттаған сайын шындыққа жақындап келе жатқан тәрізді. Сөйте-сөйте сорпа да таусылды. Балалар тарелкадағы жұғынына нан батырып жеді. Бела әкесінің табағынан көз алмай отыр; оған қанша тоқаш тиер екен деп ойлайды. Сәлден соң тағы бір қараса, алты тоқаш жатыр екен. Бұдан кейін ол көзі жылтырап, шешесінің тарелкасына қарады. «Бір, екі, үш, төрт, бес, — деп есептеді де, бала өзін-өзі жұбата қойды;— оның екеуі Лизаға тиеді ғой». Қалған балалар үш-үштен тоқаш алды. Шешесі кастрюлге тағы үңіліп еді, түбінде он екі тоқаш жатыр екен. «Бесеуі Оттоға, төртеуі — Мартонға, сонда мыналарға да бір-бірден тиеді екен», — деп ойлады шешесі.

	Сөйтті де ол балаларына тағы бір-бірден тоқаш үлестіріп берді.

	Бела Пиштаға көзін қысып қойды.

	— Көрдің бе? Төрт-төрттен болды… — деп сыбырлады ол.

	— Не дейсің? — деді Фицек мырза.

	— Тоқашты айтамын, — деді Бела. — Маған төртеуі тиді.

	— Онда тұрған не бар? — деді де Фицек мырза баласына қарап отыра берді.

	2

	Отто үйіне келді. Ол жоғары дәрежелі құрылыс училищесінің соңғы курсын бітіргелі жүрген еді. Училище Текели проспектінде еді. Келер жылы Отто диплом алып, бір қабат үйлер салу правосына ие болады. Заң бойынша, ол құрылысшы-десятник міндетін атқармақ. Фицек мырза оны мазақтаған болып, «инженер мырза» дейтін еді. Әйткенмен екі қабат және үш қабат үйлерді инженерсіз салуға Оттоның правосы болмайтын еді. Айтпақшы, бала Фицек мырзаның тілін алмастан, литографтық оқуды тастап, осында ауысқан болатын. Мұның бір өкінішті жері: алғашқы оқуды ол бітіруге бірнеше ай қалғанда тастап кеткен еді. Отто өзінше адам болғысы келіп, кәдімгі тас қалаушы болып орналасты. Өйткені мұнсыз оны құрылыс училищесіне алмайтын еді. Дегенінен қайтпайтын қайсар бала бір жылдай үй қабырғаларын тұрғызып, ауыр жұмыста жүрді. Ол кезде «Геллерт» қонақ үйі салынып жатқан болатын. Сұйық әк баланың қолын бүлдіріп, саусақтарының басын ақ жем қылып тастайды, кешке ол жарылып, саусағының басынан қан ағушы еді. Мұны көргенде шешесі көзіне жас алғандай қатты налып, баласының қолын әбден ұйқыға кеткенге дейін глицеринмен майлайды. «Уақасы жоқ, балам, — дейтін ол. — Болашағың жақсы болса болғаны». Ал Фицек мырза бұған ызасы келіп, қайдағы жынын шақыра ашуланатын еді. Егер оның баласы бастапқы оқуын бітіріп, литограф болса, аптасына үйге сегіз форинттен ақша әкелетін еді ғой. Фицек мырзаның ызасы келетін бір жері осы еді де, екінші жері: баласының кәсіп ауыстыруы мұның ризашылығымен болмаған-ды. Отто мұны шешесімен келісіп істеген болатын. «Бар бәлені бастаған өзің емес пе», — деп айқайлайтын Фицек мырза мұртының ұшын тістей отырып.

	Шешесі ұлының қолына глицерин жағып, бала ауырсынып, ыңырсығанда қайтсе де айтпай қалмайтын. «Түбі мырза боласың,— дегенді қоса айтатын еді Фицек мырза. — Одан соң ол қабағын тарс түйіп, әлі-ақ кісімсіп, әкеңе де қайырылмай кететін күн туады. Бүйте берсе, бұл саған да қарамай кетеді,— қайтсын сені,— деп үй иесі одырая бұрылып, әйеліне қарайтын еді.— Глицерин, глицерин дейсің де отырасың».

	…Отто пиджагын шешіп, сабан қалпағы мен екеуін ас үйдегі шегеге ілді. Бұл шегеге басқа ешкім ештеңесін ілуге тиіс емес-ті. Оттоның терлегені сонша, тіпті көйлегі денесіне жабысып қалған екен.

	— Кешігіп қалыппын, — деп аптыға сөйледі ол. — Барош алаңында манифестацияға қатысушыларға кезіктім. Немістер Антверпенді алыпты… Бұл Белгияның үшінші қамалы… Люттих, Намюр… армия емес, жатқан бір ғажап күш қой.

	— Не дейсің?.. Нені алыпты, — деп сұрады Фицек мырза.

	— Антверпенді.

	– Ұн қанша тұрады екен.

	— Білмеймін, — деп жауап берді Отто; ол ұнның Антиверпинге қандай қатысы барын түсінбей, аң-таң болды да, әкесіне қарады. — Сіз ұнның қанша екенін неге сұрадыңыз.

	Фицек мырза бұған түк жауап бермегесін, Отто манағы әңгімесін айта берді.

	Мен де сол манифестация жасаушыларға барып қосылдым, — деп Oттo сорпасын жігерлене ішіп отыр. — Қолымда үп-үлкен немістің туы болды. Біз оны ұстап, Будаға қарай беттедік. Эрцгерцог Иосиф сөз сөйледі. Халық көп жиналды. Біздің алдымыздан, Шынжыр көпірді тасырлатып, гусарлар полкы өте шықты. Әскери оркестр неміс маршын орындап тұрды. Біз осы марштың әнін венгерше айттық. Папа, сіз мұны естіген жоқ па едіңіз, — деп сұрады ол әкесінен. Бірақ Фицек мырза ас үйдің бір бұрышына қарап, үнсіз отыр. — Мен немісше де білемін, — деді одан әрі Отто. — Сөйтті де немісше бір-екі ауыз бірдеңе деді.— Бұдан кейінгісін әлі жаттап үлгіргенім жоқ. Енді бірде айтармын… эрцгерцог тым жақсы сөз сөйлеген екен… «Император Вилгельм: «дүние жүзі дүр сілкінсін!» деген мәлімдемені айтты ол.

	— Сен император Вильгельмге былай де, — деді Фицек жан-жағына нем кетті қарап отырып, ол мені қорқытпасын: мен онсыз да дірілдеп отырмын… Бірақ, инженер мырза, январьда сенің өзіңді әскерге алғанда не деріңді, жұртқа не бетіңмен қарарыңды әлі көрерміз…

	— Папа, олай деуге болмайды ғой… Тап сондықтан да немістердің Антверпенді алғанына алақайлау керек. Егер олар осы қарқынан танбай, тегеурінді күшпен алға баса беретін болса, онда ноябрьде-ақ Гибралтарға жетеді. Сөйтіп, соғыс бітеді. Өйткені ар жағында Африка жатыр ғой… Сіз өзіңіз географияны білмейді екенсіз ғой.

	Фицек мырза бұған бұрынғысынан да қатты ашуланды. Оның бірдеңені білмейтінін айтқанда өсти қалатын әдеті еді.

	— Мына жұдырықпен қақ. шекеңнен салып кеп қалсам, балам, сонда барып сен әлгі географиямен бірге Африкадан бір-ақ шыққаныңды білмей қалар едің…

	— Соғыс ноябрьде бітеді деп осыдан екі апта бұрын айтқан өзіңіз емес пе едіңіз.

	— Мен ақымақ болыппын, — деп айқайлады Фицек мырза. — Онымды мойындаймын. Ал император Вильгельм өзінің ақымақ болғанын мойындайтын түрі жоқ. Ол екеуміздің арамыздағы айырмашылық осында.

	Папа, еліміздің бар азаматы қолдарына қару алып, Отанын қорғауға шығып жатыр ғой. — Әкесінің сөзіне қатты ренжіген Отто әр сөзін нақыштап айтып, қалайы қасығын сермеп отыр. Оның қолымен қасығы әскери оркестр дирижерінің таяғына ұқсап, селтең-селтең етеді.

	Фицек мырза да оң қолын көтеріп, маңдайын сүртті, сөйтіп екі алақанымен көзін басып отыра қалды.

	— Трепше былай дейді: Егер біреу-міреу әлденендей бір адамды өлтіріп, тонамаса — бір сөзбен айтқанда, жай ғана их еткізіп кетсе, — деді Фицек мырза сол қолымен мойнын көрсетті.

	Онда әлгі кісі өлтірген адам он жылдан артыққа сотталмайды екен. Мен Франц-Фердинандтың тақ мұрагері екенін жақсы білемін, әрине, ол етікші емес; бірақ өлім деген жұрттың бәріне бірдей ғой: Шалбары жыртық етікші не, тақ, мұрагері не, — өлген соң бәрі бір. Мұны айтқан Рапс, Берта, мен емес. Ал маған салсаң, мен, әрине, таққа отыратын мұрагердің үлкен адам екенін білемін. Мұны Трепше де бекер демейді. Жаңағы Франц-Фердинандтың орденінің көптігін айтсайшы, тіпті Мария-Терезия ордені кеудесіне сыймай, одан төменірек қадалған екен. Мұны маған Трепше айтты, өз көзіммен көрдім деп тұрған адаммен дауласа алмаймын ғой. Оның үстіне, не деп дауласпақпын. Әркімнің өз пікірін айтуға ырқы бар. Тек мен одан мынаны сұрап қалдым: «Айналайын, Трепше, өлтірген кісі ұсталып па», — «Ұсталды, Фицек мырза». «Онда соларға-ақ он жылдан бере бермей ме», — «ол аз, Фицек мырза». — «Аз дейсің бе. Онда атып тастасын, немесе дарға ассын. Тіпті ол да аз болып көрінсе, әрқайсысына жиырма бес жылдан беріп, не атып, не асып өлтірсін. Тек басқа жұртқа тиыштық берсін… Біздің не жазығымыз бар. Біздің ешкімге жамандығымыз болған жоқ қой». Түсіндің бе, инженер мырза. — Сөйдеді де Фицек кеңірдегін соза қайта айқайлады — Маған Крагуевацтың да, Арендоловацтың да, Шабацтың да керегі жоқ; маған осы Эстергом мен Вац болса болғаны, — менің оларға барып жүретін ақшам да жоқ. Маған Белградыңның да керегі жоқ, маған Чонградтың өзі-ақ жарайды. Петроградың да атам өлген жер емес. Онда баратын жұмысым да жоқ. Қайтемін ол Петроградты? Егер қажет болып бара жатса, Франц-Иосиф пен оның үрім-бұтақтары соғыса берсін. Өлген солардың туысы емес пе? Қалған жұртқа не керегі бар? Ал маған сол Франц-Фердинандтың да түкке керегі жоқ. Ол менің екі туып, бір қалғаным емес, ордені көп демесең, басқа түгі де жоқ… Не дейсің?.. Ендігі жолы, — аса құрметті инженер мырза, — деп күбірледі ол баласына бетін таяп кеш келемін десең сол эрцгерцог Иосифтің үйінен барып тамақ ішерсің.

	Отто не дерін білмеді. Ол әлгінде ғана болып өткен манифестациядан кейін, Антверпеннің алыну құрметіне болған осы у-шудан соң мынадай жайға кезігем деп ойламаған болатын.

	— С-сіз… сіз… — деп кекештене сөйледі ол, — сіздің ойыңызша, жау осында келуі керек пе?

	— Мен бе? — деп гүр ете түсті Фицек мырза, сөйтіп жұдырығымен столды бір қойды. — Жаудың осында келуін тілеп отырған мен бе? Не дейсің өзін? Тұмсығыңды қан жалатып, кеңсірігіңнен мықтап тұрып бір қойсам, құрылысшы мырза, маңқаң эрцгерцог Иосифтің үйіне дейін ағар еді-ау; одан да әрі кетуің мүмкін, әбден, жыртылып қалған шәркедей, император Вильгельмге дейін домалауың қақ. Жаудың осында келуін тілеп отырған мен дейсің бе? Сен өзің мынаны айтшы… соғысты бастаған кім? Мен бе, әлде ақымақ басы ақылды аяғына дамыл бермей жүрген Франц-Иосиф пе? Сенің император Вильгельмің де сондай. Мен өз елімді олардан кем көрмеймін, бәлкім, жүз есе артық та көруім. Ал сенің эрцгерцог Иосифитің тілін безегенше, дүкендерді бір аралап неге көрмейді? Ұн, май, ет, басқа тамақ неге қымбаттап бара жатыр? Алты баласы бар мен сияқтылар қайтіп күн көрмек. Барлық жиған-тергеніміз — екі іш киімге әрең жетіп, отырған жоқ па? Бүйтіп сағат сайын қымбаттай беретін болса, тіпті жалаңбұт қалуымыз сөзсіз. Сенің эрцгерцог Иосифің міне, осыған жауап берсін. Отанын сүйгенде, тек мен, Ференц Фицек, даяшы немесе етікші ғана сүюі керек пе? Олар неге сүймейді? Алыпсатарлар саудагерлер, қасапшылар, делдалдар қайда? Олар мына біздің қанымызды ғана сора біледі.

	Отто еңсесі түсіп, тарелкасына қарап отыр.

	— Ал ұн қанша екен? — деп сұрады ол сыбырлап.

	— Жиырма тоғыз тиын.

	— Не дейсің — деп аң таң қалды ол.

	— Білмесең сол, біліп қой! — деп жауап берді Фицек мырза.

	Екі жақ та үнсіз отырып қалды. Отто Антверпенді ұмытып, тоқашқа басты. Жаңағы манифестация, әскери оркестр, Буда, эрцгерцог, бәрі де өз жөнімен қалып, алдымен тамақ керек болып барады. «Жиырма тоғыз тиын дейсіз бе?»

	Ас үйдің есігі ашылып, Мартон кіріп келді. Оның жүзінде бір ой бар сияқты. Ол ешкімге қарамастан, жұртпен амандасқан сияқты бірдеңені күбір етті де, стол басына отыра кетті. Жалма-жан қасығын алып жатыр. Одан соң бір үзім нан алды да, сорпа құйғанша шыдамай, жей бастады. Осылай отырып, Мартон алдындағы сорпасының жартысын ішкенге дейін басын көтерген жоқ.

	— Папа, сіз айтыңызшы, осы біздің ескі скрипка қайда? Есіңізде ме, үйдің төбесінде жатушы еді ғой?..

	Фицектің көзі бақырайып кетті. Оны қайтесің?

	— Папа, музыкадан тамаша, одан нәзік ештеңе жоқ екен. Мен музыка жазып, ән шығарамын, деп түйдім, — деді ол өзімен-өзі әңгімелесіп отырғандай.

	Отто күліп жіберді. Фицек мырза аузын ашып, не дерін білмей қалды.

	— Бұдан басқа не айтасың? — деп Фицек мырза орнынан атып тұрды.

	— Музыка шығарушы… әнші… композитор… болмақ.

	— Бұл не сұмдық тағы.

	— Ол музыка шығарып жүр… Музыка жазады…

	— Сонда оған қанша төлейді екен. Күніне ме, аптасына ма, айына ма.

	— Білмеймін. Бірақ, папа, дүние жүзінде музыкадан тамаша ештеңе жоқ…

	— Көрсетемін мен саған музыканы, — деп дауыстады Фицек. — Сен реалдық училищеге осыған бола жазылып па едің. Бәлкім, музыка жазуды сонда үйрететін болар.

	— Жоқ, онда үйретпейді екен.

	Мартон ауыр күрсініп, демін әрең алды да, осы үй ішінде бірдеңе болып қалғаннан сау ма деген ойға қалып, ренжіп отырған әкесіне қарады.

	— Егер музыканы онда үйретпейтін болса, нең бар. Сен де жынданған боларсың. Адам болама деген үмітім бар еді… Онымнан шықпадың. Берта, мен осы үйден жындыхана ашуым керек. Үндемей отыра бергенше бірдеңе десейші, ойбай-ау. Осыларды тапқан сен емес пе едің. Біреуі император Вильгельмді айтып қорқытады, екіншісі үйтіп-бүйтіп, үн табудың орнына, музыка шығармақ. Сонда біз нан орнына музыка жемекпіз бе. Берта, осының төрелігін сен айтшы. Алдымызға бір табақан тартылды делік… Соны жей аламыз ба… Титтей де болса түйсіктерің оянса, маған осыны неге айтпайсыңдар.

	Фицек сылқ етіп, орындығына отыра кетті де, терезеге қарай қалды. Оны ашу қысып, аузына сөз түспей отыр. Тіпті тілі күрмеліп қалған тәрізді. Балалар тамақ ішіп болып, бірінен соң бірі бөлмеге қарай беттеді. Пишта есікті жауып, өз басын өзі шертті де, Бандиге қарап, сыбырлай бастады:

	— Mіне, шатақ.

	— Шатақ… Бим-бум, — деп әндете күлді қаракөз бала.

	– Өшір үніңді! — деп зекірді оған Пишта. — Естіп қалып жүрер.

	Балалар бөлмеге кіріп, үн-түнсіз отыра қалды. Ас үйде де тым-тырыс. Балалардың шешесі жаңағы тамақ асқан кастрюльді төңкеріп қойып, түбін тазалай бастады. Ол бір жағынан шаруасын істей жүріп, анда-санда Мартонға мейірлене қарап қояды.

	— Шырағым, көмектесіп жіберші,— деп өтінді анасы ұлынан.

	Мартон орнынан тұрып, жуылған тарелкаларды орамалмен сүртіп, құрғата бастады. Шешесімен ұлы қатар тұр. Ана балаға былай дейді:

	— Балам, музыка деген тамаша нәрсе. Қыз күнімде «деревня серісі» деген ойынға бір барғаным есімде. Зал іші қап-қараңғы, бірақ шымылдық әлі ашылған жоқ. Өстіп біраз отырғаннан кейін төменгі жақта сығырайған шамдар жағылып, қызыл шымылдықтың отша жағып тұрғаны көрінді. Сахна жақтан бейне бір ыстық леп ескендей. Жұртта үн жоқ. Оркестр ойнап тұр: «Деревня серісі» енді басталғалы жатыр. Осыдан соң шымылдық ашылып, Пал Видор мен Луиза Блаха ән шырқай бастады. Сондағы көрген қызығымды, алған рахатымды бүгінде сөзбен айтып жеткізе алмаймын. Қандай тамаша болып өтті дейсің сол бір кеш. Сен осындай музыка жазбақпысың.

	— Одан да жақсысын жазамын, мама.

	– Қойшы-ей! Не дейсің?! — деп шешесі басын шайқап біраз тұрды. Одан да жақсы деймісің.

	Фицек мырза әйеліне қарап, не дерін білмей отыр. Ол естіген құлағы мен көрген көзіне сенерін де, сенбесін де білмейді.

	— Мыналардың шешесі де жынданыпты, — деп күбірлейді ол өзіне-өзі. Сәлден уақытта ол бұқаша өкіріп тұра келді де, Мартонның құлағына — Бір кило ұн қанша тұрады… — деп сұрады.

	Баланың мұрнына темекінің иісі келді.

	— Білмеймін, — деп жауап берді ол теріс қарап.

	— Музыка шығарамын деймісің,— деп сыбырлады Фицек мырза Мартонның дәл құлағына. Сен одан да ұн шығар, тоң май шығар. Бағаның сабынша көпіріп, аспанға шырқап бара жатқаны ойында жоқ, қайдағы бір музыка шығарамын дейсің.

	— Папа, — деді Отто, — қорықпаңыз. Түк етпейді. Алаң болмаңыз, оған ешкім жол бермейді. Ендігі жерде барлық венгер патриоттары туысқан болуы керек.

	— Ол жақсы ғой… — деп Фицек мырза қолын бір-ақ сілтеді.— Олардың жол бермегендеріңе мен қуанамын, әрине… Қуанғанда қандай… Тіпті қуанышым қойныма сияр емес… ха-ха-ха. Тек оған дейін сендер серейіп-серейіп, өліп кетіп жүрмеңдер… Сұмдықтың әкесі сонда болар. Қайдағы бірдеңені айтқанша, мына менің ақылымды алыңдар, — деді де Фицек мырза қалтасынан күмәжнегін суырды. — Отто, бүгін сен түстен кейін училищеге бармайсың. Түсіндің бе. Ертең ішім өтті дей саларсың. Жазды күні ондай-ондай жиі болып тұрады… Ал сен, Мартон, бүгін музыка шығармайсың, үн шығарасың. Тря-ля-ля. Өзгені білмесем де, мұның жайын білемін. Музыкасыз адам өмір сүре алады, ал ұнсыз, кешір достым. Сен әлгі деревня серілерімен, Луиза, Блаха, қызыл шымылдық, сүйікті мамаңмен қоса аштан өлесің. Міне, ақша дегенің мынау-ақ. Мен қазір мұны сендерге бөліп беремін. Әй, Пишта, Банди, бәрің мұнда келіңдер. — Солай деді де ол ас үйдің есігін аяғымен теуіп ашты. — Тез келіңдер. Жүгіріңдер енді. Ал мына боқ мұрын, — деді де ол алты жасар қара көз Белаға сұқ қолын нұсқады, — бұл әзірге жеуді ғана біледі. Қолғабысқа, септікке түгі жоқ. Осы бар ақшаға қанша тұрса да ұн мен тоң май сатып алайық. Әр қайсың қанша берсе сонша алыңдар да, тез үйге жетіңдер, алғандарыңды тастап, қайта жүгіріңдер. Екінші рет барғанда, басқа дүкенге барғандарың жөн. Мен Франц-Иосифке де, император Вильгельмге де, эрцгерцог Иосифке де, Пишта Тисаға да, саған да, — деді де ол Оттоға қарады, Бәріне сенемін; бірақ, осының бәрінен де өзіме сенімім күшті. Осы үйге жиырма килограмм тоң май мен жетпіс бес килограмм ұн келіп кіргенше мен дамыл таппаймын. Маған ең алдымен керегі тыныштық. Ал екінші тыныштық біздің армияға алынуымыз; бұған да бір айла табармыз. Франц-Иосиф мырзаның үрім-бұтақтары үшін керек екен деп өле алмаймыз ғой, бұған мен де, аса құрметті инженер мырза, сен де басыңды сұқпайсың. Менің бұл жайындағы жоспарым дайын. Бірақ алдымен азық жинап алуымыз керек. Түсіндіңдер ме. Онда кеттік.

	Сонымен, Фицектің үй-іші, дәлірек айтқанда, еркек кіндіктілері түгелдей — жасы он мен қырық үштің арасындағылар Фицек мырзаның ең басты тыныштығын іздеп жолға шықты. Олар әр түрлі жалау ұрандармен безендірілген, демонстрация жасаушыларға лық толы, әскери оркестр азан-қазан марш салып жатқан көшелерді кезіп, ұн мен тоң май іздеп жүр.

	ҮШІНШІ ТАРАУ

	мұнда оқырманға бұрыннан аян жайлар сөз болады, ал атап айтқанда, Игнац Селешидің «көтерілісші емес» екені баяндалады.

	1

	Социал-демократиялық партия басшылығының үндемей, жай ғана келісе салуы бойынша, Геза Шниттер «Сорренто» кафесін әскери казармаға айналдырмау жайында келісті. Бұл сапарда ол аяғын аңдап басып, ешқайда қағаз түсірген жоқ. «Бәлкім, әйтеуір бір уақытта осыған байланысты жанжал шығып кетуі мүмкін ғой» Шниттер Шандор Вайда мен оның серіктерінің тілегін бетке ұстап, осы жайлардың бәрін ауызша келісіп алды. Өстіп жүріп, ол ақырында сыртқы істер министрлігінің мемлекеттік секретарына барып жолықты; о кісіге «Сорренто» кафесі бұрынғы күйінде сақтала ма немесе ол казармаға айнала ма, — оның бәрібір еді.

	Бұл жұмысты ол телефонмен-ақ реттей салуына болатын еді, бірақ ол әңгіме болып отырған жайлардан анағұрлым маңызды мәселелерді анықтап алу үшін Шниттермен кездесуді жөн көрді. Басқа жайлармен бірге ол мыналарды анықтап алғысы келді: егер соғыс жағдайына байланысты астық пен мал жемін дайындау ісін монополиялық акционерлер қоғамы өз міндетіне алатын болса, бұл қоғамды мемлекет қолдап отыратын болса, онда Геза Шниттер социал-демократиялық партияның атынан осы қоғамның басқармасына енуге келісім бермес пе екен, яғни Шниттер аристократ помещиктермен және Будапешт банкирлерімен қатар отыруды жөн көрмес пе екен?

	Мемлекеттік секретарь Шниттердің айтқандарын түгелдей тыңдап, бұған мейлінше ықылас білдірді; Шниттер оған «Соррентоның» венгер қозғалысының басшылары үшін аса қажеттісіне келер және бұған олар сүйсіне келеді — дегендерді дәлелдеді; егер осы кафе жойылатын болса, онда партия өзінің ең бір қажетті пунктінен айырылған болар еді; ал оның бер жағында мұнда партия басшылары налып, өзара шүйіркелескенді, тым тамаша әрі өте қолайлы жағдайда тамақ ішіп, цыгандар оркестрін тыңдағанды, бильярд, домино, карта ойнағанды жандары сүйеді. Бұл қолайлы жағдай партия басшыларының күшіне күш, жігеріне, жігер қосып жатады, ал соғыс кезінде мұның ерекше мәні бар ғой. Шандор Вайда мен оның серіктерінің осы өтініші басқа мәселелерден әлдеқайда маңызды болғандықтан да ол мұны өзгелерден бөліп айтып отыр.

	«Жәй әншейін, кездейсоқ қойыла салынған» басқа да бірнеше мәселе жайында Шниттердің келісімін алғаннан кейін мемлекеттік секретарь оның қолын қатты қысып, қоштасты, олар: «негізгі кәсіпорындар соғыс коменданттарына бағынатын болады, соғыс кезінде социал-демократтар көтеріліс жасау правосын пайдаланбайды, кәсіпорындарда екі сменалық жұмыс күні, яғни он-он екі сағаттық жұмыс уақыты енгізіледі; балалар еңбегі бұған дейінгісінен әлде қайда көбірек пайдаланылатын болады» — деп келісті олар. Бұдан екі күн өткенде Вайда мен оның серіктері: «Сорренто» кафесі бұрынғы күйінде сақталады деген қағаз алды. Ол Будапешт халқының қажеттерін қанағаттандыру және қаланың сырт бейнесін сақтау үшін аса қажетті кәсіпорындардың қатарына қосылған екен.

	2

	Жаппай мобилизация жарияланған кезде Игнац Селеши «Соррентода» отырған болатын. Суық хабарды ести салысымен ол лапардай қалың табанды бәтеңкесін салпылдата басып, екі өкпесін қолына алып, ентіге-ментіге, көшенің арғы бетіне жүгіріп шықты. Бұл жерде, әрине, «жүгіріп шықты» деу орынды бола қоймас, сондықтан ол екі жағына кезек теңселіп, жорғалап өтті де, технологиялық училищенің қасына барды. Оның дуалына ентелеп, иін тіресіп тұрған адамдарды итермелеп, ол мобилизация туралы бұйрық ілулі тұрған жерге келді.

	Бір кезде ол Шваб деревнясынан Пештке келген жап-жас жігіт болатын. Аты Игнац Розенберг еді. Сол кезде ол баспаханада әріп теруші болып істейтін. Кейіннен, баспаханашылар кәсіподағының басқармасына іліккен кезде, ол фамилиясын венгерше жаздырып алған болатын. Әке-шешесі шваб шаруалары еді де, олар Пештке сүт пен пемза ұнтағын апарып сататын. Бұлар баласының фамилиясын өзгерткеніне риза болған жоқ. Бірақ оған қарсы бірдеңе істеймін деп тырысқан да жоқ. Міне, баспаханада жүрген сол жас кезінің өзінде де ол тасқа басылған жазуды оншалықты шапшаң оқып көрмеген болатын. Оның үстіне бұл жолы дуалға ілінген жазуды ол әдеттегіден өзгеше тәртіппен оқып тұр. Неше түрлі жылдардың тізбегі жазылған жерге қарағанда ол алдымен «1875» дегенді көрді. Бұл цифрдың алдындағы мың сегіз жүз жетпіс үш, мың сегіз жүз жетпіс төрт дегендерді, онан кейінгі мың сегіз жүз сексен бірді көретін емес. Ол тек әлгі «1875»-ке қадалып тұр. Селешидің көзі басқа цифрларға түспейтін тәрізді. Сол ілулі тұрған бұйрықтағы толып жатқан жылдардың біреуі ғана көзіне ілігеді. Бұдан соң ол әскерге алынатын күнге де қарады, дегенмен «1875» дегеннен көз алатын емес. Бір мезетте ол өзінің метрикалық куәлігінде осы цифрдың тұрғанына күдіктеніп те қойды. Бәлкім, ол қате басылған шығар. Онан соң Селеши басын шайқап, іштегі демін сыртқа шығарды да, кеуде кере қайтадан ауа жұтып, әлгі қағазды бастан-аяқ, оқи бастады.

	Бұл жолы ол не жазылса, соны түгел оқып тұр, бірде-бір сөзін жіберер емес. Ол осылай боп тұрып түсінбеген жерлерін қайта оқиды. Қағазды әбден оқып болғаннан кейін ең аяғында кішкене әріппен терілген: «Әулие Иштван қоғамының баспаханасында басылды» — деген сөздерді де көрді.

	Ақыры Селеши мән-жайды түгел түсінді. Маңдайының терін сүртіп, жаңағы иін тіресіп тұрған жұрттың арасынан шықты да, кері бұрылып кафеге қарай беттеді. Ойына әлде нелер келген түріне қарайтын емес; ақ пиджагінің түймесі ағытылып, бір иығынан бір иығы төмен түсіп кеткен. Желбегей келе жатыр. Тек қана аяғындағы бәтеңкесі бұрынғысындай салп-салп етеді. Селешидіц осы түріне қараған біреуге құдды көшедегі тас мүсін теңселіп бара жатқан тәрізді көрінер еді. Ол кафеге енген бойда есік алдында тұрған шағын столдар дірілдеп, орындарынан жылжып кете жаздады. Селеши әрі барғанда түпкі столдар қозғалды.

	Кәсіподақ қайраткері жалма-жан телефон тұрған бөлмеге барып, керекті номерін айтты. Станция оның атаған цифрларын әрең ұқты. Сәлден соң Селеши біреумен сөйлесе бастады:

	— Шниттермісің. Бұл сөйлеп тұрған Селеши. Қысқасын айтқанда, сіз оқыған боларсыз… Кеше кешке дейсіз бе… Оны маған неге айтпадың? Сіз менің жүрегім ауыратынын білесіз ғой… Егер осы хабар кенеттен жетіп менің жүрегім жарылып кетсе, қайтер едіңіздер. Қазір қалжыңдайтын шақ емес… Мен шын айтамын… Мұның маған тікелей қатысы бар… Әй, соны қойыңыздаршы… Тастаңыз оны… Сіз одан да маған өзімнің әскерден босануым жайындағы әңгімені айтыңыз… Мен бұдан қайтып құтыламын… Не дейсіз… Үшінші тізімдесін дейсіз бе. Ол қашан реттелмек… Ә, солай ма рақмет, құзырыңызға құлдық… Оған дейін мен майданға барып та үлгірмеймін бе. Бәлкім, жердің астында да жатармын… Сіздің ойыңызша, мен қазір жұрт көзі үшін алынуым керек қой. Ол не деген сөз… Маған жұрт көзінің түкке керегі жоқ… Сіз өзіңіз қай жылғы едіңіз… Оны қайтесің дейсіз бе… Ә, сіз өзіңіз босанып алған екенсіз ғой. Әрине, ең алдымен босанғандардың қатарында боларсыз. Ал мен не боламын… Үшінші топта дейсіз бе… Немене, топпен айдалатын мен мал емеспін ғой. Бәлен топ, түген топ дегендерді малға айтып жатпаушы ма еді?.. Құзырыңызға құлдық!.. Сіздіңше, мен алдымен әскерге баруым керек… Онда, мені де тыңдап көріңізші, Шниттер жолдас. Мен партия басшылығының соғыс мәселесі жайындағы ұстаған бағытын осы күнге дейін сынаған емеспін… Ал енді сынамай қоймайтын шығармын… Не дейсіз. Онда «Сорренто» кафесі жабылады дейсіз бе… «Сорренто» аспанға ұшып кетсе де мейлі. Өзім майданға кеткеннен кейін, маған оның бәрі бір. Құзырыңызға құлдық. Өзім жерде шіріп жатсам, кафенің көркейгенінен маған не пайда… Бұл ретте сіз маған емес, баспаханашылар кәсіподағына тіл тигізіп тұрғаныңызды ұмытпаңыз… Егер мен қателесіп тұрмаған болсам, онда біз ең күшті ұйымдардың біріміз… Тыныштық сақтаңыз дейсіз бе. Ол сізге айтуға ғана оңай. Жақында дейсіз бе. Олай болса, мүмкіндігі бар нәрсе болды ғой… Қысқасы, жақында деймісіз… Алдап тұрған жоқсыз ба… Есіңізде болсын, мен сізге көтерілісші емеспін… Оны біресе болдырып, біресе болдырмай тастауға мүмкіндік бар ғой. Бұл арада адам өмірі туралы сөз болып тұрғанын ұмытпаңыз… Мен партия басшылары алдында мәселе қоямын. Жаңағы босаған бес кісі кім… Не дейсіз… Доктор Кемень де босады ма… Ылғи интеллигенттер ғана дейсіз бе… Ал мен сізге кіммін, жұмысшымын ба… Жарайды… жарайды… дедім ғой… Жарайды деп айтып тұрған жоқпын ба… Мені өйтіп қорқытпаңыз… Жарайды… білгеніңізді істей беріңіз… Сізге бұл аз ба… Мен қазірдің өзінде жарайды деп жиырма рет айттым ғой… Қос тізерлеп отыр дейсіз бе? Мына телефон тұрған үйшік тар, сыймаймын, егер сыйсам, оны да істер едім.

	Селеши солай бара жатқан біреуге ілесіп, үйіне кетті. Оны әрең, көтерген лифт сықырлай-сықырлай төртінші этажға тартты. Селеши өз үйіне енді.

	— Амалия! Жаппай мобилизация. Менің жасындағыларды да шақыратын көрінеді. Бүрсігүні баруым керек…

	Әйелінің беті қызара бөртіп, тұрып қалды. Сәлден соң ол есін жинап, сөйлей жөнелді.

	— Ешқайда бармайсың. Саған лайық киім де табылмайды онда… Әлгі босатам деушілер қайда қалды… — Амалияның көзі бұрынғысынан да шегірейіп, беті қанталап бара жатыр.

	— Бес адам босанды. Мен үшінші топта екенмін… Яғни, мал секілдімін…

	– Қайдағы мал?

	— Бармасқа лаж жоқ…

	— Мен айттым ғой ешқайда бармайсың. Анау-мынауды қойып, төсекке жат. Көрпені қалың салып беремін. Сөйтемін де қатты ауырып жатыр деп хабарлаймын. Түсіндің бе. Казармаға өзім барамын…

	– Әзірге казармаға бару керек емес; қалалық басқарманың әскери бөліміне бару керек.

	— Оның бәрі бір, — деп Селеши ханым күйеуін сөйлетпей тастады. — Маған қарсы келме деп қашанғы айтамын.

	– Қажет болса, әскери дәрігерің жібере берсін… Бұл саған қамсыздандыру кассасы емес.

	Онда менің шаруам жоқ. Әулие Иштван ауруханасын түгел жіберсе де мейлі.— Селеши ханым күйеуін бастан аяқ бір шолып өтті.— Осыларда ес жоқ, екі кісіні шақырып отырғанын білмейді.

	Селеши түк түсінбеген боп әйеліне қарады.

	— Екі кісіні дейсің бе? Ойбай-ау, Амалия, сені ешкім шақырған жоқ!

	— Оны мен сепсіз де білемін. Бірақ сен мына түріңмен бұрынғы әскерде болған кезіңдегіден кемі екі еседен артық жуандап кеткен жоқсың ба?

	— Сұмдық-ай, — деп күрсінді Селеши. — Осы сенің айтқаның рас та болар, — деп ол үсті-басына қарады. — Егер тап солай болса, маған оқ та оңай тиеді ғой.

	– Әй қорқақ… Қоян жүрек байғұс… Отыр, қалшылдап тұрғанша. Қорқа берсең, жәй тұрып-ақ құлап түсуің мүмкін… Егер әскерге алынғандардың бәрі сен сияқты қорқақ болса, жау бес-ақ күнде Будапештке келіп жетер еді-ау.

	— Ойбай-ау, ол жаман ба? — деді Селеши бірте-бірте бойын жинап. — Онда соғыс тез бітеді десеңші.

	— Ал соғыс шығыны қайда… Оны кім төлейді. Қабан шошқаша жей бергеннен басқаны білмейсің… Онда жиған-тергеніміздің бәрі құрымай ма?

	— Оның рас, — деп Селеши ернін тістеді — Шын айтасың,— деді ол дауысы әрең шығып; бірақ «қабан шошқа» дегенге ренжіп қалды да, әйелінен именіп барып қана өз ырқына келді.

	Селеши ханым біресе күйеуіне, біресе жабық тұрған буфетке, біресе көрші бөлмеге баратын есікке қарай береді. Ол едәуір ойланып, бір сарынмен, дауыс ырғағын біркелкі шығарып сөйлей бастады. Селешидің нағыз жынын келтіріп, ашуын шақыратын кездері де осындай бір сәттер еді.

	— Менің ойымша, мұнда бар мүмкіндіктерді еске алған жөн. Алда не боларын, не күйге түсерімізді, кім білсін… Қысқасын айтқанда, біз біраз шаруаны күні бұрып ақылдасып алуымыз керек. Мұны кезінде істемесе болмайды.

	– Қайдағы шаруа?

	— Алдымен қағаздарды жөндеп алуымыз керек. Бірінші қағаз: «Мен, Игнац Селеши, егер әскерге алына қалсам онда өз әйелім Амалия Селешиге, қыз күніндегі фамилиясы Диккерге, «Сорренто» кафесінен менің үлесіме тиісті барлық табысымды алып отыруға және оны өз керегінше жұмсауына сенемін». Банкігеде тап осындай сенім қағаз жазып жібересің. Буфеттегі және менің қағаз столымдағы бағалы заттарды мен қабылдап аламын. Кілттердің бәрін бересің. Ештеңеден сескенбе — мен саған қолхат қалдырамын. Соғыс бітіп, әскерден келісімен-ақ бәрін тізімге тізіп, қолыңа тигіземін, сенің өсиетің мен менің жазбаша уәдемді қосып, документтерді нотариусқа өткіземіз. Егер майданда…

	«Майдан» деген сөзді естігенде Селешидің үрейі, ұша бастады.

	— Сенің ойыңша… — деп сасқалақтады.

	— Мен ештеңе де ойлап тұрғаным жоқ. Мұны біз әлде қалай болып кетсе деп істейміз. Әйтпесе, cен майданда өліп кетіп жүрсең, мұрагерлік право аламын деп апталап табан тоздырар жайым жоқ. Оның үстіне сенің әлгі туыстарың бар емес пе, солардың да қол сұққысы келмей қалмас…

	Селеши біресе қызарып, біресе бозарды. Бір сәтте оның үрейі ұшып, жанын қоярға жер таба алмаса, енді бір сәтте зығырданы қайнап, қай-қайдағы ашуы келеді.

	— Немене, сен өзі шынымен-ақ ауырып жатқаннан саусың ба? — деген әйелінің дауысы әлсіреп, тым алыстан естілгендей. — Айтып тұрған жоқпын ба, мұны біз әлде қалай болып кеткен жағдайда деп істейміз… Жат енді тез! Мен ертеңге дейін күте алмаймын!.. Өзің қорқақ екенсің ғой. Дірілдеп қалшылдауын қарашы… Сен өзің әлгі кәсіподағында да осындай ынжықпысың?

	— Кәсіподақта? — деп Селеши кеудесін кере түрегелді. Оның тамшы тамса тұрғысыз жұп-жұмыр, жып-жылмағай беті әбден пісіп, жарылайын деп тұрған помидорша қызарып, бұрынғысынан да тырсиып барады. — Керек десең, мен саған көрсетейін кәсіподақта қандай екенімді! — деп айқайлады да, ол жұдырығымен столды тарс еткізді.

	Селеши ханым шапшаң қимылдап, күйеуінің жағына шапалақпен салып жіберді.

	— Мә саған, кәсіподақ керек болса!

	— Амалия! — деді де Селеши әлгінде ғана шырынын сығып алған помидор секілденіп, босап кетті.— Осының бәрін бастаған сен өзің емес пе едің?..

	— Жат төсекке! — деп баж ете түсті әйелі.

	Селеши шешіне бастады.

	3

	Екі күн өтіп, үшінші күні кешке бұларға полк дәрігері келді. Бұған дейін Вайда бірнеше рет келіп кеткен болатын. Сонда ол социал-демократиялық партияның Шниттер бастаған күллі басшылары түкке тұрғысыз, шетінен оңбаған деп кеткен еді. Әйтпесе олар ең таңдаулы мүшелерінің бірін өстіп далаға тастап кетер ме еді.

	— Мен айтсам, партияның түп діңгегі дер едім, — деді Вайда. — Бірақ олар мұны біле ме? Өзім болмасам, мұндай да қол ұшын созар кім бар? Менің қайбір қолым тие қоятын адаммын: армияға ат керек, басқа да толып жатқан керек-жарағы таусылар емес. Олар қазір тіпті кілтке дейін сатып алып жатыр, бара-бара кілт сұғатын тесік іздеуі де мүмкін. Аса құрметті ханым, саса көрмеңіз, мұны мен ерте естігенімде мұндай халге түспейтін едіңіз. Мен осы келгеннің өзінде бас штабтың капитанымен сөйлесіп келдім… Оның да фамилиясы Селеши… Бірақ аты Лайош көрінеді.— Сонымен бірге ол короліміз императордың тап өзінің ұлы мәртебелі жарлықшысы екен… Ол жәрдемдесемін деп уәде етті… Тисаның маңайындағы адамдардың бірі… Қам жемеңіз! Саспаңыз!.. Кешке қарай мен тағы келіп кетемін не телефон соғармын…

	– Әзірге Вайда келген де жоқ, телефон да соқпаған еді. Оның орнына полк дәрігері келіп отыр. Селеши мобилизация туралы бұйрыққа бағынған жоқ: мұның өзі соғыс кезінде бас жауапкершілігіне тартатын қылмыс деп есептеледі. Сондықтан полк дәрігері шпорларын сартылдатып, төсекте жатқан Селешиге төніп келді де, онымен қатал сөйлесті:

	— Сізге не болды?

	— Жүрегім, — деп әрең жауап қатты Селеши.

	Полк дәрігері «науқастың» үстінде жатқан жеңіл одеялды тартып қалды да, сасып кейін шегінді.

	Селеши тырдай жалаңаш жатыр екен. Дәрігердің көзіне «науқастың» сап-сары, жап-жалпақ кеудесі, сабадай қарыны көрінді. Онша да мұнша жүріп, полк дәрігері мұндай адамды бірінші рет кезіктіріп тұр.

	– Һм… деп күбірледі ол. — Иә… Сонымен сіз мың сегіз жүз тоқсан сегізінші жылы әскерде қызмет еткеніңізде, мырза, сол кезде… кәдімгідей дұрыс адам болып па едіңіз? — Солай деді де ол бұдан басқа қолайлылау сөз жоқ па екен дегендей сәл ойланып. — Ол кезде деніңіз сау ма еді,— деп қайта сұрады.

	— Кәдімгідей-ақ, дұп-дұрыс адам едім, — деп сыбырлады Селеши, сөйтті де ол әлгі бес биенің сабасындай қарнын, добалдай қолымен басып, құдайға сыйынғандай бірдеңелерді күбірлей бастады.

	— Сонда, сіздің бүйтіп һм: «шошқадай» семіруіңізге дегісі келіп еді, дәрігер аузына келген сөзін жұта қойды. — Қанша уақыттың ішінде сіз бүйтіп толысып кеттіңіз? — деді дәрігер. Науқас жатқан бөлменің іші, жалпы осы үйдің күллі мүлкі әбден келісті. тым ауқатты жинақталған екен. Терезелерге қара қоңыр қымбат шымылдық ілінген. Едендегі кілемдердің жаңалығы сондай, тіпті адам аяқ басуға қимайды. Бөлмелердің қабырғалары, коридордағы төсеніштер жалт-жұлт етеді. Селеши ханымның мойнында — алтын алқа.

	— Соңғы тоғыз жылдың ішінде өстіп семіріп кеттім. Есебі, мың тоғыз жүз бесінші жылдан бері,— деп сыбырлады Селеши. — Осы менің қарным о баста да бар сияқты еді… Әлі есімде, сол әскерде жүрген шағымда көшеде бір демонстрация болып, жүгіріп бара жатқан балалардың біреуі ішімнен шапалақпен шарт еткізіп кеткенін осы күнге дейін ұмытпаймын.

	— Демонстрацияда дейсіз бе? Нендей қызметпен айналысасыз.

	— Мен Біріккен тұтынушылар кооперативінің вице-директорымын және баспаханашылар одағы басшысының бірімін…

	— Тамақты көп ішесіз бе?

	– Үйде аз ішеді,— деді «науқастың» аяқ жағында тұрған Селеши ханым. — Үйде мен оған көп нәрсе бермеймін. Бірақ жұмыста не жейтінін кім білсін…

	— Мен алдыма не келсе соның бәрін жей беруге бармын, тақсыр. Бірақ соңғы кезде тартынып жүрмін. Осы күні әдейі, құнарсыз тамақ ішемін…

	– Қайда, кәсіподағында ма. — деп таң қала сұрады дәрігер.

	— Жоқ, «Сорренто» кафесінде.

	Осы кезде әңгімеге Амалия араласты; ол «ауыр науқас» өзінің сол кафеде құпия серіктес екенін айтып қояр ма екен деп қорықты.

	— Оны тыңдамаңыз, сандырақтап жатыр… Одан да үніңді шығармай жай жатсайшы.

	Полк дәрігері Селешидің кеудесіне қарай басын тақап, жүрек соғуын тыңдайын деп еді, «науқастың» алпамсадай кеудесі мен қарнына жабысып қалған дәрігердің басы, баланың мойнындай қылтиып қана көрінді…

	— Ештеңе ести алмай отырмын. Сіздің жүрегіңіз алыстан, ана бөлмеде соғып жатқан тәрізді,— деді ол.

	— Дәрігер мырза, сізге мұнда біреу хат әкеліп берді, — деді де Селеши ханым қолындағы конвертін көрсетті; ол жылан арбауға келе жатқан сиқыршыдай шыны көзін доктордан алмастан, қолындағы қағазын столдың үстіне апарып қойды.

	Полк дәрігері «аурудың» төсегінен тұрып, столға қарай келді де, оның үстінде жатқан конвертті ашып, ішіне қарады: онда жүз теңгеліктен бес қағаз жатыр екен. Ол конвертті қайта орнына қойып, жөткірініп, жөтеліңкіреп алды да сәл күдіктеніп, ойлана бастады. Одан соң қалтасынан шылымын алып тартты.

	Селеши ханым дәрігерден көз алар емес, оның әр қадамын, әр қимылын аңдып тұр.

	— Сізді кайтсем екен, — деп сұрады полк дәрігері едәуір үнсіз тұрғаннан кейін. «Мына төбедей дөңкиіп жатқан боқ қарын, бәрібір әскерде ештеңеге жарамайды; тек жазу-сызу бірдеңе болмаса, бұл басқа ештеңені тындыратын кісі емес. Сондықтан мұны қайтемін. — Қайта куәландыруға дәрігерге жіберсем бе екен, үйде емдесем бе екен. Майынан арылтқанша, үйде емдей тұрғанымда жөн болар», — деп ойлады дәрігер. Бірақ ол ерлі-зайыпты осы екеуіне қаншалықты сенуге боларын біле алмай тұр. Әлі де болса ойлану, үшін ол «аурудың» қасына қайта келді:

	— Тіліңізді көрсетіңізші… һм… Қаттырақ дем алыңыз… әлі де болса қаттырақ…һм… Аяғыңызды көтеріңіз… Жоғарырақ… Жоғарырақ… һм…

	Осы кезде есіктің қоңырауы қағылды. Селеши ханым шапшаң басып, бөлмеден шығып кетті.

	Вайда келген екен. Селеши ханым үйдегі мән-жайды бірден ескерткендей болып, сұқ қолын бөлмеге қарай шошайтты. Вайда сыбырлап, ол-пұлды сұрай бастады:

	— Онда кім бар?

	— Полк дәрігері.

	— Мен о кісінің әскерден босатылу туралы қағазын алып келдім.

	– Қайда ол?

	– Қалтамда, — деді де делдал пиджагының төс қалтасына қолын сұғып, әлгі қағазды Амалияға ұстата салды.

	– Құдай-ай, кеш келгеніңізді қарашы!..

	— Немене… Бәрібір ол әскерге барған жоқ еді ғой?

	— Жоқ… бірақ…

	Селеши ханым бес жүз кронаны конвертке салып, үлгіргенін Вайдаға тез түсіндірді.

	– Әне, столдың үстінде жатыр… Түсіндіңіз бе… Айналайын Вайда… Әне жатыр… конверттің ішінде…

	Вайда жалма-жан Селеши жатқан бөлмеге ұмтылды. Ол кіріп келіп, «науқаспен» де, дәрігермен де тез амандасты да, столға қарап еді, конверт әлі жатыр екен. Дәрігер «ауруды» олай қарап, бұлай қарап әуре-сарсаңға түсіп жүр. Осы кезде Вайда конверттің ішіндегі ақшаны алды да, оның орнына сол стол үстінде жатқан бір қарады екі бүктеп, тыға салды. Полк дәрігері бұл кезде столға арқасын беріп отырған еді, сондықтан ол ештеңе сезген жоқ.

	— Олай болса, Селеши мырза, — деді ол, — бір аптадан кейін мен қайта келемін. Әзірше сіз қозғалмай, жата тұрыңыз. Егер сәл тәуір болып, бас көтеруге жарасаңыз үй ішінде жүруіңізге болады. Әйтпесе бұдан да семіре беруіңіз мүмкін. Алтысы күні кешке тағы келемін… Жабырқамаңыз…

	Ол маңғаз басып, столдың қасына барды. Жан-жағына бір қарап еді, Вайда түк сезбегендей, момақансып, бөлменің арғы бұрышында тұр екен. Полк дәрігері оның топастау пішініне бір қарады да көңілі орнына түсті. Ол конвертті қалтасына салып, қолын қалпағының күн қағарына бір ақ тосты да, шығып кетті. Сатымен жүгіріп, төмен түсіп бара жатқан дәрігер конвертті қолымен қысып қояды. Оның қуанып бара жатқаны соншалық, тіпті Сслешидің кере қарыс майдың ішінде жатқан жүрегінің соққанын да, соқпағанын да ұмытып кетті. Тап осы кезде Вайданың күлкісін тия алмай, шегі қатып жатқанын ал Селешидің әскерден босанғаны туралы қағазды ту етіп ұстап, тырдай жалаңаш билеп жүргенін дәрігер байғұс білмей барады.

	Тек Селеши ханым ғана жайдары жүр. Ол бұрынғысынан әсте өзгеретін емес, күйеуінің әскерден «босанғанына», әлгі ақшаның жанында қалғанына, әрине, қуанбай қоймайды, бірақ күйеуіне сәл риза болмай — Әй, ұятсыз, ең болмаса, іш киіміңді кисейші!.. — деді.

	ТӨРТІНШІ ТАРАУ

	мұнда Иштван Доминич жұртты соғысқа қарсы көп болып күресуге шақырады.

	1

	Көше дегенің күніне мың құбылып тұрады ғой. Таң сәріде, жоғарғы қабаттардағы пәтерлердің терезелеріне аспанда қалқып бара жатқан ақша бұлттың көлеңкесі түскен шақта ол күн еңкейіп, ұясына батып бара жатқандай емес; бұл тұста көше, әрине, күндізгідей жарқырап тұрмайды; бірақ соның өзінде төңірек тым жақсы көрінеді, көзге түртсе көргісіз түн әлі алыс екені аңғарылады. Сығырайып жанып тұрған шамдарда көрінбейді. Ал күндізгі кешенің бейнесі бұдан мүлде өзгеше келеді: Жұрт абыр-сабыр, у-шу. Тіпті көшелер, ондағы үйлер бір-бірімен айқайлап сөйлесіп тұрғандай. Ал түнгі көше бұдан мүлде басқаша болады: Басқан ізің анадайдан естіліп, көшелердегі шамдар шайқалады да, мен мұндалап тұрғандай көрінеді. Ал жазғы көше бұдан басқа болады: Қырық күн шілде де он алты сағат бойы күн тас төбеңнен шақырайып, адамның апшысын қуырады да тұрады. Көшеде келе жатқан адам қасындағы кісіге қарауға қорқады… Көзі күйіп кетпес пе екен деп ойлайды. Қысқы көшенің де өзінше ерекшеліктері бар. Бұл тұста кейде жапалақ-жапалақ қар жауып, күн тұнжырайды да тұрады. Ал кейде ызғырық жел соққанда қар борап, көшеден борасын жүргенде жаныңды қоярға жер таба алмайсың. Мұндайда үйде отырғанға не жетсін дегені ой келеді. Ал күзгі көшенің көңілсіздігіне тең келетін көрініс табу қиын-ақ: Қара бұлт бірін-бірі көтере алмай, ауырлап тұрғандай аспанды бүркейді де тұрады. Кейде апталар бойы жауын жауып, көшеде өткен-кеткен адам мойнын жағасынан шығаруға ерінеді. Жауын басылып, енді күн ашыламын дей бергенде, тұман түсіп қатар келе жатқан екі адам бірін бірі танымайды да кетеді. Алдыңда кетіп бара жатқан адамның бәтеңкесінің сартылын естігенмен, өзін көре алмайсың. Ал көктемде ше… Көше бойы асығып-аптығып, бір жаққа көшіп бара жатқан тәрізді. Күн шағырайып арқаңды қыздырады. Жан-жақтан, егін жайдан, құрақ өскен даладан мұрныңа хош иіс келіп, бас айналады. Ханның басын хан алар, қардың басын қар алар, — деген бар емес пе, кейде қар борап та кететін кезі болады. Өйтпей қайтсін, — март жаңа ғана өткен жоқ па. Күн ашылып, шуақ қыза бастасымен-ақ, үйлердің төбесінен маңдайшадан тамшы тамып әр жерде бір тырсылдап құлап жатқан мұздың дыбысын естисің. Күн жылына келе көшелерден сарқырап су ағады. Одан соң ағаш бұталар бүршік атып, дымқыл тартады. Бұл бір тамаша кез… Көктем шықпай қоймайтыны, жан-жануар тірілмей қоймайтыны бесенеден белгілі болып тұрады…

	Осының бәріне адамдар да, көшенің өзі де әбден үйреніп алған. Айнала түгел өзгеріп, кешегі бар бүгін жоқ, бүгінгі жоқ ертең бар болып жатады. Тап қазір де солай: августың осы бір тамылжыған күндерінде Петерди, Хернад, Нефелейч көшелері, тағы басқалары астан-кестен болып халық сеңдей соғылысып жатыр. Таң сәріде де, шаңқай түсте де күн еңкейіп, кеш бола бастағанда да, тіпті түн ортасында да айқайлаған жарлықтар естіледі. Маршқа бара жатқан роталармен басқа да әскер бөлімдерінің тарсылынан көше солқылдайды. Олар вокзалға, майданға кетіп бара жатыр. Енді біреулері вагондарға жүк артып, өздері де жармасып жатыр. Жерлердің бәрінде музыка үні, котелоктар мен қасықтардың сылдыры естіледі, басына ақ қалпақ үстіне ақ халат киген аспаздар тамақ пісіріп, кофе қайнатып жүр. Жүздеген адамдар майданға аттанып, мыңдаған жандар үйде қалып жатыр; Әлсін-әлсін жаңа роталар келіп, бір-бірімен танысады да, үй тигендері үйге, үй тимегендері тікелей көшеге орналасады. Бұл күнде көрінген жер казармаға айналған. Адамдардың ыстық лебі сезіледі, біреулер ыңқылдап, күрсілдесе, енді біреулер ұйқысырап, әлденелерді айтып жатыр. Мына біреу түс көріп, түсінде біреуді шақырып жатқан секілді: Оның қоштасарда ұмытып, айта алмай кеткен сөзі болса керек, — қазір бұған ең керегі соны айту еді. Әне бір жатқан адам бір жамбасынан екінші жамбасына аунап түсті, оның ар жағындағы біреу шырт ұйқыдан оянып кетіп, көзін тырнады да: қайда, неге жатқанын білмей, дал болып отыр. Көше бойы екі қатар үйлер, тура ат арба жүретін жерлерде де жаяудың жолында да далиып жатқан адамдар, қаннен-қаперсіз… Аспанды біресе бұлт басады, біресе жымыңдап жұлдыз шығады.

	Бұл жұртқа не болған.

	2

	Дердь Новакқа әскердің сұр киімі тиді де, ол мылтығын иығына асып, котелогы мен қасығын қолына ұстаған бойы жұрт иін тірескен казармадан шығып, Петерди көшесіне беттеді: Мұнда ол жаңа бөлімшеге орналасып, жарлық бойынша: «отыз екінші біріккен гарнизон полкі, он жетінші марш батальоны» дегенге барып сапқа тұрмақ. Ол келіп үлгірісімен-ақ, солдаттар мылтығын асынып, осы мандаты барлық бөлімдер майданға аттанбақ.

	Новак алдымен көшеден бір «тәуірлеу» жер іздемек болды. Кім білсін мұнда неше күн, неше түн боларын… Әзірге осында боласыңдар деген бұйрық бар да, басқа жарлық жоқ. Осыншама құжынаған жұртты бір-бірінен қалай айырып, қалайша рота полк құрыларын ешкім білмейді… Сонда да Хернад көшесіне орналасқан казарма ерсілі-қарсылы жүгіріске, у-шуға, ұрыс-керіске толы. Ал ана бір жердегі бір топ адам өзара әңгімелесіп, бір-бірімен шүйіркелесіп отыр. Олардың басқамен ісі жоқ. Новакқа бұл қатты ұнады да, солай қарай беттегісі келді.

	Күн кешкіріп бара жатқан кез еді. Жарық сәуле көшеден үйге, үйден қала трубаларына түсіп тұр. Сәлден соң аспандағы ақша бұлттар да қызара бастады. Бұдан кейін көк жиек қызарып, онан соң сарғая бастады. Әлден уақытта жарық дүние түгел қарайып кеткен тәрізденді. Қала түн құшағына енді.

	Новак солдаттардың арасынан еппен өтіп, жерде жатқандардың бірінің аяғын, бірінің қолын, бірінің басып аттап келеді. Ол осылардың арасында тамыр-таныстары жоқ па екен деп те ойлайды. Нефелейч көшесіне келгенде күн әбден батып, қас қарайып кеткен еді. Бұл жердің шамы, ел аман жұрт тиыштың өзінде де жарқырап тұрмайтын. Соғыс басталғаннан бері оның сығыраюы да бәсеңдеп барады.

	Новак Нефелейч көшесінен де өтті, бірақ ешбір танысын кездестіре алмады, өзіне де орын таба алған жоқ.

	— Дюри, — деген дауыс естілді кенеттен қараңғы түн ішінде. — Новак, сен де осында ма едің.

	Новак жалт қарап, Пюнкештиді даусынан таныды да, оған жақындай түсті. Тамаш бір топ солдаттардың арасында отыр екен.

	— Мұнда кел, ағайын. Саған да бір жұмсақ тас табылар.

	Новак бейне бір жеңілдік сезгендей, «уһ» деп демін алды да әлгілерге қарай беттеді. Ол Пюнкештиге қарай қуана қолын созды.

	— Сенен басқа мұнда таныс кім бар, — деп сұрады ол жан-жағына қайта қарап.

	— Бар, әрине, толып жатыр, — деген жауап естіді ол; Осы бір сәтте Пюнкештидің қасына бейтаныс басқа бір солдат келіп отырды. — Металшылар одағын басқа бір одақпен біріктіріп, жиналыс өткізсең де болғандай. Бір-бірімізді танитындарымыз осында жиналып жатырмыз.

	— Дембо, Дембо жолдас. Сіз бе едіңіз, — деп, жұлып алғандай Новак. — Ойда жоқ жерде кездесуімізді қарашы… Айтпақшы, сіз…

	— Мың тоғыз жүз бесінші жылы Пештте әскерге бірге алынған едік қой. Есіңізде ме? Жоқ дейсіз бе. Онда, жарайды… Мен отыз екінші Будапешт полкіне барып қосылдым… Иә, әрине, есіңізде болар… Мен сізге Билектен хат та жазған болатынмын.

	— Иә, есімде… Мұнда тағы кім бар?

	Пюнкешти орнынан тұрды. Ол тағы бірдеңе дейін деп еді, бірақ үлгірмеді: Сөзшең Дембо одан бұрын сөйлеп кетті:

	— Тап әзі… Анау әлгі… Ол осында ма, жоқ па… Ұйықтап жатыр дейсіздер ме… Жаны рахатқа батқан екен… Қашан да риза болмай жүруші еді ғой… Әлгі Доминичті айтып тұрмын… Жарты күн жынданып, қайдағы ашуын шақырушы еді де, жарты күн бырылдап ұйықтап отыратын. Солай ма, Пюнкешти жолдас… Әне, әлі ұйықтап жатыр. Солай деді де Дембо бір бума киімін басына жастанып, бір үйдің қабырғасына арқасын беріп жатқан солдатқа қарай нұсқады.

	Новак күліп жіберді.

	— Ойбай-ау, не дейді… Сол дейсің бе… Онда жаман болмағаны. Доминичтің нақ өзі… Неғып бүйтті екен. Мұның енді мұрты, «Император Вильгельм» не болар екен.

	– Әлден-ақ ұнжырғасы түсіп кетіпті,— деді Пюнкешти.

	— Имре Бойтар да осында ма, — деп сұрады тағы да Дембо. — Керек болса, мен оны оятып берейін… Бойтарды ұмытқан жоқ шығарсыз? Баяғы мың тоғыз жүз сегізінші жыл есіңізде шығар? Металлшылар ереуілі?.. Ол сізді де ұмытпапты…

	— Есімде болғанда қандай. Өзі қайда?

	— Mіне жатыр, — деді де Дембо қақ қасында жатқан бір солдатты иығынан жұлмалады. — Бойтар, әй, Бойтар жолдас. Сөйлесуге лұқсат етіңіз… — Ол шырт ұйқыда жатқан кісі болғысы келіп еді, бірақ шыдамады. Әлгі әйелің келіп тұр дегендей бірдеңе дей жаздады да қайта ойланып, — Дердь Новак келді,— деді.

	— Кім дейсің? Қайда?

	Новак еңкейіп, қолын берді.

	— Мұнда.

	— Новак жолдас. Ойбай-ау, жақсы болды ғой өзі… Тым жақсы болды…

	— Мұның несі жақсы? — деді Новак күле сөйлеп.

	– Әрине, оңып тұрған жоқпыз… Сонда да дегенім ғой… Жақсы әрине…

	— Антал Франк те осында, — деді де Дембо тізерлеп түрегелді.

	— Франк дейсің бе? Оны манадан бері неге айтпай тұрсыңдар? Антал ма?

	— Иә, тап өзі. Бірақ оны әзірге қозғамай қоя тұрыңыз… Ұйықтап жатыр, — деп сыбырлады Пюнкешти. — Ұйықтай тұрсын. Ол науқас адам ғой. Көп кешікпей өзі де оянар. Түні бойы жөтел қысып, ұйықтай алмай шығады.

	— Ол қайда.

	– Әне жатыр. Доминичтің аяқ жағында.

	— Мынау ма.

	— Иә,— деді де Пюнкешти өз орнына барып отырды.

	Новак та оның қасына барып тізе бүкті. Франкке қарай қолын созып, оятып алмайын дегендей еппен иығынан сипады.

	Шимон Дембо әлі күнге тізерлеп тұр. Осындағы жұрттың бәрін таныстыруды өзіне бір міндет санайтын тәрізді.

	— Новак жолдас, қалғандары оянғаннан кейін өздері айта жатар… Кім екенін, қайдан келгенін дегендей… Солай ғой, Пюнкешти жолдас… Егер ұйықтамай жатқандар болса, — деді ол түнгі көшеде жатқан солдаттарға қарап, — онда мына кісі Новак жолдас болады. Дердь Новак, — деп ол салтанатты үн білдіре таныстырды. — Бұл кісі туралы естіген боларсыңдар… Иә, не дейсің?.. — Бұған ешкім жауап бермеді. Жан-жағына қарап Дембо орнына отырды. — Қалғандары ұйықтап жатқан болар… Таң да таяу қалды ғой… Олардың өстіп ұйықтай бергендері де жөн… шынын айтсам, бізге кедергі болмайды. — Сөйтті де ол ауыр күрсініп, — Тағы не айтасыз, Новак жолдас?.. — деді.

	3

	Неліктен екенін өзі де білмес, бірақ бұл түнді Антал Франк жөтелмей өткізді; Таң қылаң бере бастағанымен, қалған жұртта осылай ұйықтап жатыр. Әлден соң күн де шыға бастады. Алдымен ол Нефелейч көшесіндегі үйлердің мұржаларына, одан соң қаңылтыр шатырына одан төмендей келіп, терезе, маңдайшаларына түсті, енді міне, көшеге сусып түсіп келеді. Лебіне қарағанда тап кешегідей, тұтана бастаған оттан аумайды.

	Новак оянып кетті. Ол бірден түрегелмей, жан-жағына қарап, сәл отырды. Таңғы күн сәулесімен ол аяқ киімдерін шешіп тастаған солдаттардың сирағына, кейбіреулерінің шинельдерін жамылып, енді біреулерінің оны астарына салып жатқанына қарап отыр. Петерди көшесінің екі жақ тротуары лық толып, қалай болса солай құлап жатқан адам… Осы тізбек тура қалалық паркке дейін жетіп жатыр… Біреудің басы шығысқа, екінші біреуінікі батысқа қарап жатыр, қайсы біреулері шалқасынан, енді біреулері екпетінен, көпшілігі қырынан ұйықтағанды тәуір көреді екен. Қайда қарасаң да сұлап жатқан адам.

	— Мынау бір тым жақсы мейманхана болды ғой… терезе ашудың қажеті жоқ, ауасы да тым таза… — деп күбірледі де Новак жан-жағына көз салып, Антал Франкты іздей бастады.

	Франк бір қырынан жатыр екен. Новак оған көз алмай қарап, едәуір тұрды да маңдайына таңданды. Тым арып, бозарып кеткен бетінен маңдайы бұрын көрініп, анадайдан-ақ жарқырап жатыр екен.

	— Бәсе… әрине… тап өзі…— деп сыбыр етті де Новак аяғын ербите көсіліп, бетін үйдің қабырғасына қарай беріп жатқан Доминичке көзі түсті. Оның беті көрінбейді, делдиген екі құлағы ғана көрінеді; Доминич ұйықтап жатса да сақтық жасап, бір қолымен қабын құшақтап қалыпты.

	…Пюнкешти, Дембо, Бойтарлар да оянды. Олар Новакпен кезек сөйлеседі. Пюнкешти өзінің 15-ші марш ротасына жазылғанын айтты.

	— Біз мұнда, бәлкім, енді бір апта болармыз, одан да ерте жөнелтуі ғажап емес. Мұны ешкім білмейді. Мен өзім келгелі де үш күн болып қалды: Әйеліме хабарларымды да, хабарламасымды да білмеймін. Егер менің мұнда жатқанымды естісе, тағы жылайды ғой… Өйтіп қайтемін, — деп сыбырлады Пюнкешти. — Бастапқы қоштасқанның өзі оңай тимеген… Оның үстіне, мына халық алдында жылап-сықтап жату қиын-ақ… Жоқ, хабар бермеймін. Далада, көшеде жатырсың деп тағы да көңілі босауы мүмкін, — Оған мен мұнда жалғыз жатқандай, майданда бізге біреу құс төсек әзірлеп тұрғандай көрінеді ғой. Бірақ,— деді ол кенеттен әңгіменің сарынын өзгертіп, — егер сен осындағылардың ішінде майданға қашан жетерін білмей, асығып жатқандар аз ба десең, онда қателескенің.

	— Оны білемін, — деді Новак.

	— Ол қалтасынан бәкісін алып, алдымен оның үлкен басын, тырнағымен ашты да, сарт еткізіп қайта жапты; бұдан кейін ол бәкісінің кіші басын ашты, оның қайшыларын, бұрандасын, бізін, егеуін ашып көрді де, мұқияттап бір қарап шықты; бұл таста Пюнкешти құрал-сайманы көп осы бір бәкісін әңгімелеп отырған сияқты. Әлгілердің бәрін көріп болғаннан кейін ол бәкісін қайта жапты да, гимнастеркасының қалтасына салып, Пюнкештиге тағы бір қарады.

	— Осылардың өзі құдды бала сияқты, — деді Новак. — Жұртты мұнда ойыншық ойнауға шақырғандай көреді. Ойыншығы ойыншық-ау, бірақ винтовкалары нағыз мылтық емес не? Аттарды айтсайшы олар да жалықпай ма?.. Қамшы мен орден запы болған ол кейде басы ауған жағына қарай қаша жөнелмеуші ме еді?.. Мен кеше казармада мынадай бір әңгіме естідім: «Жұрттың бәрін мұнтаздай етіп киіндіріп, әбден тойындыратын көрінеді де, бұған ешкім ақы алмайды екен. Оның есесіне сен қолыңнан келгенінше ата беруің керек. Оған нең кетеді, онша қиын да жұмыс емес қой… Ал әлгінің өзіне келіп оқ тиюі мүмкін екенін ол ойламайды. Адам дегеннің өзі солай жаралса керек. Кейбіреуі көшеде кісі жерлеп бара жатқан топты көрсе, оның онша жақсы дүние емес екенін іштей сезгенімен, сырттай «мұнда менің не шаруам бар?» — деп жүре береді.

	Өзін-өзі қайткенде жұбату үшін ол марқұм жайында бірдеңе айтып, келеке қылады…

	Жан-жақта ерсілі-қарсылы жүгіріп жүрген солдаттар, олардың кейбіреулері түрегеп отыр, енді біреулері әлі жатыр. Новак әлгі бәкісін қайта алып, қалтасына қайта салды. Ол жан-жағына көз тігіп, солдаттарға қарап отыр…

	– Қазір ғой, мыналардың қолы қышып отыр, — деді Новак жайдарылана сөйлеп: бұлай дегенде ол осы ойға жаңа келген сияқты еді,— бұлар енді баяғыдан бергі көрген жәбірі, жеген таяғы үшін кек алмақ. Сондықтан да олар жандарын қоярға жер таба алмай жүр: «Ура! Соғыс — Бір атқанда жүз кісіні құлатамын!» — деп айқайлайды. Былайша жүргенде, бейбітшілік өмірде көңілің қалған біреуді қақ шекесінен салып қала алмайсың ғой — оған сырттай ренжисің де, үйіңе барып әйеліңнен, бала-шағаңнан, әке-шешеңнен өшіңді аласың. Ал қазір олай емес, жұрттың бәріне: «Ұр да жық, жау аяған жаралы қалады», — деп жатыр. Айдаладағы біреуді өлтіргенің үшін мақтау естисің, тіпті ер атанасың. Хайуандықты неғұрлым көп жасасаң, сен солғұрлым жақсы, солғұрлым батыр сияқтысың. Ол біреуді неге өлтіретінін өзі де білмейді; ертең өзінің де өстіп өлетінімен оның ісі жоқ.— Сөйтті де Новак басқа әңгіме айтпастан, тікелей — Сен әскерге алынарда одаққа кіріп пе едің,— деп сұрады. — Мен оларға барғаным жоқ… Тап қазір ондағылардың бәрі не болса соны айтып, не істерге білмей отыр, тек мынау ғана сондай дейсің бе, — деді де ол ұйықтап жатқан Доминичке нұсқады. — Бәрінің миы шайқалып, естері ауған тәрізді.

	Антал Франк те оянды. Ол сәл қозғалып, бір жамбасына аунағаны болмаса, үн шығарған жоқ, жұрттың не деп отырғанын тыңдап жатыр; сондықтан оның оянғанын ешкім сезе де қойған жоқ. Новакты көргенде Франк өзіне өзі сенбей, кезін қайта жұмды; тек содан соң барып қана ол сығырайтып, көзін қайта ашты, сөйтті де бір қолын Новактың тізесіне салды. Франктың қызара бөрткен ерніне күлкі ойнады.

	— Дюри. — Мен өз көзіме өзім сенерімді де, сенбесімді де білмей жатырмын. — Сенбісің?

	Сөйтті де Франк орнынан тұрды. Екі дос, төс тіресе құшақтасты. Новактың қолы досының қақ сүйегі ғана қалған арқасына тигенде, ол шошып кетті. Франк мұны сезе қойды да, мұрты жыбырлап, не дерін білмей, ұялғандай пішін білдіріп, жымия берді.

	– Қорықпа. Мен бүйтіп ауырғалы көп болды ғой; біз, себебі, бір-бірімізге үйренісіп қалдық: Мен науқасымды білемін, ал науқас мені біледі. Ештеңе етпес… Өзің қашан келдің? Кеше кешке дейсің бе? Қап, құдай қара бастырып, бүгін соншама қатты ұйықтағанымды қарашы?

	Доминич те қозғала бастады. Ол қолын қапшығынан босатпай басын көтерді. Өстіп отырған түрінде ол Новакты көріп қалды да, алдымен маңдайын тыжырайтты, онан кейін мұртын тікірейтіп, жоғары қарай бір шиырып қойды да, көлденең бір жаққа қарап отыра берді: бұдан соң райынан қайтып, серейген аяғын қабының үстіне салды да, Новакқа қарап қолын созды.

	— Сен де мұнда іліккенсің бе? — деп сұрады ол. Осы бір сәтте Доминич Новакты әлденедей бірдеңеге: ұрсып отырғандай көрінді.— Тек тіл безеуді ғана білесіңдер… Көтеріліс жайында, жұртқа сағатына бес тиын артық төлеу, жұмыс күнін жарты сағат кеміту жөнінде сөз бола қалса, ұсақ-түйекке елігіп, жөнсіз құтырасыңдар. Әр қайсың әр бұрышта отырып, қайдағы жоқты сөз етесіңдер де, біздің үстімізден пәлен, паштүген деп сөз таратасыңдар. Ал қазір, кәсіподақтың ең таңдаулы адамдары мына шатаққа іліккенде: тілдеріңді жұтып қойғандай, үндерің шықпайды. Айталық,— деді де ол түрегеліп, қабының үстіне отырды, — айталық, Доминич ақымақ делік. Солай-ақ болсын! Сонда, оның көзін біреу ашуы керек емес пе еді? Оған қарсы тұратын біреу шығуы керек еді ғой. Сіз ше!?.. Сіз қайда қалдыңыз?

	— Бар бәле сонда! — деді Новак. — Бар шындықты айтып тұрсын. Қалың қалай, алдымен соны айтсайшы?

	Дембо мен Пюнкешти қарқылдап күліп жатыр.

	– Қайдағы жоқты несін сұрайсың? — деп күңкілдеді Доминич. — Қалдың қалай екенін көріп отырған жоқсын ба?

	Новак кенеттен томсырая қалды.

	— Анау не бәле, мойныңнан жоғары тұрған? — деп айқайлады ол Доминичке.

	— Нені айтасың? Не ол! — деп Доминич жалма-жан мойнын сипалай бастады, тіпті аяғы қаптан сырғып түскенін де байқамады.

	— Басыңды айтамын, — деп жай әншейін сұрай салды да, Новак шықшытын кере есінеді.

	Доминич бір жөткіріп қойды.

	— Осы сенің-ақ қалжыңың қалмайды… Мұнда жатып, әлі талай оңбағанды көрерсің, биттеп кетуге де болады.

	Ол қалтасынан айнасын алды. Оның жылтыр бетін шалбарына бір сүртті де, бетін көріп еді, өзінен өзі жиіркенгендей бoлып тыжырая қалды. Сөйтті де ол желкесін қасыды. Бетінің терісін олай жазып, бұлай жазып байқады. Қанша шиырғанымен төмен салбырай берген мұртына көзі түсіп кеткенде, Доминич ауыр күрсініп, айнасын қалтасына салды.

	— Мұнда менің әйелім келген жоқ па? — деп сұрады ол; бірақ бұл сұрағының ешбір мәні жоқ екенін Доминич білмеді деуге болмайды. — Кеше мен оған ашық хат жазып жібердім, — деп түсіндірді ол жұртқа. Осыдан әрі кетсе бес жүз-ақ қадам жерде тұрамын, бірақ үйге баруға болмайды… Бұл не деген шатақ? Қорлық қой барып тұрған! Әй, достым-ай деп налыды ол. — Мен сіздің не ойлап отырғаныңызды түсіндім. Жорес болса, идея үшін құрбан болды?! Жоресті айтып қайтейін. Онда не жұмысымыз бар? Бізге басқасы да жетеді ғой, — деп Доминич қалтасынан төрт бүктелген бір журналды суырып алды да, жұртқа ұсынды. — Мынаны көріңіз! Бұл адам кәсіподақтың мүшесі болмаған, социалистік тәрбие де алмаған, бірақ, соның өзінде, басқа идеяға болса да өзін-өзі құрбан еткен… Көріңіз! — деді де ол қолындағы журналын Новакқа қарай итере салды.

	Фотосуретте тұрған бір жігіт жұртқа салтанатты пішінмен қарайды, аяғындағы етігі де, басындағы қалпағы да келісіп-ақ тұр. Ол өзіне-өзі дән риза, суретке алғаш рет түсіп тұрғандай қарайды. Жиырма екі жасар осы жігіт Пал Ковач, Тиса шаруасы, императорлық және корольдық 68-ші жаяу әскер полкының солдаты болған. Дүние жүзілік соғысқа ол алдымен барып, «өлермендердің» қатарында бірінші болып оққа ұшыпты.

	— Ал сендер ше. Сендерді айтамын. Сендер бұған қарағанда қоян жүрек, қорқақсыңдар. Тіл безеуден басқа түк білмейсіңдер. Жан-жағына қарап, қойқаңдап отырған Доминич қапшығының аузын шешейін деп еді, қасында жолдастары отырғанын көріп, қоя қойды.

	— Оңбаған!.. — деп сыбырлады ол.

	— Кімді айтасың?

	— Кім. Кім. Өзің білмейтіндей. Әрине, Шниттерді айтамын. Мені әскерден босатамын деп уәде еткен… Ал бірінші тізімге жұмысшылардан бірде-бір адам ілікпепті… Сізге мұны түсіну қиын, кәсіподақ ұйымының басшысыз қалғанынан сізге келіп кетер ештеңе жоқ, әрине… Бәлкім, ол жақсы да болар. Сыбырласып, сөз тасуларың оңайлайды ғой. Ол қапшығының аузына қайта жармасты да, жібін шешпей, сыртынан сипалап қана қойды. — Таңертеңгі тамақ берген жоқ па әлі,— деп сұрады ол. — Әй, жігіттер, — деп айқайлады Доминич қазанның маңында жүрген солдаттарға. — Аспаздар-ау. Қашанғы күтеміз енді. Сендерді сайлаған кім өзі,— деп сұрады ол Новакқа қарап. — Соғыста әркімнің-ақ аспаз болғысы келеді,— деп ызыңдай сөйледі ол сойдақ тісінің арасынан дыбыс шығарып. — Сондықтан мұндайды біз сайлап қоятын болармыз. Ондай демократияны армия да көтереді. Мәселенки, егер мен тамақты жұрттың бәрінен дәмді етіп дайындай алатын болсам ше. Онда қайтесіңдер. Айқай, қайда, сіздер мұндай ұсақ-түйекпен айналысасыздар ма. Қысқасы, таңертеңгі тамақ қашан болады. — деп айқайлады ол көшенің мүйісінде тұрған қазан басында ерсілі-қарсылы жүгіріп жүрген аспаздарға қарап.

	– Өшір үніңді,— деп айқайлады оған жез мұртты бір солдат. — Сенің ойыңша, сенен басқаның қарны ашқан жоқ дейсің бе… Доктор мырза, — дегенді ол ерекше бір жиіркенішпен қоса айтты.

	— Мына мұжықтың кесірін көрдіңдер ме.

	Доминич бұлқан-талқан болып, терісіне сыймай, ашуланғалы отыр еді.

	— Саған ол мұжықтың несі ұнамай қалды, — деп сұрады одан Дембо.

	— «Мұжығың» не өзіңнің… Мен мұнда мұжық емеспін, мен солдат киімін киген жұмысшылардың мүддесін қорғаушымын. Мен мұнда да олардың праволарын қорғап бергелі келдім. Сөзді қойып, жұрттың таңертеңгі тамағын беріңдер. Сіз өзі кәсіподаққа мүшесіз бе?

	— Иә, мүшемін.

	— Онда сіздің мамандығыңыз қандай? — деп сұрады Доминич, Дембоның қолына сенімсіздік білдіре қарап.

	— Етікшімін, — деп бақырды Дембо. — Құзырыңызға мағлұм болсын, етікшімін. Менің қолыма неге қарайсың, кісінің қолын көрмеп пе едің. Тұмсығыңнан қойып қалсам — мамандығың түгіл, атыңның кім екенін ұмытар едің-ау.

	Новак, Пюнкешти, Франк, Бойтарлар дауыс қосып, айғай салады.

	— Шимон, Дембо.

	Доминичтің екі көзі үңірейіп, ұясына кіріп кете жаздады. Ол Дембоға жыпылықтап, әрең қарайды. Өстіп сасқалақтап отырғанда Доминич қапшығының аузын қалайша шешіп жібергенін де байқамады. Жұрттың көзінше одан екі килограммдай шошқаның еті мен сеп-семіз колбаса домалап түсті. Доминич бұрынғысынан да қатты әбігерленіп, қолы дірілдеп кетті: әлгілердің бәрін жалма-жан нұқып, қапқа қайта салып жатыр.

	— Мен барлық мамандықты құрметтеймін, — деді ол. — Оның үстіне мұнда ешкімнің де өз мамандығын мадақтайтын реті жоқ. Біз осы отырғанда бәріміз солдатпыз… Бәріміз де венгерміз, бәріміздің де қасиетті борышымыз…

	Дембо румынша балағаттап теріс қарады. Доминич аузына келгенін шатпақтап, әлгі кінәсін жуғалы отыр:

	— Егер сіз менің айтқанымды теріс түсінген болсаңыз, жолдас, онда мен оған қатты өкінемін. Қазір бүгінде соғыс жүріп жатқанын мен жақсы білемін; бірақ соған қарамастан барлық, жұмысшылар маман адамдардың беделін сақтауға тиіс… Бәлкім, сіздің ойыңызша, біз жүз жыл кері шегінуге тиісті болармыз. Социал-демократиялық партия әлеуметтік прогресс үшін күрескенде осыны ойлап па еді… Қазір, біз сайлау правосына ие болып отырған шағымызда, бізге әркімнің тиісуі жөн бе. Біз бұл үшін құрбандық берген жоқпыз. Пюнкешти жолдас, сіз қалай ойлайсыз, Новак, сеніңше қалай. Айтсаңдаршы, осы жөн бе…

	Ешкімнен жауап естілмеді.

	— Жұрттың таң ертеңгі тамағын белгілі бір уақытта үлестіру керек, — деді Доминич. — Бұл әскери уставта анық жазылған. Қай жерде де тәртіп керек… Ана біреу мені балағаттайтындай кім өзі, осыдан, кезекші офицер келіп көрсін. Мен оны айтпай қоймаймын. Пюнкешти жолдас, менің сізге таңым бар. Сіз кейде бәрін азырқанасыз да, кейде тоқмейілеп қаласыз. Бәлкім, сіз нендей жағдайда болса да жұмысшылардың, кәсіподақ мүшелерінің намысын қорғаудың әлеуметтік прогреске ешбір қатысы жоқ деп ойлайтын боларсыз, Новак. Сіз неге үндемейсіз? Сіздің ойыңызша жауды осылай жеңбекпіз бе? Тәртібі жоқ армия, ол қандай армия? Өзің ойлашы? Қайткенмен де біз байырғы, ертеден келе жатқан металшымыз ғой, қайдағы бір ұйымдаспаған оңбағандар емеспіз.

	Жұртта үн жоқ. Доминич ешкімнен жауап ала алмады.

	— Жарайды, құрсын енді ол… Аспаздар туралы мәселе соншалықты елеулі дүние емес қой… Онда былай… Новак… Менің саған айтайын деген тығыз шаруам бар еді… Бері отырсаңшы!.. Сен осы таңертең түзге отырдың ба?

	Новак бұған жауап та берген жоқ, Доминичке қарай жылжыған да жоқ. Сондықтан оның өзі Новакқа жақындады да, құлағына бірдеңе деп сыбырлады. Оның дауысы төңіректегілерге түгел естіліп тұрды:

	— Бұл осындағы әркімге-ақ керек дүние. Саған да қажеті бар… Ол Франкке де керек… Өмірлік маңызы бар нәрсе… Мұның тіпті біздің қозғалысымызға да мәні бар…

	Новак сәл күдіктеніп, еріксіз қимылдай бастады.

	— Барып тыңдай қойшы, не дер екен! — деп кеңес берді оған Франк.

	Новак орнынан тұрып, Доминичпен бірге екеуі бір-біріне кезек қарап, әрі қарай беттеді; Доминич қабын арқалап ала кетті. Тротуарда отырған солдаттар Доминичтің сирағына қарап сылқ-сылқ күледі. Оның обмотка ораған аяғы сырт қарағанда шынымен-ақ кісі күлерліктей еді.

	— Иә, не дейсің,— деп сұрады Новак қақпа алдына таяу келгенде. — Не болды?

	— Айтайын дегенім мынау… сен мұны қалай деп ойлар екенсің? Егер кәдімгідей әйел ауруын жұқтырып алған адам осыдан құтылар ма еді? Әлде трахома дұрыс бола ма?

	— Не дейсің?

	– Құрт ауруы оңды ма, трахома оңды ма? Қайсысы қолайлы?

	Новак аң-таң боп үндемей қалды. Доминич мұны өзінше түсініп, оның құлағына тақалды да, асығып-аптығып сыбырлай жөнелді:

	— Мені өз қамын ойлап жүр деп топшылама… Мен ынтымақ дегеннің не екенін жақсы білемін… Әлгі әңгімені басқаларға да айтыңыз… Бірақ сен маған: әлгі екі аурудың қайсысы жақсы екенін ашық айт. Бір адамды айыптап, соғыс сотына тартуға болар, бірақ жұрттың бәрін олай ету қиын ғой. Неғұрлым көп кісі ауырса, мәселенің шешімі соғұрлым қиындай түседі. Саналы жұмысшылардың соғысқа қарсы қимылы дегеніңіздің өзі де осы. Иә, дұрыс ойлап таптым ба.

	Новак жауап берместен кетіп қалды. Қасында бір топ жолдастары бар Пюнкешти Доминнчтің бастапқыда беті сопайып, үнсіз тұрып қалғанын, одан соң қашықтап бара жатқан Новактың ізіне қарап, аузын ашып тұрғанын көрді. Сәлден кейін ол басын шайқап, риза еместігін білдіре, қораға кіріп кетті.

	БЕСІНШІ ТАРАУ

	мұнда даңқты венгер патриоттары Отанға опасыздық жасағандардың сазайын тартқызады.

	1

	Ұлы мәртебелі король әрі императордың жарлықшысы, Австрия-Венгрия армиясының ең жас капитандарының бірі — Лайош Селеши Шандор Вайдамен августың орта шенінде тым жақын танысты.

	Денелі келген қараторы капитан сау күнінде тым әдемі еркек санатында жүретін. Оның осы бір жалпы ұнамды кейпін шектен тыс тәкаппарлығы ғана бұзып тұратын. Мұның үстіне ол жүйкесіне қатты тиген әлденендей бір ашудан кейін үнемі сол көзін қыса жүретін. Осы себепті анадайдан қарағанда бір көзі екіншісінен кіші сияқтанып көрінетін-ді. Ол батыр тұлғалы еңгезердей кісі болатын. Бұл байырғы офицер қашан да бірдеңеге риза болмай жүретіндей.

	Бас штаб капитаны өзінің ата-тегін жер-көкке сыйғызбай мақтан ететін еді. Оның ата-бабасы да, нағашы жұрты да талай ғасырлардан бері даңқы жер жарып келе жатқан әйгілі рулардан тарайтын болса керек. Ол өзінің дене бітісін де соған сайма-сай деп ойлайды екен. Капитан қадам басып, жүре бастасымен-ақ басын тым шалқайтып, жоғары да көтермейді, еңкейтіп, төмен де түсірмейді,— қашан да тік ұстаушы еді. Осы басты желке жағынан омыртқа, кеңірдек жағынан тағы бір таяқ тіреп тұрғандай… Оның жүрісі де өзгеше болатын. Екі қолын ескек тәрізді делбеңдетіп, кезек сермейді.

	Алайда, ұлы мәртебелі король әрі императордың осы бір жарлықшысы кім көрінгенмен серуен құруға әзір жүретін. Ал ептеп көңілденіп, көмейіне бірдеңе барысымен-ақ ол өзін сәл төмен ұстап, жүріс-тұрысы да кәдімгі адамдарға ұқсайтын еді. Осы бір офицер әбден мас болып, стол астында етпеттеп жатқанда, төмен қарап, ал серейтіп апарып диванға салғанда, әрине жоғары қарайтын. Осы жатысынан соң ол сәл айыққан шағында алдында ғана өзімен бірге болған бөтелкелестеріне менсінбей қарауынан жазбайтын еді. Әсіресе ол біреу-міреудің өзімен теңескісі келіп, етене болу ниетін, бас офицерінің әлденендей бір жәрдеміне сүйенгісі келетіндерді иттің етінен жек көретін.

	Оның Вайдамен танысуы «Сорренто» кафесінің жеке кабинетінде басталды. Бұл бір таңертеңгі мезгіл болатын, Лайош Селеши қасына бір топ офицер мен кезбе әйелдерді ертіп, түн ортасында келген екен. «Соррентоның» күнделікті келімсектері әлде қашан тарап, соғыс уақытының заңы бойынша үйлеріне кетіп қалған болатын. Кафе есік-терезелерін жауып, шымылдықтарын түсірген еді. Осы бір сәтте жеке кабинетте отырғандар жақтан у-шу естілді. Олардың қолындағы шампан шараптарының бірі айнаға тиіп, тас-талқан болды. Отырғандардың айғай-шуы сынып жатқан шөлмек шыныларының сылдырын естіртер емес.

	Думан нағыз қызған кез еді. Бір айдан бері жүріп жатқан соғыс офицерлердің мұрнын көтеріп, төңіректегі жұртқа менсінбей қарауына, кейбіреулерінің едәуір дәулет жинауына, марш роталарын басқарып, бірдеңе берген адамдарды әскерден босата алуына, көңіліне жаққандарды интенданттық қызметтерге қоюына жағдай жасаған болатын. Әйтеуір офицерлер осы бір тұста өмір мен өлімнің тұтқасы өз қолдарындағыдай сезінетін еді.

	Әлгі кабинеттің іші темекі түтініне, ас пен шараптың адамдардың терімен арзан әтірдің иісіне тола болатын. Бұрын да көңілді келген әлгі адамдар барған сайын қыза бастады.

	– Қап ішінде біз жатпайды, — деп айқай салды да, капитан келіншектерге — бірің қалмай шешініңдер! — деп жарлық берді.

	Жарқыраған шамдар сөніп, сығырайған май шам жағылды. Даяшы тайып тұрды. Кабинеттің есігі жабылды…

	2

	Таң ата, сағат төрттер шамасында электр шамдары кайта жағылды. Үсті-басы уқаланып, ұйқы-тұйқысы шыққан еркектер тым көңілсіз еді; олар бір-бірінен ұялған тәрізденіп, столды айнала үнсіз отыр. Әйелдерге қарайтын бет жоқ, айтайын десе ауыздарына сөз түсетін емес.

	Терезенің желдеткіші ашылды. Түтіні будақтап, шаңы аспанға шыққан кабинеттің ішіне самал жел еніп, жұрттың ойын сергіткендей болды.

	Қонақтар ішіп-жемнен, әсіресе шараптан бас алар емес. Бірнеше стакан ішілгеннен кейін бұлардың көңілі қайта көтеріліп, манағы ұяттан дым қалған жоқ. Лайош Селеши коньякты стакандап ішіп отыр. Бір мезетте ол былшық басқан көзін бажырайтып стол ортасында тұрған дәу тортқа қарады. Басы айналып, төңірек бұлдырап барады. Соған қарамастан ол әлгі тортқа қос қолын бір-ақ салды. Алқызыл крем жұқпаған саусағы қалған жоқ. Алақаны, жеңі түгел былғанды.

	— Бір алланың өзі хақ. Жер жанаты деп осыны айт! — деп айқайлады Селеши тортқа қайта қол салып, — Венгер мұжықтары бәрімізді асырай алады, нан да, ет те, май да тауып береді.

	Ол ықылық атып, кері шегінді. Сәлден соң бозарып, өңі қаша бастады. Селеши орнынан тұрып, жан-жағына шайқалақтап барып, диванға гүрс ете түсті. Қолы бет-аузына жұғып, жаңағы торттың кремі тимеген жер қалмады. Стол басында отырғандар капитанның тұрып кеткенін сезбегенге ұқсайды. Тек қана оның қасына даяшы жетіп барып, шалбарының белбеуін босатты, о жер бұ жеріне жұққан кремді, қол-басын сүртті де, қонақты бір қырынан жатқызды. Жүрегі қобалжып кетіп жүрсе, диван былғанбасын дегендей, басын еденге қарай салбыратып қойды.

	Стол басында отырған поручик шампан құйған фужерді жұлып алды да: «Петр!» — деп айғай салып, шыныны тісімен шайнап үгітті.

	— Сербияға мені жіберіңдер… Мен оларды жалғыз өзім-ақ жайратамын! — деді ол.

	— Ал мен ше, — деп дауыстады әлгінің қарсысында отырған подпоручик, — менің қасыма венгер гусарларының бір полкін ертіп берсе, орыстарды екі айдың ішінде-ақ құртар едім!

	— Екі айың не? — деді де поручик жерге түкіріп салды. — Менің қасыма жүз гусар ертсеңдер, мен, тәубе деп айтайын, он күннің ішінде Мәскеуде болар едім… Шіркін, Венгер жылқысын айтсаңшы!.. күніне жүз шақырым дегеніңіз жұмырына жұқ болмайды. Сенбейсің бе?.. Мен қашан жалған сөйлеп ем.

	Сөйтті де ол қылышына жармасты.

	— Достым мені айтасың ба? — деп сұрады подпоручик. Сөйтті де жыламсырап былай деді.— Сенің ойыңша, мен венгер офицері бола тұрып, өзімдей венгер офицерінің шын сөзіне күмәнданар деп ойлайсың ба?.. Сен мына түріңмен екі сағатта-ақ Мәскеуде боласың!..

	Олар столдың екі жағынан бір-біріне еңкейіп, құшақтасып жатыр. Сынған фужерлер мен рюмкаларда сан жоқ, қызыл шарап ақ дастарқанның үстін әбден айғыздап болды. Бұлармен бірге отырған үшінші офицер қыздардың жәрдемімен әлгі екеуінің құшағын жазбақ болды.

	— Достар! Бәріміз көрдік, қойындар енді.

	Поручик бойын зорға түзеді де, стол үстіндегі бір бокалды жұлып алды.

	— Отан үшін! — деп айқайлады ол.

	— Еліміз үшін! — деді қасындағы екі бөтелкелесі.

	— Отан үшін! — деп жарыса шулады бұлармен бірге отырған жезөкшелер.

	Бұлардың құрыған жері де осы еді. Мас болу сәті қаншалықты кенеттен келсе де, айығудың да осындай бір сарт етіп еске түсетін кезі болады. Поручик шаштары үрпиіп, ыржалаңдасып отырған қыздарға қарады да, Австрия Венгрия армиясының абыройын төгіп отырған осылар-ау деп ойлады. Ол осы сот мастығынан тез айыққанымен, тап сол заматта қайта мас болып жүре берді. Ол бұрынғы мас қалпына қайта келіп, даусы қарлыққанша айқай салды:

	— Отанымызға опасыздық жасаушылар жойылсын!

	Көзді ашып-жұмғанша әлгі қыздар кабинеттен атып шығып, қораға өтетін есікке қарай жүгірді. Оның ар жағында далаға шығу бір-ақ қадам еді. Қыздарды балағаттап, қуып шыққан офицерлер жаудың бетін қайтарып келгендей қоразданып, кабинетке қайта кірді. Тек осы мезетте ғана олар өздерінің қолбасшысы Селешидің қолы-басы салбырап, диванда жатқанын бір-ақ көрді.

	— Жоғары мәртебелі тақсыр, сіздің денсаулығыңыз үшіні— деп айқайлады поручик шарап толған екі бокалды бірден көтеріп. Ол мұның бірін өзі ішті де, екіншісін диванда жатқан Селешидің аузына құймақ болды.

	Желдеткіші ашық тұрған терезеден көше даусы естілді; майданға аттанған марш роталары ән салып барады:

	Көше кезіп жүре бер,

	Қалмасын көңілің, қапаста;

	Бізді апарар паровоздың

	Күпшегі сынып жатпас па!

	Поручик киімін түзеген болып, басын көтерді де, қалшиып тұрып, Австрия гимнін әндете жөнелді. Ол марш ротасы да осы өлеңді айтып бара жатыр екен деп ойлады. Жолдастары да мұның істегенін істеп, император гимніне сала бастады. Бірақ бұлар әнді аяғына дейін айта алмады, поручик тап әлгіндей салтанатты үнмен жезөкшелер үйінің әнін айта бастады:

	Қоңырау соққан шіркеуде

	Некелесіп жатқан жұрт.

	Маған оның не керек

	Көңіл шіркін боп албырт…

	Үшеуі де құдайға сиынып, көздерін жұмды. Бұлар әлгі айтып тұрған өлеңдеріне аң-таң қалып, бір-біріне күле бастады. Сәлден соң олар әлде нендей бір күнәға батқандай, ауыздарын жаба қойды. Көшеден вокзалға қарай өтіп бара жатқан марш роталарының

	Аспанды бұлт торлады,

	Көңілсіздік осы бір

	Қыз шаттығын ұрлады,–

	деген көңілсіз әндері есітіледі. Бұлардың әрқайсысы әртүрлі ән шырқайды.

	3

	Ерте шыққан күннің сәулесі сары шымылдықты қызартып жіберді. Бастарын столға таяп, офицерлер ұйықтап отыр. Сағат жетілер шамасында олар ояна бастады.

	— Кет әрі! — деп айқайлады поручик есеп қағазын әкелген даяшыға.

	Бұл үшеуі өйтіп-бүйтіп, өздерін тәртіпке келтірген болды да, ішіп-желінген тамақпен ішімдікке сынған айна мен ыдыс-аяққа, диванда ұйықтап жатқан жарлықшы, ұлы мәртебелі король әрі императордың оң қолы төлейді деп, кафеден шығып жүре берді. Даяшы бұларға қарсылық білдіріп, жолдарын бөгемек болып еді, кеудесінен итеріп кетті. Онысымен қоймай, біреуі табалдырықтан шыға бере қайта айқайлады:

	— Кет деген соң, тайып тұр жолдан. Біз марш роталарын құруға бара жатырмыз. Бөгеме жолды!

	Даяшы байғұс бір-біріне сүйеніп, ерсілі-қарсылы шапалақтап бара жатқан үш офицердің ізіне қарады да тұрды. Бұлар кафеден шығып, Иожеф проспекті мен Юллей проспектісіндегі казармаға қарай беттеп барады. Даяшы ауыр күрсініп, кабинетке қайта келді. Ол үш жүз тоқсан кроналық есеп қағазын қолына ұстап, қаннен-қаперсіз ұйықтап жатқан капитанның алдында біраз тұрды; бұдан соң ол телефон бөлмесіне барып, не істесем екен деген оймен Вайдайға телефон соқты.

	— Не?.. Не?.. Не дейсің?.. Онда менің жұмысым жоқ,— деген сөз естілді телефон трубкасынан. — Осыншама ерте неге ояттыңыз мені? Онда менің шаруам жоқ!.. Мейлі, мен мұны сіздің табысыңыздан ұстап қаламын…

	Бірақ даяшы: жеке кабинетте ұлы мәртебелі король әрі императордың жарлықшысы, Будапешт қаласы комендантының жиені Лайош Селеши ұйықтап жатыр — дегенде Вайда трубканы аузына тосып, қайта айқайлады:

	— Манадан бері соны неге айтпай тұрсың? Қазір барамын! Бір минутте жетемін!

	…Үй сыпырушы екі әйел кабинеттің тас-талқан болған мүлкі мен ыдыс-аяғын жиыстырып жүр. Олар адам жегені, не ит жегені белгісіз тамақтың қалдығына: әр жерде домалап жатқан тілім-тілім шошқа етіне, шала тістелген шұжық-колбасаларға, тап ортасынан біреу ойран салған тортқа, шылымның күлі мен қалдығы араласқан сорпа, тұздыққа, кесек-кесек туралып, жан-жаққа лақтырылған май шамға, — осының бәріне аң-таң болып қарайды… Кофе мен сыра төгілмеген жер жоқ. Осы бір екі әйел көптен бері қарны тойып ас ішпесе де, әлгі тамақтың қалдықтарына жиіркене қарайды. Сыпырғыш, қалақшамен жиыстырып, шелектеріне салып жатыр.

	Вайда да келіп жетті. Бұл кезде Лайош Селеши жалаң аяқ, жалаңбас, бұзау шайнағандай көйлегіне таңдана қарап, іш киімшең отыр еді. Ол анда санда үй жинап жүрген екі әйелге қарап қояды. Осы кезде Вайда кіріп келіп, сөз бастады:

	— Жоғары мәртебелі тақсыр! Мына күннің тамашасын айтсаңызшы… Біздің әскерлеріміз әлі күнге Лембергті жауға бермей тұрған көрінеді… Сіздің басыңыз ауырып отырған жоқ па? Рұқсат етсеңіз тамырыңызды ұстап көрейінші…

	Вайда бұған ешбір жауап ала алмады. Бірақ сонда да ол капитанның киім-кешегін жинап, әлгі екі әйелге оны тазалап, тәртіптеп әкелуді тапсырды. Бұдан соң делдал капитанға: «ащы капустадан сорпа пісіріп әкелсек қайтеді. Күллі дәріңізден артық!» — деді. Шараптан бас айналып, не істерге білмей отырған капитан басын изегендей болды. Вайда стол жасап, дастарқан жаюға жарлық берді. Манағы ұйқы-тұйқы дүниенің бәрі көзден ғайып болып, столға ақ дастарқан жабылды; капитан көйлекшең күйімен сүйретіліп барып, стол басына отырды. Іш көйлегінің түймесі түгел ағытылған, жүн-жүн кеудесін ашып, жалаңбас отыр. Манағы торттың жұғыны бұған да тиген екен. Вайда қолына бір шүберек алып, капитанның кеудесін сүрткен болды. Лайош Селеши басқаны былай қойып, алдымен бір рюмке коньяк ішті. Өстіп жан шақырғаннан кейін, ол жаңағы сұйық сорпаны сораптай бастады. Бұдан соң капитан тағы бір рюмканы қағып салып, әлде нендей бір үн қатты. Бұл оның диванға құлап түскеннен бергі алғаш ауыз ашуы болатын.

	— Міне, ғажап! Атың кім өзіңнің?

	— Вайда… Шандор Вайда… Мен осы «Соррентоның» иесімін…

	— Е, бәсе! — деп күңк етті Селеши.

	Күндізгі аға даяшы келіп кірді.

	— Мырза, қант әкелген екен.

	– Қанша?

	— Жеті центнер.

	— Накладной қағазын маған әкеліп беріңдер де, жүре беріңдер. Кедергі жасамаңдар.

	Сөйтті де ол бір қағазға қол қойып, аға даяшыны шығарып жіберді.

	– Әй, сен кім едің… Атың кім өзі…— деп сұрады капитан тағы да. Ұмытып қалыппын, атың кім деп едің. Одан да брудершафт ішейік. — Капитан екі стаканды қатар қойып, коньяк құйды. — Брудершафт!

	— Жоғары мәртебелі тақсыр, — деп шошып кетті Вайда алдында тұрған бір стақан коньякты көргенде.

	– Іш деген соң, іш, — деп гүр ете түсті капитан. — Осыдан бір тамшысын қалдырып көр. Жаныңды шығарамын. Ал сенің денсаулығын үшін, — деді де Вайда мен сарт еткізіп стаканын соғыстырды. Атың кім деп едің жаңа.

	— Шандор… Шани, — деп күбірледі Вайда.

	Капитан алдындағысын қағып салды да жасаураған сол көзін қыса отырып Вайданы аңдыды: Ішер ме екен, ішпес пе екен, — деп ойлады. Ал Вайда бар күшін жиып шүпілдеген бір стакан коньякты түгелдей ішіне құя салды, сөйтіп бір сілкінді де көзі бадырайып отыра қалды. Удай ашы су өңешін тіліп барады.

	— Жұмыртқа қуырып әкел, — деп айғайлады ол даяшыға; іше салысымен-ақ бірден дауысы қарлығып қалғанын сезіп, өңешін сипап қойды. — Он жұмыртқадан қуырсын, жүгір тез. Ветчина салып қуырсын.

	Капитан шөлмекті қолына алып, қайта құйды; бірақ бұл жолы әлгіндей емес, шамамен, рюмкеге құйды. Оның үстіне тек өзіне ғана құйды.

	— Жоғары мәртебелі тақсыр, — деп қырылдай сөйледі Вайда. Сөйтті де рюмкасының үстін алақанымен баса қойды. — Мен болдым… Тек сіз үшін ғана… енді құя көрмеңіз.

	— Тарт қолыңды! — деп капитан тағы да гүж ете түсті; беті манағыдай емес, қан ойнап, қызара бастаған екен.

	— Мен саған ең жақсы досым деп құйып отырмын… сен енді құйма деп безектейсің… Одан да мына менің айтқанымды тыңда… Вайда сол қолымен рюмкасын баса отырып, оң қолымен дәл тұмсығының алдынан ауа желпиді, тынысы тарылып отырған тәрізді.— Біз ішіп те, жеп те, серуендеп те болдық… Қыздармен де ойнадық… Ал енді үйге баратын уақыт болды… Төсегіме жетуім керек секілді… Бай-бай, Лайошка, бай-бай… капитанмен қосыла Вайда да ыңылдап қойды.

	Лайошка Вайданы жағасынан ала түсті.

	— Коньяк әкел, әйтпесе осы отырған жеріңде қылғындырып өлтіремін!

	Вайданың сасып қалғаны соншалық, жаңағы рюмкасын басып отырған қолын да жұлып алды. Сөйтіп ол екі қолымен мойнын, желкесін бір сипап, капитаннан әрірек отырды. Кабинет ішінде бір сәт тыныштық орнады.





– Әй, сен жаңа не дедің? — деп қайта сөйлесе бастады капитан алдындағы рюмкесін босатқаннан кейін. — Сенде немене, қант бар дедің бе?.. Мен комендатурада интенданттық жағын басқарамын ғой. Сен жаңа не дедің өзі?.. Атың кім еді?

	— Вайда реніш білдіріп үндемей отыр. Жаңағы стакан толтыра ішкен коньяк мұның да басына шауып, қатты әсер етті.

	— Сен білмесең, мен айтайын… маған қант керек… ұн… тоң май… сары май… бәрі керек. Солдаттан мешкей жан жоқ!.. Алдына келгенін опыра береді… Атың кім деп едің жаңа?.. Не деген қиын ат еді, тіпті адамның есінде тұрар емес… Дәуде болса, еврейсің-ау… Менің ұмыта беретін себебім де сол болар… Әскерге керек-жарақтарын тауып бере алам дедің бе?

	— Иә,— деп жауап берді Вайда; осы бір сәтте ол маңдайын сүртіп, жағасын жөндеп қойды.

	Капитан өзіне тағы бір рюмка коньяк құйды да Вайдаға жаңағы сол көзін қысып, қарай берді.

	— Осы кеше мен бірдеңені ұмыттым, — деп Селеши тілі күрмеле сөйледі.— Айқай дүние-ай!.. хрр… — деп капитан осы бір сәтте бауыздаған малша қырылдай бастады. — Есіңде ме?.. Мен не ұмытып едім?.. Әскерге не керек болса, соны тауып бере аламын дейсің бе?..

	— Бәрін түгел таба аламын! — деп үрейлене жауап қайырды В айда.

	— Жылқы да таба аласың ба?

	— Жылқы да табамын.

	Коньяк Селешиді әп-сәтте-ақ бұрынғы қалпына келтірді. Ол көзі бозарып, мүлги бастады. Әлден уақытта сәл есін жиғандай болып, қайдағы-жайдағыны күбірледі, кеше бірдеңеден айрылып қалғанын айтты. Капитанның бұл сөздерінен алты вагон цемент, он сегіз автомобиль, жиырма сегіз центнер тоң май, екі мың бес жүз қалбыр сынап майы, қотырға жағатын тағы басқа дәрілер, ұн, жараланғандарды таңатын бинт дегендер аңғарылды. Офицер айына үш жүз кронаға шешесі «жалға» беретін» он алты жасар бір қызды да есіне алды.

	— Тез бару керек еді… сол күні бармаса болмайтын-ды. Әттең кешіктік-ау… Әскери қоймаларда дым жоқ… Мына солдаттар шошқаша опырып, дым қоятын емес… Бара-бара күллі Австрия — Венгрия империясын жалмауы хақ… Әй, сен… Соломон… атыңды ұмыта беремін… кім деп едің?.. Менің ең жақсы досым түбі сен боларсың. Әй, үрім-бұтақ, зәузәтіңнің аузын ит жалағыр… Өзің жақынырақ келші… оңдап тұрып бетіңнен бір сүйейін.

	Вайда екі езуі құлағына жеткенше күліп, капитанға қайтадан жақын отырды. Арақ таусылып қалды деп тағы ашуланбасын дегендей, коньяк пен рюмканы соған қарай жақындатып, сырып қойды. Ал өзі жана ғана даяшы әкелген жұмыртқа мен ветчинаны асап отыр. Он жұмыртқа тіпті жұмырына жұқ болған жоқ.

	– Іш, Лайошка! — деді ол аузын толтыра шайнай отырып: Мұншалықты мас бола ішетін шошқа мен әр түрлі алыс-берісті де тез жасауға болады-ау… Мейлі, іше берсін! — деп ойлады Вайда.

	Үй сыпырушы әйелдердің бірі капитанның киімін тазалап әкелді. Селеши Вайда мен әлгі әйелдің жәрдемімен әзер киінді. Ол әбден әзір болғаннан кейін Вайда қып-қызыл мас жарлықшыны қолтығынан сүйемелдеп, есікке қарай жөнелді; далаға шығарып, арбакешке мінгізіп жібермек. Капитан күйменің қасына барып тоқтады да Вайдаға қайта қарады, — оның бет-әлпетінен бірдеңені есіне түсіре алмай тұрғаны, сәл болса да айыққысы келетіні сезіледі.

	— Бү… гін…. Бү-гін… Қы-қай күн?

	— Сейсенбі, тақсыр, менің ең жақсы досым…

	— Сен маған… С-сәрсенбі, к-күні к-кел… тіпті болмаса б-бейсенбі к-күні к-кел… Атың кім еді?.. Не болса соны т-тауып б-беремін д-дейсің бе… М-міне… менің сенім карточкам… — Ол күйме арбаға әрі таянып, әрі асылып тұрды да капитан қалталарын сипалап, сенім карточкасын іздеді; бірақ ол тек шалбарының қалтасын ғана қарағандықтан, онысын таба алмады. Вайда оған жоғарғы, төс қалтаңызды қараңыз деп зарлайды. Тіпті жік-жаппар болып жалынады. Бірақ мұны ұғып тұрған Селеши жоқ, ол шалбарының қалтасын тінте береді.

	— Ол осында… кеше ғана осында салғамын… қайда кетті…

	Ақыры ол Вайданың жәрдемімен төс қалтасына қол салды. Сенім карточкасы сонда екен.

	— Осында салғанмын деп жаңа айтпап па едім, — деп күбірледі де үш бірдей сенім карточкасын алып, Вайдаға ұсынды. Ол екеуін Селешидің өзіне қайтарып бермек болып еді, алатын ол жоқ; сол қолымен күйменің ернеуіне жармасты да, оң қолын қалпағының күн қағарына бір тосып, капитан жүріп кетті.

	— Бәрін де сен ал… Қатындарға берерсің… Жаңағы үй жинағандарға да төлей сал…

	Ол арбаның доңғалақ жағына қарай сәл бұрылып кіші дәрет етті. Қаптаған халық анталап қарап тұр. Біреулері күлсе, біреулері балағаттап барады. Жұрт жиналып қалғанын көріп, полицейскийде жетіп келді. Ол қып-қызыл қойын дәптерін суырып алып, карандашының ұшына түкіре бастады.

	— Көшенің қақ ортасында жұрт көзінше бұл не деген сұмдық.— Тиш, тс, тсс… — деп сыбырлады Вайда полицейскийдің құлағына, сөйтіп жиналған жұртқа естіртпей тәртіп сақтаушының өзіне ғана былай деді:— Бұл Будапешт комендантының жиені, ұлы мәртебелі корольдің жарлықшысы Лайош Селеши. Үндеме.

	Полицейский карандашының ұшына түкіруін қойып, қойын дәптерін қалтасына салды. Сөйтті де оң қолын қалпағының күн қағарына тосып, жиналған жұртқа қарап мынадай жарлық берді:

	— Тұрмаңдар бұ жерде. Мына кісінің науқастанып отырғанын көріп тұрған жоқсыңдар ма. Тараңдар тез. Жөнел, аулақ.

	Вайда жаңағы сәлем карточкасында жазылған адресті оқып, оны арбакешке айтты. Күйме орнынан қозғалып жүріп кетті. Барған сайын алыстап бара жатқан күйменің артқы терезесінен капитанның салаңдаған қолы көрінеді. Ол күйменің екі жаққа теңселген ырғағымен бірдей қимылдайды.

	Вайда жүгіре басып, кафеге келді.

	4

	Әр нәрсенің жөнін біле қоятын жылпос Шандор Вайда, әрине, әсіресе соғыс кезінде әскери комендатураның интенданттық бөлімі дегеннің не екенін әбден жақсы білетін еді. Ол өзіне-өзі риза болып, алақанын шапалақтайды да, уқалай береді. Өсти отырып, екі қолын бірінен бірін алмай, ысқылағанда екі аяғының арасына дейін созып, шиырып қояды. Сырттан қарағанда мұны жіп есіп отыр дерсің. «Бірден дос бола қалған жоқпыз, әрине, бірақ едәуір сенім артып кетті… Ал әзірге… әзірге болса…» — ден өзіне-өзі сыбырлаған делдал екі аяғын бірінің үстіне бірін кезек салып, қолын қайта ысқылап, жымиып қояды.

	— Кім келсе де мені жоқ деңдер! — деп айқайлады ол даяшыға, сөйтіп жеке кабинеттің есігін тарс жапты да анадай тұрған диванға барып құлай кетті. Ол мана таңертең ерте бұзылып кеткен ұйқысының есесін енді алмаса болмайды. Делдалдың әдемі жасау-жиһазға соншалықты үйреніп алғаны, жүйкесінің бұрынғыдан сәл босай бастағаны осы жерде бір сезілді. Бір ұйықтағанда тоғыз-он сағат жатпаса Вайданың көңілі көншімейтін еді, екі көзінің асты көгеріп тұратын; Мұндайда ол тұла бойы ауырлап, сай-сүйегі сырқырайтын еді де өзінде тары бір жаңа аурудың «барын» аңғаратын.

	Диванға басы тие берісімен-ақ неше түрлі адамдардың тері мен әтір иісі араласып, мұрнын жарып жібере жаздады. Қалғып кеткен Вайданың ойына мынадай бір нәрселер түсті: «Осы бір диванның көңілшегі-ай шіркін, кім болса соны жатқыза салады!» Өткен түнде ұлы мәртебелі король әрі император жарлықшысы, тап соның өзі келіп жатса, кешегі түнде мұнда баскиім дүкенінің иесі, Иштван Кути келіп, бір көңілдесімен түнеп кеткен-ді. Ол әйеліне сауда-саттық жөнімен қала төңірегіндегі бір жерге барамын деп кеткен екен. «Хе-хе-хе!» — деп масаттана күлді де Вайда қайта қалғыды. Ол өтірік айтқан жоқ: «Сорренто» шынымен-ақ қала сырты тәрізді де, ал Кути шал әлгі әйелге нағыз сауда-саттықтың өзі емес пе…

	Вайда қабырғаға қарай аунап, ыңғайлана жатты. Ол терезеден түскен күннен бетін тасалай беріп, әскерге ол-пұл жеткізіп бергеннен қанша пайда түсер екен деп ойлады. «Бүгінгі отырысы үшін одан үш жүз тоқсан кронаны алмай ақ қойсам да болады… Тек жай ғана есіне бір салармын… Әрине, әдеппен, тәртіп сақтап… бұл саған бұрын шваб Розенберг болған сараң шығайбай Селеши емес; сүт тасып, Будафок көшелерін кезген баладан жұмысшылардың тұтынушылар қоғамына вице-директор болғанына мәз болып жүрген жоқ… Оның әкесі, Адольф Розенберг шал тәшке арбасын сүйретіп, пемза ұнтағын Пештке тасыған жоқ па еді. «Крейпсон! Крейпсон!» — деп айқайламаушы ма еді; ұйқыға кетіп бара жатқан Вайданың құлағына осы бір ащы үн естілгенде ол шваб шаруасын сәл аяғандай болды. Бұл да «уысты ол бала күнінде жиі еститін. — Крейпсон! Крейпсон! — деп әлі естіледі.

	«… Жоқ! Бұл ол емес! Бұл Селеши Сатмаруйфалушский… Ұлы мәртебелі король әрі императордың жарлықшысы… Егер сен әлде қалай есіңе түсіп, қайдағы бір төленбеген борышын айтсаң-ақ болғаны, ол кеңірдегіңнен алып, ақшасын тап тұмсығына қарай лақтырып жіберуі мүмкін… Сонда әскерге ол-пұлы жеткізіп беруші болып көр… Құдай одан сақтасын. — Вайданың жүрегі лүпілдеп, үрейі ұшып кетті. Өстіп қалғып жатып ол Селешидің сенім карточкасын көрді, аппақ қатырма қағазға басылған екен. Үстіңгі жағында патшаның тоғыз тісті сәукелесі тұр… — Айтқан күннің өзінде… еппен… ыңғайына қарай… қалжың ретінде… жәй ғана есіне салармын… Жиналған жұртты қуып жібермеске лажым қалмады дермін… Хе-хе!.. Жанжал шығып кете жаздады… Полицейский жетіп келді… Ол ашуланып, қалтасынан қойын дәптерін суырып алғанда… дей келіп, іске кірісермін… Сіз болсаңыз, ата-тегіңіздің даңқы шыққан, құдіретті, әруақты жансыз ғой: Ал мен болсам, жоғары мәртебелі тақсыр, сауда-саттық, алыс-беріс жөнінен білмейтінім жоқ, сіздің жеті атаңызды орап алғандаймын, көргенім де, білгенім де кеп… Көзді ашып-жұмғанша алдап-арбап кетемін, арбай да аламын… біреуге кем өлшеп, біреуге аз салып бере беремін… көз алдыңда істеймін, ештеңесін де сездірмеймін. Сонда, сіздің әскеріңізге не керек өзі?.. Не тап дейсіз… Мен бәрін до жеткізіп бере аламын… Жылқы керек болса, жылқы… Ұн керек болса, ұн… Қант керек болса, қант… Тоң май, сары май дейсіз бе… Ал комиссиялық жиын, есебі, қызметіміз үшін жарты ақ процент аламыз… Жоқ!.. Жоғары мәртебелі тақсыр!.. Екі процент…қазір товар жетпей жатқанда… бес процент… он процент… Айына алты мың крона… Жеті мың крона… Он сегіз мың крона… Маған да жетеді, сізге де жетеді… сондықтан да оны комиссиялық алым деп атайды, есебі, жұрттың бәріне жететіндей еткен ғой. жоғары мәртебелі тақсыр… Маған сенбесеңіз, шваб Селешиден барып сұраңыз. Әрине, мен сіздің ата-текті, қасиетті басыңызды оның «Крейпсонымен» салыстыра алман… Бірақ бай-байға, сай-сайға құяды дегендей. Сауда-саттыққа келгенде бір есептен, шваб мұжықтың да, венгер дворянының да, директордың да, капитанның да, делдалдың да бұты бір тиын болып кететін кездері ұшырасады… Алайда, цивилизация иесінің иісі шықпайды, ол күн ыстықта да бұзылмайды: өйткені ол күнде кешке ваннаға түсіп жатады… Ал ақша қалта таңдамайды…

	… Мен сіздің әскеріңізге сабын да тауып бере аламын. Сіз болсаңыз, жоғары мәртебелі тақсыр, ата-тегіңізге, қасиетті руыңызға сүйенесіз… Мен болсам өзімнің ебімді білемін… Мен әскеріңе ағаш-мағаш, жүн-жұрқа, не керек болса, соны тауып бере аламын. Шындап іздесем, керек кісіге атақты ру, әйгілі ата да тауып бергендеймін… Мына солдаттарыңның өзі шошқа боп кеткен бе? Опырып барады ғой! Мен он жылдан бері осы алдау-арбауды үйренбегенде, не бітірді дейсіз? Ал, сіз болсаңыз, баяғыдан бері әскер бақпағанда, не бітірдіңіз?.. Нағашың болса, қала коменданты… Оған да бірдеме қарайластыруға болады. Отыз екі процент комиссиялық алым бәрімізге жетеді… «Отыз екінші полктің солдатымыз…» — деген пешт солдаттарының әні естілді әлден уақытта Вайдаға… «Бізге де жетеді, бізге де жетеді…»

	Осындай ойлар билеп, делдал ұйықтап кетті. Августың жібек самалы терезенің желдеткішінен кіріп, кабинеттің ішін билей бастады. Вайданың ойлары шар тарапқа шауып, оған енді алыста кетіп бара жатқан күйме, ішіндегі қолы салақтаған капитан бұлдырап көрінеді… ол анадайдан Вайдаға қолын бұлғайды. Арбаның артқы әйнегі барған сайын кішірейіп барады… Сәлден соң арбаның өзі кішірейіп, көз ұшынан барып ғайып болды… Вайда ештеңе көріп жатқан жоқ, кабинеттің терезесінен естілген тарсыл да, шапқан жылқының тұяғы да, сықырлаған ат-арбаның дыбысы да тыныштала бастағандай…

	Вайда ұйықтап кетті.

	АЛТЫНШЫ ТАРАУ

	мұнда ІІІандор Вайда соғыс жолына ауысады, онымен бірге бұл жолға бір батальон венгер солдаттары да түседі.

	1

	Сенім карточкасында көрсетілген адрес бойынша Будаға келісімен ентелеген көңілі су сепкендей басылды. Вайда Лайош Селешидің виллада тұратынына таңданған жоқ,— онда тұрған не бар, — сауда-саттық адамы мұндайдың талайын көрген. Әйтсе де Селешидің қазына үйінде тұрғаны жөн болар еді-ау. Пәтері қаншалықты үлкен болса да, мұндай үйде келісу оңайға түседі ғой.

	— Бұдан бұрын екі вилла да екі рет болғаным бар. Екеуінде де жолым болған жоқ-ты, — деп күбірледі өзіне-өзі делдал. Бұл жолы мені ешкім алдай алмайды! Баяғы шваб Селешидің кабинетінде жүргенімдей ерсілі-қарсылы тайраңдай кіремін. Сонда маған не істейді?

	Қаланың Пешт жағында тұратын алыпсатар бұл вилланы да өзінің бұрынғы көргендеріндей деп тұр. Оның ойы жеткен жері де осы болатын.

	Бірақ жарлықшы Селешидің Вилласы бұрынғылардың ешқайсысына ұқсамай шықты. Ат шаптырым үлкен бақтың дәл төрінде хан сарайындай үлкен бір үй тұр; ол көне замандар үлгісімен салынған екен. Кіре-берістің екі жағы қаз-қатар тізілген колонналар. Төбесімен көк тіреген грек мүсіндеріне ұқсайды. Жоғары қарай көтерілетін ақ мәрмәр сатыға күннің көзі түсіп, қызыл шырай беріп тұр.

	– Құдды ұлттық музей секілді, одан бірде кем емес, — деп күңк ете түсті Вайда. Бұдан соң ол тым биік орнатылған шойын шарбақтың тесігінен бақтың о жер, бұ жеріне көз салды. — Ұлттық музей, — деп қайталап айтты делдал.

	Вайда адресін, келген жерін тағы бір тексерейін деген оймен, қалтасындағы сәлем карточкасын алды. Қараса, көшенің аты, үй номері дәл келіп тұр. Жаңағы шойын шарбаққа шегеленген жылтыр тақтайшаға жазылған жазу қолындағы карточкасымен бірдей. Вайда қақпаның шойын есігін күш сала итерді. Бірақ есік мызғыған жоқ, бірақ делдал ойлана бастады. Оның осы аулаға жақындай бергенде-ақ, үйге келе-келе берекесі кете бастаған болатын. Делдал шойын шарбақтың арасынан қайта қарап, тым тамаша бақты, өсіп тұрған гүл шоқтарын, бақ ішінде ерсілі-қарсылы жүретін жолдарды, анадайдан көз тартып тұрған вилланы кәрді. Үйдің жоғарғы терезелері кешкі күн сәулесімен шағылысып жылт-жылт етеді. Виллаға кіре берістің екі жағында фонтан атқылап тұр.

	Вайда есіктің қонырауын басты. Сөйтті де күте тұрды. Бақ іші тым-тырыс, фонтан суының сылдыры ғана естіледі. Делдал сұқ қолын қоңыраудың жылтыр кнопкасына қарай қайта тақады. Бірақ баспады. Біреу-міреу келер деп күтті. Сәлден соң дегбірі кетіп әлгі кнопканы мықтап тұрып қайта басты. Қоңырау сыр ете түсті. «Өстіп, қоңыраулата беремін, біреу шыққанша соғамын!» — деп түйді Вайда. Бірақ сұқ қолы әп-әдемі фарфор кнопкадан тайып кетіп, оның айналасын көмкерген қара былғарыны басып тұр еді. «Сорренто» кафесінің иесі мысы құрып көп тұрды, үн-түн жоқ, мүлгіген сарайға телміре қарады.

	«Бүйте берсең үш жүз тоқсан кронаны алмай қоймаймын, маған не істейсің!».

	— Енді бір соғып көрейін, ешкім шықпаса, жүре беремін! — деп күбірледі де Вайда демін ішіне тартып қайта қоңыраулатты.

	Делдалдың күткеніндей, вилла жақтан емес, оң жақтағы бір бүйірден алдына ақ алжапқыш жапқан қызметші көрінді. Ол жалғыз аяқ жолмен алшаңдай басып, шойын дуалға қарай жақындап келеді; жолдың екі жағында бастары әдемілеп қырқылған ағаш бұталар сән түзеп тұр. Қызметші асығар емес, тіпті аяғы әрең қыбырлайды. Жолға төселген ұсақ тастардың сылдыры да естілгендей.

	Қақпаға шамасы үш қадамдай жақын келгенде қызметші тоқтады.

	— Сізге не керек? — деп сұрады ол театр артистерінің қоңыржай даусына салып, оның осы тұрысынан қызметшінің сиқы көрінбейді, қайта ұлы мәртебелі тақсырдың жарлықшысы өзі келіп тұрғандай еді.

	— Достым мені бүгін кешке шақырып еді,— деп жауап берді өзіне-өзі кәміл сене сөйлеген Вайда; бірақ ол әлгі қызметшінің міз бақпай тұрған түріне, сапсиған сақалына көзі түсіп кеткенде ернін жыбырлатып, шапшаңдата бастады: — Mен Ұлы мәртебелі король әрі императордың. жарлықшысы бас штаб капитаны Лайош Селеши Сатмаруйфалушский мырзаны өзімнің аса құрметтейтінімді куәландырып кетуге келген едім…

	— Олай болса сенім карточкаңызды беріңіз, — деді әлгі қоныржай дауысты қызметші. Ешбір сасайын деп тұрған ол жоқ.

	Вайда асығып-аптығып, ішкі қалталарын, пиджагінің сыртқы төс қалтасын ақтара бастады, сөйтті де карточкасын алып шықты. Қараса: «Шандор Вайда. «Сорренто» кафесінің иесі» — делінген екен. Бұдан соң ол карандашын алып, оған қосымша бірдеңелерді шимайлай бастады. «Жоғары мәртебелі тақсыр! Сейсенбі күн есіңізде болар, таңертеңгілік уақыт еді ғой…» — деп жазды да, Вайда: осы жеткілікті болар ма екен? — деп ойлады. Бұдан соң ол әңгіменің не жайында екенін түсінбеу үшін «майқасант-бөл» дегенді қоса жазды да карточканы қолына ұстатты. Қызметші қағазға бір, Вайдаға бір қарап ойланып тұр. Не істерін білмей, аң-таң. Қызметші, әрине, Вайданың карточкасын өзіне қайтарып бере салар еді; жарлықшы мырза үйінде жоқ,— десе болғаны ғой. Бірақ ол «Майқасант-бөл» деген сөзден сескеніп қалды. Бұл не деп сұрауға арланды. Осы сәтте Вайдаға екінші бір ой келе қалды. Ол ішкі қалтасынан Селешидің өзі берген карточкасын суырып алды да:

	— Мынаны да қоса беріңіз! — деді қызметшіге жұлып алғандай. Осы сәтте делдал миығынан күліп те қойды.

	Қызметші бұрыннан таныс карточканы алды да тұрған бойында өкшесімен кері айналып, сарайға қарай бұрылды. Бірақ қызметші Вайдаға күт деп те, күтпе деп те айтпастан, виллаға кете барды. Тек оның аяғының астындағы тастардың шықыры ғана естілді.

	Вайда ашуы келіп, булығып тұр: «Бәлем, тұра тұр! Осыдан капитан… достыммен жолығар күн туса, сенің қандай дөрекі екеніңді айтармын-ау!» — деп кіжінеді ол іштей.

	2

	Қызметші бақтың ішіне еніп кетті, күннің сәулесі түсіп тұрған вилла бос тәрізді, онда ешкім тұрмайтынға ұқсайды. Тек қана кіре-берістегі фонтандардың суы ғана сыбдырлайды. Бұған қарағанда, осы үйде бір жан бар секілді. Сәлден соң қызметші қайта келіп, Вайданы ішке енгізді де, жол көрсетті. Вайда алдымен, қызметші артында келе жатыр. Екеуінің аяқ алысы екі түрлі топырлап мал жүріп келе жатқандай, тастардың шықырында ешбір үйлесімді ырғақ жоқ. Бұлар сатымен жоғары шығып келеді. Вайда екінші қабатқа көтерілісімен-ақ алдындағы есіктің жуан тұтқасын мықтап тұрып басқан болып еді, соншалықты күш жұмсаудың қажеті жоқ екен — есік өзінен-өзі ашылды. Вайда вестибюльге енді. Мұнда екінші бір қызметші қарсы алды, оның алғашқыдан айырмасы — алжапқышы жоқ екен. Ол басымен изеп қып-қызыл масаты кілем төсеген сатыға қарай нұсқады. Вайда онымен де жоғары көтерілді. Ол екінші қабаттың ақ мәрмәр коридорында басына ақ қалпақ киген күтуші қызды көрді. Ол жарма есікті ашты да, Вайдаға жол сілтеді. Делдал қызға қарап, жымиған болып еді, қыздың тым болмаса қабағы да қимылдаған жоқ; тұла бойы мұздай тәрізді. Делдал ат шаптырымдай үлкен залға енді. Терезеден қорадағы бақ, әлгі өзі тұрған шойын дуал, үп-үлкен торлы қақпа көрінеді. Вайдаға зал ішінде ешкім жоқ сияқтанды. Сондықтан ол ортаға тоқтай қалып, мойнын қасыды. Сол бір мезетте бір бұрыштағы жазу столының басында түрегеліп тұрған бір егде еркекті көрді; оның самайына ақ кірген екен. Әскери киім киіп тұр, жағасында екі жұлдызы бар. Вайда қасынуын кілт тоқтатып, галстугын жөндеп тұрғандай бола қалды. Бұдан соң ол столға қарай екі-үш қадам аттады да, жөнін айтты:

	— Мен капитан мырзаға келдім.

	Жасы едәуірге келген осы бір поручик аты-жөнін айтпастан, Вайданың сөзін жөндеді:

	— Жоғары мәртебелі тақсырға келдіңіз.

	— Иә,— деп күле қарады Вайда. — Осыдан үш күн бұрын Лайош екеуміз түнде брудершафт ішіп едік…

	— Ол түнде болған іс қой, ал қазір сіз күндіз келіп тұрсыз, — деп поручик делдалдың сөзін бөлді де, былғарымен тысталған жұмсақ креслоға қарай нұсқады.

	Вайда отыра кеткенде кресло былқ ете түсті. Оның күлкісі су сепкендей басыла қалды.

	Зал іші тым-тырыс. Жаңағы шашына ақ кірген поручик столға қарап, сигарын сорып отыр. Ол бірде қағазға, бірде жоғарыға қарайды, әлденендей бірдеңе жазып отырса керек. Өзіне тіл қатарма екен дегендей жылмия қараған Вайдаға ол мойнын да бұрған жоқ; әйтсе де делдал оңай келетін күлкісін, кезекті бір дөрекі сұрағын әзірлей бастады. Вайда бір күліп, бір түнеріп, қайта жадырап, қайта томсырайып отыр. Осының бәрі әп-сәт-ақ, тым тез және ешбір себепсіз болады. Вайда фотография аппаратының алдында отырып, түсін қажетінше өзгертіп отырған тәрізді. Әлден уақытта оның шылым тартқысы келді. Бұл сәтте делдал портсигарын алып, қақпағын әдемілеп тұрып сырт еткізді — бәлкім, офицер басын көтеріп қалар. Бірақ олай болмады. «Тым құрыса жақын тұрған күл салғышы да жоқ екен, — деп ойлады Вайда. — Тіпті күлін түсірерлік те бірдеңе болмады-ау». Сөйтті де ол портсигарын еппен жауып, қалтасына салды. Бәлкім, поручик ештеңе сезбеген болар, әсіресе оның батылы жетпей отырғанын байқамас.

	Вайда жан-жағына қарады. Мына бүйірде тым биік жарма есік тұр; оның қола тұтқасына батып бара жатқан күннің сәулесі түсіп, жарқ-жұрқ етеді. Қабырғада алтынмен апталған төрт бұрышты рамада әйелдің суреті ілулі тұр; оның басында кестелі тақия, киімінің жағасына жібек кесте тұтқан екен. Суреттің бояуы кетіп, қабыршақтана бастаған. «Бұл кемпір кім болды екен? Үлкен әжесі болар», шамасы, Вайда қайта күлді. Бұдан соң ол офицерге қарап еді, ол ерні жылтырап, баяғысынша шылымын тартып отыр екен; мұртын сары түтін шалған. «Мына Селешиді қашанғы күтемін? Өзіне ешкім кіріп, шығып та жатқан жоқ. Бәлкім, капитан біреу-міреумен әңгімелесіп отырған болар», — деп ойлады Вайда бастапқыда ол емін-еркін отырып, кең сөйлесем деп түйген-ді, енді уақыт өткен сайын, тіпті минут сайын онысынан күдер үзе бастады. Мына тыныштық оны төмен тұқыртып, албастыша басып барады. Әлден уақытта делдалға ауа жетпей тұрғандай болды. Бұдан соң ол өзімен-өзі әңгімелескендей болып, күбірлей бастады.

	— Сізді көріп, манадан бері біреуді шырамытып отырмын… Поручик мырза, біз бір жерде кездескен тәріздіміз… Әйтеуір, біреуге ұқсатып отырмын.

	Поручик жауап қатқан жоқ.

	Вайда қалтасынан шығарып, шылымын тартты да офицердің шеніне қарап отырып, былай деп сұрады:

	— Шамасы, байырғы офицер боларсыз. Жасыңыз нешеде еді… Иә, соғыс дегенің оңай дүние емес, — деді де Вайда аяныш білдіргендей болып, басын шайқады.

	Офицер бұған да жауап берген жоқ. Сол тұста Вайда өтірік күліп, қарқылдай бастады: мүмкін офицер одан неге күліп отырсыз деп сұрар.

	— Ол бір тамаша оқиға еді! — деп еді, онысына да ешбір жауап ала алмады. Осыдан үш күн бұрын біз екеуміз, — Вайда еңсесі биік есікке қарай нұсқады, — брудершафт ішіп едік. Мен сонда бір литр коньякты бір-ақ ішіппін, түк те еткен жоқ, ешбір әсері болмады…

	Офицер тартып болған сигарының қалғанын аузынан алды да, Вайдаға қарап:

	— Жағыңыз әлі талған жоқ па? — деді.

	Вайда жөткірініп, аузын жаба қойды.

	Ызың етіп қоңырау қағылды. Офицер орнынан тұрып, әлгі жарма есіктің ар жағына еніп кетті. Сәлден соң қайта келді.

	— Рахым етіңіз, — деді ол.

	Вайда орнынан атып тұрды; көп күтіп, есеңгіреп қалғанымен, ол күлімсіреп, алға ұмтылды. Аяғын асыға басып, көптен көрмеген ежелгі досына ынтыққандай, есікке беттеді.

	ЖЕТІНШІ ТАРАУ

	мұнда оқырманға ертеден таныс мырза лауазым мен шен-шекпен атаулыдан құтылу үшін. тіпті социал-демократиялық партиямен де одақ болуға әзір екенін білдірді.

	1

	Оның жүрегі қыжылдап, берекесі кетті. Мұның дәрі-дәрмегі қайда болды екен? — деп күрсінеді ол. Сөйтіп, жүрісін бұрынғыдан да тездете бастады. Тап осы тұста, ол өзінің қисық аяқ екенін аңдады. Қазір ол асығу былай тұрсын, тіпті жүгіріп келеді. Әдетте ол біреудің қайғысын онша елей қоймайтын, ал өзінің сәл бірдеңеге ренішін жер сілкінгендей сезінетін еді. Сондықтан оған қатты жүрісі білініп те келе жатқан жоқ, манадан бері бір орнында қозғалмай тұрған тәрізді. Екі қолы делдеңдеп, аяғы дедектегенімен ол осы бір виллалардан шыға алмай келеді. Түн қараңғысында тіпті таусылатын емес, өзі адасып жүргенге ұқсайды.

	Қазір ол бұған қызығатын жайда емес. Аузының дәмі кетіп, жүрегі қобалжи бастағандай. Оның бәріне көнуге де болар еді-ау… Асқазанында бірдеңе жалаңдап келе жатқан тәрізді.

	— Рак! — деп айқай салды ол, сөйтті де қисық аяғын шалыс басып, бұрынғысынан да қатты жүгірді.— Мына музейлерін ең құрығанда бір-біріне жақын да салмаған екен. Жоқ, өйтіп қайтсін; бір бақ пен екінші бақтың арасы жүз метрден кем болмауға тиіс қой. Сөйтіп, өздері ақылы үйде тұратындарға ренжиді. Онысы несі екен. Мына жерде жүріп, әптекке жеткенше өліп кетуге болады ғой!

	Август айының тамылжыған бір кеші еді. Электр шамдарының сәулесі ағашқа түсіп, жапырақты түрлі түске бояп тұр. Бірақ көше кезіп жүгіріп келе жатқан кісі осының бірде-бірін көретін емес. Ол өзінің ауруын ғана біледі; мұның аспа шамдары да, бағы да, вилласы да құрысын. Тым құрыса тез жететін трамвай да, арбакеште жоқ…

	— Сода беріңіз! — деп айқайлады ол түнде істейтін аптекаға жүгіре басып кіріп келген бойда.

	Ап-арық бір кісі пергамент қағазының ұшымен қайдағы бір ақ ұнтақтарды әр жерге бөліп, дәрі жасап отыр екен. Оның өз жұмысымен соншалықты елігіп отырғаны байқалады. Жанағы кіріп келген науқастың айқайы шыққанда ол селк ете түсті. «Бұл не деген тәрбиесіздік деп таңданды да, ол кірген кісіге ренжи қарады. Сөйтті де әлгі ұнтағымен айналысып отыра берді. Бірақ кіріп келген адам дәрішінің құлағына еңкейе басын тақап «Сода» — деп бар даусымен айқай салғанда арық адам келген кісіге әрең қарап, былай деп сұрады:

	— Сізге не берейін? Бром ба? — деп сұрады.

	— Сода керек.

	– Қанша.

	— Оның несін сұрайсың. Бір центнер.

	Ақ халат киген адам шалқақтап кері шегінді.

	– Қанша дейсіз, — деп сұрады ол сыбырлап.

	— Оның несін сұрай бересіз. Бір қасық. Дәрі-дәрмек жасаушы арық кісі есін әрең жинап, басын шайқады да, келген кісіге былай деді:

	— Мырза, сіз дәрігерге барғаныңызда бүйтіп бақырмас едіңіз-ау. Ал дәрі-дәрмек жасаушы кей реттерде дәрігеріңнен де артық. Қайта күнде оның басына үлкен жауапкершілік артылған. Сіз, мырза, дүкенге келіп тұрған жоқсыз ғой. Сіз сонда барып: «Сыр, Колбаса, Керосин». — деп айқайлай беруіңізге болады. Ал мұнда, мырза, аптека. Сіз ана шкафқа қараңыз! Ана тұрған кісінің бас сүйегін көріп тұрған шығарсыз!

	— Тақсыр… Сіз кіммен сөйлесіп тұрғаныңызды білесіз бе.

	— Бұған қатты ызаланған дәрі-дәрмек жасаушы жаңағы кіріп келген кісінің мұнысына жауап қатпады. Ол жіппен байланған екі табақшалы таразысын алды. Дәріші бір табаққа он граммдық безбенін салды да, таразыны столдың үстіне еппен қойып, теріс қарады. Ол бірдеңе іздеп жүргендей, шыны шкафтың ішіндегі қобдишаларға жазылған неше түрлі жазуды дауыстап оқыды.

	Дәрішінің оқып тұрғанын ешбір түсініп болмайды… Шамасы, латынша сөздер болса керек. Көп іздеп ол ақыры керегін тапқан сияқты. Ол, әрине, қай дәрісінің қай жерде тұрғанын білмейді емес-ау, бірақ мынаның көзінше әдейі істеп тұр. Әлден уақытта ол бір қара шөлмекті алып, тығынын ашты да: «Натриум бикарбоникум» деген бірдеңені оқыды.

	Дәріші шынысын алдына қойып, тығынын әрең ашты да, ішінен аппақ ұнтақты қағазға төкті. Бұдан соң ол әлгі шыны шкафының қақпағын еппен жауып, шынысының тығынын тықты. Оны да қайтадан орнына апарып қойды. Бұдан соң келген адамға бір қарап, сол қолымен таразысын көтерді де, оң қолымен оның екінші табақшаға мысқалдап ақ ұнтақты қағазбен сала бастады. Осы кезде оның әлгі алғаны аз болып шықты. Дәрі жасаушы манағы шкафына қайта барып, барлық қимылын басынан бастап қайта істеді.

	— Берсеңізші тез. Бұл бір у емес қой.

	— Оны сіз қайдан білесіз, — деп сұрады дәріші, сөйтті де таразысы мен басқа аспаптарын орнына қойды. — Біздің істе асығуға ешбір болмайды. Мәселен, өткен қыста, тап түн ортасында осында бір кемпір жүгіріп келді. Оның иті бар екен, соның ішіне кірне қатып, аласұрып жатса керек. Мен оған: «Кешіріңіз, бұл мал дәрігерлік аптек емес», — дегенімде ол «құдай-ай, енді қайда барсам екен», — деп ауыр күрсінді. Сонда мен күллі ережені бұзып, рецептсіз дәрі жасап бермесім бар ма. «Қанша берейін», — деп сұрады әлгі кемпір. «Бәрін берсеңіз де болады», — деп жауап бердім мен. Ал таңертең, әлгі иттің сеспей қатқанын естідім. Сөйтсем, ол ересек, ірі ит емес екен, тым кішкентай қанден болып шықты.

	Дәрі жасаушы арық кісі бұл әңгімесін аяныш білдіре айтты. Одан соң ол жаңағы таразысын қайта көтеріп, алған содасын тағы өлшеді.

	— Mіне, мырза, менің сізге айтып тұрғанымның сыры осы; көп реттерде дәрі жасаушыға дәрігерден әлдеқайда күшті жауапкершілік жүктеледі.

	— Беретін болсаңыз, тез беріңіз енді!

	Бірақ арық кісі сасатын емес, басын көтерместен өлшеп тұр, біраздан кейін оның әлгі екі табақшасы делбеңдеп, бірі жоғары, бірі төмен салбырады. Біресе дәрі басып кетеді, біресе кір басып кетеді. Біраз уақыт өткенде таразысының тілі дәл ортаға келіп, дәріші жаңағы ақ ұнтағын пергамент қағазға салды да, екіге бөліп, біреуін Вайдаға итерді.

	– Ішіңіз! Дәрігердің мөлшері тап осындай болады.

	Келген кісі ақ ұнтақты жалма-жан аузына салып, су ішті. Сәлден соң орындыққа барып отырды. Көзі бақырайып барады. Мұрнына көмір қышқылының иісі келіп, түшкіріп те жіберді. Әбден есі кетіп, қолын сермеді. Бұдан соң ол қол орамалын алып, түкіргішке қарай беттеді. Көзін, аузы-басын сүртіп, демін бір алды да, орнына барып отырды. Сәлден уақытта науқасқа жан бітіп, бұрынғы қалпына келді. Оған дүние қайта жадырап, өмірге зауқы соға бастады.

	Сәл үндемей отырған науқас дәрішіге қарады. Ол бұрынғысындай үнсіз отыр, бірақ бұл жолы манағыдай ақ ұнтақты емес, сары ұнтақты әр жерге бөліп салып тұр екен.

	— Сіз мені оп-оңай алдадыңыз-ау, — деді қырылдай сөйлеген науқас. Оның бет-әлпетінен дәрішіге деген ашу, ризашылық кейпі сезіледі.— Оп-оңай дүние ғой, бірақ кейде қол жете бермейді.

	— Мен бе алдаған? — деп сұрады дәріші басын көтеріп.

	— Жоқ! Менің әжем… Енді сіз мынаны айтыңызшы, менің ішімде рак болуы мүмкін бе, — деп сұрады да ол терезеге қарады. — Нағыз жан рақаты ғой өзі. Жерінің тамашасын айтсаңшы! Мұнда тұратындардың бәрі бірдей граф немесе әмірші болар, ә? Не дедіңіз? Банкирлер де, ірі саудагерлер де тұрады дедіңіз бе? Әптек ішіне түнгі самал еніп, ағаш басының сыбдыры естілгендей болды.

	– Әдемі жер екен! — деді армандай сөйлеген науқас. — Сіз білетін боларсыз, бұл жердің тұрғындарында қандай ауру жиі кездеседі? Мұндағылар қай дәріні көбірек сұрайды?

	— Мырза! — деп жауап берді әлгі арық адам. — Дәрі жасайтын кісі дәрігерлік құпияны сақтауға міндетті болмаса да, мен дворянинмін ғой! — Сөйтті де ол сөзіне Денеш Диоши Диосегский! — деп қосты.

	Вайда да өзін таныстырып өтті, бірақ оның әлгі түр-тұрпаты өзгеріп сала берді.

	— Дворянинмін дейсіз бе, — деп сұрады ол жалма-жан.

	— Иә.

	— Руыңыз да көне рулардың бірі болар.

	– Әке жағынан да, нағашы жағынан да он төрт ұрпақтан бері келеміз.

	— Онда камергелікті неге сұрамайсыз? Ондай лауазымды он екі ұрпақтан кейін де бере береді екен ғой. Мен де сізден он шақты атаңыздың атын сатып алған болар едім… Бірақ, қайтейін, ондай нәрсе сатылмайды ғой… һім… һім… Сіз енді мынаны айтыңызшы, — деп сұрады ол алыстан сөз қозғамай-ақ, сіздің қоймаңызда көптен бері жатқан ештеңе жоқ па? Менің айтып тұрғанымды түсінесіз ғой деп ойлаймын. Қайдағы бір ескі бұзылып кеткен дәрі немесе төге салатын сондай бірдеңе жоқ па? Ешкімге керегі жоқ дүние де жарай береді. Бес, он, маған десе жүз центнер, тіпті бір вагонын да аламын.

	Дәріші аң-таң болып, не дерін білмей тұр. Бұл тұста оның қалың қасы мұртқа ұқсап, дүрдиіп кетті. Аузы бір-ақ уыс болып, қушиып көрінгенімен, мұрны, ерні, екі құлағы, маңдайы мен көзі, қасы барған сайын үлкейіп бара жатқан тәрізді.

	— Түкке керегі жоқ, жарамсыз дәрі дейсіз бе? — дегенде дәрішінің көзі шарасынан шығып кете жаздады.

	— Оған несін таң қаласың. Адам неше түрлі нәрсеге үйір бола бермей ме?.. Мәселен, сіз қайдағы бір ұнтақтарды үгіп, уқалауға, әр жерге қойып, бөліп ұстауға, бір қағаздан бір қағазға салып отыруға әуессіз ғой… Ал мен дәрі сатып алғанды жақсы көремін. Синиль қышқылынан бастап, көтеу шырағына дейінгіні ала беремін, содадан бастап, іш тартқышқа дейін керек. Тек қана арзан және көп болса болғаны. Сап-уақа емес. Не дейсіз. Неменеңіз бар дейсіз?.. Патент алынған дейсіз бе? Ол не… Құяң ауруын жазатын дәрі еді дейсіз бе. Шашылып жатқалы бес жыл болды, ешкім керек қылмайды, ә? Мүлде ниеттеніп кеткен дейсіз ғой?! Тым тамаша… Сонда оның аты не. Артрнтонол дейсіз бе… Аты жақсы екен. Ар-три-то-пол… дәрігер тым қолайлы-ақ ат, әрине… Бірнешеуін көрсетсеңіз қайтеді. Сыртқы пішіні, оралуы әдемі екен… Ішін ашып көруге бола ма… Түу, иттің иісін-ай! Сізде мұның қаншасы бар? Бес мың қалбыры дейсіз бе?.. Бұрын олардың әрқайсысы елу тиын тұратын еді дедіңіз бе? Онда, сіз мынаны да айта аларсыз: Сізбен көрші отырған аптекте де осындай артри-то-пол бар ма? Онда мен осы аптектің қожасымен қалай кездесе аламын? Ертең таңертең ғана келеді дейсіз бе?.. Ал ол бірдеңені түсінетін адам ба? Оны мен, есебі, шүйіркелесіп сөйлесуге болады ғой? Маған екі есеп керек… Сіздің ойыңызша, қалай, қожайын мұны бес тиыннан татар ма екен?.. Оны қайтесің дейсіз бе?.. Сізге оның, бәрібір емес пе?.. Мұнда сіз айына қанша жалақы аласыз? Сексен крона дейсіз бе?.. Денеш Диоши Диасегский айына сексен крона алады дедіңіз бе, ә?.. Егер біз осы бір істі дөңгелетіп жіберсек, онда мен сізге, доктор мырза, екі жүз кронаны ұстата саламын… Түсінбедім дейсіз бе?.. Екі жүз крона!.. Бірақ ешкімге тісіңізден шығармайсыз. Былайша айтқанда, түп-түгел жасырын сақтайсыз… Мұны мен сізге тіпті соғыс құпиясы дер едім! Шылым тартыңыз!.. Мен сізді құттықтаймын! Жолыңыз болды. Бес минуттың ішінде екі жүз крона тауып шыға келдіңіз… Доктор мырза, сіз білесіз бе, одан да сіз менің акционерлік қоғамыма еніңіз… Айына үш жүз крона және процент аласыз… Маған дворяннан шыққан делдал керек… Не дейсіз?.. Дворянин делдалдыққа бармайды дейсіз бе? Сізге делдалмын деп міндетті түрде айт деп тұрған кім бар? Егер керек болса, мен сізге не қажет атақтың бәрін тауып бере аламын… Оған ешбір ақша төлемейсіз. Мәселен, дәрі-дәрмек дайындау жөніндегі бас кеңесші. Келе ме? Ұнайды дейсіз бе? Жауабын тез беруге асыға көрмеңіз… Ертең таң ата тағы келемін.

	2

	Ол қоштасып шығып кетті. Көп кешікпей Дунай жағалауына да барып жетті. Арғы жағада тұрған еңсесі биік ақ орда — парламент үйінің қарама-қарсысындағы бір орындыққа барып отырды. Соңғы бірнеше сағаттың ішінде ғана өзінің басынан өткен орасан зор оқиғаларды ойлай бастады… Ұлы мәртебелі корольдің жарлықшысы мырзалық жасап, ол «Патриа» акционерлік қоғамының директоры және ұйым ең басты акция ұстаушыларының бірі болып шыға келді. Бұл жерде «мырзалық» дей қою, әрине, қиын: менің оған керектігім, оның маған керектігінен кем емес. Соның өзінде, ең қызығы мынада: Бұл осымен екі мәрте фамилиясы Селеши боп келетін адамдардың арқасында жолым болып тұр. Шіркін, тағы бір үшінші Селеши кездесе кетер ме еді, онда…

	Бұл, бір жағынан, риза, екінші жағынан, екінші де бар. Көңіл-күйі осы екі арада толқып отыр; салмағы әр түрлі екі сұйықты бір ыдысқа құйған сияқты. Мұның кейде бірі жоғары шықса, кейде екіншісі көтеріледі, ақыры ыдыс орнығып, сонда ғана барып әлгі екі сұйықтың жеңілі жоғары шығады ғой.

	«Үйдің әдемілігінде шек жоқ,— деп ойлады парламентке қарай отырып. — Осыдан көбірек ақша табатын болсам, депутаттыққа өтпей қоймаймын. Кафе иесі немесе тіпті «Патриа» қоғамының директоры деген кім ол? Ол Иожеф ауданының аш-жалаңаштары арасында ғана құрметті, соларға ғана әкім. Ал басқа жерде жәй әшейін, түк емес. Қайткенмен де одан жоғары көтерілу керек… Мандаттың құны — жүз мың крона… Ал одан келетін пайда қанша десеңізші!.. Депутат деген не? Жоғары дәрежелі кісі. Ал Селеши жоғары мәртебелі адам… Оған ештеңе істей алмайсың, мына дәріші өзінің ата-бабаларын сата қоймайды-ау… Мен одан мың кронаны да аямас едім… Селеши әлгінде мені еден жуатын шүберек құрлы көрген жоқ па! Қажет деп тапса, менің етегіммен етігін сүрте салуы мүмкін. Көңілі түссе «ой достым-ай!», — деп арқаңнан қағады. Қолынан келеді қонышынан басады… Осының бәрі неліктен? Себебі — ол дворянин. Ұлы мәртебелі тақсырдың жарлықшысы… Ерекше жаралған адам… Ал мен болсам, тек делдал ғанамын. Соныма қарамай, теңдік іздеп жүрмін… Ойбай-ау, мұндай дворянин жиырма делдалыңды елең қылмайды, бәрін алдап, арбай салады. Тіпті мемлекетіңнің өзінен де қулығын асырып кетуі мүмкін… Сонда да ол атақты мырза болып қала береді. Оған кір жұқпайды. Мен ұрлық жасап, күнелтіп жүрсем, ол менің тасамда рахаттанып жата береді. Табысыңның бестен төртін соған бермей тұра алмайсың… Ол аристократ… мәнері де сондай… Оның көзінше бірдеңе деп көр сен… Жағыңды қарыстырады, ұлы мәртебелі король әрі императордың өкілі ғой… барып тұрған алаяқтың нағыз өзі. Сонда да оған ештеңе істей алмайсың. Мейлі, солай-ақ болсын! Бірнеше миллионды бір-ақ уыстасам, мен де ертең-ақ әрі дворян, әрі барон болып шыға келемін, — таңдағанын аламын. Диоши, дворяндығын маған сатпайды ғой… Оны беретін ұлы мәртебелі тақсырдың өзі ғана… Бұл тек соның дүкенінде ғана сатылады. Хорин, Манфред Вайс, Лео Ланци Лукач — бәрі де содан сатып алған. Ал мен Вайда Липотварошский… боламын да шығамын… Жоғары мәртебелі Шандор Вайда Липотварошский… есебі. Бір миллионға әрі Липотварошский, әрі, Иожефварошский, әрі Будайский болуға болады… Осы қайдағы бір оңбаған шен-шекпен, атақ атаулыны жоятын уақыт әлдеқашан жетті!.. Ақша шығарудан басқа ештеңе жоқ!.. Мұртына қарай іскегі дегендей, сабасына қарай піспегі емес пе, бұдан да Америкадағыдай болған дұрыс-ақ.— Ақшаң жоқ екен, аттап баса алмайсың. Одан да мен мына істі тындырып, алтынды шыққан жерінен белден қазайын, сонда министрдің портфелі де қолыма түседі… Бұған табаны күректей бір миллион керек. Сонда, «сіздің жоғары мәртебелі үммәтіңіз, министр мырза» — болып шыға келемін. Бірақ соның өзі керек пе? Кейін шығынын орнын толтыра аламын ба?.. Мұның өзі қолға қай портфельдің тиетініне байланысты ғой. Заң министр! деген қалай болар екен? Жоқ, керек емес, түкке тұрмайды. Әркім өзіне керегін былай да білмей ме. Қатан да күштінікі дұрыс болып шыға береді ғой. Ал күшті кім. Кімнің ақшасы көп болса, сол күшті… Үнемі өйте бермейтін де жері бар… Жаңағы шен-шекпен мен атақтар қайда барсаң аяғыңа оралғы болып, қашан да жол бермейді…Сондықтан нақ солардың өзін жою керек… Бұған келгенде, жұмысшылардікі дұрыс, әрине… Сол атақтар жойылған күнде, мен жұмысшылардың жағына шыға қаламын. Жәй, әншейін, капитал жинастыру үшін бе… Жоқ, олай емес, ақымақты тапқан екенсіңдер… Оқу-ағарту министрлігі қалай?.. Жоқ, оның да керегі жоқ, мен мұғалім емеспін ғой. Финанс министрлігі қалай болар екен. Жоғары мәртебелі бұл тақсырдың қалтасына қанша ақша түсетінін көзге елестетіп бір көрелік. Иә, әрине, гәптің бәрі осында. Ғапу етіңіз, ұлы мәртебелі тақсыр, қателесіп кетіппін. Гәптің бәрі ақшада. Мына сасық қалбырдың бес мыңын армияға өткізіп жіберсем, жеті мың крона таза пайда болып шыға келеді… оның үстіне таза емесі де қосылып жатпай ма?.. Мейлі, менімен менсінбей-ақ сөйлесе бер… білгеніңді істе… Мен сенің корольдік-императорлық тақсыретіңді ұрғаным бар!.. Менің қолымда екі есеп қана емес, үш есеп те болады, жоғары мәртебелі тақсыр. Сіз оны иіскеп те біле алмайтын боласыз.

	Ең бастысы — сақ болған жөн. Сонда мен сіздің жәрдеміңізбен пәленбай миллионды қолыма бір ұстап көрейін, ертең-ақ өзіңіз келіп тырнағыма ілігерсіз… Біз сіздейлердің талайын көргенбіз… Арақ-шарап… карта… ат бәйгесі… қыз-қырқын… қолда бары мың крона ма. Онда мың жарымын бір-ақ жұмсайсыңдар… Одан соң барон Липотференнорошскийге немесе Будайскийге барып ақша сұрайсыңдар… Ол кезде менің де виллам болады. «Айналып кетейін, жаным, Шандорка… Маған аз ғана ақша қарыз бер…» — деп өздерің-ақ келесіңдер. Сонда мен: «Лайошка. Маған бір қызмет ете салшы. Алдымен өкшемді жала… одан соң балтырымды… жоғарырақ… одан да жоғары…» — деп мен де бір шіренейін.

	Өстіп, парламент үйінің дәл қарсысындағы орындықта, Дунайдың қақ жағасында отырып, Вайда күліп жіберді. Ол өзінің тырдай жалаңаш қос мамықтың үстінде жатқанына, арт жағынан келіп ұлы мәртебелі король әрі императордың жарлықшысы қызмет етіп жүргеніне сүйсінеді… Бұл бір болашақтың бейнесі ғой. Ал оның бұдан бұрын он шақты рет көрген жағдайы бүгінгі бейнесі әлгіні кенеттен ысырып тастады.

	СЕГІЗІНШІ ТАРАУ

	бұл әлгі жетінші тараудан бұрын келсе керек еді. «Патриа» акционерлік қоғамның директоры кей сөздерді айтпауға уәде етеді, бірақ соның өзінде ол істің мәні сөзде емес деп есептейді.

	Ол Селешидің үстіне кіріп келіп, мана ойлағанындай, өзін еркін және онымен тең кісідей ұстап бақты.

	— Сәлеметсіз бе, Лайош! — деп айқайлап, ол езу тарта күлді де, қолын созды. — Сауықтың ба, әйтеуір… Әйтпесе осыдан үш күн бұрын…

	Екі иығына екі кісі мінгендей, ірі кісі бұған қолын бермеді. Ол жас аққан сол көзін қысып, қағаз столының басында тұр екен.

	— Отыр, Вайда! жарлықшы оны тіпті «мырза» деп те атаған жоқ; даусында ерен күш бар, кісі жерлеп жатқан шіркеудің қоңырауындай дүңкілдейді.

	Досымен сәлемдеспекке созылған қолын кері тартып алды. Адам денесінің қайдағы бір шошаңдаған мүшесі осы болар ма, енді міне, ол қайда тығыларын білмей, делеңдеп тұр. Бұл сәтте делдал бір кісіге екі қолдың не керегі бар еді деп те ойлады. Вайда орындыққа отырып, аузының суын әрең жұтты; асқазанының қыжылы да тап сол сәт шыға қалған болатын…

	— Жоғары мәртебелі тақсыр! Осыдан үш күн бұрын… — Вайда одан әрі не болғанын айтқысы келіп еді, үні шықпады, өйткені жарлықшы оған тым жақын келіп, жоғарыдан төніп тұр, ал Вайда болса үн-түнсіз төменнен жоғары қарайды. Оның көріп отырғаны тек Селешидің сығырайған сол көзі, ал өзі болса, бір уыс болып домаланып, аузына келген бар сөзі көмейіне тығылып қалды.

	— Түсіндіңіз бе? — деп сұрады Селеши.

	— Тү-сін-дім, — деп тілі күрмеле жауап берді Вайда. Ал капитан әлгіден басқа үн шығарған жоқ. Селешидің бұл «түсіндіңіз бе». — деп сұрағанында не мән барын делдал кейін ғана ұқты.

	Бас штаб капитаны бір сәт үндемей, делдалдың алдына келіп тұрды да, қағаз столын айналып етіп, досына көзін бадырайта тағы бір қарады. Бұдан соң ол алдында жатқан бір мұқабаны сақинасымен тықылдатып отыра берді.

	— «Соррентоның» иесі сізбісіз?

	— Иә.

	— Оның үстіне сіз комиссиялық контoрдың да иесісіз ғой.

	— Иә.

	— Неше делдалыңыз бар?

	— Тоғыз.

	– Өтірік айтасыз, Вайда.

	Вайда реніш білдірген болды.

	— Сіз мені неге өтірік айтады деп ойлайсыз, жоғары мәртебелі тақсыр. Ауырып жатқан әкем мен қарған десеңіз де қарғанайын…

	Селеши сақинасымен столды тоқылдатып, Вайданың сөзін бөліп кетті:

	— Айлық айналымыңыз қанша.

	– Қайда, кафеде ме?

	— Жоқ. Комиссиялық конторда.

	Вайданың басына әр түрлі ойлар келіп, айналымның анық сомасы мен өзінің жұртқа айтатын сомасы бір-бірімен таласа бастады.

	— Айлық айналым сексен мың кронадан аспайды…

	– Өтірік айтасыз, Вайда.

	— Ойбай-ау, жоғары мәртебелі тақсыр, мұны не десем екен — деп қырылдай сөйледі Вайда. Мен ешуақытта да өтірік айтпаймын… Сонсоң, осы мен ештеңе түсініп отырғаным жоқ… Сауда-саттық жөнімен шақырасыз да… мені бір қайдағы баладай көріп, зеки бастайсыз… Сексен мың болмай, одан әлде қайда көп болды делік, сонда маған не қылмақсыз.

	Селеши жауап қатқан жоқ. Вайда оның столды тоқылдатқанын сақинасына қарап еді, ағашты емес, тап өзінің, Вайданың, басына тықылдатып отырған тәрізденді. Ол орындыққа сыймай, екі жағына кезек теңселді. «Мынаның өзі менімен қалай сөйлеседі, ей. Сонда мені кім деп отыр өзі. Оның бүйтуге қандай правосы бар». Ол орнынан атып тұрып, шыға жөнелейін деп еді, орнынан тұра алмады; оның себебін де білмеді. Әрине, мұның талай себебі болар-ау, соның өзінде делдал бас штаб капитанының өзін неге шақырғанын білгісі келіп, өліп барады.

	— Егер сіз менімен істескіңіз келсе, — өтірік айтуды қойыңыз, — деді капитан. — Яғни, маған тек шыныңызды ғана айтуыңыз керек.

	Вайда күле жауап берейін деп еді, бет-аузы қисайған күйі тұрып қалды. Бұған таңдану да қиын еді, өйткені, бас штаб офицері оған машинкаға басылған бір қағазды ұстата салды, онда былай деп жазылған екен.

	«Шандор Вайда. Әкесі-Херман Вайда. Баласы әкесінің химия заводына не болғанын жұртқа сендіре айтады, бірақ іс жүзінде ол 1891 жылға дейін деревняда трактир ұстаған. Кейіннен дәулеті қайтқан. Әйелі мен төрт баласын ертіп, Пештке көшіп келген. 1893 жылға дейін жүк тасушы болып істеген. 1893 жылдан 1896 жылға дейін етікшілер үшін сия езіп, оны қол арбамен өзі таратып беріп жүрген. 1898 жылы баласы галлантерея жасаушыға шәкірт болып енген. 1902 жылы дүкендегі болып орналасқан. Үнемі ұрлық жасағаны үшін бұл жұмыстан қуылған. Бұдан соң біраз уақыт әр түрлі әйелдердің қолында жүрген. Одан кейін делдал болған. Бірнеше жыл бойы кафе ашумен шұғылданған. «Ісі алға басып, табыс келтіріп тұрған бір кофехананың қақ алдынан барып өзінің кофеханасын ашады, сөйтіп оны жалға береді де, бастапқы кофеханашыдан ақы алып, өз кофеханасын жаба салады. 1910 жылы жұмысшылардың тұтынушылар одағымен сауда-саттық жасай бастады. Содан бері осы кооперативтің вице-директоры, баспахана жұмысшылары кәсіподағы басшылығының мүшесі Игнац Селеши мен (Розенбергпен) тым жақсы таныс. Оған товар өткізерде әрдайым пара беріп отырады. 1912 жылы Игнац Селешимен бірге «Сорренто» кафесін ашты. 1913 жылы комиссиялық контора дегенді ашты. Кафеден алатын айлық табысы орта есеппен бес жүз крона, комиссиялық конторадан алатыны — орта есеппен үш жүз крона: оның есепке алынатын орташа айналымы он бес мың крона. Үш делдалмен жұмыс істейді. 1914 жылғы июньде Венгрияға қайыр сұрайтын Қытай балаларын алып келмек еді, бірақ бұған соғыс кедергі жасады. Барып тұрған ұры әрі алаяқ. Туа біткен ақылы бола тұра ешқандай мәдениеті жоқ. Жүріс-тұрысынан және кісімен әңгімелесу мәнерінен қылмыскерлер арасында бұрын көп болғаны сезіліп тұрады. Қолдан документ жасағаны үшін үш ай тұтқында болды. Суайт. Ештеңеден тайынбайды. Жұрттың бәрін алдап кетуге әзір. Саяси жағынан сенімсіз. Не болса содан күдіктенеді. Әсіресе, аурудан қатты қорқады, Барып тұрған қоянжүрек. Әйелдермен жүруді жақсы көреді, оларды тым жиі ауыстырады. Өз әйелі мен екі баласын 1909 жылы тастап кеткен, содан бері оларға анда-санда азын-аулақ ақша жіберіп тұрады. Шешесіне де солай қарайды. Аға інілерімен ешбір байланысы жоқ. Әл-ауқаты: «Сорренто» кафесі құнының елу проценті, бұл алпыс үш мың крона; комиссиялық контораның жабдығы төрт мың крона; Терез ауданының банкіне елу жеті мың крона ақшасы бар.

	Жеке біреудің «Ф Е Н И К С» атты детективтік конторасы:

	Делдалдың қолына тиген осы бір жапырақ қағаз бастапқыда анда-санда бір дір-дір етіп отырды да, кейін бейне бір дауыл соққандай желпілдеп кетті. Вайда қағазды екі қолымен ұстап, стол үстіне қойды. Оның өкпесі аузына тығылып, не дерін білмеді.

	Вайда қағазды оқып отырғанда бас штаб капитаны сақинасымен жазу столын тықылдатуын тоқтатпады, ал Вайда сұп-сұр болып, қағазды стол үстіне қойғанда, әлгі тықыл басылып, Селеши күлімсіреп келіп, делдалдың қасына отырды.

	— Сүйікті Вайда мырза, — деп үн қатты ол дауысын әрең шығара достық нышан білдіре келіп, — біз енді іске де кірісе аламыз. Сіз соншама неден сасып отырсыз? Бұл мүлде жаман қағаз емес, маған керегі де тап осындай адам болатын. Әлде, сіз қалай деп ойлайсыз… Есіңізді енді жинай бастаған боларсыз. Сүйкімді Вайда мырза, жақынырақ отырыңыз… Сіз әскерге керек-жарақ тауып беретін болсаңыз…

	«Ал егер бұл ақымақ болмаса, онда…» — деп ойлады да Вайда капитанға жақынырақ отырды.

	— Одан да шылым тартыңыз… оны емес… ана Египет шылымын алыңыз… Ол тезірек тыныштандырады… апиын қосқан… Немене, сүйікті достым, көңіліңіз орнына түсе бастады ма?

	Селеши рахаттана күлді. Вайда да күліп отыр. Бұлар бір-біріне қарап, өздерінің сенетінін білдіре езу тартады, өлген әке-шешесінің мұрасын алғандай, мәз болып отыр. Енді олар бұрынғы тар пәтерден басқа жаққа көшпек болып отырғандай. Су жаңа киім, қымбатты заттар алмақ, қайда барғысы келсе, сонда бармақ. Жалпы алғанда, бұлар басқаша өмір құрмақ. Өйткені, олардың аспаннан тілегендерін құдай жерден беріп отырғандай…

	— Менің сізге ұсынып отырғаным, — деді Селеши тағы да қатуланып, мырза енді іскерлік нышан білдіре сөйлей бастады, — ол бір кәдімгі азаматтық алыс-беріс емес, мұнда тең жақтар болмайды. Мән-жайды, не істеу керек екенін біз айқындаймыз, ал оның есесіне сіздің табысыңыз қазіргісінен бес есе артады.

	— Бес есе дейсіз бе, — деп сұрады да Вайда табан аузында миына салып, өз есептерін жасай бастады. Оның нәтижесі делдалды едәуір тыныштандырды. — Мен сізді тыңдап отырмын, тақсыр, бар ықыласыммен тыңдап отырмын.

	Селеши бірдеңеге риза болмағандай, қолын бір-ақ сілтеді.

	— Вайда, сіз бұдан былай қарай көпірме сөздерден қол үзетін болыңыз, Ертең сізге менің бағынышты адамдарымның бірі — адвокат Геза Полгар барып жолығады. Сіз онымен бірге арыз жазасыз. Біз комиссиялық дәрежедегі интенданттардың «Патриа» акционерлік қоғамын құрамыз. Оның негізгі капиталы үш мың крона болады. Әрқайсысы бес жүз кроналық алты жүз акция шығарамыз, оның жүз акциясын сіз аласыз, бес жүзін, әрине, мен аламын; бірақ ол менің өкілімнің атында болады. Сіз сол акционерлік қоғамының директоры боласыз, айлық жалақының бір мың форинт болмақ. Мұның үстіне сіз заң бойынша тағайындалған айналым процентін алып отырасыз. Он шақты делдал жалдайсыз да, ресми түрде өз алдыңызға бөлек жұмыс істейсіз. Ал іс жүзінде маған бағынышты адам боласыз. «Патриа» акционерлік қоғамы әскерге керекті заттарды сатып алатын болады. Сіз үш заңға бағынасыз, былайша айтқанда, үш ережені сақтайтын боласыз. Бірінші ереже: «Патриа» қажетті товарларды өзі іздестіріп табады, сіз менімен немесе менің өкілім, басқаша айтқанда, сол менің өзіммен бірлесе отырып, әлгі табылған товардың қаншасын және сапасы қандайын сатып алу керек екенін шешесіз. Екінші ереже: Алыс-беріс шартын жасамастан бұрын сіз маған немесе менің өкіліме, басқа сөзбен айтқанда, сол менің өзіме товар алуға деген нағыз есептің өзін, бірақ әлі оның ресми қағазға айналмай тұрған түрін көрсетесіз. Түсіндіңіз бе. Есептің нағыз өз жобасы. Мені бір тиынға да алдауға болмайды. Егер сіз бұл заңды бұзсаңыз онда қылмыскер ретінде жазаға тартыласыз, бұған мен офицерлік және делдалдық сөзімді бере аламын. — Селеши сақинасымен тағы да тоқылдата бастады. — Менің бұл айтып отырғандарымның дәлдігіне сенген боларсыз деп ойлаймын. Әлгі есептің жобасынан кейін сіз фирмадан жаңа, екінші, мен белгілеген ресми есеп аласың, мұның сомасы бастапқыдан көп болмақ. Егер сіз бұл заңды бұзсаңыз онда қылмыскер ретінде жазаға тартыласыз бұған мен офицерлік және делдалдық сөзімді бере аламын. — Селеши сақинасымен тағы да тоқылдата бастады. — Менің бұл айтып отырғандарымның дәлдігіне сенген боларсыз деп ойлаймын. Әлгі есептің жобасынан кейін сіз фирмадан жаңа, екінші, мен белгілеген ресми есеп аласыз, мұның сомасы бастапқыдан көп болмақ. Егер сіз нендей бір қиыншылыққа кезіге қалсаңыз — қорықпаңыз, біз жәрдемдесеміз. «Патриа» осы есепті өз қағаздарына өткізеді де соғыс министрлігіне арналған товарларға есепті бөлек жасайды; заң бойынша тағайындалған комиссиялық процентті, әрине, соған қоса жасады. Сіз менің айтқанымды түсініңіз бе? Онда тым есептердің арасында пайда болған сомның сексен процентін мен, жиырма процентін сіз аласыз. Маған тиісті соманы сіз соғыс министрілігіне ақша аудару кейін бересіз, соның өзінде осы ақшаны сіз маған не өкіліме табыс етіп оның орнына ешбір қолхат не басқа бір қағаз алмайсыз. Ал қалған пайданы азаматтық фирмалардағы сияқты, акция бойынша бөлісіп аламыз. Егер сіз біздің осы келісіміміз жайлы біреу-міреуге білдіретін болсаңыз, онда мен тура басыңызды аламын. Егер осы ұсынысымнан бас тартып, арамызда болған әңгіме жайлы біреуге бірдеңе деп жүрсеңіз мен сізге әлгіні істеймін. Мен арқылы сіз — осы жерін мұқият тыңдаңыз Австрия— Венгрия армиясымен байланыс жасап отырсыз, оның үстіне бұл соғыс кезінде істеліп отыр. Түсіндіңіз бе?

	Вайда бәрін де жақсы түсінді, тек оның құлағына қонбағаны — әлгі басыңды аламын дегені ғана. Ол бұған әзірге тым қатты мән бере қойған жоқ және оны кәдімгі жәбір деп түсінді. Ал әлгі «ережелердегі» сексен мен жиырма процент дегенде ұнамады.

	— Жоғары мәртебелі тақсыр, сіз менің мына бөлмеде ерсілі-қарсылы жүре тұруыма рұқсат етіңізші. Қозғалмай отырсам, мына басы құрғырдың жұмыс істемей қалатыны бар.

	— Жүре беріңіз.

	Бұл іс маған әбден ұнайды… Әсірелеп айтсам, көкейіме қонады… Шынымды айтып тұрмын… Тек қана соңғы, үшінші ереже әділетсіздеу сияқты. Кеңсе менің мойнымда болады екен. Жұмыс істейтін де мен. Күллі жауапкершілік маған жүктеліп отыр… Бірақ сонда да мен жиырма-ақ процент аламын… Бұл аз… Аз ғана емес, тіпті кісі ренжірліктей.

	Лайош Селеши сауда-саттық ісін әбден білетінін аңғартты. Оның үстіне бұл дворян тектес адамдарға жараса да бермейді. Ханзадалар, әрине сараң болмайды. Оның үстіне ол ойнап — күлгенді, әр нәрсені мақтан етіп, ақша шашқанды тәуір көретін кісі ғой. Ол әбден үрейі ұшып, қатты сасқаннан кейін бірте-бірте есін жинай бастаған Вайда тап осы жерде дереу шабуылға шығуды жөн көрді.

	— Ал егер осы екі нарық пен екі есептің арасынан нендей бір шатақ шыға қалса қайтпекпіз? Онда жұрттың білетіні мен ғой, сондықтан менің жүз процент жауап беруіме тура келеді ғой. Соның өзінде мына бас кетейін деп тұр. Бұл жерде үлкен тәуекел бар, сондықтан жаңағы «олжаны» бөлісіп алған жөн, жоғары мәртебелі тақсыр!

	— Бұдан былай қарай сіздің «шатақ», «бас кетеді», «олжа», деген сөздерді айтпағаныңыз жөн. Егер сіз соғыс министрлігіне керек-жарақ іздеумен шұғылданамын десеңіз, онда мұндай сөздерден тезірек құтылыңыз. Бұлар ұрыларға жарасатын сөздер, ал «Патриа» акционерлік қоғамның болашақ директорына бұлар әсте келіспейді. Ал Австрия — Венгрия армиясының әлгі сіз айтқандай «шатақ» шыға қалған жағдайда өзіне қажетті ықпал жасай алатын мүмкіндігі бар. Сондықтан сіз «шатақ» дегенімді тастап, мұны менше «кейбір үйлеспеушіліктер дейтін болыңыз». Бейбіт уақытта да мұндай істер істеліп келген, соғыс кезінде де істеле береді.

	— Mен бұл сөздерді өзімше айтамын ба, әлде, жоғары мәртебелі тақсыр, сізше айтамын ба, істің мәні бәрі бір өзгермейді ғой… Жұмысты істейтін мен… Ал сіз, бұл арада кешіре көріңіз, тіпті шөп басын сындырайын деп тұрған жоқсыз. Сізге ешбір жауапкершілік жүктелмейді, тіпті қолхат та бермейді екенсіз, есебі күн түспеу үшін қол шатыр ұстап, көлеңкеде жата бермексіз; сіз әлгі «олжаның» бестен төрт бөлегін алғалы отырсыз… Ол тым көп. Бұл арада мен акция жайында әңгіме қозғап отырғаным жоқ, ол өзіне тиісті нәрсе, өйткені «Патриаға» капитал жұмсайсыз ғой.

	— Ал, сіз әскерге керек заттардың қандай көлемде болатынын айқындадыңыз ба?

	– Қандай болғанмен де, бәрі бір емес пе? — Бұл арада Вайда Селешиді сөзбен жеңдім деп, төменгі ернін жыбырлата бастады. — Соғыс бес-алты айдан кейін бітеді, сонда «Патриа» құлдырап барып, тұңғиыққа батпай ма?…

	Селеши күліп жіберді.

	— Бес-алты айдан кейін дейсіз бе?

	— Онда жарайды, — деп Вайда капитанның сөзін бөлді, - ол туралы дауласып жатпай-ақ қоялық. Соғыстың қаншаға баратынын, әрине сіздер, бас штабтағылар, өзгеден жақсы білесіздер. Бірақ соның өзінде сізге сексен де, маған тек қана жиырма ма?

	— Бұған мен жауап бермеймін.

	– һм… Жауап бермеймін деу әрине, оңай ғой. Бірақ тәуекелге бас тігетін мен емес пе? Толып жатқан шығындар да бар ғой… — деді де, Вайда қағаз столының жанында тұрған креслоға сылқ етіп отыра кетті.

	Селеши оның қасына келіп, төмен қарай сәл иілгендей болды; бірақ Вайда баяғы жасаураған көзі сығырайып тұрғаннан өзге ештеңесін көрген жоқ.

	— Сіз онша білгір адам емессіз! — деді ақырын ғана бас штаб капитаны. Шығын шығаратын тек сіз ғана деп ойлайсыз ба?

	– һм… Һм… Иә, былайша айтқанда…

	— Сіз былайша айтқанды қоя тұрыңыз! Жаңа айтқан жоқпын ба? Бұл жөнінде сөйлеспейміз! Оны сіз мені сұрамаңыз! Онда қазір де, кейін де ісіңіз болмасын!

	— Түсіндім… деп күбір етті Вайда.

	— Сіз ештеңе түсінген жоқсыз! Мұндайда үндемеу керек! Сіз солдат болып көріп пе едіңіз?

	— Ж-о-қ… Мың тоғыз жүз үшінші жылы жарамсыз деп танылғам. Табаным қисық… Жүрегім нашар…

	Селеши әрі барып тұрды. Столының жәшігін ақтарып, сомда жатқан бірдеңеге қарады.

	— Туар айда яғни, жиырма жетінші октябрьде сіздің жасыңыз әскерге шақырылады. Бұл шақыру соғыс уақытының заңдарымен жүргізілмек.

	— О не дегеніңіз? — Вайдадан суық тер шығып қоя берді. Менің жүрегім жарамайды ғой…

	— Соғыс кезінде, достым, жұрттың бәрінің де жүрегі жарап кетеді… Ал аяғы жарамайтын адамның жоғын сіз білесіз… Бірақ соғыс мүдделерін көздей отырып, біз орнына кісі табылмайтын адамдарды, кәсіпорындардың иелерін, басқа да керек кісілерді біз армия қатарында қызмет етуден босатамыз…

	— Жарайды, болмадың ғой! Отыз бес пен алпыс бес процент-ақ болсын…

	Селеши қасындағы кісіге жиіркене қарап, қолын бір-ақ сермеді.

	— Жарайды, құп болады! — деп қуана сөйледі. Вайда Сіз айына бес жүз мың крона айналым болуын қамтамасыз етесіз. Онда бәрі болады. Мен сіздің ұсынысыңызды қабыл аламын.

	Не іздеу, не алу, әскерге не табу керек екенін Селеши былай деп түсіндірді:

	– Әзірге қолға не түссе, соны ала беріңдер, — сапасына қарап жатудың керегі жоқ. Алғандарың жаман болса, жаңағы есептердің арасындағы айырмашылық та солғұрлым көп болмақ. Делдал жалдай беруіңізге болады. Олар тек қана товар іздейтін болсын, басқа шаруаға араласпасын. Түсіндіңіз бе? Ертең таң ата менің өкілімді күтіңіз. Ал енді, директор мырза, жақсы жатып, жайлы тұрыңыз! — деді де Селеши Вайдаға қолын берді.

	ТОҒЫЗЫНШЫ ТАРАУ

	мұнда оқырман венгер солдатына үйдің қабырғаларына жапсырылатын бояулы қағаз, қарамай, тоқыма кесте тағы басқаларының да қажет екенімен танысады. Оның үстіне мұнда тағы бір таңғажайып оқиға болады: Фицек ханым күйеуінің дұрыс айтқанын мойындайды.

	1

	Арада он күн өтпей жатып, «Патриа» атты комиссиялық акционерлер қоғамы құрылып, дереу іске кірісіп те кетті. Оның кеңсесі Иожеф бульварындағы № 36 үйдің үш бөлмелі бір пәтерінде ашылды. Әскерге не керектің бәрі жөнелтіліп жатыр. Өзінің дәмеленгенінен әлденеше есе көп табысқа кенелген Вайда рухани жағынан да жеңіске жетті. Оның бұл жетістігі кейіннен өзі бастаған қоғамының өзге бір қаладағы бөлімшесін ашуға да мүмкіндік берді. Мұның үстіне ол ешбір қиындықсыз, дау-дамайсыз, ұлы мәртебелі король әрі императордың жарлықшысы жәрдем етіп, «орнына кісі табылмайтын» Игнац Селешиді де әскери қызметтен босатып үлгірді.

	Вайда өзімен істес болғандардың бәрін, бұрынғыларын да, кейінгілерін де түгелдей іске жұмылдырды.

	Почта Фицек мырзаға да хат әкеліп берді. Бұл жексенбі күнгі таңертеңгілікте, Фицек мырзаның үй-іші түгел жиналып, отырғанда болған оқиға еді. Еркек-әйел, бала-шаға, түгелдей ас үйде болатын, әр кім өз ісімен шұғылданып жүр. Мұндайда кісінің тым кеп болатын, балалардың екі есе көбейіп кететін әдеті ғой. Олар осы бір аядай ас үйге қалай сыйып отыр десеңші. Пишта «Көгілдір Дунай» вальсіне салып, циркке әзірленіп жатыр. Фицек мырза Пиштаны оқуға берерліктей үш жерді ұнатқанымен, түпкі тоқтамына әлі келмеген еді. Мартон екі құлағына саусағын тығып, терезенің алдында «Бетховеннің өмірін» оқып отыр… «Шаттық әуені» ескен шақта оркестр бірден тоқтай қалып, адам айтқысыз тыныштық орнайды; нақ осының өзі ғана әншіге бейне бір сиқыршылық сипат беріп, үнін арттыра түседі… Күллі адам баласы жан-дүниесін қоярға жер таба алмай, екі қолын аспанға көтерген бойы қуанышқа ұмтылады, оны әркім өз кеудесіне қысады». Отто екі ұртын томпайтып, сақалын алын тұр. Еденде отырған Банди әртүрлі кәмпит қағазын көруде. Ол бір түрлі қағаздың екеу, үшеу болып келгенін, мәселен, «Терлей шампаны» сияқтыларын бір бөлек, өзгелерін бір бөлек жиыстырып отыр. Бала артық қалғандарын биржаға апарып, кәмпиттің басқа қағазына айырбастамақ. Онда «Терлей шампанының» орнына «Ириска» кәмпитінің бір қағазын береді екен. Қара көз Бела Бандидің артында тұрып, оның кәмпит қағаздарына тесіле қарайды. Анда-санда: «Ой, қандай тамаша…» — деп қояды. Оған әсіресе, «Ван Гуттен», «Бенсдор какаосы», «Цвакк ликері» тым қатты ұнайды. Банди Беланың сирағынан ұстап, итеріп қояды.

	— Саған не керек? Кет жаның барында!

	— Немене? Көруге де болмай ма?..

	— Көре бер. Қанша көргеніңмен бәрібір біреуін де бермеймін.

	Фицек шкафқа сүйеніп, бірдеңені ойлап тұрған тәрізді анда-санда есінеп, желкесін қасып қояды. Лиза таңертеңгі асын іше бастады: емшек берген шешесі оған:

	— Сорып қал… бәрібір осы аптада айырамын… — деп қояды. Әлден соң ол — жетті енді! деді. О кісінің осы жетті ендісі неге айтылғанын ешкім түсінген жоқ: Лизаның бұл жолғы соруы жетті ме, әлде бұдан кейін шешесі қызына емшек беруін тоқтата ма, — мұны ешкім білмейді. Ал Лизаға осының бәрібір, ол ештеңе түсінбейді, жауап беру дегенді де білмейді.

	Өстіп тұрғанда Фицектер үйінің есігі қағылды.

	— Почтальон келді!

	Бела есік алдына жүгіріп барып, почташының ұсынған қағазын алды да әкесіне берді. Фицек мырза конвертке қарап еді, жоғарғы бұрышында қайдағы бір фирманың таңбасы басылған екен.

	— Лотерея алыңдар дейтін шығар! — деп күбірледі де, Фицек мырза қайта есінеді.— Осыны сен-ақ ал!

	Бела конвертті Банди тартып алмасын деп қорқып, Оттоның қасына барды; сөйтті де сұқ қолымен конвертті ашты. Бір жағынан сақалын қыра отырып, Отто әлгі келген хатқа көз тастады.

	— Папа, бұл лотерея емес…

	— Тағы не бәле келіп қалды екен, — деп сұрады да Фицек мырза қаннен-қаперсіз қайта есінеді. Ол өзіне ешқайдан хат келе қоймайтындай пішін білдірді.

	Отто ұстарасын былай қойып, хатқа қайта қарады. Оның бір жағының сақалы алынып, екінші жағы әлі сабындаулы күйінде болатын. Тағы тартып алады-ау», — деп қаша жөнелген Беланың қолынан машинкамен басылған әлгі хатты алып, Отто оны дауыстап оқи бастады:

	— «Аса сүйкімді мырза!

	Сейсенбі күні таңертең сауда-саттық жайында сұхбаттасу үшін менің кеңсеме келіп кетуіңізді сұраймын, Сіздің жалпы жұртқа мәлім қабілетіңізге қарай таман табыс табуымызды қамтамасыз етемін.

	Аса зор құрметпен… В…….в…»

	Ал мынасын оқи алмай тұрмын. «В…в…в…» — депті. Қойға қолын ажырата алар емеспін. «Комиссиялы интенданттық «Патриа» акционерлік қоғамы, Иожеф бульвары, 36» — деп мөр басылыпты.

	Фицек мырза бұл хатқа қатты толқыды. Біріншіден, оның қайдан келгенін білмей дал болса, екіншіден көңіліне күдік түсіретін тағы бір өзінше себебі бар еді. Мұны кейін айта жатармыз. Ол алдымен хаттың мазмұнына емес, қойған қолына көбірек назар аударды.

	— Не?.. Не дейсің? Қолын оқи алмай тұрмын дейсің бе? Дұрыстап қарасаңшы.

	Мартон «Бетховеннің өмірін» былай қойды да, әлгі қолдың шимайын ажыратпақ болып, әкесіне жақындады. Бірақ онысынан ештеңе шығара алған жоқ.

	— Бұл кім болды екен, сонда? — деді де Фицек мырза хатты өз қолына алды. — Директор депті,— бірақ осы күнге дейін қолын дұрыстап қоя алмайтыны қалай? — деп сұрады ол бұрынғысынан да күдіктене. — Мен оқуды ғана білемін, өйткені бірде-бір класс бітірген жоқпын ғой, ал сонда да өз фамилиямды дұрыстап түсінікті етіп жаза аламын.

	— Бұл жәй әншейін сүйкей салған қол ғой, — деді Отто.

	– Өз қолын жұрттың түсінуін қаламайтын болса, онда ол қолын неге қояды? — деп айқайлады Фицек мырза.

	— Сондай тәртіп бар, папа.

	— Ол бір ақымақтардың шығарған тәртібі болар… һм… Ал мына «Патриа» дегені не? — деп сұрады да Фицек хатты аяғынан бастады. — «Патриа» деген не өзі?

	Мартон былай деп жауап берді:

	— Патрианы сұрайсыз ба? Отан. Еліміз, — деген сөз.

	— Ол қай тілде?

	— Латынша.

	— Венгерше тұрғанда, латыншаның керегі не?

	– Қалыптасқан әдет солай.

	— Айхай, дүние ай бұл ақымақтар әлі талай әдетті шығарар, — деп күбірледі де Фицек мырза хатты қайта қолына алып, оған күдіктене қарады: Біреудің қалжыңы болып жүрмесін. Маған да «Американың» хаттары келе бастаған болар…

	— Оның бүйтіп күдіктенуі тегін емес-ті. Фицектің өзі де Оттоға осындай талай-талай «американ» хаттарын жаздырып, оларды өзің жәбірлеген немесе Фицек мырзаның өзі жәбірлегісі келген адамдарына жібере беретін. Бұл «американ» хаты шамамен былай келетін: «Аса сүйкімді туысқан, Сен ендігі Лина әпкеңді ұмытқан да боларсың, ол бұдан отыз жыл бұрын Америкаға сапар шегіп кеткен болатын. Жат жерде жүріп, ерінбей еңбек еткендіктен ол тым жақсы байып кеткен еді; бірақ, амал нешік, өткен жылы сенің сол Лина әпкең дүние салды. Иманды болсын. Қатты науқастанып жатқан кезінің өзінде сандырақтап, сені қайта-қайта есіне алатын еді. Марқұмның өсиет қағазын ашқанда ол өзінің күллі мұрасын саған қалсын депті. Бірақ, сүйікті туысқан, о кісі мынадай бір шарт қойып кетіпті…» Осымен хаттың бірінші беті аяқталады да, екінші бетін аударғанда бастан-аяқ боқтық пен балағат сөз екен.

	Соңғы жолы Фицек тап осындай хатты соғыс болардың алдында «Батори» кафесінің иесіне жіберген еді. Бұрын ол осында қызмет істеген. Кафе иесі хатты алып, бірінші бетін оқығанда қолы дір-дір етіп, екінші бетін әрең ашқан-ды. Мұны анадайдан қарап тұрған Фицек мырза күлкіге булығып, дәретханаға қарай жүгірген болатын-ды.

	— Балам, Мартон, — деп сөзін бастады Фицек мырза; ол келген хаттың ар жағын аударарын да, аудармасын да білмей, біраз тұрғаннан кейін, қағаздың сыртында ештеңе жоғын өз көзімен көріп алды. — Иожеф бульварына барып келші, айналайын. Отыз алтыншы үйде мұндай фирма бар ма екен? Мені ешкім алдай алмайды. Талайды көргенмін… — бұдан соң ол үндемей тұрып қалды, өйткені, хаттың қайдан келгенін түсіне алмады.

	— Сенімен кім қалжыңдаушы еді,— деп сұрады әйелі.

	— Кімдерің бар ма? Мен де не кеп, тілектес көп емес пе? Сен де қайдағы жоқты сұрап, кісінің басын қатырасың… Трепше ше, Рапс ше… Немене, түсіндің бе? — деді де Фицек мырза тілінің ұшын көрсетті.

	2

	Мартон барып та келді.

	Ол «Бетховеннің өмірін» ала кеткен-ді. Жолшыбай оқуға баруға болады ғой. Тек қана көшенің мүйісінен өтер де сақ болу керек: ат-мат, трамвай қағып кетуі мүмкін.

	Бала көктемнен бастап қара күзге дейін басына малақай кимейтін. Мұндай әдет ол кезде тым сирек кездесетін еді. Ол бетіне жел соғып сергіткенін, шашының жалбырағанын тәуір көретін. Ал Фицек мырза оған күнде күңкілдеп маза бермейтін: «Саған тағы бір жаңа сайтан жабысқан ба. Бұл не, соңғы сән бе» — «Жоқ», — «Онда неге бүйтіп жүресің?» — «Малақай басқа ауыр». — «Бұтыңа шалбар ауыр емес пе?»

	Мартон кітабын оқып бара жатыр. Жолшыбай өткен кеткенмен қақтығысып та қалады.

	— «Ғафу етіңіз», — деп күбір етеді де, әрі қарай жүре береді.

	Әлде қалай біреу қатты қағып кеткенде бала біразға дейін алдына қарай жүріп, сонда да кітабын оқып бара жататын. «Бірдеңені бұрынғысынан да жақсарту үшін, — дегенді оқыды бала, — бұзуға болмайтын заң жоқ…» «Мынау бір қызық екен, — деп ойлады Мартон қоңыраулатып бара жатқан трамвайлардың ара-арасынан өтіп, «Роттенбиллер» көшесіне шыға бергенде. Үйде де, мектепте де қайдағы бір ережелер кісінің соңынан қалмайды: Бұлай етпе, бұлай ет.. — деп жатқандары ылғи. Ендеше Бетховен неге былай деген? Ә, ол да түсінікті; ғой, жұрт күллі дүниені бұрынғысынан да жақсартсын дегені ғой. Бірақ үй-ішінің де, мектептегілердің де мұнымен ісі жоқ. Бәрін де бұрынғысынан жақсартып, тап-тамаша етуге болар еді-ау! Олар мұны ойламайды…» Осы кезде ол Ракоци… проспектіне шықты. Кітабын тағы да көзіне тақады. «Адам, — дегенді оқыды ол бұдан әрі,— өз өмірінде бір-ақ рет бақытты болады, бұл оның жастық шағы.» Мартон күзгі күннің шуағына бетін тосып, кірпігін жұмып барады. Ол анда-санда езу тартып, күліп қояды… «Мен жаспын, олай болса, мен бақыттымын ғой…» Сөйтті де ол қайта тұнжырады. «Бетховен бұл жерде қателеседі… Мен ол айтқандай бақытты емеспін.-. Үйде де көңілсіз жайлар көп… Жоқ, мен музыка шығаруды үйренгенде бақытты боламын… Осы жұрттың бәрі қартая ма екен. Мен де қартаймақпын ба — Жастық шақ таусыла ма екен. Таусылмайды. Жоқ, ол болуы мүмкін емес… Мен бір уақытта қартаймақпын ба?.. Жоқ, мен еш уақытта да қартаймақ емеспін — .. Айталық, күндердің бір күнінде мен он бесте емес, жиырмада болуым мүмкін… Бұл жаман ба, әрине, жақсы… Оған дейін әлі көп бар ғой…» Ол тағы бір күліп, кітабын оқи берді.

	Оң жақ, сол жақтан үйлердің қақпалары, дүкендер, неше түрлі үйлер, қалып барады. Осының бәрінің үстінде күзгі күн жарқырап, қалқып тұр — Өткен-кеткеннің әрқайсысы баланы бір қағып кетеді. Енді біреуі оның қолынан кітабын да ұшырып түсірді. Ол еңкейіп кітабын алды да, шаңын үрледі; бірақ әлгі қағып кеткеннің кім екеніне де қарамады. «Менің Отаным, — деп жазылған екен кітапта одан әрі,— барып тұрған жер жұмағы, өйткені ол менің шыр етіп жерге түскен жерім; ол мен сапарға шыққан күні қандай тамаша болса, бүгінде де сондай тамаша күйінде көз алдымда тұр». Бала қолын төмен түсіріп, кітабын ерсілі-қарсылы бұлғап барады. «Әрине, әр адамға өзінің туған жері қымбат қой, — деп ойлайды Мартон. Өйткені, онда не барын өз көзімен көрген, бәрін түгел біледі. Мен осы жерден, көзімді байлап қойса да үйді тауып бара аламын. Өйткені, барлық көшені жатқа білемін. Бетховенге өз елінің маған Будапештей, Геделледей, Сент — Мартондай, Геллерт тауындай, Дунайдай, Исфелейч көшесіндей..- қалалық парктей тамаша болып көрінуі, әрине, әбден түсінікті… Олай болса, ол еліне неге қайтпаған? Мен қалайда қайтқан болар едім. Адамның қайтып келе алмайтын кездері де болғаны-ау. Неліктен олай екен? Түсініксіз… Үйден артық не болсын». Сөйтіп бала маңдайын, бетін, иек, ернін күзгі күннің майда шуағына тосып, көзін жартылай жұмған күйі мүлгіп келеді. Анда-санда басын шайқап қояды. «Мен бір күні осы жерден басқа өзге жаққа кетіп қаламын-ау деп әсте ойламаймын!… «Сөйтіп ол Иожеф бульварына да жетті. Жарнама бағанасында ілулі тұрған сағатқа көзі түсіп еді, сағат дірілдеп, үлкен тілі шолтаң етіп, «он бір жарымды» көрсетті. Бала бульвардың қарсы бетіне шықты. «Мен бұл жерде Вольтердің айтқанын қостаймын, — дегенді оқыды бала, — шауып келе жатқан арғымақты бірер шыбынның шаққаны тоқтата алмайды». Бұдан соң ол қардың қалайша жапалақтап жауғанын, Бетховен өлгенде боранның қайтып құтырынып, екілене соққанын оқыды. «Өлді делік, өлмейтін кісі жоқ, ол солай-ақ болсын, бірақ ол тірісінде соншалықты неден жәбір көрді екен?» — деп сыбырлады бала, — Оны жәбірлемей, сүю керек еді ғой! Менің ол кезде болмағаным өкінішті, әрине… Әйтпесе тап өзіне барып, «Мен де музыка шығарғым келеді. қасыңызға алыңызшы…» — дер едім. Бар күшімді салып оны жәбірлеушілерден қорғар едім. Мартонның жылтыраған көзі бадырайып, бұл тұста ол он жас есейіп кеткендей болды. Ол жан-жағына қаһарлана қарады. «Жер жүзінде түрлі-түрлі адамдардың болатыны рас па екен? деген ой Мартонның тұла бойын билеп алды. Ақыры ол Иожеф бульварындағы № 36 үйдің алдына келіп жетті. Жаңа ғана бояған шыны жарнамада «Комиссиялы интенданттық «Патриа» акционерлік қоғамы» «Шандар Вайда» деп жазылған. екен.

	— Міне, деп күбірледі Мартон, әнекей жазуы да тұр. Ал папам қашан да күдіктенуін қоймайды. Ол дұрыс емес. Жұрттың бәрі өтірік айта бермейді ғой.

	Бала кері бұрылды. Бұл жолы ол асыға басып барады. Біріншіден, оның қарны ашты, екіншіден, сағат он екіде үй-іші тамаққа отырады. Ол қолындағы кітабынан:

	«Менің музыкамды түсінген жан бар бәледен құтылады..» деген тағы бір жолын оқыды.

	Мартон қолын қалтасына салып, балаша қарқылдап күлді. Ол әкесін Бетховен шығармаларының концертіне бір апарсам қайтер еді деп ойлады. Сонда ол «күллі бәледен құтылар еді?» «Берта, ертең скрипка сонаттарын пісір, екіншіге бір жарым килограмм трубаның мысын қуыр.» — деген сияқты қайдағы бірдеңені айта бермес еді. Мартон оңдап тұрып тағы бір күліп алды.

	«Оған ашулануға болмайды, — деп ойлады ол. — Дүниенің бәрі күн санап қымбаттап барады ғой… Ештеңе сатып алу мүмкін емес… ал біз сегіз жанбыз. Ақша тапшы… Әкем болса, әскерге кетіп қалам ба деп қорқады… Егер алып кетсе, біз не болмақпыз… Әрине, соғыс болып жатқаны түсінікті ғой… Соғыс бітер-ау әрине… Мен әкемді қатты аяймын… Сонда да ол кейде дұрыс ойламайды… Музыкадан артық ештеңе жоқ екенін білмейді… Мен болсам…»

	Мартон үйге келіп, Йожеф бульварындағы № 36 үйде кеңсе барын, кеңсенің қабырғасына шегеленген шыны жарнамада: «Комиссиялық интенданттық «Патриа» акционерлік қоғамы» Шандор Вайда» — деп жазылғанын айтты.

	— Берта! — деп айқайлады Фицек мырза. — Берта! Олай болса мен әскерден құтылып кетуім де мүмкін… Мына хат… «Патриа» Бүгін қай күн өзі? Бейсенбісі қашан болады? Менің мерекелік костюмімді дұрыстап тазала. Бензинмен… Скипидармен. Қалай тазалағаныңды өзім тексеремін осыдан бір дақ тапсам, күллі тарелкаңды қиратамын… Крахмалмен қатырған жағам барма?… Қара галстугым қайда? Ә, сенде ме еді, құрылысшы мырза! Шеш жаныңның барында. Осы үйдегі жалғыз іліп алар галстукты да сен тағыпсың ғой. Саған әзірге бәтеңкенің бауын тақсаң да жарайды… инженер мырза! «Патриа»… акционерлік қоғам… «Сіздің қабілетіңізге сай» деп жазыпты директор, яғни әлгі акционерлік қоғам. Акционерлер, әрине, біледі «менің іскер адам екенімді» — дегісі келіп еді, ойына бірдеңелер түсіп, тоқтай қалды. Әңгіменің не жайында боларын, не дерін білмей тұр. Сөзін былай деп аяқтады «Менің патриот екенімді білетін болар. Бақыттың құйрығын ұстаған жерім осы болып жүрмесін… Ал сенің ұлың Мартон ол білімді ғой, түс деген ештеңе емес, ал мен түсімде бір үйме… басқаным әлі есімде. Мә, Мартон жей ғой!» — деді де баласына қарады.

	Мартон не жерін білмей тұрып қалды: Білімді ме, әлде өзге бірдеңені ме. Бірақ ол мұны сұрап біліп жатуды жөн көрмеді, өйткені әкесі ешкімнен сөз сұрап көрмеген, «екеуін де же» дей салуы мүмкін…

	3

	Үй ішіндегі абыржу күн санап күшейе берді. Бейсенбі күні Фицек мырза таңертеңгі сағат жетілер шамасында мұздай киініп болған еді. Оның резинка табан бәтеңкесін алдымен әйелі, одан кейін Пишта тазалады, ақыры барып үй иесінің өзі оған крем жақты да, шұғамен ысқылап, жылтыратты. Фицектің киімінде мін жоқ, тек қара галстугы құрғыр крахмалмен қатырған қос қабат жағының ар жағынан шығып кете береді. Оның шеті көрінген сайын Фицек жағасын, галстугын шешіп, әдемілеп, байлап әуре болады. Қайта-қайта қол тие берген соң крахмалмен қатырған жағаға саусақтың ізі түспей қоймады.

	— Мынау сенің бармағың! — деп жекіді Фицек әйеліне.

	— Тиме, саусағыңа күйе жұқпай жүрмейді сенің.

	Ақыры сағат тоғызда: «жолың болсын» — дегенді айтып, әйеліне қарады да Фицек мырза ас үйдің есігін ашып шығып кетті.

	Ол күндізгі сағат бір шамасында қайтып келді. Көңіл күйін түсіну қиын, бірақ ренішті емес.

	— Берта, онда кім директор екенін білесің бе? Сенің әлгі В дегенің кім?

	— Оны мен қайдан білейін.

	— Вайда. Шандор Вайда, біз бір жылы оның кофеханасын жалға алып едік. Сол оңбағанның нағыз өзі.

	Әйелі үндемеді.

	— Оңбаған болғанда, нағыздың өзі.

	— Неге шақырыпты? Не деді ол саған?

	— Не, не дей бересің. Маған товар ізде, қайдан тапсаң онан тап, әскерге керек болып жатыр дейді… Неғұрлым көп тапсаң» соғұрлым жақсы дегенді айтады. Сөйтті де Фицек крахмалмен қатырған жағасы мойнын қажап, мазасын алған соң оң қолымен оны жұлып алды. — Жалақым да болады… комиссиялық алым да түседі… Табыс көбейіп ақша молаяды… Әскерден қалдырамын деп те уәде етіп тұр… Егер мен оның ант атқан жүлік екенін білмесем бір сәрі… Мұны сен не деп ойлайсың? Мен келісім бердім. Жұмысыңды істейін дедім…

	Әйелі иығын қимылдатып қана қойды.

	– Әй, қойшы!… Сенімен ақылдасып тұрған мен де… Тағы бір сынап көрейін дедім… Ертең таң ата іске кірісемін…

	Фицек Вайданың қарамағында екі апта істеді. Тапқан табысында кемістік болған жоқ. Вайданың ақшаны көп бергені соншалық, тіпті Фицектің үй-іші қымбатшылықты да сезбеді. Сөйткенмен балалар аң-таң, не болғанын білмей жүр. Күнде кешке әкелері шешесін ас үйге шақырып алады да балаларына естіртпеу үшін ұзақ сыбырласып отырады. Октябрьдің алғашқы аптасында, сүмбіленің қара жауыны себелеп тұрған бір күні Фицек үйіне келіп, әйелін тағы шақырды. Бұлар ас үйге кіріп, есікті жауып алды.

	— Жоқ! Жоқ, Берта! — деп сыбырлады Фицек. Мен енді онда аяқ баса алатын түрім жоқ. Бұлармен бір шатаққа ілікпей қоймайсың. Біз Штернбергтен, Вагнерден, Зденкодан өтпей жатқан күллі шайырларын — он тоғыз мың сегіз жүз қалбырын түгел сатып алғанымызда, мен: «Жарайды соғыса-соғыса шаршап, ата-ата қолдары талғанда бәлкім солдаттардың скрипка тартуы керек шығар: әрине, бұлардың скрипкалары болса, шайыры да керек қой» — деп ойладым. Енді бір күні біз табаны күректей он екі үйдің қабырғасына жапсыратын қағаз сатып алғанымызда мен: «Жарайды. Солдаттардың окоптарына жапсыру үшін керек болар, олар үйлерінде жүргендей болуы теріс емес» — деп ойладым. Тағы бір күні дүкендерде жатқан барлық календарды түгін қалдырмай, Толнаи жылнамасымен қоса сатып алғанда мен: «Жарайды! Мүмкін, солдаттар найзаласа-найзаласа шаршаған болар, көңілдерін де бір көтеріп қою керек қой. Оқысын рахаттанып» — деп ойладым. Ал енді Париж универмагына — қазір ол «Векгер универмаги» деп аталады барып күллі қатырма жең мен жағаны, көкпеңбек, мөп-мөлдір кестелерді бәрін қоймай сатып алғанымызда, — мен не дерімді білмей тұрып қалдым. Наубайханашы Брюннен шірік тартып, базданып кеткен жүз елу екі қап ұн алып, армия қоймасына тасығанымызда мен, әрине, оған не дерімді білмеймін, бірақ үндемей қалдым. Ал бүгін Кальвария алаңына барып, су тасуда жүрген арық кәрі мәстектерді сатып ала бастадық; бұлар жиырма үшінші гусарлар полкіне керек екен. Бұл жолы мен Эремвельди көшесінде тұрып, әлгі арық-тұрақ жылқыны сырамен суаруға тиісті болатынмын, сөйткенде олар жаңа жүген тиген жас аттай ойнақшып, шыға келеді екен, сонда комиссиядан мүдірмей өтетін көрінеді. Жылқы алып жүріп, біз оның ешқайсысының тісіне де қарамадық-ау. Менің ісім осымен бітті, жетер енді! Сөйтіп жүріп, істі болғым келмейді. Онан да ана оңбаған Вайданың өзі түссін қолға! Мен былай дедім. «Мен енді сізге келмеймін, мұндай жұмысты істей алман!» Ол маған былай деп жауап берді: «Жарайды, Фицек бірақ байқаңыз! Егер осыдан көрген, естігендерің жайында біреуге бірдеңе дейтін болсаңыз, — онда басыңызды аламын». Аламын, десе алады! Оған біреудің басын алу түкке тұрмайды. Мен ол қаныпезерді ертеден білемін. Соғыс болса, мынау Сондықтан Берта, үндемеу керек. Сен де ештеңе деуші болма. Әсіресе, Мартон біліп қойып жүрмесін, — ол бала әлі ақымақ… «Түбі шындық жеңуі керек!» — дейді ол мұны естісе. Жоғары жаққа шағым беріп, шатақ шығуы да мүмкін… Не айсаң да, ол тіл алмайды… Жаңа етіктің өкшесі көтеріңкі тұрмай ма? Мартон тап сондай. Ал Вайда өшін алмай қоймайды. Кеше оны қорқытпақ болған делдалды тіміскілер тұп-тура кеңседен алып кетті: оған солдаттарға керек деп сатып алынған жиырма бес қалбыр құяң майын ұрладың деген айып тағылған көрінеді. Әрине, бұл қып-қызыл өтірік! Ал істің анық-қанығы мынада көрінеді: әлгі байғұс солдаттарға шинель үшін әйел көйлегінен басқаға жарамайтын жеңіл мата сатып алуға келісім бермеген екен.

	Мен оны ештеңе деп қорқытпаймын, бірақ жұмысын да бұдан былай істемеймін… Солдаттар майданда қан төгіп, ұрысып жүр, ал мына оңбаған оларға шайыр, кесте, көгеріп кеткен үн, тіпті су тасуға да әрең жарайтын арық, мәстектерді жөнелтіп жатыр. Сонда ол мені не етпек, отанға опасыздық жасатпақ па?… Жоқ, болмайды! Бірінші ноябрьде Луиза көшесіндегі төртінші үйге көшемін. Бүгін мен ақшасын да төлеп келдім. Қайтадан етікші боламын, қатықсыз қара су ішсем де, адал венгер күйімде қаламын. Осы айтып отырғаным жөн бе, Берта?

	Әйелі әдемі көзін төңкере, күйеуіне ұзақ қарап отырды.

	— Жөн, — деді ол ақырында.

	Фицектің жаны жай тапқандай болды, өйткені әйелі мұның істегенін өте сирек мақұлдаушы еді.

	ОНЫНШЫ ТАРАУ

	мұнда оқырманға Австрия — Венгрия армиясының құрамы туралы мағлұматтар беріледі. Тұңғыш рет те емес, ақтық жолы да емес, әйтеуір бір қатерлі күні пайда болады.

	1

	Сентябрь айының орта шенінде, Новак жолдастарымен бірге майданға аттанарында гүл азайған-ды, көшелердегі у-шу басылып, «уралаған дауыстар тым сирек естілетін еді. Өткен-кеткен адамдар анда-санда бір тоқтап, кетіп бара жатқан әскерлерге қарайтын да өз жөнімен жүре беретін. Соғыс басталғаннан кейінгі алғашқы күндері естілетін әйелдердің ойбай салған дауыстары да басылды. Енді олардың әрқайсысы өз баласына немесе күйеуіне ғана жылайды. Ал майданға әлі аттана қоймағандарының туыстары мәз-мәйрам болмағанымен, қатты күңіреніп те жүрген жоқ. Өмір көркі бұрынғыдан әлдеқайда көмескі тарта бастағандай. Егер кісі өлтіру, ел тонап. үй өртеу құрметті іс болса, оған шен-шекпен де беріліп, ол ерлікті жалпы жұрт танитын болса, онда басқа қылықтарға да жол бос қой. Сондықтан бұрын әдепсіз деп есептелген кейбір істерге тоқтау салу тиылған сияқты… Өкімет басында отырғандармен өзге де бай жұрт бұрынғы мүләйімсіген жамылғыларын ысырып тастап, енді озбырлыққа ашықтан-ашық кірісіп жатыр.

	Полктар лек-легімен майданға кетіп жатыр, олардың аналары мен Әйелдері, қарт әкелері, қалыңдықтары, апа-қарындастары көздеріне жас алғаннан басқа қолдарынан ештеңке келер емес. Олар майданға бара жатқандарды шығарып салу үшін станцияға қарай жүгіреді. Көшеде әскери оркестрдің музыка тартқанына қуанып жүрген тек балалар ғана; олар бұрынғысынша тай құлындай тебісіп, оркестр қайда барса, сонда жүгіреді. Анда-санда бір бала: «Әне менің папам кетіп барады». «Анау менің ағам» деп қояды. Балалар әдеттегіден өзгеше осы бір абыр-сабырға, тегін музыкаға әуес.

	Соғыс басталғаннан кейінгі алғашқы айларда ғана солдаттар міндетті түрде қаланың орталығымен вокзалға у-шу болып баратын еді. Мұнда үйде қалып бара жатқан жұрттың да, майданға жөнелтіп жатқан солдаттардың да еңсесі көтеріңкі болады. Ал бұл жолы Новак пен оның жолдастары қаланың басты көшелерімен бөтен жоқ.оларға гүл лақтырған, шылым берген де ешкім болмады. Бұлар өткен шеткі көшелердегі үйлердің терезесінен анда-санда біреу қарап: «Марш батольоны тағы да кетіп бара жатыр!» — дей салады. Бұлар қаланың шетіне шығып, онан әрі жүргенде әлгіндейлер де кездеспеді. Тек қана әр жерде бір тұрып, қарап қалып жатқан кездейсоқ адамдар көрінеді. «Байғұстарды тағы әкетіп барады!» — деп сыбырлайды олар бір-біріне. «Шешей, қайғырмаңыз, екі айдан кейін-ақ қайтып келеміз!» — дейді солдаттар. «Айтқаның келсін, балам!» — дейді жолшыбай қалып бара жатқан кемпір-шал. Оркестр үні қазір де естіледі. Солдаттар да өлең айтып барады. Бірақ олардың әндері бұрынғыдай емес, басқаша болатын:

	Қыз біткеннің жігіті бар,

	Гүл бақшада қыдырар.

	Менің жарым Галицияда

	Мүмкін, сонда жер құшар…

	Бұлар майданға адам жөнелтетін жерге де келіп жетті. Оркестр үні станцияның қабырғасын күңірентеді. Батольон «тік тұр!» деген жарлық бойынша, қатып қалған. Бір кезде оркестр кілт тоқтай қалды. Айнала тым-тырыс. Тіпті адамның үрейі ұшқандай. Тек қана поручиктер мен фельдфебельдер жүгірісіп жүр. Батольоннан анандай жерде солдаттардың туған-туысқандары вагондардың тиелуін асыға күтуде. Тек осы уақытта ғана жұрттың бір-бірімен қоштасуына рұқсат етіледі.

	Новак жан-жағына қарап, туып-өскен, еңбек еткен, қаласында не көргенін есінде қалдырмақ болды.

	…Жиырма күнін ол Петерди көшесінде өткізді.

	Новакпен жұрт ілезде-ақ шүйіркелесіп кететін. Ол бірден-ақ жұрт құрметіне ие болып, тіпті кейбір жасы үлкендердің өзі де бұдан;ақыл сұрайтын еді… Ол неліктен? Кім білсін. Оның дауыс ырғағынан ба, бет-пішінінен бе, әңгімелесу мәнерінен бе, әлде неден, — мұны ешкім білмейді.

	Петерди көшесіне келген күннің ертеңінде-ақ Новактың маңына жұрт көп жиналды. Бұлар көкіректегі күдікті айтудан гөрі, кедейлердің әдетінше, бір-бірімен қалжыңдасқанды тәуір көреді. Мұндайда күлкі мен әзіл бейне жеңілдік келтіріп тұрғандай.

	Жас шамасы қырық бестердегі бір аласа бойлы, көріксіз солдат та Новактың қасына барып, жиі тоқтайтын. Оның көзге түсе қаларлықтай ештеңкесі жоқ еді. Жасы едәуірге келгенімен бұл адам әлі күнге жас жігіттей, ап-арық, дене тұрқы сымға тартқандай еді. Оның жүріс-тұрысында бір нығыздық бар сияқты, екі қолын қалтасына салып алып: «Сендердің тәртіптеріңді ұрғаным бар!» — дегісі келетінге ұқсайды. Аяқ басысы тым еркін, жақында ғана ол матростар киетін кең балақ шалбармен жүрген тәрізді; екі жағына кезек ырғалып, аяғын талтаңдай басады. Бұл күнде, әрине, оның бұтында кең балақ шалбары жоқ. Сырт қарағанда, тым тәкаппар адам сияқты осы жігіттің қушиған иығы мен сумаңдаған қолы әлгі жүріс-тұрысымен үйлеспейтін.

	Осы бір тапал солдат кейде жиналған жұрттың қасына келіп, тұра қалады да, әңгімесін тыңдайды; онан соң малдас құрып отыра қалады да, қайта тұрып кетеді. Бастапқыда ол Новак пен оның серіктерінен аулақтау жүрді, бұл оның сенбегендігінен емес, жәй әншейін, кімнің кім екенін көріп алғысы келгендігінен. Бөтен ауылға кіріп кеткен ит секілді құйрығын басып, сол шоқайып отырады да, жан-жағына күдіктене қарайды. Біреу-міреу таяқ ала ұмтылмас па екен деп төңірекке қорқа көз салады, көзін жымыңдатып әрірек барады да тағы отырады.

	Үшінші күні таңертең осы тапал солдат Новакқа еті үйреніп алғандай, оның қасына барып отыра қалды да, езу тартып күлді. Оның дақ түспеген аппақ тісі көрініп, беті жадырай кетті. Жіптің өзі әлі қартаймағанмен, бетіне тым көп әжім түскен, бірақ күлкісі баланыкіндей. Әзірге ол ешбір үн қатпайды. Бастапқы келген күннен бері ол жұрттың не дейтінін, Новактың сөздерін мұқият тыңдап жүрген болатын. Бірақ бүгін таң ата ол жұрттан бұрын сөз қозғады.

	— Капрал мырза! — деді ол. Новак әскерде болған бұрынғы сапарынан иығына екі жұлдыз тағып қайтқан-ды, Пештте мұны «картоп гүлі» дейтін еді.— Капрал мырза! Айтпақшы, мен сізге Новак жолдас десем де болады екен-ау, өйткені мен өзім де бұрын кірпіш қалаушылар кәсіподағына мүше болғанмын. Қазір олар Арена проспектіне көшіп жайғасты… Зәулім биік сарайда отырады… Сіз оны білесіз ғой… Әйтсе де, соның бәрі бір емес пе? деді де жаңағы көріксіз солдат Арена проспектіне қарады Бұл сәт оның көзқарасы «Болары болып, бояуы сіңген дүние емес пе? Сондықтан маған оның бәрі бір», — деп тұрғандай еді.— Бірақ әңгіме мұнда емес деді ол. Новак жолдас, менің осы сапырылысқа өлсем де барғым келмейді. Осы жерде атып кетсеңіз де, майданға бара алмаймын…

	Солдаттың дауысы шиқылдап әрең шығады, еркін үн жоқ, кейде баланың ыңқылына ұқсайды. Оның қолайлы сөз іздеп, тоқтап сөйлейтіні, жаман сөз аузына түсіп кетпес пе екен деп именетіні бесенеден белгілі еді. «Өлсем де барғым келмейді» — дегенде оның қатпар-қатпар әжімі көз алдына, екі езуіне түгел жиналды, бірақ көз қарасы жас жігіттікіндей, бар үміті алдында тұрған қыз секілді.

	Новак өзінің бұрынғы әдетінше, бұған жауап беруге асығатын емес «Айтарын айтып болсын!» деп солдаттың әңгімесін мұқият тыңдап отыр. Алдындағы адам Новакқа сырын жасырмай айтуға болатынын сезгендей — Карой Шиманди, — деп таныстырды ол өзін. Сөйтті де Новакқа саусағы ұп-ұзын, жұмыскер адамның қолына ұқсамайтын аппақ қолын созды. — Менің жасым отыз үште. Таң қаласыз ба? Одан әлде қайда үлкен болып көрінетін шығармын?

	Новак қолын қысты. Ол әлі ештеңе деген жоқ, тек қана көзінен инабат ізі сезілгендей еді.

	— Бір сөзбен айтсам, әлде нендей бір түкке тұрмайтын істермен, басқа да сондайлардың қырсығынан, — деп бастады сөзін жасы жетпей қартайған солдат, ол бірер сөз айтқаннан кейін, сәл үндемей қалды да, жан-жағына бір қарап, дауысын бұрынғысынан да ақырын шығарды. Новактан басқа ешкімге естірткісі келмейді,— Мен елу жеті рет сотталдым. Он алты рет Шопронға айдалдым, сонсын үйіме қайта оралдым. Менің туған жерім сол. — Солдат тағы да үндемей біраз тұрды да, гимнастеркасына қарай берді; әңгіме осы жайында болып тұрғандай.

	— Оның жақсы емес екенін білемін, — деді ол басын көтерместен, бірақ Новак жолдас, қысты күні кірпіш қалаушының ешкімге керек емес екенін сіз түсінбейсіз ғой… Тірі жан керек қылсайшы… Мың тоғыз жүз бесінші жылы мен солдаттан қайттым. Онда қатарынан үш жыл болдым. Қыс ерте түсіп, сұрапыл аяз басталды. Сол қыс сіздің де есіңізде болар. Қысқасын айтқанда, ол жылы күздің өзінде-ақ құрылыстан жұмыс табылмайтын… Не істеу керек? Мен Шопроннан Пештке қайтып келдім. Бастапқыда Шығыс вокзалда жұрттың жүгін тасып күнелттім, бірақ жүк тасушы болып жұмыс істеу үшін ерекше рұқсат керектігін кім білген? Байырғы жүк тасушылар, әрине, менің қол сұққанымды жек көреді. Біздей жұмыссыздар көп қой, жалғыз кірпіш қалаушылар ғана дейсіз бе? Жаңағыларға ренжу де қиын — біз олардың асына ортақ болғандаймыз. Өмірдің өзі солай емес пе: біреуге пайда келтірген дүние, екінші біреуге зиян болып тиіп жатады. Қысқасын айтсам, бір күні мені полицейскилер ұстап алып, жұмыстан жалтарушы, қоғамдық қауіпті адам ретінде учаскеге апарды… Ондағылар мені қаңғыбас, кезбе деп соттады. Мен тіпті жылап жібердім. Ойыншық емес қой! Жұрт көзіне енді қайтып қараймын деп ойладым. Сонда полицмейстерге айтпағаным жоқ: «Жоғары мәртебелі мырза! Мамандығым — кірпіш қалаушының көмекшісі, ал қысты күні ешкім құрылыс салып жатқан жоқ қой. Бірдеңе етіп күн көруім керек емес пе? Олай болса, мені ұятқа қайтып батырасыз?», — деп көрдім. Онымнан ештеңе шықпады Мошони көмекшісіне апарды. Онан әрі айдады… Күніне бір-ақ рет тамақ береді… Сөйтіп үш апта өткесін келген жеріме қайта айдалдым. Екі полицейский мені поезға мінгізіп, Шопронға қайта әкелді, онда қыстыгүні де құрылыс салынып, кірпіш қалаушы жетіспей жатқан сияқты… Одан да бұлар үш билетке кеткен ақшаны маған берсейші! — деді де ол Новакқа қарады. Шопронда әкем әлі тірі болатын. Ол да кірпіш қалаушы еді… Көктемнің қашан шығарын күтіп жүрген болатын. Енді не істеу керек? Мен қайтадан Пештке тарттым. Жаздыгүні оған бір апта жүргеніңмен, қысты күні бес күнде ақ жетесің. Күн суық қой сондықтан асыға басуға тура келеді, - деп ол балаша күлді. Пештте таныстарым да болды… Бір қыз біздің елден, Шопроннан келген екен… Біреудің үй қызметшісі көрінеді. Маған анда-санда жәрдемдесіп тұрды, шынын айтқанда, — мен жұмыс іздеп жүргенімде ол күн сайынғы кешкі асын маған беретін еді де, тұрған үйінің төбесіне түнеуіме рұқсат ететін. Одан кейін базарға барып, жұмысқа тұрдым, әр түрлі жәшік, тасыдым. Мұнда ығы-жығы халық қой, ешкім көре қоймас деп ойладым… Қуғында жүрген адам тәрізді ешбір үйге тіркелмеген болатынмын. Бір күні тағы ұсталып, қайта айдалдым. Көзді ашып-жұмғанша қағаздарын жазып, айыптарын тақты да рецидивист, яғни, қылмысын қайта бастаушы деп шығарды. Тағы да конвоймен айдалып, Шопронға келдім. Одан соң баяғыдай Пештке тағы да жаяу тарттым. Бұдан артық өмір бар ма. Жан рахаты ғой. Олар бір ит емес пе. Көктем шыққанға дейін әр жерде түнеп, осылай күнелттім. Сіз маған кәсіподаққа неге барып жолықпадыңыз дейтін боларсыз. — деп сұрады ол Новактан. Бірақ олар баяғы үндемеген қалпында отырған болатын. — Жолыққанда қандай, бірақ олар түк жәрдем ете алмады. Жұмыс істегеніңмен, кірпіш қалаушының жәрдемшісі — ғана болған екенсің, оның өзінде де төрт-ақ ай жарна төлепсің десті. Бұдан соң мен әскерге алындым. Ал кәсіподағы екі жыл жарна төлегендерге ғана жәрдемдеседі екен… Ереже солай, бесінші пункт. Ақыры көктем де шықты, бірақ менде құрылысқа барып жұмысқа тұрарлық құлық болмады. Өйткені еңбек кітапшамда «Қоғамға қауіпті, жұмыстан қашып жүр» — деп жазылған ғой. Сөйтіп мен Будапешттен үш рет айдалдым. Сіз маған: еңбек кітапшаңызды неге жоғалтпадыңыз, оның орнына жаңасын алар едіңіз ғой, — дейтін боларсыз. — Бірақ Новак әлі күнге ештеңе демей отырған-ды. — Мен оны жоғалтып та көрдім. Бірақ жаңа алған кітапшама да әлгіні жазып бергендері бар емес пе. Осы жайымды түсіндіріп айтар едім. Бірақ кімге айтамын. Қожайынға ма. Ол не түсінеді. Қолын бір-ақ сілтемей ме. Сонымен, сөйтіп жүргенімде достарым мені қалалық паркке әкеліп, жұмысқа орналастырды; мен онда әткеншекке кісі шақырушы болдым. «Әткеншек бос тұр, келіп отыра беріңіздер! — деп айқайлайтын едім. Ондайда аузыңа басқа да сөздер түседі екен…

	Арық солдат ұялып, балаша күлді: Ол бір тентектік жасағандай. Кіршіксіз таза тісі ақсиып көрінгенде, оның күллі бет-әлпеті әдемі тәрізденеді. Өстіп отырғанда Новактың көзінде бірдеңе дір еткендей болды. Оның ойына әлдеқашанғы бір ескі оқиғалар түсті: Бем көшесі, ұрылар қауымы. Жапон… Солдат Новактың не ойлап отырғанын сезіп қалғандай, жалма-жан шапшаңдата түсіндіре бастады.

	— Жоқ, Новак жолдас, мен бас бұзар болып көргенім жоқ. Мен ұрлықта жасамадым, біреудің ала жібін аттағаным жоқ, жаман сөз айтпадым, осы күнге дейін айтпаймын. Бірақ күні бойы белімді қайыстырмай-ақ, одан әлде қайда оңай күнелтуге үйреніп кеттім. Сөйтіп жүріп, кірпіш қалаушының жұмысын да жек көретін болдым. Сіз ұйымдасқан, саналы жұмысшы өйтпейді,— дейтін боларсыз. — Новак бұл жолы да үн қатпады. — Ал маған салсаңыз, жалпыға бірдей де, ішінара да сайлану правосының қажеті жоқ. Солай-ақ болсын делік. Сонда да, бәрібір жұмыссыз отырасың; Айдалу да ешқайда қашпайды. — Сөйдеді де солдат Новакқа, Франкке, Пюнкештиге, Бойтарға, Дембоға ренжи қарады; Жалпыға бірдей сайлау правосының жұмыссыздықты да, кісі айдайтын түрмені де жоймайтынына нақ осылар кінәлі тәрізді.— Мейлі, қайта әкетсін. Маған оның бәрі бір емес пе. Менің қорқатын ештеңем жоқ қой: «Пәтер, әйел, бала деген менде жоқ; бар мүлкім үстімде тұр, — бұдан артық дүние бітіп көрген емес, ал кейде мұның өзі де болмай қалады. Шалбарымнан басқа шешіндіріп алар ештеңелері жоқ. Түрмеде, әрине, тамақ жаман-ақ… Әйтпесе, маған соның бәрібір, онда түнедім не, өзім сияқты он шақты жігітпен аптасына үш крон төлеп, подвалда түнедім не, — бәрібір. Түні бойы қандаланың шаққанында не тұр: Подвалда ма, түрмеде ме, — қандай айырмашылық бар. Жолдас, мен, — деп даусын шығара сөйледі бұрынғы кірпіш қалаушы, — үй де салып көрдім, онда тәп-тәуір адамдар тұрады. Ал содан не таптым. Ақыры қоғамға қауіпті кезбе, рецидивист атандым. Қайта, қалалық паркте мен өзімнің не істеп жүргенімді білемін ғой: мен онда жұртты әткеншек тебуге шақырамын.

	Әркімнің бала-шағасын ойнатамын — олар мені жақсы көреді, «Карчи, Карчи.» — деп айқай салады. Сол кезде мен әткеншектен секіріп түсіп, неше рет тербетейін деп сұраймын. Сонда баланың біреуі: «Бес рет, Карчи!» — деп ақшасын ұстата салады да, өзі әткеншекке мінеді. Мен қайтадан орныма жүгіріп барып, бірін тербете бастаймын. Балалардың маңдайынан сипап, кейбіреуін алдап та қоямын: тиынды көбірек бергендерін қайта тербетемін. Жаздың күні тамаша ғой, паркте неше түрлі ойындар болып жатады, адам көп, менің балаларды ойнатып жүргеніме кей қыздар күліп те кетеді: Мейлі, күле берсін, онда тұрған не бар. Сөйтіп, жолдас, менің мына қолым кірпішті де тосырқап қалған мен бұрынғы жұмысыма қайта тұрайын деген едім, көндіге алмадым. Сіздер жұмыс дейсіздер… онда тұрған не рахат, не бақыт бар. Мен одан да сол жұмыс атаулыңды жерлеген күні қара ту алып жүргенім көп артық емес пе. Сіз, Новак жолдас, қалалық парк — барып тұрған оңбағандардың жүретін жері дейсіз, — деді де ол Новакқа қарады, бірақ ол әлі күнге үндемей отыр. Бірақ онда көңіл көтеру үшін келгендер, балаларын ойнатуды сүйетіндер мені кісі санатына қосады…

	Новак ауыр күрсінді. Оның бүйтпеске лажы да жоқ еді. Қасында отырған мына боз өкпе оның қаза тапқан, екі иығына екі кісі мінгендей, дауысы жер жаратын, сом тұлғалы аяулы досын есіне түсірді. Оның аты Шандор Батори болатын, бас бұзарлардың осы көсемін жұрт Жапон атаушы еді. Бірақ, сол Жапонға анадайдан қарағанда дән риза болып, қандай батыр тұлғалы жігіт еді дерсің! Ал мына отырған қу жақ оның тырнағына тұрмайды, бет-аузы бір уыс боп бырысып қалған. Анадайдан қарағанда кісі аяғандай. Арыстан іздеген сайыпқыран аңшының кәрі мысыққа кезіккеніндей сезім қалдырады. Жапон кезінде жалғыз өзі дағарадай рояльді арқалап алып, төртінші қабатқа болса да дем алмастан көтеріп апаратын. Көшеде келе жатқанда күллі бала соның соңына еруші еді, қаланың не бұзық содырлары да мұның айтқанынан шықпайтын. Жапонның атын естігенде полиция да бір селк етпей қоймайтын еді. Ол да өзінше қоғамдық мәселелерді шешпек болған: «мәселен, бір жолы қатты ашуланғанда «кәсіподақ мырзасы» Розенберг — Селешидің кабинетіндегі күллі мүлікті тас-талқан етіп кетіпті; енді бірде күні бұрын белгіленген демонстрация болмай қалғанда «Невсава редакциясына барып, тәкаппар шниттердің басынан қойып қалғанда, дереу дәрігер шақыруға тура келіпті. Жапон әлдеқалай бір себеппен рельстен тайып кеткен паравоз тәрізді болса, ал мынау доңғалағынан түсіп қалған ескі велосипедтің жарамсыз спицасы секілді бірдеңеге ұқсайды. Бұған түрмеде де тым жақсы сияқты — оған қайда жүрсе де «бәрібір» көрінеді.

	Көктемнен кейін жаз келді,— деді тағы да жаңағы солдат, — жаздан кейін — күз, онан кейін қыс болады ғой. Қанша ұзақ созылғанымен, өзіңіз білесіз, жаздың да таусылатын күні болады. Қыс түсіп, парктегі аттракциондарды қар басты. Мен тағы да қайыр сұрай бастадым. Бұл кезде менің чемодан да тасығым келмейтін еді Оның қажеті не? Бәрібір емес пе? Сонсоң… нешінші рет екенін бір құдайдың өзі білсін, мен тағы да ұсталдым. Мені тергеп отырған полицейскийдің жазу столының үстінде алтынмен апталған бір сурет ілулі тұр екен, суреттің үлкендігінде және айнала оқалап көркемдеуінде мін жоқ. Ұлы мәртебелі корольдің суреті екен. Мен мұндай суретті бұрын да көргем, бірақ қолымды бір-ақ сілтеп жүре бергенмін. Король атқа мініп тұр ма, әлде ат корольге мініп тұр ма, — оның маған керегі жоқ. Бірақ сол жолы, неліктен екенін осы күнге дейін өзім де білмеймін, — бір сөзбен айтқанда, әлгі суретке көзім түсіп кетіп еді, қарап тұрып, күлкім келді. Оның алдында күн суық болған соң, Грюнфельдтен үш шәшке шайға ром қостырып ішкенім бар. Басқа дым татқаным жоқ. Әлгі корольдің лак жаққан етігі жылт-жылт етеді, бұтында оқаланған қып-қызыл шалбары бар екен, жақ жүніне ақ кірген осы бір шал атқа мініп алып, қолына жалаңаш қылыш ұстаған, басындағы сәукелесінің алтыны кемі сегіз кило тартар дейсің. Ол сақалы сапсиып, тап маған қарап тұр, қолындағы қылышымен қарнымды жармақ… «Мына кәрі албастыға не керек? деп сұрадым мен әлде біреуге сыбырлағандай болып. «Не дедіңіз?» ол гүж ете түсті де артынан найзамен біреу түртіп жібергендей атып тұрып, маған қарай көзін бақырайта қалды. «Жәй, әшейін, — деп жауап бердім, — мына ақымақ маған қылышын неге кезейді?» — «Ә, солай ма? — деп ысқыра сөйледі комиссар. — Ақымақ дедің-ау!» Ол жалма-жан қағаз, карандаш алып, протокол толтырды, мен оған қол қойып бердім. Нем кетеді? Маған бәрібір емес пе? Сөйтіп, ұлы мәртебелі тақсырды балағаттағаным үшін алты айға кесіліп түрмеге кете бардым… Менің нағыз өмірім, тап сол түрмеде басталды. Онда кілең ығай мен сығай өңшең бір мырзалар отыр екен. Біреуі бәс тігісіп атысқаны үшін, екіншісі — ақша жегені, немесе, өкілдік мұрсаттарын артық пайдаланғаны үшін, үшінші біреуі — жас қызды зорлағаны үшін, өздерінше айтқанда қоғамдық тәртіпті бұзғаны үшін отыр екен, оларға мұндайда әрине, онда-мында жұмсап үй сыпыратын, киімдерін тазалайтын кісі керек. Ғұмырымда тұңғыш рет, тап сол жолы күніне үш рет тамақ ішкенім бар. Олар құдайдың құтты күні «Гамбрннус» ресторанына тамаққа заказ береді де, шарап алдырады. Менің қасымда күзетші еріп жүреді де, екеуміз үнемі тамақ тасумен боламыз. Шіркін, сол бір өмірдің маған ұнағанын-ай! Тіпті түрме деуге аузын бармайды, камераларының бәрі ашық-тесік. Әлгі сотталғандарға күн сайын неше түрлі кербез сұлулар келіп тұрады. Қолымыз боста біз көбіне карта ойнаймыз. Мырзалар мені кезекпен сыйлайды. Сондағы менен тілейтіндері біреу-ақ «қалалық парктегі қыздар жайын сұрайды. Солардың көңілі үшін мен он бес пен отыздың арасындағы талай дызға «бардым», тіпті түрмеге отырғызарлықтай қылмыс істедім. Неше түрлі әңгімелерді, талай-талай оқиғаларды табан аузында айтуға да тура келетін. Тек көңілдерін ауласам болғаны. Нағыз пайғамбардың өз қасында жүргендей болдым, тамақ тоқ, көйлек көк еді, тек қана биылғы көктемде шығарып жібергені болмаса.

	Тәпелтек солдат маңдайын ұп-ұзын саусақтарымен бір сипап қойды.

	— Новак жолдас, сіз енді мынаны айтыңызшы: Егер мен мұнда, жатып, осынша солдаттардың арасында ұлы мәртебелі тақсырды қайта балағаттасам онша мені түрмеге қайта жіберер ме еді?

	— Тап бүгін сені атып тастар еді. Қазір соғыс уақыты.

	– һім… Атып тастар еді дедіңіз бе? Жоқ, ол қиын екен. Қашып кетсем қайтер еді?

	– Ұстап алады, ең кемі бес жыл беріп, әскери түрмеде отыруға кеседі. Қазір майданға жөнелтеді де, соғыс бітіп, тірі қалсаң, бес жылды сонан кейін өтейсің.

	– Қашып кетсем қайтеді?

	– Қайта ұсталасың. Майданға кісендеп апарады.

	— Ал одан қашып кетсем не қылады?

	Новак бұған жауап бермеді. Өйткені бұл «онда қайтедісін» ең кемі елу рет сұрағалы отыр.

	— Ал осында жүрген офицерлердің біреуімен төбелесіп, мұрнын бұзсам, онда да түрмеге кесілем бе? Осында бір оңбаған поручик те табылып тұр, оны ертеден білемін: соғыс болмай тұрғанда бар тапқан-таянғаны тамағына жетпей жүретін мұғалім еді, ал қазір әжептәуір кісі бола қалыпты. «Шыбындай жанымызды, қасықтай қанымызды аямаймыз! Бір аптада-ақ Москваға жетіп барамыз. Жауды жеңуіміз былай тұрсын, бірін қалдырмай қырамыз!» — деп екіленеді. Мен оны бір күні құлақ-шекеден мықтап тұрып бір қойсам қайтеді?

	— Ол теріс болмайды, — деп жауап берді Новак әлгі арық солдаттың үнін өшіру үшін.

	— Tеріc болмайды дейсіз бе? — деді де солдат бетін сүртті. Бірақ, сонымен төбелесіп жатамын ба, жек көретінім төбелес. Оның үстіне, соның былғаныш бетіне қолымды әуре қылып қайтемін. Тұйыққа тірелген деп осыны айт: мұндай мүшкіл халге әмірі түсіп көрген емен…

	3

	— Намазға тұрыңдар! — деген айқай естілді жүк станциясы жағынан.

	Бұл команда немісше берілді. Бірақ венгер солдаттарына ол бесенеден белгілі болатын. Жиналып тұрған барлық алты жүз адам қос тізерлеп отыра кетті. Туысқандары өздерінің әке, аға, ерлерінің тізе бүккеніне таңдана қарап тұр. Оң қолдарындағы найзалы мылтықтары кісіден де биіктеп кетті. Бұл бір таңқаларлық намаз еді: «Батып бара жатқан күннің ал қызыл сәулесіне шағылысқан алты жүз найза жарқ-жұрқ етеді, бұлар кісі өліміне жағылатын сапсыз қон шырағдан секілденіп, тізерленген солдаттардың басынан асып тұр. Тақпақтап айтқан ант сөзі естіледі; біреу оны дауыстап оқып тұр да, солдаттар естіген сөздерін табан аузында күңіреніп қайта айтады: «Жерде де, суда да… қасық қанымыз қалғанша… монархияның қасиетті жерін…»

	Новак жұрт әуенімен ерінін жыбырлатқаны болмаса, үн шығарып тұрған жоқ; оның ойына мүлде басқа бірдеңе түсті.

	…Август айының аяқ шені болатын, бір күні кешке Петерди көшесінде тұрғанда қызыл шырайлы жас солдат келіп жолықты. Дені сап-сау, шымыр көрінеді. Гимнастеркасының астындағы бұлшық еттерінің ойнақшып тұрғаны анадайдан көрінеді. Қадам басқан сайын бұтындағы шалбары сөгіліп кеткелі тұр.

	— Капрал мырза, қасыңызға жатсам қайтеді?

	— Жата ғой…

	Түн тып-тыныш еді. Көшенің кез келген жерінде жайғасқан солдаттар шырт ұйқыда болатын. Аспанда анда-санда бір жылт етіп, аққан жұлдыз көрінеді. Августың аяғы мен сентябрьдің басы — нағыз жұлдыз ағатын кез емес пе? Новактың ұйқысы келмей, кезі бадырайып жатыр. Шалқасынан жатып, ол кірпік арасынан аққан жұлдыздарға қарайды. «Жұлдыз құлай бергенде бірдеңені есіне алып, тілек тілеу керек» — десуші еді жұрт. Сондықтан ол өстімек болып бірнеше оқтанса да ештеңе өндіре алмай жатқан. Ақыры бірде сәті түсіп, ол былай деп үлгірді: «Күллі халық болып, қолға қару алып…» дей бергенде жұлдыз сөніп, әбден құлап түсті, ол айтып үлгіре алмай қалды. «Сонда мұның есептелгені ме, есептелмегені ме?» Новак: «Жоққа сенген заман-ай!» — деді де езу тартып күлді. Өстіп жатып ол жаңағы жас солдаттың өзіне қарағанын аңғарды.

	– Ұйқың келмей жатыр ма, балам?

	Жас солдат аса бір құпия жайды хабар еткендей, сыбырлай сөйлеп, мынаны сұрады:

	— Капрал мырза, жер бере ме?

	– Қайдағы жер?

	— Соғыстан кейін деймін… Соғысқа қатысқандарға.

	— Соғыстан кейін дейсің бе? Білмеймін. Ал тап сол кезінде бір көрлік жер тиюі мүмкін… Шырағым, сен оны неге сұрадың. Өзің кімсің, балам?

	— Мен Пишта Хорватпын. Карой төңірегіндегі Летенеден боламыз.

	Ол Летене деревнясын жұрттың бәрі білетіндей көріп, ешбір түсіндірмей айтты; ал Карой төңірегі өз меншігіндегі жер сияқты.

	— Жасың нешеде, балам?

	— Он жетідемін.

	— Онда сен бұған қалай келдің? Сені әскерге шақыру әлі ерте ғой.

	— Мен өзім тіленіп келдім.

	— Тіленіп келдім дейсің бе? Міне, қызық! — деп Новак күңк ете түсті.— Олай болса, Карон төңірегінде қоғамдық ойың бар ғой?

	— Онда нем бар!.. Жұрт айтуы бойынша, кімде-кім өз еркімен соғысқа барған болса, соғыс аяқталғаннан кейін сол жер алатын көрінеді… Міне, сол себепті мен үйден қашып шығып, отыз екінші Пешт полкіне келіп қосылдым. Жер беретіні рас па, капрал мырза?

	— Оны саған — кім айтты?

	— Дүкеншінің әйелі айтты.

	— Ол саған ғана солай деді ме?

	— Иә, маған ғана айтты.

	— Дүкеншінің әйелі сенің кімің еді,— деп сұрады Новак, сөйтті де жымиған күлкісін жасырмақ болды.

	— Капрал мырза оның несін сұрайсыз, бәрібір айтпаймын, — деді де бала Новактың құлағына сыбырлады. — Июльде дүкеншінің өзі Кароидың Шомодь деген бір жеріне кеткен болатын. Сонда маған оның әйелі айтқан-ды…

	Ал июльдің аяғында ол қайтып келген болар?

	— Сіз оны қайдан білесіз, — ден таңдана сұрады бала.

	— Балам, сен әрқашан да осындай аңқаусың ба?

	– Қандай дейсіз? — деп бала тағы сыбырлай сұрады.

	— Тап осындай есексің бе деймін, — деді де Новак қайта күлді.— Ол сайқал сені мықтап алдаған ғой, өйтіп-бүйтіп, кетірудің амалын тапқан, түсінбей жатырсың ба?

	— Түсінемін-ау, сондықтан да сізден сұрағаным ғой, капрал мырза. Мен түнде де осыны ойлап жатамын… Оп-оңай алдап жіберген екен… Енді мен не істеуім керек?

	— Пештте туыстарың бар ма?

	— Бар. Маришка дейтін қарындасым осында тұрады. Ол Юллей проспектінде қызмет істейді.

	— Онда Пишта, менің айтқандарымды оңдап тыңда. Бәлкім күндердің бір күнінде жер де аларсың. Бірақ ол дүкеншінің әйелі айтқандай жолмен болмайды, оған басқаша қимыл керек: Оны түбінде алсаң, тек өзің ғана аласың.

	— Мен бе?

	— Иә сен! Жалғыз сен ғана емес!.. Ал қазір жинал да, бұл жерден тайып тұр… Таң ата әлгі Маришка дейтін қарындасыңды іздеп тап, сөйт те оған жалын. Ол саған базардан кәдімгі жәй адамдар киетін киім сатып әперсін. Соны ки де, мынаны шұлғау етіп жырт… Қыстыгүні керек болады. Маришка үйлеріңе хат салсын да, сенің метрика қағаздарыңды сұратып алдырсын. Жасың әбден толғанша, сені мұнда ешкім іздемейді. Түсіндің бе? Әй Пишта-ай, бәрін бүлдірген өзің екенсің ғой!

	— Жиырма бірінші марш батальоны сапқа тұр! — деген бұйрық естілді.

	Тағы да оркестр ойнады, марш үні естілді.

	4

	«Иә, неше түрлі адам кездеседі…» — деп ойлады Новак. Сөйтті де ол қақ алдында тұрған еңгезердей Габор Чордашка қарады. Сұңғақ бойлы, кең иықты бұл мұжық Ходмезевашархейде тұрған екен, оның екі хольд жері мен бес баласы бар көрінеді. Жүріс-тұрысы, көз қарасы неге болса, соған күдіктенуі құдды бук ағашындай. Төңіректегі күллі ағаш жапырақ шығарғанда бук тіпті бүршік атпай, тұрып алмай ма? Сонда ол көктемнің түбін күтеді, күннің жылынғаны рас па, әлде өтірік пе? — деп «ойлайды». Мұның есесіне оның жапырағы да кеш түседі, төңіректегі басқа ағаш сидиып қалғанда, буктың «киімі» әлі өзінде болады. Тіпті январьға дейін көгеріп тұрады, әбден аяз соққанда жапырағы түседі. Мына Чордаш та тап сондай. Ойына бірдеңе келсе болғаны, айтқанынан қайтпайды, балталасаң да болмайды.

	Ол келгеннен бері бірнеше апта өтсе де, әлі ешкіммен сөйлеспеген болатын. Аузынан: «Жарайды!», «Жоқ», «Тыңдап тұрмын, капрал мырза» — дегеннен өзге ештеңе естілмейді Міне, енді келіп тілі шықты.

	— Капрал; мырза! Барлық социал-демократтарды түгел жинап, бір қапқа салсаңыз да, бірде бірі Андраш Ахимдей бола алмайды… Бұл ретте ол венгер шаруаларының қайраткері, ірі жер иеліктерін жұртқа бөліп беруді жақтаушы Андраш Ахимді еске алып тұрған болатын. Ол 1910 жылы байлардың қолынан қаза тапты.

	— Бәрі жабылып, бір кісіге тұрмағаны қалай? — деп сұрады Новак.

	– Өйткені, Ахим жұртқа жер бөліп бергісі келді… Сол үшін де оны «игі жақсылар» жер құштырды. Ол мына Доминичтей: «Ходмезевашархейдегі» жер қазушылар ұйымы қанша мүшелік жарна төледі?…» деп сұрамаған болар еді, Ол адам да мынау мал тәрізді.

	Баяғы Петерди көшесінде тұрған кездің өзінде-ақ Чордаш Новакқа соғыс жариялағаннан кейінгі алғашқы түннің деревняда қалай өткенін әңгімелеп берді. Бірақ ол мұны екі апта бойы үндемей жүріп, жұрттың «тамырын басып болғаннан кейін» айтқан-ды.

	— Кешке таман шайханада әңгіме-дүкен құрып отыр едік. Тілде тиек бар ма, сөз артынан сөз туып жатыр. Тек халық көкейіндегі «келешек өмір не болмақ, аяғы немен тынар екен» деген дағдарыс сыртқа теппей, түйткіл болып тұрып қалды. Осы мезетте не жетектеген нотариустың кіріп келмесі бар ма? Ол жан-жағына қарап, мынаны сұрады: «Не болған, өзі? Әй, халайық! Тыңдап отырсыңдар ма? Біреу-міреу өліп қалғаннан сау ма? Әлде біз мадьяр болудан қалғанбыз ба? Шарап әкел! — деді нотариус. — Өлсек те, ішіп өлейік!» — Бұдан соң ол ыдыс әкел деп сұрады. Оны әдемілеп тұрып, ортаға қойды да, ішіне шарап құйғызды. Соғыс басталғанына қуанып, мына ит ішсін, — дейді. Ал иті стол астына кіріп алып, шығар емес. Сол сәтте нотариус жүгіріп барып, итін сүйреп шығарды да, екі құлағынан ұстап тұмсығын шарапқа сұқты. «Іш, іш деген соң, әйтпесе қазір-ақ сеспей қатырамын!» — деп кіжінеді ол. Ит қыңсылап тұра қашты, бір-ақ шарапты ішкен жоқ. Одан соң нотариус бұзаудың бауырын алдырып жаңағы ыдысқа тұрады. Ит аузын салып жеп жатыр. Шарапқа қарайтын емес, бауырдың ішкілікке малынғанын сезбейді… Ақыры ит мас болып, ерсілі-қарсылы домалай бастады, одан кейін атып тұрып бір сілкінді де, аспанға қарап ұлыды. Нотариус бастапқыда әбден шегі қатқанша күлді. Сонсоң шайханада отырған мұжықтар да күле бастағанын көргенде мас итін тепкілеп, столдың астына тықты. «Қалай жігіттер, тағы ішесіңдер ме? — деді нотариус. — Әй, даяшы шарап әкел! Құй бәріне! Солай деуі-ақ мұң екен, нотариус шайханада жұрттың бәрін тегін суарып жатыр деген хабар бүкіл деревняға тарады. Ауыл кедейлері түгелдей шайханаға барды. Кейбіреулері шырт ұйқыда жатқан жерінен тұрып, асханаға көйлекшең, жүгірді. Мұншалықты тегін ішімдіктен құр қалуға болмайды ғой. Бір мұжық жалаңаяқ екен, іш киімшең жүр Ол осы тегін астың беріліп жатқанына сенерін де, сенбесін де білмейді. Кіріп келді де жұртпен амандасып, отыра кетті. Нотариус таққа мінген патшадай столдың үстіне шығып алыпты. Әлгі кісіге ол іше бер деп таяғын нұсқады. «Қонақ» басқа бір столдағы ыдысты жұлып алып, шөлмек тұрған жерге жүгірді де біреуін құшақтаған бойы отыра кетті. Біреу-міреу тартып алмас па екен деп, анда-санда жан-жағына қарап қояды. Сәлден соң: «Лайош Кошут бізге мұны әлі айтқан» деп әнге басты. Нотариустың күлкіге әбден қанғандағы сондай, бір мезгілде ол отырған столынан құлап түсе жаздады. Шайхананың іші әп сәтте ақ халыққа лық толды, тіпті ине шаншар жер жоқ. Гу-гулеген жұрт үйді басына көтеріп кеткелі отыр. Шіркін, осы бір түннің тамаша өткенін айтсаңшы. Мас болмаған жан жоқ. Шеттерінен әнші болын кетті. Өлең білмейтіндері құр бекер айқайлап отыр, даусы шықса болғаны. «Сербтерді тірідей қуырып жейміз!», деп әндетушілер де бар. Төңіректе не болып жатқанын әбден шатастырып: «Біздің сүйікті депутатымыз жасасын!» деп айқайлаушылар да болды. Тегі, бұлар депутат сайлау болып сондықтан жұртқа тегін шарап беріліп жатыр десе керек. Сонымен, жұрт таң ата төбелесіп тарады. Тіпті аяғын баса алмағандары әр жерде домалап жатыр. Манағы көйлек-дамбалшаң жалаңаяқ келген алғашқы кісі шөлмегін қолына ұстаған күйі терезеден далаға құлап түсіпті. Бізде соғыс осылай басталды, капрал мырза, Новак жолдас…

	5

	Бұлардың туған-туысқандары өздерінен елу-ақ метрдей қашықта тұр. Әзірге олар — біреудің әкесі, біреудің баласы, біреудің ағасы-інісі, біреудің күйеуі. Сәлден соң жүріп кетпек, қайда кететіндерін ешкім білмейді. Әзірге олар өздерін шығарып салуға келген жақын-туыстарының жүрегіне жара салғаннан басқа ештеңе бітіріп тұрған жоқ, бұдан кейін де олардың не бітірерін ешкім білмейді. Бәлкім, келмеске кететіндері де бар шығар. Осы бір көрініс тірі кісіні көміп жатқаннан бір айнымайды. Туған-туысқандары әскерге алынғандарға, ал вагонға тиелгендер туған-туысқандарына көз алмай қарап тұр. Бұлардың бір-біріне жәрдемдесер халі жоқ: атам заманнан бері солай болып келеді, қазір де солай болып тұр, болашақта да осылай бола бермек.

	Бір ыңғай сұр киім, бір түсті қалпақ киген соң осы солдаттар сырттан қараған былайша адамға бір-бірінен аумайтын сияқты, тек кейбіреуі бойшаң, кейбіреуі тапалдау келгенінен басқа бір-бірінен өзгешелігі жоқ сияқты. Бәрінің де арқасына таңған рюкзактары, иығына асынған мылтықтары бар; осы мылтықтардың ұңғысына салынған гүл шоқтары әлдеқашан-ақ семіп қалған аяқтарына қарасаң да бәрі бірдей, бәтеңке киген, обмоткалары бар. Бірақ бұлардың туысқандары әрқайсысы өз адамын сонау алыстан таниды. Өйткені көбінің бүкіл өмірі солармен өтіп келеді ғой. Әркім өзінің күйеуін, баласын немесе әкесін танымай қайтсін.

	— Мама!.. Әне, қараңызшы… Әне тұр…

	– Қайда?… Қайда дейсің?

	— Ана тудың қасында!.. Көріп тұрсыз ба?.. Папам тұр…

	— Тудың қасында дейсің бе?.. Құдай-ау, жасаған, өзің сақтай гөр, иә, иә, көріп тұрмын!.. Иығынан-ақ таныдым…

	— Эржи! Эржи. Бері қара, ұлыңды Көрші, Михай күліп тұр ғой.

	— Ойбай, құдай-ау! Мына көзі құрғыр не болған. Көре алмай тұрмын. Кәне, қайда тұр?.. Ә, менің Мишкам екен ғой… алтыным.

	— Петер! Петер!.. Ә, анда тұр екен ғой менің Петерім, айналайыным…

	Армия қолбасшылары үшін бір үлгімен киініп, осы тұрған солдаттар 32-ші Будапешт құрама полкының 21-ші марш батальоны болып табылады, ал батальон командир! үшінші — бірінші, екінші, үшінші және төртінші взводтар; ал олардың туған-туысқандарына осы қалын қол түгелдей өз адамдары, әрқайсысының аты бар, баяғы «айналайын Яношым», «қымбаттым Мишкам», «папам», «көзімнің қарашығындай Петерім», «айырылмас достым, жан сүйер күйеуім», «өлгенде көрген Фериім» тағысын тағылар…

	6

	Новактың әйелі бұл жерде жоқ еді. Ол жұмыс істей бастаған, сондықтан осы апта бойы ол кешкі сағат сегізден кейін келіп жүрген-ді. Таңертең әдеттегісіндей үй шаруасымен жүреді, ал түстен кейін сағат төрттен сегізге дейін «Сәуле» баспаханасында әртүрлі бумаларға адрес желімдейді; Новакты сыйлайтындар әйелін осында жұмысқа орналастырған болатын Кеше Терез балаларын ертіп, Петерди көшесінде тұрған Новакқа келіп кетті, бірақ онда батальонды қашан майданға жіберерін ешкім білмейтін. Терез бүгін де сағат тоғыздар шамасында сол жерге келеді, бірақ ерін таба алмайды. Қазір сағат алты жарым, ал сағат тоғызға дейін поезд солдаттарды Геделлеге жеткізеді.

	Доминич пен Пюнкешти бұдан бір апта бұрын үйлеріне кеткен. Оларға әскерден босатылғаны жайында қағаз келген. Кейін естілген хабарларға қарағанда, Пюнкешти әскерден қалатындардың тізіміне әлде қалай еніп кетіпті. «Біз соғыс министрлігінен тек өзімізге сенімді және ақылды қызметшілерімізді, тек чиновниктерді босатуға сұрағанымыз жайында әр кім әр түрлі әңгімелер таратып жүрмесін, — деп мәлімдеді Шниттер. — Пюнкешти кәсіподақтан жалақы алмайды, оның көзқарасы көп ретте біздікімен қабыса бермейді. Сондықтан ол осы тізімге енуге лайықты кісі. Егер біреу міреу әскерден босағандар тізімін сынай қалса біздің Пюнкештиді айтуымызға оңды болады. Мұндай жағдайда бір қарлығаштың өзі ақ жазды шығарып жіберуі мүмкін», — деп дәлелдеді Шниттер өз ұсынысын.

	Антал Франк бүгін ертемен кетті. Ол әскери наубайханаға алыныпты. «Егер азаматтық наубайханада жұмыс істей алса әскери наубайханада істей алады», — деп шешіпті бастықтар. Бұл әскери бақылау комиссиясының ұйғарымы, ол «өкпе ауруы болғандықтан, ешбір әскери қызметке жарамайды», — деген дәрігердің куәлігіне де қарамапты. Сөйтіп Антал Франк әскерге алынды. Мұнда ол, әрине ұзаққа бармайды. Өйткені әскери наубайханадағы жұмыс жай наубайханадағыдан екі сағат ұзақ, оның үстіне мұнда оған кәдімгі солдат сияқты он алты-ақ филлер жалақы төлейді.

	Күні кеше ғана Франк Новакпен бірге шіркеу алаңында жұрт қатарлы тұрған болатын. Мұнда олар әскери туға бата алу үшін әкелінген еді. Намазды епископ Прохазка оқыды.

	— Соғыс христиан дінімен сыйыспайды деу дұрыс емес, — деді Прохазка. — Қайта, соғыс дегеніміздің өзі христиан дінінің бір уағызы… Аспаннан қызыл қан жауып, оқ борайды, күллі адамзат алла тағаланың алдында тізе бүгіп, ауыр сыннан өтеді… Сіздердің туларыңызға бар батамды беремін… Осы тудың астына жиналған сіздерге Исус Христостың, ұлы мәртебелі Франц-Иосиф Біріншінің және менің рахымым жаусын… Жауға аяушылық болмасын.

	— Бір құдай қолдасын сендерді,— деп шіркеу хоры гүр ете түскенде қасиетті зәмзәм суы шашылды, бір шеті Новак пен Франкқа, алда тұрған жұрттың бәріне де тиді.

	— Бірінші рота, солға бұрыл, — деген команда естілді. Товар станциясының қақ алдынан. Бір, екі, үш, нық бас — дегенде бірінші рота шапшаң басып жүре берді.— Екінші рота, ілгері бас дегенде ол да әлгілердің ізімен кетті.— Бұдан соң үшінші рота, төртінші рота аттанды.

	Жұрттың бәрі вагонға қарай жүріп бара жатыр.

	– Қырық адам, алты ат, — деп күбірледі Новак.

	Вагонның есігінен төмен түсірілген ағаш сатымен солдаттар көтеріле бастады. Еденге жаңа шабылған жас шөп төселген екен. Жүрегі лүп-лүп еткен жұрт оның хош иісін де аңғарған жоқ.

	— Бойтар, Дембо, мұнда келіңдер! Бірге болайық!

	Сонымен, Новак, Бойтар, Дембо үшеуі аяқтарын сыртқа салбыратып, вагонның есік алдында отыра қалды. Есікке көлденең тартылған ағашқа сүйенген қалған солдаттар арттарында анталап тұр. Бұлардың туған-туысқандары вагонға қарай лап қойды. Олардың бет жүзін бір бірінен айырып болмайды. Дауыс шығара, бастады. Жұрттың у-шуы бірте-бірте тұтасып, жалпы айқайға ұласып кетті: «Янош! Янош! «Мишка, балам-ай, қайдасың?», «Папажаным» «Пе-е-етер!», «Ю-юльча-а- а!», Жігіттер, мұнда келіңдер!» «Фе-е-ери!», «Мама, мен мұндамын!», — деген айқайлар.

	Вагон қасындағы сапырылыс басылар емес. Өстіп тұрғанда аспанды бұлт басып, күн түнере бастады. Кейбір бұрыштарда жұрт бірін-бірі таныр емес. Оның үстіне күн кешкіріп бара жатқан еді. Аспан жарқ-жұрқ етіп, найзағай ойнағалы тұр. Ауа тымырсық, кісінің демі құриды. Тап осы мезетте біріне-бірі тіркелген вагондардың алдына келіп, бір әйел екі қолын аспанға көтерді» қос тізерлеп отыра қалды. Ол даусы қарлыға айқайлайды:

	— Жібермеймін ешқайда! Оны әкететін болса, мені де тастамасын! — деп өкіргенде дауысы жер жарады.

	Бұдан кейін не болғанын солдаттар көрген жоқ. Жиналған жұрттың өзі де теңіздей толқып, не болғанын білмей тұр, олардың көзіне вагон ішіндегі асынған мылтықтан өзге ештеңе көрінер емес. Әлгі әйел атып тұрды, топ жарып, вагонға қарай ұмтылды.

	— Жібермейміз! Бізді де ала кетіңдер!… Папа, үйге қайт! Янши!… Сен де үйге қайт!… Петер!… Фери!… Михай!… Кететін болсаңдар, бізді де ала кетіңдер!… Эржи! Балам! Ешқайда жібермейміз!…

	Солдаттардың мылтықтарын шөпке тастай беріп, далаға жүгіріп шықты. Вагон есігінен жерге тартылған ағаш көпір күрт-күрт етіп сына жаздады. Жан-жақтан сартылдаған етік, ойбайлаған әйел, күңіренген кемпір шал дауысы естіледі.

	Солдаттар жалпы жұртпен араласып кетті. Әйелдердің беті адам көргісіз. Сорғалаған жас, еңкілдеген шал мен боздаған кемпір… Әйелдер бірі қалмастан күйеулерін, балаларын, әкелерін құшақтап алған. Ал солдаттар жаңа ант беріп шыққан, не істерін білмей тұр, тек жан-жаққа қарай береді. Алда не боларын ешкім білмейді. Күллі перрон бірін бірі жаппай құшақтап, бірін-бірі шақырып, қол бұлғаған әбігерге айналды да кетті.

	Новак тез ойлап, бір тоқтамға келе қалды. Осы сәтте ол дауылдан үріккен малды жиыстырған шопан тәрізді еді. Әлгінде ғана ант тапсырған солдаттар соғысқа қарсы бірдеңе десе, дереу сотқа беріліп, табан аузында атылатынын ол жақсы біледі. Тіпті «Непсаваның» өзі неше түрлі құйтұрқы мақалалар жазып, «бүлікшілердің», Отанға опасыздық жасаушылардың дарға асылуын талап етеді. Бірақ әйелдерді, ешкімнің соттауға правосы жоқ. Оларға қол тигізе алмайды.

	— Байқаңдар, жігіттер! деп айқайлады Новак қызып алған жолдастарына. Ол Бойтар мен Дембоның қолын қысып, өзіне қарай тартты, ал Чардошқа ызалы көз тастады, бұл сәтте ол Чардочты қорқытайын деген жоқ, ескертпек болған. — Мен не істесем соны істеңдер! — деді де ол әлгілерді соңынан ертті, ал қасында тұрған әйелдерге: Соғысқа Иштван Тисса барсын! Кедей сорлыларға тимеңдер! Майданда өлетін болса, мырзалардың өздері өлсін! — деп сыбыр етті. Дембоға, Бойтар мен Чордашқа көзін қысып, Новак осыны басқаларға да жеткізіңдер, өздерің үндеуші болмаңдар — дегендей ым қақты.

	— Офицерлердің көзіне түсіп қалып жүрмеңдер? Түсіндіңдер ме?

	Олар бәрін ілезде-ақ түсінді. Қоштасқан болып, маңындағы әйелдердің құлағына сыбырлап жүр. Сәлден соң-ақ» «Әкемізді қайтарыңдар», «Біз күйеуімізді ешқайда жібермейміз!», «Онда бізді де ала кетіңдер!» — деген айқайға «Соғысқа Иштван Тисса барсын!», «Кедейлерге тимеңдер!» — деген дауыстар қосылды.

	Батальон командирі — подполковник жетіп келді. Жүк станциясында кезекшілікте тұрған солдаттар да жүгіріп келе жатыр. Полицейскийлерін ертіп, станция бастығы да келе қалды.

	— Немене? Не болды? Мыналар жынданған болар!

	— Жібермейміз ешкімді!… Бізді де алыңдар!… — деп ойбайлаған әйелдер өз кісісін құшақтап тұр. — Әке, үйге кайт… Балам, ешқайда барма!…

	— Вагонға мініңдер тез, поезд жүреді! — деді вокзалдың әскери коменданты.

	— Паровозға қарай жүгіріңдер! — деген манағы әйелдің дауысы тағы естілді.— Ешкімді жібермейміз!…

	Ондаған әйел жүгіріп барып, паровоздың алдына жатты. Осы бір сәтте паровоздың да есі шығып кеткен болар демін ішіне қатты тартып, пысылдай береді. Әйелдердің дауысы манағыдан да қатты шығады.

	Станция бастығы әскери комендантты оңаша шақырып алды. Полковник жасы келген саңырау адам еді. Ол бірін естіп, бірін естімей тұр, ал станция бастығы аузын қуларына тосып, дауысы қарлыққанша айқай салады. Полковник ештеңе түсінбей, бастыққа қарай береді, көзі сүттей аппақ. Ақыры ол бірдеңені түсінді де, ботқа жеп тұрған кісідей балпылдай бастады:

	— Дұрыс!… Дұ-р-ыс! — дегенде полковниктің түкірігі шашырап, даусының қайдан шыққаны белгісіз еді.

	Вокзалдан келген солдаттар екі-үш баспалдақтан шағын мінбе жасай қойды. Станция бастығы соның үстіне шығып, тұрды да, қолын сермеді:

	– Әйелдер! — деп айқайлады ол.

	Бірақ у-шу басылған жоқ. Сол сәтте не істерін білмей тұрған полковник батальонның барабаншылары мен сырнайшыларын шақыртып, оларға әскери жарлық берді. «Шабуылға шықсаң, найзаңды кезене шық! Түйрер болсаң, найзаңды мықтап ұста!», — дейді полковник. Машинист гуілдетіп, паровозының үнін шығарды. Кенеттен шыққан бұл ащы үн станция маңын, күллі төңіректі жаңғырықтырып жіберді. Бұл сәтте барлық солдаттар, сеңдей соғылысқан жұрт, әйелдер, бала-шаға мен шал-кемпір түгелдей ойбай салып, қатты сапырылысты. Олар тіпті вагонды төңкеріп тастарлықтай күш жинаған сияқты. Станция бастығы мінбенің үстінде тұрып, қолын ерсілі-қарсылы қайта сермеп: «Құдай үшін, сәл тынышталыңдаршы!» — деп айқайлады. Одан соң терезеден сығалап, жұртқа қараған паровоз машинисіне жұдырығын түйіп. ақырды. Жаңағы сырнайшылар мен барабаншылар кілт тоқтай қалды, паровоздың гуілі де басылды. Жұрт «не болып қалды дегендей құлақ түрді. Мінбеде тұрған станция бастығы қайтадан қолын сермей бастады, ол жалпы халайыққа өте маңызды бірдеме айтқалы тұрған сияқты. Жұрттың бәрі оның не дерін естігісі келіп, жым жырт бола қалды.

	– Әйелдер! — деп бастады станция бастығы. — Осы «станцияның әскери коменданты сіздердің тілектеріңізді орындайды. Біз мына солдаттарды шығарып салғысы келген туған-туысқандарына жеке поезд береміз. Ол анда үшінші жолда дайындалып жатыр. Сіздер соған мініп, солдаттарды шекараға дейін шығарып салуларыңызға болады. Әрлі берлі жүру тегін. Әскери командованиесі тамақ тауып беретін болды. Вагонға тез барып мінбесеңдер үлгере алмай қалуларыңыз мүмкін.

	Жұрттың бәрі әлгі бастық нұсқаған жаққа қарай лап қойды шал-кемпір, әйел, балалар поездан қалып қоймауға, жұрттан бұрын барып, ыңғайлы орын алуға асықты. Жаңа ғана солдаттарды құшақтап, ешқайда жібермейміз деп тұрған жұрт енді қоштасып сүйісіп қалуды да, ұмытып кетті. Олар бір жаққа қарай жөңкіле жөнелді. Тұрған орындарында қалып қойған солдаттар не істерін білмей, жүгіріп бара жатқан туған-туысқандарына қарайды. Новак шыдай алмай, венгерше боқтап салды. Дембо да сөйтті, бірақ ол румынша боқтады. Батальон оркестрі «Сапқа тізіл» күйін орындады. Жан-жақтан тағы да командалар естіле бастады:

	— Тік тұр! Кері бұрыл!

	Батальон түгел вагондарына мінді. Осы сәтте жүк станциясының қызметшілері есікке тірелген ағаш сатыларды жұлып алды. Ысқырық берілді де, поезд орнынан жылжыды. Солдаттар мінген әскери эшалонның қызыл вагондары офицерлердің вагондары бірінен соң бірі тіркеліп, сықыр-сықыр етіп доңғалақтарын сартылдата жолға аттанды.

	Поезд Кебанеге келгенде ымырт жабылып, қас қарайған еді. Жаңбыр жауып тұр. Сығырайған көше шамдарынан қала шетінің қара көлеңке үйлері әрең көрінеді. Анда-санда әлде нендей бір күркелер, темір, жол бойының аспа шамды бағаналары қалып барады. Вагондардың доңғалақтары кәдімгі, үйреншікті әніне басып келеді.

	– Әй, достым, артыңа қарашы, жаңағы поезд келе жатқан жоқ па екен? — деп сұрады вагон ішіндегі есікте тұрған солдаттан.

	— Ешқандай поезд көріп тұрғаным жоқ.

	– Өзім де солай деп ойлаған едім… — деді жаңағы кісі. Осы кезде вагон іші гу-гу етіп, Будапешті балағаттаушылар көбейді.

	— Сорлы қатындар-ай, мына жауында бүрсең қағып, күтіп тұр-ау…

	— Аман болса жарар еді.

	— Аман болса дейсің бе, — деп сұрады біреу. Бұдан соң тағы да жаппай балағат басталды.

	Ракошкерестур… Пецел… Ишасег… Поезд ақырындап барып тоқтады. Станцияда тірі жан жоқ. Сығырайған вокзал шамдарының жарығы вагондарға жетер-жетпесте үзіліп тұрғандай. Жан-жақ тастай қараңғы әрі жым-жырт. Баяғы оркестр де, «уралаған» айқай да жоқ. Вокзал ауласындағы бақтың ағаштары ғана сылдырайды, желмен бейне бір тайталасып тұрған тәрізді. Жел қатты соққанда бастары жерге жеткенше иіледі де, қайта көтеріледі. Вагондағы солдаттар ұйықтап жатыр. Шөп төселген еденде жатқан винтовкалардың ұңғысына тығылған баяғы гүлдер әбден семіп, әр жерде домалап жатыр. Есіктің жақтауына басын сүйеген Новак вагонның дәл кіре берісінде отыр. Ол бәтеңкесі су болып қалмауы үшін аяғын ішке тығып алған. Осы отырғанда Будапешт жағына қарай үнсіз көз салады.

	Ал Будапеште бұл солдаттардың туған-туысқандары лық тола мінген поезд Дунайдың арғы жағына өткен, ол қазір Иожеф жүк станциясынан Келенфельдке барған болатын. «Жандары жәй тапқанша ерсілі-қарсылы жүргізе беріңдер!» — деген болатын бастықтар. Солдаттардың семьялары мінген осы поезд қазіргі күнде Будапештен он шақырым алыста тұр. Вагондардан от көрінбейді, поезд тоқтағалы үш сағат болып қалған. Мұны сүйреп келген паровоз әлде қашан-ақ өз жөнімен кеткен болатын. Ақыры теміржолшы қолына фонарь ұстап, вагондарды аралай бастады: балалар ұйықтап жатыр, әбден шаршап, не істерін білмей отырған әйелдер қайдағы бір алысқа, телміре қарайды,

	– Үйлеріңе қайтыңдар, енді отыратын ештеңе жоқ,— деді әлгі қарт теміржолшы қол шамын басынан асыра жоғары көтеріп. — Күн тым кешкіріп кетті… Трамвайда тоқтап қалған болар…

	7

	Петерди көшесінде, күндіз жолдастарымен бірге Новак болған жерде қазір екі әйел тұр. Бұлар Чордаштың әйелі мен Новактың әйелі еді. Чордаштың әйелі жүгіре басып, осы көшені екі рет аралап шықты.

	— Менің жан сүйерімді көрмедіңіздер ме, — деп сұрайды ол кез-келген адамнан.

	— Оныңыздың аты кім еді,— деп сұрайды солдаттар бірінен соң бірі сөз жарыстырып.

	— Габор Чордаш.

	— Түстен кейін кетіп қалған.

	— Кетіп қалған деп сыбыр етті де шаруа әйел Терезге қарады; ол күйеуінің жүріп кеткенін осыдан сол ғана бұрын естіп тұрған еді.— Сіздің кісіңізде жоқ па… — деп сұрады Чордаш апай, сөйтті де ол басын шайқап, теріс қарады. көзінен жас парлай ағып тұрғанын сезер емес.

	— Біздікі де кетіп қалыпты, — деді реңсіз жауап қатты Терез.

	— Ертерек келе алмағанымды-ай… Билет дегенің сонша қымбат емес пе?… Ал Ходмезевашарфейге дейін жол алыс қой… Құрбысының соңғы сөзін естіп, Новактың әйелі селк ете түсті.

	– Қайда түнемексіз?

	— Білмеймін… Сүйіктім кетіп қалыпты… Жолына азық та бере алмай қалдым… Кетіп қалды-ау жаным, — деп қайталай берді әлгі жылап тұрған шаруа әйел.

	— Сіздің пойызыңыз қашан кері қайтады?

	— Ертең таңертең.

	Терез Чордаш апайды үйіне шақырды.

	Бұлар Магдолна көшесіндегі пәтерге келді. Кіші Дердь Новак пен Манси Новак ұйықтап жатқан болатын. Екі әйел ас үйдегі керосин шамының қасына барып жайғасты. Чордаштың әйелі қолындағы дорбасының аузын шешіп, нан мен май алды.

	— Алыңыз, қарағым… Қайғырсаң да, қайғырмасаң да енді одан бізге келіп кетер ештеңе жоқ.

	Терез аузына ас сала алмады. Чордаш апай да ештеңе татқан жоқ. Сөйтіп екеуі ұзақ уақыт үнсіз отырды. Терез қонақ әйелге осы ас үйге төсек салды. Чордаш апайдың: «әкетіп қалды-ау, менің сүйіктім…» деген сыбыры көпке дейін естіліп тұрды. Бұдан кейін одан үн шыққан жоқ.

	Терез шамды үрлеп сөндірді. «Керосин қымбат тұрады… Ал Дюри болса енді сенбі күні кешке жалақысын әкеліп бермейді… Тек қана поручиктер, капитандар, одан жоғарылар, тіпті корольдің өзіне дейінгілер ғана жалақы алады. Бұлар енді соғыстан бұрынғысынан да көп табады… Мұның үстіне оларға соғыс жәрдемі де төленеді… Ал Дюри ештеңе алмайды. Оны былай қойғанда, жарақаттанып келуі де мүмкін… қолсыз, аяқсыз да қайтуы ықтимал… тіпті мүлде келмей кетуі де мүмкін… сонда бір жерде жерлене салар. Сонда ол не үшін кетті. Ана Чордаш та неге кетті. Оларға жәбір көрсеткен кім.

	Терезді осындай бір ойлар билеп алды.

	Үй-іші тым-тырыс. Тек анда-санда ғана қора сыпырушыға қағылған қоныраудың үні естіледі. Ол шәркесін сүйрете басып, кіреберіс есікке қарай жүреді. Онан соң есік ашылады. Осы бір сәтте жүріп келе жатқан төрт аяқтың тырсылы естілсе, кейіннен екі аяқтың ғана дыбысы естіледі, бұл — үй сыпырушының үйіне кеткені; ал енді бір екі аяқ басқышпен жоғары көтеріледі де, тарс-тұрс еткізіп ұзын коридорға шығады, онан соң есік ашылады да қайта жабылады. Келген кісі үйіне кіргеннен кейін аула қайта тынышталады.

	Басын ас үйдегі столға сүйей отырып, Терез қалғып кетті. Сөйтіп отырып ол түс көрді. Жігіт күніндегісіндей жап-жас күйеуі артында тұр екен; Терез оны көріп отырған жоқ, бірақ артындағы Дюри екенін сезеді; ол Терезді мойнынан сипағанда қолының ыстығы тұла бойына дарығандай. Бұл сәтте әйел селк ете түседі.

	– Қарағым, жатыңыз, бүйтіп отырған ұйқы болмайды.

	Терез қайдағы бір тұманды қақ жарып, көйлекшең болғанымен жалаңаяқ келе жатқан әйелді көрді. Оның сыртында Чордаш апай тұрған тәрізді.





БӨЛІМ 3. АПЫР-АЙ, МЫНА ЖЕЛДІҢ ЖҮЙТКУІН-АЙ!




	БІРІНШІ ТАРАУ

	Мұнан біз музыка шығару үшін композитордың да талай жүруіне тура келетінін, кейде симфонияның өзі де ұзақ болатынын білеміз.

	1

	Мартон Хорански көшесіне бұрылысымен-ақ нелер тамаша үйлерді көрді. Ол күнге көзі ұялып қарай алмай, әлгі үйлерге қабағының астынан, сығырайып қана көз салады. Бала анда-санда әлде бірдеңелерді ысқырып, өзінше бір әуен тартқандай болады, кей үйлердің қабырғаларын шертіп, бейне бір музыка аспабын сөйлеткендей сезінеді. Хорански көшесінде ерсілі-қарсылы сапырылысып жатқан адам жоқ, өтіп бара жатқандар сирек кездеседі. Ойнап жүрген балалар да аз, жан-жақ үнсіз мүлгіп тұр. Мартонға қарсы келе жатқан әйелдер анда-санда кездеседі, олардың басында құя қағары жалпақ қалпақтары бар, дүкен аралап, үйлеріне қайтып келе жатқан адамдар. Бұлардың соңынан ерген қызметшілері әр түрлі дорба, тор-сөмкелер ұстаған, оның ішінен қызыл сәбіз, жасыл қияр, қара, көк өрік, сырты майда персиктер көріне. Әйелдердің қолына ұстаған әлгі дорбалары да сәнді.

	Мартон осы үйлердің терезелерінің қасынан өтіп бара жатып, олардың кіршіксіз таза шынысына көз салады, шетінен күнге шағылысып тұр, сонда да бұлар Мартонға әдеттегіден тыс, өзгеше көрінеді, тіпті бөтен қаланікі тәрізді.

	Зәулім биік үйлердің тай шаптырым, кеп-кең кіреберіc есіктеріне жылтыр жез тұтқа орнатылған. Мартон осылардың бәрін көрсе де, аңдамай келе жатқан тәрізді, ішінде әлде нендей бір әуен ойнайды, әр үйдің қабырғасын саусағымен бір тоқылдатып келеді, өстіп енді бір үйдің маңынан өте бергенде, ол кіршіксіз таза ақ жібек көйлекті қыздың қоңырау соғып тұрғанын көрді. Қыздың қолтығында парусинмен қапталған теннис ракетасы бар екен. Оның жасы Мартонмен шамалас, бірақ сонда да ол Мартонға қараған жоқ, тек есіктің ашылуын ғана күтті. Бұдан соң ол кіре берістегі ашылған есікке қарай жүгіре басып, ішке кіріп кетті, Мартон оның аяғындағы жібек ұйығының жылт еткенін ғана көріп қалды. Есік сарт етпей, жай ғана жабылды, оның тұтқасы қайтадан орнына келіп, күнмен шағылысып тұра берді.

	Фицектер тұратын Нефелейч көшесінде күндіз кіре-беріс есіктерге құлып салынбайды, мұндағы үйлердің тұрғындары бірі кіріп, бірі шығып жатады. Есік жапқан ешкім болмайды. Қыздардың да аяғынан жібек ұйық көрген емес, теннис ракетасын ұстаған да кездеспейді. Мұнда бір үйдің өзінде-ақ бүкіл Хорански көшесіндегіден әлдеқайда көп адам тұрады.

	Мартон бір кезде тұнжырай бастады. Көңілінің бүйтіп ауытқи қалғанын ол өзі де аңдамады. Мартонға ән әуені өзгерген тәрізденді. Манадан бері өрге басып келе жатқан күй бірін-бірі қуалай отырып, енді төмен түсе бастады. Училищеге барғысы келген Мартон мейрамда киетін киімін киіп, аяғына қызылмен көмкерілген шұлығын киіп алды. Мұны шешесі көптен бері көрсетпей, осындай бір күнге сақтап келген еді. Бірақ ол бәтеңкесін тазаламақ болып, орындыққа аяғын сала бергенде ойына кенеттен басқа бірдеңе түсті; дәлірек айтқанда, бойын араның ызыңындай бірдеңе билеп, жан-жақ гуілдеп кеткен тәрізденді.

	Ол Нефелейч көшесіне шықты, күн жарқырап тұр. Мартонның көзі ұялып, ол кірпігін қайта сығырайтты. «Жарқыра, күн жарқыра, сүйікті, құдіретті күн», — деген сөздер бірінен соң бірі лек-легімен ағыла бастады. Бастапқыда ол ешбір сөзсіз арияларды құрастырып, бүтіндей бір әуен шығарып келе жатқан болатын. Ал енді бір сәтте күй тасқындай келе кемерінен асып төгіле бастаған шақта бала әннің сөзсіз тартылып жатқанына қарамады. Ол ойына келген дыбыстарды біріне-бірін жалғап, тіркестіріп берді, құрастыра берді. Сәлден соң ол бір-бірімен ешбір байланысы жоқ жай сөздерді жинап, келе жатқандай болды: «Көктем, көктем. Күн сәулесі! Нұрлы көктем… көктем мен жаз… Самал жел… беттен сипайды… Жан рахаты… Махаббат нұры». Бұдан соң басқа сөздермен өзге ұйқастар көңілге оралды. Ол мүлде биіктен, жоғарыдан бастап, әнін бірте-бірте төмендеткендей; бастапқы әуенге кейінгісі жалғасып жатыр: «Қайнаған өмір, Жадыраған жаз! Махаббат шағы!» Бұдан соң ән дірілдеп барып, төмен тартты да, боз торғайдай шырылдап тұрып алды. Сөзбен ән дәнекері үзілер емес, біріне-бірі жалғасып жатыр: «Арман… арман… Көптен күткен күз келді, күн нұры сөнер емес, жарқырап тұр, жан дүниеге қымбат күн…» Осылайша ән шарықтап, қарлығаштай қанат қағып, қалықтап берді. Ол желге қарсы ұшады, ауа толқынымен бірге ілесіп, ілгері зулайды, кенеттен аспанға көтеріліп, одан соң лақтырған тастай төмен құлай жаздап, қанатымен жер сыза қайта көтеріледі. Әне, ол үйден асып бұлтқа жетіп, онан да әрі көтеріліп барады.

	Мартонның бетіне қызыл шырай кірді. Бала екі бетінің дуылдап бара жатқанын сезді де, кірпігін жаба қойды. Тап бүгін, бетін күнге сүйгізіп, желменен қосыла ән салып тұрған еді: «Арман… көктем… арман…»

	Хорански көшесіне келгенде ән тыныстап, саябырлай бастады. Бұдан соң ол кібіртіктеп, онан әрі баспай қойды. Бұл тұста Мартон тоқыраған жоқ, қайта оған жаңа ойлар келіп, есіне жаңа сөздер түсті: «О, қайғы, уайым!.. манағы арман қайда? Қайда кеттің, арман?

	…Міне, енді Мартон реалдық училищенің вестибюлінде тұрып, онда ілінген құлақтандыруға таңдана қарайды. Қара тақтайға былай деп жазылған екен:

	«Біздің училищеміздің, бірсыпыра мұғалімдері өздерінің патриоттық борыштарын орындау үшін майданға кеткендіктен, сентябрьде оқу болмайды. Мен оқушы жастарды, ең алдымен жоғары кластағыларды ұлы оқиғаларым лайық болуға, осы бір каникул кезінде міндетті оқу материалын оңдап игеруге, сөйтіп ешбір қиындыққа қарамастан, онан әрі оқи беруге шақырамын. Оқу жылының басталатын мерзімін біз қосымша хабарлаймыз.

	Будапешт, 1914 жылғы 8 сентябрь.

	Доктор Кеавер Роман, реалдық училищенің директоры».

	«Ксавер, — деп қайталады Мартон, сөйтті де оның көңілі жабырқап жүре берді.— Ксавер деген қызық ат екен».

	Бала вестибюлдің мәрмәр колонналары арасында жападан-жалғыз тұрып, жан-жағына қарайды. Үй-іші тым-тырыс, ешбір үн естілмейді. Әдетте ерсілі-қарсылы жүгірген балалардан тыным көрмейсің. Мәрмәр саты бос тұр, енді оның ешкімге керегі жоқ сияқты.

	Мартон далаға шықты да Буйовский көшесіндегі өзі оқыған бұрынғы реалдық училищені есіне түсірді. Бұдан төрт жыл бұрын әкесі әзін соған берген болатын, ал ол оқуға не бәрі бірнеше ай ғана шыдады; ол өзінің училищеден шығарылғанын естігенде қуанғанын айтсаңшы. Тіпті алақайлап, бұдан былай қарай сол Буйовский көшесіне бармайтынына қуанды. Мұндағы балалар да мүлде өзгеше болатын. Олар сабақ арасындағы үзілісте тамақтарын аппақ қағазға орап әкелетін. Тап сондай нандары да аппақ болатын, оның үстінде қақ жарылған жұмыртқалары жатушы еді. Олардың тамағында майы жоқ ветчина, сардина балықтар, майға қуырылған басқа да тағамдар болатын. Мұны әкелетін балалар әрқайсысы өзінің тамағын жеп, басқа біреудікіне қарай отырды. Түгін қалдырмай, қиқымына дейін жеп қоюшы еді, ешкімді кел деп шақырып көрген емес. Бұдан соң әлгі балалар жаңағы ақ қағазға қолдарын сүртіп, көң-қоқыр тастайтын корзинаға апарып салатын. Олар осы қимылдарын ерекше бір салтанатпен нақышына келтіре жасайтын еді. Ондағылардың, Буйовский көшесіндегі реалдық училищеде оқитындардың әңгімесі Мартондікіндей емес, басқаша, киімдері де өзгеше еді. Балалар бірін-бірі әлі «мырза» дей қоймағанымен, бір-біріне «сіз» деп сөйлесетін, осы он-он бір жастағылардың кейбіреулері тіпті крахмалмен қатырған жаға киіп, галстук тағатын. Көпшілігінің аяғындағы сары туфлилері жылт-жылт етіп, бау орнына тоға бас тағатын. Бұлардың, Мартон жағының бастауыш мектебіндегі балалардың аяғында туфли, оның үстіне тоға бас таққан туфли мүлде болмайтын. Бұл балалар ондай киімді білмейтін. Қаланың шет аймақтарында мұндай туфлиді қыздар киіп мейрамдарда жылтырап шығатын.

	Бұл балалар, әрине, еппен болса да, бір-бірінің әкелерін де сұрасып алатын. Олар мұны әдетте кейінге қалдырмай, үй ішінің табысын, пәтерінің, үлкен-кішілігін білісетін. Біреуінің әкесі үй қожасы, екінші біреуінікі — фабрикант, үшіншісінікі — дәрігер, адвокат, төртіншісінікі — саудагер… «Фехеридің әкесі, — деп түсіндірді Мартон, — биржа қызметкері еді», Мартон бұл «биржа қызметкері» дегеннің нендей мамандық екенін осы күнге дейін білмейді. Фехери бес бөлмелі пәтерде тұрады. Он бір жасар баланың өз бөлмесі, онда қойылған аппақ жиһазы, былайша айтқанда балаларға арналған қымбат үй мүлкі болатын. Ол Мартонның бүкіл семьясы тұратын бөлмеден ешбір кіші емес еді. Ал Мартондарда сегіз жан бар ғой. Фехери үйінде жалдамалы аспаз, үй күтуші қыз, губернантка болатын. Мартон реалдық училищеден шығарылған күні Фехеридің шешесі оны қонақ күтетін бөлмеге шақырды. Онда рояль, аспанға асылған үлкен люстра, май шамға ұқсайтын әдемі электр шамдары бар екен. Стол үстіне қып-қызыл плюш дастарқан жабылған.

	Әдемі күлетін Фехери ханым Мартонды тап осы люстраның астындағы стол басына отырғызды, шам жаққанда екеуі де аппақ нұрға бөленгендей еді. Ханым әр түрлі жайларды әңгімелеп Мартоннан әкесінің кім екенін, пәтерлерінің қандайын, неше баласы барын, оның қайда оқитыны, үйлерінде қызметшісі бар-жоғын сұрап алды. «Менің әкем етікші болған; жазды күні кофехана жалдап алатын; қазіргі күнде даяшы, біз Бетлен көшесінде бір бөлмелі пәтерде тұрамыз; алты баламыз; үлкен ағам литографтар даярлайтын оқуда; бізде ешқандай үй қызметшісі болып көрген емес». Фехери ханым баланың жауабын тыңдай отырып, өзінше бір ризалық білдіргендей, әдемі күлгенімен, анда-санда басын шайқап қояды. Бұл бөлмеден шығып, балалар бөлмесіне барарда Мартон әлгі кісінің бірдеңеге риза еместігін сезгендей болды.

	Келесі күні ол әдеттегісінше жүгіре басып, досына келгенде, Фехери ханым Мартонды ауыз үйде қарсы алды. Сөйтіп, оған енді келе берме, біздің баланың қолы тимейді— дегенді антты «Дос болғысы келмейтін болар, деп сыбырлады Мартон көшесіне шығып, ол осы тұста көзімен жас шығып кеткенін де аңдамай қалды. — Біз екеуміз бірігіп, пьеса едік, сонда бір-бірімізбен өмірлік дос боламыз деп анттасқанымыз қайда? Ол осының бәрін бір күнде ақ ұмытып кеткен ме? Біз тіпті ұрысқанда да жоқпыз ғой…» Келесі күні түс кезінде Мартон! өзінің досын көшеде, мектептен келе жатқанда тосып тұрып жолықты, сөйтіп ол одан: «Не болып қалды?» — деп сұрады. Фехери жымия жауап берді: «Жай, әшейін. Ештеңе де болған жоқ. Сен болсаң, бастауыш мектепке барып жүрсің, сенің әкеңнің реалдық училищеге төлейтін ақшасы жоқ». Мартон онда тұрған ештеңе жоқ, бұлар «өмірлік дос» болған, ал мынау барып тұрған «сатқындық», одан ештеңе шықпады, Фехеридің мұны тыңдағысы да келмеді. «Әрине, ол… солай ғой…» — деп жауап берді ол. «Онда неге бүйтесің?» — деп бір жағы ренжи, екінші жағы қыза сұрады Мартон. Фехери оған жауап берген жоқ, тек қана әлгі айтқанын сыпайылап қайтадан айтты да, аяғындағы туфлиіне қарап тұра берді: «Сен бастауыш мектепке барып жүрсің, ал мен реалдық училищеде оқимын, мамам сенімен дос болуыма рұқсат өтінеді». — «Ойлан! — деді жыламсыраған Мартон. — Кейін өкініп қалып жүрме! Егер мен қазір осы жерде сенімен қоштасып кетсем, ол мәңгілік қоштасқаным болады; онан соң қанша жалынсақ да, мен саған қайтып келмен. Одан да үйде болмаса, осы жерде, көшеде кездесіп жүрейік». Фехери Мартонға қолын созып, «сау бол», — деді. Оның бұл қол алысып Мартон жаңылыс түсінді, ол досын көндірдім деп ойлады; Фехери «мәңгібақи көрмей кетемін» дегенінен қорыққан болар деп түйді. «Жарайды! Қысқасын айтқанда, ертең тап осы жерде, көшеде кездесетін болайық», — деді қуана сөйлеген Мартон. Фехери де күліп, қолын қайта қысты да, үндеместен кіреберіс есікке сүнгіп кетті.

	Келесі күні Мартон айтылмыш жерге келгенімен, Фехери онда болмады. Сондықтан Мартон оның үйіне баруды ойлап, сатымен жоғары көтерілді де, есіктің қоңырауын соғуға батылы бармады. Бұл тұрғанда ол қоңырауды соғуын соққанымен, Фехеридің шешесі шығып, мұны ауыз үйге де кіргізбеген тәрізді. «Біздің бала үйде, бірақ оның бұдан былай сенімен жолығуға қолы тимейді», — деп сыпайыгершілік білдіре сөйледі ол кісі. Осы тұста Мартонға әлгі кісінің қасында тұрған үй қызметшісі де бәрін түсініп, теріс айналды да, «Сіздің құрметіңізге», — деп ізет етті.

	Содан бері төрт жыл өтті. Мартон болған оқиғаға қатты қайғырып, көпке дейін сабасына түспей жүрді. Қазіргі күнде оның есінде бұлдыраған бірдеңелер ғана қалған. Ол енді бар кінәні өзінің досы Имре Фехериге емес, оның шешесіне аударып алған.

	Нефелейч көшесінің немесе осы төңіректегі басқа жерлердің балалары бір-бірімен ренжіскенде у-шу болып ұрсысын, бір-біріне әлде нендей сөз айтысып тарайтын. «Аулақ жүр. Мен сенімен енді ойнамаймын. Одан да мұрныңды сүрт», дегендер есітіліп жататын. Кей реттерде іс насырға шауып, балалар бір-бірімен төбелесіп те қайтатын. Бірақ екі-үш күн өткен соң олар бір-бірімен қайта табысып, бұрынғының бәрін тез-ақ ұмытып кететін болғанын, бір-біріне неліктен ренжігенін айтпайтын. Тек қана олардың қайта ойнап, әр нәрсені сөйлесіп, басқа көшедегі балаларға қарсы «жорыққа шығып жүретін» Ойыны жарасқанда олар болған оқиғалармен қатар, табан аузында ойына келген басқа бірдеңелерді де сөз ете беретін. Бүкіл кеше, барлық аула, кез-келген алан, сатылардың асты-үсті балаға лық толып, ойын қызып, бала дауысы алыстан естілетін, «мәңгі бақи достар» өстіп, келесі жанжалға дейін ойнай беретін.

	Ал Фехери мен екеуі бір-біріне ешуақытта жаман сөз айтысып көрген жоқ, бала да, оның шешесі де, үй күтуші қыз да қашан да күле қарайтын. Олар мұны солай күліп тұрып-ақ, қуып шығарды.

	«Бұл училищенің балалары қандай болар екен?» — деп ойлады Мартон. «Бәлкім, Фехеридей болар!» Өзі келген қалалық училищенің балалары одан мүлде өзгеше болатын. Мәселен, Петер Чикидің әкесі тігінші болған сияқты, о кісі әлі де тірі, ал шешесі әлі күнге дейін іс тігеді; бұлар осы табыспен күн көреді. Петер Чики тым жақсы бала. Кейде біреу-міреу оның сурет салуына кедергі жасайтын болса, тарпа бас салатыны да бар, бірақ осы күнге дейін ешкімге арамдық жасап көрген жоқ, тірі жанды жәбірлемейді. Ал өзінде ерен күш бар, тіпті екі бірдей баланы партасымен қоса көтеріп кеткендей. Лайош Балоганың әкесі шаштараз, ал Лайоштың өзі өлең жазады; ол не айтсаң да алдымен айбат шегіп, қарсылық көрсетіп алады, бірақ достықты қасиетті нәрсе деп есептейді. Ал Тибор Фечке достың досы, одан жақсы бала жоқ сияқты. Мартон не айтса, соған көне салады. Жалпы алғанда, ол басқа біреудің сөзін теріске шығарын көрген емес. Осы себепті онымен ақылдасып жатудың да қажеті жоқ, өйткені Мартон Тибордың не дейтінін күні бұрын біледі. Ал Геза Мартонфи — Фифка Арлан ше? Оның әкесі мен шешесі жасанды гүл істейді. Басқа да әр түрлі шаруамен айналысады… Осы балалардың ішіндегі ең дәулеттісі— шваб Рихард Кюне. Кальвария алаңында бұлардың шұжық жасайтын шеберханасы бар… Мартон Фицек пен оның достарына бұдан асқан байлық жоқ тәрізді. Безеу бет Рихард бұлардан бірер көйлекті бұрын тоздырған, ол күн сайын мектепке келгенде шұжық пен колбаса әкелетін. Егер біреу-міреу одан тамақ сұрай қалса, Рихард сәл ойланып, сонан соң барып қана беретін, бірақ көп бермеуші еді. Жалпы алғанда, ол топас, сондықтан балалар оның әлгі «колбаса байлығына» көп мән бере қоймайтын. Рихард класс сайын дерлік екі жылдан оқып келеді. Қазір де ол он жетіге келді, сонда да қалалық училищенің төртінші класында жүр. Тәуір оқушылардың бірі, мәселен, Мартон үйлеріне келсе оның әке-шешесі әбден қуанып қалатын.

	Былайша айтқанда, ежелден таныс жағдай, көптен бері көз алғы болып қалған балалардың әке-шешелері, ертеден таныс пәтерлер, көбінесе бір бөлме мен ас үй, ығы-жығы бала, Фицектердің жағдайындай. Қай үйге барсаң да жаңа жуған кір, асылып жатқан тамақ, кір сабын иісі аңқып тұрады; бұлардың мүлкі де бірдей, ал кейбіреулерінікі сәл төмендеу немесе Рихард үйіндегідей сәл тәуірлеу болса, бәрібір көзге көрінбейтін еді. Рихардтың бөлмесінде керосин шамының орнына, электр шамы жанып тұрады. — бар айырмасы осы ғана. Оның есесіне үйіне бара қалсаң, Рихард газетке салып шұжық әкеледі де, столдың үстіне қойып, балаларға ал-ал деумен болады; нанды қасапшының сала қарыс пышағымен турайды, соның өзінде ветчина тілген шұжықтардай, қашан да түрегеп тұрады. Әкесі мен шешесі біреу-міреу келе қалса, шеберханадан тұп-тура бөлмеге кіретін; алдарында май-май алжапқышы болатын да, табалдырықта тұрып балалармен амандасатын. Бұлардың бәрі — әке-шешесі, Рихардтың өзі, оның қарындасы сеп-семіз болатын. Беттері әбден толып, иісін тұрған помидордай болатын да, күнде таңертең шошқа майын жаққандай жылт-жылт ететін.

	«Фифкаға барып келейінші,— деді Мартон. — Сабақ басталуына әлі көп бар, сондықтан бұл уақытты бірдеңеге пайдалану керек қой… Иә… Фифка Арланға баралық.» Бұл ойға келгенде Мартон көңілденіп, іші жылып қоя берді.

	2

	Мартонның көңіл-күйі қашан да тез өзгеретін, он бес жасында ол апрель күніндей біресе түнеріп, біресе жадырап тұратын. «Жарқыра күн, тамаша күн, жарық күн!..»

	Көп сөйлеуді сүймейтін Фифка Арлан Мартоннан бірақ жас үлкен бірақ ол өзін кемі он жас үлкендей сезінетін. Сондықтан да болар, ол Мартонға өте ұнап, оның достық көңіліне ие болды. Нендей бірдеңені білгісі келсе, Мартон соған баратын. Күн ыстығында адам көлеңке жаққа шығуды қандай жаны сүйсе, Фифкаға барып, өзінің әлденендей бір жаңа ойларын, жоспарларын айтуды Мартон да сондай тәуір көретін. Ал жоспар дегеніңіз онда күн санап, тіпті сағат санап балалап жататын. Мартонның ойында қашан да он шақты жоспары жүрмесе, көңілі көншімейді: Ол оқыған кітабы, достарының мінезі, жүріс-тұрысы, кеше ғана әлде нендей бір аса маңызды шешім жайында «ғұмырлық шешімге» келгендері жөнінде әңгімелейтін еді. Тек қана Фифканың жайдары жүзі мен салғырт жауаптары Мартонның албырт көңілі мен алып ұшқан ойын тез баса қоятын. Мұндайда ол қайта ойланып, досымен кезекті «жоспарын» кезіге кеткен тағы бір «досын», жуырда ғана келген «шешімін» сөйлесіп алатын. «Сен мұны қалай деп ойлайсың, Фифка», — деп сұраушы еді Мартон.

	Оған керегі Геза Мартонфи, өйткені Тибор не айтсаң, соған көне беретін, ал Лайош Мартонның дұрыс айтып не теріс айтып тұрғанына қарамай, онымен дауласа кететін; алып тұлғалы Петер Чики Мартонның әңгімесін ұйып тыңдап отырғандай, кейде мақұлдағандай, басын изеп те қоятын, ал іс жүзінде сурет салудан қолы босамайтын, Мартонның әңгімесінде оның шаруасы жоқ еді. Бірақ Мартон көбіне мұны сезбейтін, Петердің орынсыз бас изеп отырғанын да байқамайтын. Өйткені ол лып етпе қызба еді. Тек кейде әңгіме аяқтала бергенде ғана Петердің ештене ұқпағанын, ұққысы да келмегенін сезіп налып Мартон томсырайып, реніш білдіретін. Бірақ Петер; «Иә, айта бер… Қызын алсаң сендей сүйкімді жан жоқ», — дегендей ішінен тыныш отыра береді. Батыр тұлғалы осы бала бірдеңеге күлгенде де жаны-тәні қалмай, бар денесімен, күллі жүрегімен қуанатын еді. Мұндайда оның аузы да, көзі де, қас-қабақтары да, тіпті беті түгелдей резинкаша созылып, үлкейіп кеткендей болатын. Егер өзінің суретімен болып, басқаның әңгімесін тыңдамай отырғанын сезгенде, Мартон оның арқасынан қағып, жұдырықпен түйгіштеп, басын көтермек болатын еді. Бірақ бұл сәтте Петер бұлшық етін жинап, қатайта қалғанда, Мартонның жұдырығы резинка допқа тигендей, кері секіретін. Бұған Петер дән риза болып, рахаттана күлетін еді. Сол бір сәтте Мартонның ашуы да тарқай қалатын. «Достым, саған дауа жоқ, оқ та батпайтын болар», — дейтін еді де, Мартон басын шайқап, «Геркулес!» Геркулестің нағыз өзі!» — дей беретін.

	Мартон үй-ішінен, Фицектер ортасынан естіп барған сайын алыстай берді. Мұны ол өзі тілеп алған жоқ, әдейі істеп те жүр деуге болмайды, — ол әкесін, шешесін, аға-інілерін түгел жақсы көреді. Бірақ, амал қанша, ол үй-ішінен қол үзгендей, мұны өзі де байқамай жүр. Оның көкейі, жүрек тынысы, сезім дүниесі басқада болатын, үй-ішіндегі кикілжіңмен оның ісі жоқ еді.

	Тап қазір, бұдан бұрын да емес, кейін де емес оған бір ересек адам керек. Ол біреуге ойын айтып, ақыл сұрауы қажет. Сол адам мұны дұрыс жолға түсіргені жөн. Бірақ ондай адам қайдан табылады?

	Баласы өз өмірінің басқа кезеңіне аяқ басқанын, мұның тіпті кенеттен болғанын Фицек сезген жоқ, ол мұны түсіне де енген емес. О кісі мұндай шытырман дүниені түсінбейтін еді. Соның өзінде Фицек Мартонның бұрынғысынан өзгеріп, әлдеқалай қиындаңқырап бара жатқанын аңғаратын. Бірақ ол мұңың сырын түсінбеді, түсіне де алмайтын еді. Фицек мырза өзінің бар бағдарын «Ақылынан адаса бастапты!» — деп түйді.

	Ал шешесі осының бәрін әбден түсініп көкірегімен сезеді. Ол ертеректе, өзінің қыз кезінде көңіл шарықтауын, ой шабытын көрген-ді; бірақ мұнысы Мартондыкіндей күшті, оныкіндей беп-белгілі болмайтын. Мұндай озық ой, асқақ шабыт жасында кімге болсын келмей қоймайды ғой; Шешесінде де осындай бір тегеурінді күш болғаны рас, бірақ кейіннен, бірте-бірте тежеліп, тоқырай бастады, басыла берді; оның түбіне жеткен осы өмірдің таусылмайтын әуресі, күн сайынғы кикілжіңі, кісі есігінде жұмыс істеуі, одан кейін күйеуге тиіп, бала-шағалы болуы бірінен соң бірі келіп, алды-артына қарауға мұрша бермеді. Баласының ойында не барын кей реттерде сұрағысы да келіп жүрді, бірақ ол не дерін білмей, әдеп сақтады, тіпті бір жолы ұялды да. Оның үстіне мұндай ой о кісіге қолы босында ғана келетін. Ал Мартонның шешесі қашан қолы бос отырып еді? О кісі баласына жұмбақтап бірдеңе демек болды, бірақ оған батылы бармады; баласының ішкі дүниесінде не барын, не ойлайтынын, немен күнелтетінін Мартоннан да артық білгені кейін анықталды. Кейде ол баласы ұйықтап жатқанда ешкімге сездірмей, оның бетіне ұзақ қарап, ой түйіп тұратын. Бірақ ол осы ойын ешкімге айтып көрген емес. Сондықтан да Мартон шешесінің көңіл-күйін түсінбеді, қашан да бала жағына шығатынын ананың кәдімгі мейірі деп есептеді.

	Отто мен Пишта өздерімен өздері болып жүреді, олардан үміт, жәрдем күтуге болмайды. Бұл екеуі кейде бір-біріне кедергі жасайтын кездері де болады, тым жиі егілгендіктен су мен күнге таласқан жас ағаш тәрізді. Отто қайдағы бірдеңені армандап, қолдағы барды ғана ойлайтын; бұл ретте ол әкесінің іскерлік мәнерінен үйренген сияқты, бірақ о кісі сияқты аспандағы айға шаппайтын, қолына түспейтін самұрыққа ұмтылмайтын. Ал шешесінен алғаны — алдына қойылған мақсатына жетудегі табандылығы. Пишта қашан да тасып төгіліп, арманы әзірге цирк күмбезінен асып көрген емес. Бұдан кейінгі екі бала: Банди мен Бела да өздерінше мінездері бар болатын. Ал Лиза әзірге өз өміріндегі алғашқы сөзін— «мамасын» — жаттап жүр. Оның бұдан кейін, өмір бойы еститін күллі сөзі осыдан тарайды ғой. Бандидің үй-ішіндегі жатқан оқиғалармен шаруасы болмайды. Ол ағаларына да еркелеуді білмейтін еді. Шешесіне дөрекі жауап беретін, о кісіге қол жұмсаған кездері де болады. Ол өзінен басқа ешкімді білгісі келмей шешесін де онша жақсы көрмейтін еді. Алты жасар қара көз Бела үйде не болып жатқанын, әңгіменің не жайында екенін қашанда түсіне бермейтін; оның білетіні, Мартон — ағасының ішіндегі ең жақсысы, оған тимеу керек және оны ешкімге тигізбеу керек…

	Мартонның достары — Лайош Балогаға, Тибор Фечкеге, Петер Чикиге, өз алдына бір бөлек жетекші керек. Тек Геза Мартонфи ғана бұлардан өзгешелеу тәрізді еді. Ол өмірден өзіне не керегін, не аларын осы бастан білетін сияқты.

	Балалар бірте-бірте өздерінің үй іштерінен алыстай берді, бірақ олардың мұнысы Мартон сияқты тым шапшаң қимылға ұласып жүрген жоқ.. Достар кейде армандай келіп, шындықты да ұмытып кететін сияқты. Сондықтан осы бір сәттерде олардың өмірі, жүріс тұрысы, болашағы тіпті оңайға түсетін сияқтанады. Мартонды ерекше жан, оның талап тілегі өзгеше дегеннің өзінде, басқа балалардың да ішкі дүниесі өзгеріп, олардың ойында сана сезімінде де жаңа бірдеңелер пайда болатын. Осы бір сәттерде олар ескіден ада болып бара жатқандарына қынжылатын сияқты да еді.

	Бәлкім, бұларға мектеп жәрдемдесуге тиісті болар. Тәйірі-ай, сол мектепті қойшы. Бұдан біраз ертеректе, ана бір жылдары, мына сапырылыс басталмастан бұрын мектеп шәкірттерінің мән-жайымен шұғылданып, тіпті Мартон сияқты ең жақсы оқушыларының да үйде, көшеде, тағы басқа жерлерде не істейтінін біліп отыратын.

	Ал қазір олай емес, мұғалімдер кезекті сабақтың біткеніне мәз, оларға дін заңы, есеп-қисап, география, химия, физика, тарих тіл немесе конституция пәндерінің бәрібір. Олар нашар шәкірттерінің табельдеріне көп ойланып жатпай-ақ «қанағаттанғысыз» деп жаза салады, жақсыларына «үздік» деген баға қояды. Мұнда олар қайсы бір шәкірттің тап бүгінгі сабақты жақсы, өте жақсы немесе орташа әзірлеп келгенін тексеріп жатпайды. Өздерінің бірден-бір міндеті осы ғана деп білетін мұғалімдер әр кімге баға қойғанына мәз, олар машақаты жоқ жақсы оқушыны тәуір көреді, ал белгілі бір дәрежеде жәрдем тілейтін, әйт-бүйт деп ақыл айтуды керек қылатын оқушылармен әуре болып жатпайды. «Шынын айтқанда, жақсы оқитын шәкіртке не керек?» — деп ойлайды мұғалімдер. — Оның болашағы осы күннен-ақ қамтамасыз етілген емес пе? Реалдық училищені бітіргеннен кейін ол инженерлік не дәрігерлік оқуға түсе алады, ал егер кешкілікте латын тілімен шұғылданатын болса, онда адвокат, тілмәш, дәрігер, сот, мемлекеттік чиновник болып шығуы мүмкін; ол университетке де түсіп кетеді». Ал қалған мәселелермен: тұрмысы қандай, нендей жағдайда күн көреді, көкейінде қандай ойы бар, аттестат алудан басқа тағы неге талпынады дегендермен мұғалімдердің ісі болмайды. Олар мұнда бұл үшін жүрген жоқ.

	Мұғалімдер жылма-жыл қайталанып келе беретін сабақ бітісімен-ақ «уһ» деп бір дем алады да, үйлеріне асығады. Нендей бір бала сабағына жауап беріп тұрғанда қайсы бір мұғалім не алып, не қоярын, неден бас тартарын күрмеуге келмейтін қысқа жіп сияқты жетпей жатқан жалақысын үй-ішіне түгел «бүрку» үшін тағы нендей тәбетін тежей тұруға болатынын ойлап отырады. Ал оның пәтерінде жөндейтін уақыты болып қалды; әйелінің де пальтосы тозып, жаңа пальто алғысы келеді; қызы болса, ішіп асқа жарымайды, дәрігерлер оның қаны аз деп тапқан, осы баласын деревняға апарып, ақ ішкізсе, ет, май, жұмыртқа, жеміс жегізіп қайтса да болар еді-ау. Оның өзі де жиі шаршап, әбден шалдығып барады. ол мұғалім болғалы жиырма жылдан асты, бірақ осы уақыттың ішінде екі-ақ рет жазда дем алып, түтін сасыған тымырсық қаладан бірер ай аулақта болды. Осы ойларының тұтқынында отырған мұғалім кейде баланың барлық сұрақтарға жауап беріп болғанын, енді ол не дерін білмей, жан-жағына қарап, сасқалақтап тұрғанын да аңғармай қалады. Шәкірті мұндайда біресе ұялып, біресе үрейлене бастайды… Бәлкім, ол бірдеңені айтпай кеткен болар? Немесе сабақты нашар оқып, келуі де мүмкін, мұғалім сондықтан да оған көз алмай қарап отырған сияқты. Өстіп екі-үш минут өткеннен кейін, бала әбден қысылып, тер шыққан шақта мұғалім оған: «Ә… айтып болдың ба?. Жақсы… Орныңа барып отыра бер…» — дейтін. Жазды күні Мартонның Сент-Мартонда болып қайтқаны оған қаншалықты әсер еткені мұғалімдердің, Фицек мырзаның, баланың өз достарының ойына да кіріп шығар емес. Мұнда ол музыка жайында бірнеше мақала оқыған болатын, Терез апайдан цимбал ойнауды бір аптаның ішінде-ақ үйренген еді, бұдан соң енді бір апта өткен шақта ол тігінші қыздардың біреуіне көңілі кетіп, басына мақта ораған таяқпен тықылдатып, немесе цимбал ойнап оған өз ойын білдіргісі келген-ді. Мұнда ол ұяң дауысты үндерден бастап, бірте-бірте түсе берген еді: махаббат сезімін көбінесе осылай білдірген жөн сияқты. Пештке қайтысымен ол біреуден музыка шығару кітабын оқып беруге алды, онан соң «Бетховеннің өмірін» аяқтады.

	Мартонның өлең айтқанда ғана өзін-өзі ең бақытты адаммын деп санайтынын мұғалімдердің қайсысы білуші еді. Бастапқыда ол басқа біреулердің әндерін айтатын, келе келе, есейген сайын өзі өлең шығара бастады, бірақ әзірге олары сөзі жоқ ән болатын.

	Ол бала жасынан бастап әскери оркестрдің соңынан қалмай жүргенін, оның салған музыкасын ұйып тыңдайтынын, мұны ол теңізге құйған өзенмен теңестіретінін кім білген? Осы бір оркестрдің соңынан ол тым алыс, тіпті ұзақ кететін Кейіннен үмін әрең тауып жүрген кездері де болды.

	Сегіз-тоғыз жасар кезінде ол кафенің террасасы алдында нешеме сағаттар бойы тапжылмастан тұрып, музыка тыңдап онда оркестр ойнап жатқанда баланың ешқайда кетіп қалуға дәрмені болмайтынын кім білген? Мартон мұндайда іштен келген біреулердің кет деп қуғанына, шапалақпен салып қалғанына да қарамайтын. «Әй, Отто, — дейтін енді мұндайда Фицек мырза, — ана күшік;әлі күнге кафенің алдында тұрған болар, жақтан тартып, желкелеп үйге сүйреп әкел! Мұнда мен де оның қабырғасын санап көрейін. Сағат он болды, әлі үйге келетін ойы жоқ, оңбаған!»

	Қомпозиторлар туралы бірнеше кітап оқығаннан кейін Мартонның іші-бауыры елжіреп, әлденендей ойларға бөленіп жүргенін, іште теуіп жатқан бір әуеннің барын кім аңдаған? Көктем шыға келе ағаш біткен бүршік атып, дымқыл тартпай ма, бұдан соң одан жапырақ шығып, ағаш сәндене бастамай ма? Қысты күні жұрт оның сидиып тұрғанын да көрген болатын, ал қазір оны жапырақтан әсте бөліп алуға болмайтын тәрізді. Осы сияқты бала да өзін-өзі музыкадан тыс сезіне алмай, қайтсе де композитор болғысы келіп жүр.

	Осының бәрі Мартонның басқа да тіршілігіне кедергі жасап көрген емес. Бұл реттерде оның неге болса да әуес, үй-ішінің реңсіз көріністеріне де көнбіс екені байқалатын. Ол тәтті тағам сатушыға барып үйренуші болады; актерлікке енеді; керосин шамының істен шығып қалған винтін жөндейді, сөйтіп үй-ішін жаңа шам алудан құтқарады; Шешесіне кір жаюға жәрдемдеседі, осының бәрін көптен бері машық адамша істейді,— қайтсе де шаршаған шешесіне жәрдемдесуі керек қой. Ол инженер болуға әзірленеді, өйткені бұл бір тамаша жұмыс қой. Инженер жобалап, әлденендей машина жасап құрылыстар салып жатады; мына соғыс талай дүниені қиратпай ма. Ал инженер соның бәрін қалпына келтіріп, жаңадан салып та үлгіреді. Ол подвалға түсіп, отын жарады, үйткені мұны ол басқа балалардан жақсы істейді; бірер сағаттың ішінде бұлшық еті ойнап, күллі денесі шынығып шығады. Ол Дунай кемелерінің біріне болашақ матрос болып енеді, Венадан Қара теңізге дейін сапар шегеді, көптеген қалалар мен деревняларды, күннің шығуы мен батуын, бірі келіп, бірі кетіп жатқан жолаушыларды көреді; Дунайдың астан-кестені шығып, толқып жатқанын да, теңізден ешбір аумайтын кейпін де өз көзімен тамашалап, кейде үрейі ұшып та тұрады. Оның қаншама жоспары болмады дейсіз, мұны Мартонның өзі де түгел айтып бере алмайтын; «Арман… арман… Жарық күн, жарқын күн… тамаша күн…»

	Музыка шығару үшін қанша уақыт, ақша, дегбір керек екенін, бұл үшін қанша оқу қажетін оның өзі де білмейтін. Ол музыкаға үйреніп, арнайы оқуға қажетті аспан сатып алу уақыты жетері— жетпесінде ойламаған-ды. Оның ойынша, басты мәселе өзінің кәміл сенімге келуінде еді. Мартонның жастығы, неге болса, соған сенетіндігі, албырт мінезі осының бәрін де оп-оңай-ақ қолдан қоя салатын: Егер ол шолпан жұлдызына ұшып баруды ойласа, ол ұшпай қоймайтынына әбден сеніп алушы еді. Мұндай да ол түпсіз терең аспан әлеміне барып, сонау алыстағы жұлдыздарды өз көзімен көріп келуге әзірленетін. Тек кейде ғана ол мартонфиге барып, «Арлан, сен қалай ойлайсың, осыдан ештеңе шыға ма?» деп сұрайтын. Геза барда ол жүрексініп, әлде неден қорқып отыратын.

	Соғыс дейсің бе? Үйдегі күйбелең бе? Азық-түлік күннен-күнге қымбаттап, азайып бара жатыр дейсің бе? Киім болса жыртылып, азайып бара жатыр ма? Бәрі түк мес! Ол қауіп, үрей атаулының ешқайсысын тыңдағысы келмейтін. Дүние түп-түгел. Соғыс әлі-ақ, бітеді! Осыған да абыржуға бола ма? Иштван Тиса айтқан жоқ па? Ол премьер министр ғой, сондықтан білмей айтпайды; оның үстіне «Непсава» да күз түсіп, ағаштың жапырағы түскенге дейін соғыс бітеді, соның өзінде біз жеңіп шығамыз, — деп жазды емес пе?! Онда не деп жазылғанын ол Мартонфи үйінде оқып, екеуі басқа қағазға көшіріп алған-ды, ал Фицек мырза бұл газетті «түкке тұрғысыз бірдеңе» деп, қолына да алғысы келмейді, бұл құдайға да, елімізге де қарсы нәрсе— міне, Мартон газеттен бұл соғыстың ең ақырғы соғыс екенін, бұдан былай қарай адам ешуақытта да «қасапқа түспейтінін» оқыған-ды. Сонда мұның үй-ішіне не керек?! Екі-үш ай шыдай тұрса болмас па еді? Әй, осы ержететін уақыттың келмей-ақ қойғанын-ай! Ер жету деген— ең басты нәрсе… Ол бүкіл дүние жүзін тамаша музыкаға бөлер еді, оның әр үні бірде-бір адам басқа ешкімге тиіспейтін болуы, жер жүзіндегі барлық адам бір-бірін қатты сүюі, күллі дүниенің тамаша түрге енуі жайлы сыңғырлап тұрар еді… «Жарық күн, жарқырай бер… шарықтай бер… «Ол сүйетін қыз кездеседі. Бірақ сол кім болар екен? Сентмартондағы Маргарит болар… Жоқ… ол емес… Басқа біреуі болар… Манци ма екен?.. Жоқ, ол да емес… Бәлкім, Лили болар?…Шынында сол Лили қайда кетті? Әй, соларды қойшы, әр қызда бір мінез болмай қоя ма…

	Дүние жүзі толқын, аспан айналып, жерге түсіп жатқан сияқты. Ол мұндайды осыдан үш жыл бұрын май айының таңертеңгі күндерінің бірінде Чабанц көшесіндегі бастауыш мектептен қашып шығып, жолдасымен екеуі Кишпештке сапар шеккенде сезінді. Сонда ол бақ ішінде ойнап жүрген бір қыз көрген-ді, сұлу еді-ау! Сонда дуалдың қасындағы көк шөпте жатып, бұл қызға қарай ән шырқаған, мұның дауысын қыз естіді ме, естімеді ме, — оны білмейді. «Күн кешкіріп, жан-жақ қара көлеңкеленіп барады. Мартон әлі өлең айтып тұр. Ол жер жүрегінің қалайша соққанын естиді, соны әніне қосады».

	Бұл сәтте оның өзі мен көктем арасында ешбір айырмашылық жоқ сияқты еді-ау. Осы бір күн өзіне, достарына, көгалға, айнала бау-бақшаға, қыздарға, үй біткеннің бәріне — дүние жүзіндегі жан біткенге түгелдей шапағатын шашып тұр! Бәріне жетеді!

	Жалпы алғанда, оған бұл дүниеде қиынға түсетін ештеңе жоқ. Бәрі де оның қолынан келеді. Сауда жаса дейсің бе — жарайды! Тәтті тағам сататын дүкенде жұртқа қызмет ет дейсің бе — о да болады! Қалалық училищеге емтихан тапсыру керек болса, оны да істейді. Бала күту де қолынан келеді. Подвалға түсіп отын да жара алады. Жарнамалар боя дейсің бе — құп болады! Футбол ойнап, әрқашанда ұтып жүр десең, одан да тайынбайды! Ол бәрін де үйреніп біліп, бәрін де өз қолымен тындырмақ. Нендей бір жаңалық тап десең де болады! Оны да істеу қиын емес. Тек қана ол сол күні ерте тұрып, «осы мәселені» әбден зерттеп шығуы керек. Қиын жұмыс дейсің бе? Ештеңе етпейді, түк емес! Үйде электр жарығы жоқ дейсің бе? Уақасы жоқ! Ол үйдің төбесіне шығып, ондағы сымды бір-біріне жалғай салады да, электр алады. Бұған басқалардың да ойы жеткен шақта, оның өзі тапқан аспабы да «әзір тұрады». Жұрттың бәрі бұған таң қалып, оның электр ұрлағанын кешіреді. Ал өзі болса, жаңағы тапқан жаңалығын жұртқа тегін бере салады, оған мұның ешбір қиындығы жоқ, ол енді басқа бір жаңа жаңалықты ойластырып жүр. Бірақ қазір де оған осының бірде-бірі керек емес. Ол қайтсе де композитор болуы керек. Рас, таңертең нанға барып, кезекке тұруы керек болады. Бұл наубайханаларға не болып кеткен? Жақында карточка шығады деседі; сонда нан алу үшін ақшадан басқа карточка да керек болатын тәрізді. Оның есесіне кезекте тұру деген болмайды екен. Газеттерден карточка бәрін жөнге салады деп жазылған. Оған дейін, әрине, таңертең ерте тұрып, кезекке бару керек. Шешесінің онсыз да жұмысы көп, тіпті басынан асып жатыр. Кезекте тұрып ақ он сала беруіңе болады ғой. Тағы кімге не керек, түгел кел… Тек ауыздарыңнан шықса болды. Қазір-ақ қолдарыңызға ұстата салады. Бәрің де соған сеніңдер. Ақша дейсің бе. Ол да болады. Бүгіннен бастап ол репетиция жасай бермек… Түске дейін мектепке барады. Түстен кейін оған басқа шәкірттер келеді. Түн ортасына дейін сабақ әзірлеп отырмақ. Уақасы жоқ! Бәрін де үлгіруге болады. Ал әзірге, сабақ басталғанға дейін табаны күректей бір ай қол бос — міне, тамаша осы емес пе.

	«Бірдеңе етіп ойлап табармын… Айталық… Мәселен, Вышеградқа барып жас матростыққа жалданармын». Егер олар мені жұмысқа алатын болса, бас алға! Эстербомға, Дерге, Пожоньге, Венаға тарт!.. Фифка Арлан, сен қалай ойлайсың?

	ЕКІНШІ ТАРАУ

	мұнда ең қасиетті деген сөздердің өзі ондаған жылдардың ішінде өз мағынасын өзгерте алатыны айқындалады.

	1

	Пал Мартонфи ұнжырғасы түсіп, стол басында отырған болатын. Әбден арып шаршаған, қу сүйек осы бір шалдың отырысында көп мән бар. Оның тарам-тарам салалы саусақтары шапшаң қимылдайды: Ол әйелімен бірге жасанды гүл әзірлеп отыр. Қарт әлде қалай бірдеңемен айналысып кеткенде, көзі шырадай жанып, аппақ сақалын екі қолымен кезек сипап ойланып қалатын. Уақыт өткен сайын о кісіге мұндай ой тым сирек келетін болып алды. Шал сақалын сипағанда оны 1848–1849 жылдардағы венгер буржуазиялық революциясының көсемі Кошут Лайоштың сақалымен теңейтін, Кошут 1802 жылы туып, 1894 жылы қайтыс болған-ды. Сол бір 1848 жылдар заманында аса көрнекті венгер ақыны Верешмарти Mихай да (бұ кісі 1800 жылы туып, 1855 жылы қайтыс болған еді), 1819 жылы туып, 1852 жылы өлген румын буржуазияшыл революционері Бэлческу Николай да, словак ұлт-азаттық қозғалысының аса көрнекті қайраткері, 1815 жылы туып, 1856 жылы дүние салған Штур Людовит те сақал қойып жүретін еді. Осыларды еске алғанда шал бір сәт үнсіз отырып, біраздан кейін жаңағы жасанды гүлдерімен айналыса бастайтын. Оның көз жанары сөніңкіреп, кірпігі төмен түсе бастаған кез болатын.

	Тамақ ішіп отырғанда бұ кісінің бет-аузы кәдімгісінен әлдеқайда кішірейіп, шықшыты басқалардікінен әлдеқайда тез қимылдайтын еді. Бұл сәттерде Мартон басқа жаққа қарайды, тезірек көзін аударып, Мартонфи ағай қарап отырғанымды көріп, қалып, ренжуі мүмкін, — деп ойлайтын.

	Мартонның осы үйге келіп жүргеніне екі жыл болып қалды. Мартофин едәуір пайда түсіреді. Бірақ отырған үйінің сылағы түсіп жататын еді, қорасан дағы тәрізденген әр жерде бір шұңқыр үңірейіп тұратын. Кезінде бұл үйдің қабырғалары жасыл түске боялған екен, бірақ май бояуының сыры кеткелі не заман… Ал бояуы әлі өшіп болмаған жерлерінің түсі шірік ағаштың қабығына ұқсайтын. Бір сөзбен айтқанда, қабырғада жарықшақ түспеген, бояуы кетіп, шұрық-шұрық тесілмеген жері болмайтын, әр шұңқыр қайғымен өткен күннің куәсі тәрізді еді. Міне, осы куәні көбейткісі келгендей, сылақ барған сайын жиі түсетін болды. Ауланың ішіндегі терең құдыққа үңілсең, базарға келген қайыршыдай қаз-қатар пәтерлердің есігі, төрт қабат үйдің терезесі түгелдей көрініп тұрады. Есікте сән жоқ, терезенің кәсектері қиқы-жиқы, кей үйлерде сынған шынының орнына қағаз немесе басқа бірдеңе жапсырылған, ыстан қарайған қабырғалардың сылағы ескі киімнің мақтасындай әр жерде бір үрпиіп, енді түскелі тұр. Тіпті терезесі сынбаған, қабырғасына жарықшақ түспеген, есігінің жақтауы бүтін бір үй жоқ сияқты.

	Қора жақтан әр түрлі сасыған иіспен қоса, дауыс естіледі. Бір жерде пышақ жаңылып жатса, бір жерде шықыр-шықыр етіп, кастрюль тазаланады, қаққан балғаның, су тоқтамайтын бұзық құбырлардың, қаңсыған есіктердің сықыры үздіксіз келіп тұрады. Біреулер кір жуса, енді біреулер киім утюгтеп жатады, ұрыс-керіспен бірге, ән, ойналған гармонь, даусы естіледі. Далада жатқан түбі тесік кастрюльдерді барабан еткен балалар әр түрлі күйге салады. Осы пәтерлердің ас үйлерінен будақтап шыққан бу көрінеді, қайнатылып жатқан кір иісі мен арзан сабын, иісі мұрынға келеді, әлден уақытта осы жәйсіз иістер табаға салынып қуырылып жатқан сарымсақ, сорпа иісімен араласып кетеді. Әр қорада жалпы жұрт пайдаланатын дәретханалар қатар-қатар орналасқан.

	Осындай қоралардың қайсыбіріне кірсең де иісіне қарап мұнда кімнің тұратынын сезуге болады.

	Мартон сонда да бұл жерді тым тәуір көреді, өз үйіндегісінен әлде қайда еркін жүреді. Мартонфи пәтерінде қашан да болсын тып-тыныш, ұрыс-керіс естілмейді, тату-тәттіліік үстем. Мұндай үй иесі емес.қайта оған анда-санда әйелі наз айтып қояды, бірдеңені теріс істедің дегенге келтіреді. Мұның да өз жөні болатын, өйткені Мартонфи ағайдың әйелі жиырма жас кіші еді. Соңғы кезде оның еріне айтатындары көбіне мазақтау, жүйкесіне тию сарынында болатын. Айталық, шал аңдаусызда стақанды қолымен қағып кетіп, ондағы су төгіліп гүл жасалатын шүберекке тиді делік. Бұл сәтте әлгі шүберектерге бейне бір жан бітіп, олар жас гүлге көбірек ұқсайды, бірақ соған қарамастан Мартонфи ағай әйеліне имене қарайтын еді, өзінің епсіздігін сөккендей болады. Ол су тиген шүберекті жалма-жан жұлып алып, сілкіп-сілкіп жібереді, онан соң жасанды гүлдің әр жапырағын саусағымен бастырып, бұрынғы күйіне келтіреді. «Мынауыңды дүкен тағы да алмайды… — деп сөйлей бастайтын оның әйелі.— Сенің пайдаңнан зияның көбейіп барады-ау!» Мартонфи ағай өз кінәсін сезіп, әйеліне үндемейтін, екі қолын салбыратып, тұра беретін. «Отыр… енді, — деп аяйтын еді мұндайда оны әйелі, — байқап, еппен ұстасайшы қолыңды!».

	Мартонфидің балаларының үйде жүргендері де бар. Үлкен ұлы, жиырма бес жасар «мұғалім мырза» үйленіп, бөлек тұрады. Жиырма үш жасар қызы бір мүсіншіге тұрмысқа шыққан-ды, ол мұнда сирек келеді. Бұлар қарттардың шаруасына араласқысы келмейді, оның үстіне үйдегі әр түрлі ұсақ-түйекті көріп, көңілдерін жабырқатқысы келмейді. Олар, әрине, әкесін аяйды, жасы ұлғайғанына қарамастан, таң сәріден тұрып, түн қараңғысы дейін екі қолы жұмыстан босамайды.

	Үйде қалғандардың ең үлкені металшы токарь Дюла Мартонфи болатын. Ол шешесі «шалға» ұрсып жатқанда ұялып, жымиятын да отыратын. Мартонфидің басқа балалардың да күлкісі осындай. Бұлар шешесіне тартқан: күлгенде екі бетінің ұшында шұқыр пайда болатын да, ол жүзіне ерекше сұлулық түсіретін еді. Он үш жасар Энике осындай бір сәттерде әкесінің көңілін аулау үшін үй-ішін жиыстырып, о жер, бұ жерді сыпыра бастайтын. Жасанды гүл әзірленіп жатқан жерде қашан да сыпырарлық бірдеңе табыла бермей ме. Энике демекші, әкесі оның атын атақты венгер ақыны Верешмартидің құрметіне осылай деп қойған болатын. Оның «Көршілес екі тас қорған» деген поэмасының бас кейіпкерінің аты Энике еді.

	Геза Мартон келген күні үй-ішінде болып жатқан әңгіменің сыңайын басқа бірдеңеге аудару үшін әдетте шешесімен сөйлесе бастайтын: «Мама! Кеше тарих сабағы жүріп жатқанда… Мама! Мына газетте былай деген екен… Мама!…» — дей беретін.

	…Мартон Лошонци көшесіне қарай шықты да, әдетімен сәл кідіріп, бір орында тұра қалды, ол Геллерт тауының үстіндегі зәулім биік қамалдың алыстан көрінуім тамашалайтын еді. Мартон осы көшедегі мектепке барғаннан бастап, яғни жеті жасынан бері қарай мұнарасы осы маңдағы үйлердің бәрінен көтеріңкі тұратын қамалға қарап тұруды тым жақсы көретін еді. Мұның да өзінше бір жөні бар: аспанда түймедей де бұлт жоқ, күн ашықта, жан-жақтан көшкен бұлт күн көзін бүркеп, қала қара көлеңке тартып тұрса да, — бәрібір қамал мұнарасына көзі түскенде Мартон әлде нендей бір ойларға шоматын. Оның үстіне бала «Қамал» деген сөзді жақсы көретін.

	Бұдан соң ол Кериш көшесіне қарай бұрылды. «Кальварня» кинотеатрының қабырғасын саусағымен тоқылдатып, әлденендей бірдеңені әндетіп келеді. Ол өзінің кезекті жоспарын ойластырып, оны Гезаға айтып бермек. «Адамның досы болғаны қандай жақсы!» — деп ойлады Мартон үйдің екінші қабатына көтеріліп келе жатып. Кіреберістегі он жақта, сатымен жапсарлас жерде ас үйдің есігі барды. Мартон оны ашып, кірді де, тоқтай қалды. Бөлмеден әдеттен тыс бір дауыс естілді. Мартонфи ақсақал сөйлеп жатқан көрінеді. Оған үлкен ұлы — мұғалім Тал Мартонфи айғайлап ашу шақыра жауап беріп тұр. Соғыстың дәл басында ол әскерге алынған болатын. Мартон мұғалім мырзаның дауысын тани кетті.

	— Фифка үйде жоқ-ау, шамасы, — деп күбірледі де, Мартон бөлмеге кіруге батылы бармады. Осы ас үйде тұрған бір орындыққа отыра кетті де, досын күтті.

	Бөлмедегілердің дауысы бұрынғысынан да қатты шыға бастады, тіпті кейбір сөздер жабық тұрған есіктен де сетіліп жатыр. Мартонфи ақсақал қатты ашуланып сөйлеп тұрған-ды.

	Австрия генералы Потиорек ешбір әзірліксіз-ақ барым, Шабацты басым алды. Ал енді қазір оны тастап шығуға тура келіп тұр… Мыңдаған венгерлер ұрыста қаза тапты… Осыншама құрбандық не үшін беріліп жатыр… Мұрныман қан кетіп, қаншама жұрт жермен-жексен болып жатса да, он сегізінші августта, ана бас кесер кәрі қақбастың туған күніне сыйлық ретінде «Ұлы мәртебелі тақсыр, Шабац сізге тізе бүкті!», — деп телеграмма беру үшін істеліп жатыр.

	— Сіз неге олай дейсіз? Сіздің кәрі қақбас, бас кесер деп тұрғаныңыз кім?

	— Мен бас кесер, кәрі қақбас деп кімді айтып тұрмын. Франц — Иосифті айтамын. Олай деуге қайтып батылым барады дейсің бе? Батылым әбден барады, өйткені, мен тек өзіме ғана сенемін. Бұл өмірде маған қалған ендігі қызық, біреу ақ: өзіме өзім сену! Түсіндің бе?!

	Ақсақалдың бүйтіп ашулана сөйлегенін Мартон бұрын естіп көрмеген.

	— Оның несі жақсы? — деп жауап берді бөлме ішінде ерсілі қарсылы адымдап жүрген прапорщик әкесіне. Өйткені қылышының өкшесіне соққаны естіледі.— Бұл жақсы емес! Сіздің ұлыңыз, венгер армиясының, жауынгер солдаты, прапорщик Mартонфидің қалпағында ұлы мәртебелі бас қолбасшымыздың: «Ф. И» деген аты жазылған

	— Жауынгер дейсің бе?… қалпағында «Ф. И» — деп жазылған жазу бар екен ғой. Ой, сұмдық-ай! Сендер венгер жауынгері деген атақты масқараладыңдар?

	— Сіз өмірден артта қалғансыз! Сіз әлі l848 жылдан аса алмай жүрсіз. Ал қазір мың тоғыз жүз он төртінші жыл емес пе? Бірақ 1867 жыл да болған! Ференц Деак деген де өмір сүрген… Отанымыздың ақылгөйі еді ғой! — деді прапорщик. Ол венгер мемлекет қайраткері, байсалды либерал, 1867 жылы Венгрия мен Австрия арасында жасалған «шартқа» екі жақ қол қоярда ерекше роль атқарған, сөйтіп екі жақты Австрия — Венгрия монархиясының негізін қалаған Деак Ференцті есіне алды. Ол 1803 жылы туып, 1867 жылы дүние салса да, әкесіне ескілік жолымда жүрсің деп, кінә тақса да, бұған өзі барып килікті.

	— Сендердің сол «отаншыл ақылгөйлерің» болмағаны жөн еді. 1867 жылдың да болмай кеткені артық еді ғой…

	— Рақмет сізге! — деп айқай салды Пал Мартонфи, бұл ретте ол кішілік білдіріп ізет еткен жоқ келекелеп құрмет көрсетті. Бөлме жақтан оның өкшесінің сарт еткені және қылыш қынының сылдырағаны естілді.— Мен венгер короліне ант еткенмін!…

	– Ә, солай ма?… Ант бердім дейсің бе? Венгер короліне ме? Венгрняның шын мәнісіндегі королі болған Матяшка ескерткіш орнатып жатқан кезде де, тап бүгінгі заманда «Готт ерхальте» әскери маршын ойнатқан кісіге ме? 1849 жылғы венгер әскерлерінің он үш генералын дарға асуға берген адамға ма?.. «Бұл үшін Габсбургтардың он үші ажалынан бұрын кетеді!» — деп бүкіл венгер халқы лағнет айтқан адамға ма?

	— Ол қайдағы жоқ бір ертегі ғой!

	— Ертегі болса, ол саған ертегі! Ал маған барып тұрған шындықтың нағыз өзі! Франц-Иосифтің ағасы император Максимилианның басы Мексикада алынды, бұл венгер генералы Дамьяничтың кегін алу үшін істелген болатын; Франц-Иосифтің екінші ағасы эрцгерцог Янош теңізде опат болды — сөйтіп венгер генералы Шандор Надь үшін кек алынды; Франц-Иосифтің мұрагері Рудольф басына тиген шампан шөлмегінен өлді, ол Лайош Аулих үшін өмірімен қоштасты; королева И Елизавета Швейцария да найзаның ұшына ілікті, бұл Вильмош Лазар үшін болатын; Игнац Терек үшін Франц-Фердинанд Сараевода оққа ұшты… Бұл осымен біте қоймады! Карой Вечей үшін де, Дердь Ланер үшін де, Карой Кнезих үшін де кек алынатын сағат әлі туады. Бұлардың атын жаттап ал, боқмұрын, нағыз венгер жауынгері, лайықты офицер солар болған, олар маңдайына «Ф. — И.» дегенді жапсырғанына мәз болып жүрген сен емес! Бұдан сенің басыңның осы күнге дейін қалайша өртенбей жүргеніне таңданамын!

	– Өмірдің талқысына аз түскен екенсіз! — деп мысқылдады прапорщик. — Сіздің қолыңыздан өлікке апаратын гүл жасаудан басқа түк келмейді!

	— Иә, мен венгер халқына көр қазғанша, гүл жасағанды тәуір көрдім! — деген ащы дауысы шықты шалдың.— Сол сендердің үш бүктеліп, тағзым етіп жүрген баскесер кәрі қақбастарыңның оққа ұшқанын көріп өлсем арманым жоқ! Сол күні-ақ оның моласына апаратын гүлді өз қолыммен, бойымдағы бар жігер-қайратымды жұмсап, масаттана істер едім! Сол бір гүл кісінің қанындағы қызыл розадан істеледі. Жазықсыз атылған венгер жауынгерлерінің, Лайош Батянидің, тағы басқа сондайлардың алқызыл қаны жұрттың көз алдына елестеді..

	– Әке, жетті енді!

	— …Австрия министрі Везенбергтің айтуына қарамастан, ол сорлы дарға асылды. Шварценберг: Батянидің ешбір кінәсі жоқ деп зарлағанда, сенің әлгі алтын сәлделі баскесердің: «Тым жақсы, бірақ біз оны алдымен сілкілеп бір көрелік!..» — деп жауап беріпті.

	– Әке! Сіздің алдыңызда венгер жауынгері, король армиясының прапорщигі тұрғанын ұмытпаңыз…

	— Прапорщик мырза, сендер венгер жауынгері деген атаққа кір келтіріп, оны босқа қорлап жүрсіңдер, оны біліп қой, шырағым! — ақсақал мұны дауысы әрең шырағым! — ақсақал мұны дауысы әрең шығып, демі құри айтты; Мартон қорқып кетіп: «Өліп кетпесе жарар еді, мына кісі…» — деп ойлады, — Франц-Иосифтің жатар бөлмесінде үш сурет тұр: қасиетті Мария бикештің, полковник Алиохтың және генерал Хентцидің бейнесі. Бұл Хентци 1849 жылы барлық зеңбіректерден оқ атып Пештті өртеді, онда бүгінгі сендер сияқты «Ф И» емес нағыз ардагер жандар Буда қамалына тіке шабуыл жасап жатқан болатын. Тап осы кезде әскер туын көтеруші ардагердің әйелі Пештте өлім xалінде жатса да, тізе бүкпеген, өйткені оның туған ұлы замкке тіке шабуыл жасаушылар қатарында болған. Әлгі кісі жан тапсырар алдында Пештке түсіп жатқан Австрия снарядтарының гүрсілін естіген, өртеніп жатқан Пешт үйлерінің түтін иісін терезеден сезген, өмірінің ақтық түнінде өртенген Пешттің жалын сәулесін бөлмесінің қабырғасынан көріп жатқан. Шандор Петефидің шешесі осылай өлген. Ал оның баласын сенің императорың дарға асқан болар еді, сондықтан ол Шегешвар іргесінде оққа ұшып құтылған. Жаңылыстырма мені, сөзімді айтып болайын! — деп гүрілдейді шал. — Сол жатар бөлмесі үшінші суретте полковник Алиох бейнеленген, ол венгер халқының мақтанышы — Шынжыр көпірді талқандамақ болған; онда 1849 — жылы венгер әскерлері ерекше ерлікпен Будай қамалын алған болатын. Бірақ ол сонда өлім құшты, оның қазіргі иесі де тап солай құриды!.. Сөзімді бөлме! Сенің «Ф.И.» — нің қонақ асы беретін залында 1849 жылы азаттық соғысы кезіндегі ұрыстардың нелер тамаша оқиғаларын бейнелейтін суреттер ілулі тұр. Бұларда нағыз ержүрек венгер жауынгерлерді қарақшы түрінде бейнеленген… Мен сені қарақшысың дей алмаймын, бірақ жауынгер деп те есептемеймін…

	— Егер аузыңызды жаппасаңыз, мен бұл үйге енді қайтіп келмей кетемін! — деді бұрынғы мұғалім мырза, қазіргі венгер армиясының прапорщигі Пал Мартонфи.

	– Қоймаймын! — деді Мартонфи ақсақал. — Лайош Кошуттың туған еліне келмей кетуіне кім кінәлі? Михай Танчичті түрмеге жапқан кім? Оны бір емес, екі рет өлім жазасына кім кесті? Венгер халқының осы бір тамаша ардагер ұлы кім үшін көзінен айырылды? Куфштейнде, Грандта, Нейгебауда венгер әскерлерінің аяғына кім үшін кісен салынды? Өз елінде жүрген венгерлср кім үшін жұрт көзіне көріне алмай, қуғын көруге мәжбүр болды? Бұларды орманда аң қуғандай қуалаушы кім? Дамыл көрмей Америкаға, басқа да шетелдерге кетіп қалған бақытсыз венгерлер кім үшін елінен қашты?.. Сенің жаңағы қастерлі тақсырың үшін, бәрі де соның қырсығынан болып жатыр. Менің әкем нағыз ержүрек жауынгер болған!.. Ол Танчичпен бірге Буда түрмесінде отырды… Одан жарымжан болып шыққанында әкем байғұс не бәрі қырықта еді; сол кезде семинарияда оқып жүрген мені ант еткізген сол кісі. Мен сонда венгер халқына ант бергенмін және онымды әсте бұзбаймын! Ал сен болсаң, венгер халқының қанын ішіп баскесерге ант еттің — ондай ант қабылданбайды…1878 жылғы он бесінші мартта мен шіркеу қағуасында тұрып, Габсбургтар жайында шындықты айттыру; ақырзаман болатын тамұқ күні христостың сөзін қалай тыңдайтын болса, халық менің сөзімді солай тыңдаған… Мені онда Эстергомға алып кеткен болатын… Герцогтың алдына апарған-ды. Мені қорқытып, айтпағандары жоқ… Бірақ соның бәріне шыдадым!.. Жыланша арбап, неше түрлі уәде бергендеріне де көнбедім, олардың неше түрлі амал-шарғыларынан ештеңе шықпады!

	— Мен мұны жүз рет естігенмін.

	— Жүз бірінші рет тыңда… Сонда ол маған табыс бермек болған… Мен оның бетіне түкірдім… Ол мені Бенедиктиндердің Панонхалмдегі монастырына да тығып көрді… Онысынан да ештеңе шықпады. Діннен безген деп те жариялады… Үстімдегі діни киімімнің пәрше-пәршесін шығарды… Монастырьдан көйлек-дамбалшаң шығарып жіберді… «Осылай болуға да тиісті еді», — дедім де мен темір жол құрылысына барып, жұмысқа тұрдым. Одан да қудалап, шығарып жіберді… Сақтық қоғамына барып жұмыс істедім одан да шықтым… Еврей бароны Хатвани Дейчтіц қант заводына бухгалтер болып жалдандым. Ол мені одан да тапты, Габсбургтердің католиктік шіркеуі менен өшін ала берді… «Жарайды, — дедім мен, — сендердің-ақ айтқандарың болсын» — Міне, содан бері гүл жасаумен күнелтіп келемін…

	— Мына кісі жынданған болар! — деп күрсінді Пал Мартонфи. — Ақылынан адасыпты!.. Сіз енді мені бұл үйден еш уақытта да көре алмайсыз!..

	— Шіркін, — деді Мартонфи қарт күрсіне сөйлеп, — сол бір баскесер тақсырларының моласына қоятын гүл жасап жіберуге дейін өмір сүрсем болғаны! Мұрынның қанындай қызыл гүлден жасар едім-ау, шіркін! Жан-жағын есте қалмайтындай етіп, солған шөппен көмкерем, ортасында он үш раушан гүлі болады; бұлар Шабац пен Галлицияда Габсбургтар әулеті азаптап өлтірген венгерлердің oн үш батырының судай аққан қанын бейнелемек. — Солай деді де шал ауыр күрсініп, қатты жөтелді. Прапорщик мырза, есіңізде болсын: олар бізді жеңе ме, біз оларды жеңеміз бе, — мұның бәрібір; Венгрия ұтылады.

	Бөлменің есігі ашылды. Одан өң-түсі қашып құп-қу болған кіші Пал Mартонфи шықты. Ол Мартонды көрген жоқ;ас үйдің есігін ашты да шығып кетті. Өкшесіне соғылып сылдыраған қылышы салбырап бара жатты.

	Мартон қатты сасып, не істерін, білмей тұр. Ол Мартонфи ақсақалдың Франц Иосифті иттің етінен жек көретінін ертеден білетін бірақ қазір бұрын тіпті түсіне кірмеген жайларды естіді. Мартон өз құлағына өзі сенбей, көңіліндегі барлық ойы төңкерілгендей болды. Жынданыпты дей ме? Жоқ жынданбаған болар!.. Енді не істеу керек? Осы жерде тұра беру керек пе, әлде кетіп қалу керек пе?

	Ол бөлмеге қарай құлағын салды. Ас үйдің ішіне қорадағы у шудың дыбысы келіп жетті. Ал бөлме тым тырыс, ешбір үн естілмейді. Мартонфи ақсақал өліп қалған сияқты. Мартонның үрейі ұшып кетті. Ол башпайымен басып, ас үйдің есігіне қарай барды да, оны ашып, қайта жапты; «Мартонфи ақсақал мені жаңа ғана келген екен деп ойласын» бұдан соң Мартон бөлменің есігін ашып қарады. Шал столға басын сүйеп отыр екен. Бала кіріп келгенде, ол қимылдаған жоқ. Мартон ақсақалмен самбырлап амандасты. Шал ешбір жауап қатқан жоқ, бала қорқып кетті де, саусағын тістеп: «Құдай ау, өзің сақта!» — деп күбір етті. Одан соң барып, шалдың желкесін қаси берді.

	— Мартонфи ағай!

	Шал ыңырсып, басын әрең көтерді.Көзіне жас келіп қалған екен. О кісі бірдеңе демек болып еді, үні шықпай, тек еріні жыбырлап, түкірігін жұтты. Бет-ауызы бірақ уыс, екі жағы қушиып кеткен. Мартон төмен қарады да, шалға жаңағы естіген-білгендерін айтты. Бәрін де білетінін сездірді. «Не болды? Басыңыз ауырып бара ма, Мартонфи ағай?» — деп жөн сұраудың орнына ол:

	— Геза қайда? — деп өз жөніне көшті.

	Мартонфи ағай орындықты нұсқап, Мартонға отыр дегендей ишарат білдірді. Ол, балаға қарап, басын шайқады, бірақ оның мұнысы балаға белгісіз еді. Мартон орындыққа барып отырды да, өтірік айтқысы келмей, үндемегенді жөн көрді.

	2

	Мартонфи шал салулы төсекке барып жатты; ол тістеніп барып, ауыр күрсінді де, көзін жұмды. Екі қолын кеудесіне тосып, ерінін жыбырлатқан тәрізденді. Жайсыз жатқандай басын екі жаққа кезек салып, мұрынмен ғана тыныс алады.

	— Мартонфи ағай!..

	Шалдың ауызы ашылып, демін ішіне тартты да, бір қолымен анадай тұрған шкафқа сілтеді.

	Мартон жүгіріп барып, үстіндегі заттарға қарап еді, әр түрлі қалбырлар, шынжырлар, тағы басқалар көрінді.

	— Мынаны ма? — деп сұрай береді.

	Бір шыныны алғанда шал басын изеді. Мартон ас үйге жүгіріп барып, қасық әкелді.

	– Қанша тамызайын, — деп сұрады да бала қолы дірілдеп қасыққа дәрі құя бастады.

	Шал қасықты аузына апарғанда, көмейіне сүңгіп кете жаздады. Темірдің тісіне тиген дыбысы да естілген жоқ. Мартонфи ағай қызыл иек болатын, ол дәріні жұтып жіберді де шалқасынан жата берді. Мартон қанша уақыт өткенін білмейді, бірақ көп күтті, ол шалдың төс ағаштан салбырап жатқан қолын сипалай берді. Ас үй жақтан біреудің келе жатқан аяқ басысы естілді. Мартон қуанып, демін әрең алды. «Фифка Арлан келді!» — деп алақайлап жібере жаздады ол. Аманбысың?

	Мартонфи ағай қатты ауырып қалды… Мен жаңада ғана дәрі бердім…

	Геза әкесіне қарай еңкейді.

	– Қазір қалайсыз, қай жеріңіз ауырады?

	— Тәуір болып келемін, — деп дауысын әрең шығара сөйледі шал.

	О кісі жаңағы болған оқиға туралы ештеңе деген жоқ. Мартон да бұл жайында үндемеді. Шал рақметін айтып, баланың қолын қысты. Мартон шалдың мұнысын түсінбеді: О кісі рақметін дәрі құйып бергені үшін айтты ма, әлде жаңағыны сездірмегені үшін айтты ма, — бала бұл арасын ажырата алмады.

	— Геза, — деді шал, — ана жерде корзина тұр… Мен бара алмаспын… Апарып тапсыру керек… дайын гүл текке тұрмасын.

	— Мен де бірге барып тапсырысайын, — деді Мартон.

	Бұлар шыбықтан тоқылған үлкен корзинаны екі құлағынан екеуі ұстап, келе жатыр. Оның ішінде қағаздан жасалған лала гүл, ақ қайыр, қызыл қайыр, ботакөз, інжу гүл, тағы басқа гүлдер қаз-қатар, әдемі орналасқан. Қақ ортасында раушан гүлдері бар. Олар Иожеф проспектіне қарай, Шари Перцельдің гүл дүкеніне келе жатыр.

	ҮІІІІНШІ ТАРАУ

	Мұнда Илонка Мадьяр Мартон мен оқырманға есіктің жақтауынан көрінеді.

	1

	Mартонның гүл сататын дүкенге ғұмыры келіп тұрғаны осы еді. Фицектер семьясы жас гүл де, жасанды гүл де сатып алып көрген емес. Егер біреу-міреу Фицек мырзаға гүл сатып ал деп ашуланып отырса, дөрекі сөздер айтып жауап берер еді де, көңіл күйі келісті, жайдары отырған болса, ішегі қатқанша күлер еді.— «Гүл ал дейсің бе? Одан басқа маған ештеңе айта алмадыңыз ба құрметтім! Сіз бара-бара әлгі майлы бояумен бояған шүберекті де сатып ал дейтін боларсыз, — жақында осы үйдің қожасы соның біреуін елу форентке сатып алған жоқ па? Сондағы суретіне салынғаны: бір-екі сардина балық; майға піскен тауықтың балапаны сияқты бес-алты түйір, тарелканың үстінде жатқан бірнеше алма, — осыдан басқа түк көрсем бұйырмасын. Сонда мен осы бір шүберекті ақшаға сатып алып, мойныма іліп жүрмекпін бе? Одан да мен екі форинтке кәдімгі алманың өзін тарелкасымен қоса сатып алмаймын ба? Жесең ас қой? Ал сіз маған жасанды гүл сатып ал дейсіз… Менің одан басқа ермегім жоқтай!»

	…Дүкеннің сәкілерінің ар жағында аппақ алжапқыш киген екі қыз тұр. Жан-жақта жас өсімдіктер мен жаңа әкелінген гүлдер көп-ақ. Оңтүстік пальмасы, кактус, олеандр, үп-үлкен вазаларға ақ, қызыл және сары раушан гүлдері, хризантема, астра, георгин қойылған: шыны ішінде көбінесе жасанды гүлдер мен аза гүлдер тұр. Кассада егделеу келген бір әйел отыр; иесі Шари Перцель осы кісі көрінеді. «Дүкенге кіре бергенде оған «Қолынан сүй» — деп Геза досына босағаны аттай бергенде-ақ ескерткен болатын. — Мұнда осындай тәртіп бар».

	Балалардың әкелген гүлін жаңағы қыздар бір-бірлеп есептей бастады. Бұл кезде Мартон гүл шоқтары мен аза гүлдерге жазылған жазуларды оқумен болды: «Сүйікті бастығымызға — бағыныштыларынан туған күніне сыйлық», «Естен кетпес күйеуіме— аза тұтқан әйелінен», «Юдикаға Мукикиден» — деген жазулар жаңағы шынының ар жағынан көрінеді.

	Шари Перцель Мартонға мұқияттап қарап отыр. Әлден уақытта баланың көзі мұны шалып қалды да, не дерін білмей, қатты ұялды, дүкеннен шығар мезгілді асыға күтті.

	— Сіз мектепте оқисыз ба? — деп сұрады Шари Перцель.

	— Иә,— деп жауап берді Мартон, — Реалдық училищенің бесінші класында оқимын.

	— Оқуыңыз қалай?

	Мартон иығын қимылдатып, тұра берді. Оның орнына Геза жауап берді:

	— Мектептің ең таңдаулы оқушысы.

	— Ендеше… Атыңыз кім екенін білуге бола ма?

	— Мартон Фицек.

	— Мартон, онда сіз менің бір туысқанымның баласын жаттықтыруға алмас па екенсіз?

	— Алар едім, деп жауап берді Мартон. — Мен бұған дейін де бірнеше баланы жаттықтырдым.

	Бұдан бұрын сіз ұл балаларды жаттықтырған болсаңыз, енді қыз баланы үйреткелі тұрсыз…

	– Қыз баланы дейсіз бе? — деп Мартон қызарып кетті.

	— Иә, қыз баланы. Биыл оны қалалық училищенің төртінші класына жаздырмақ, жасы он төртте. Сіз нешедесіз?

	— Он беске толамын, — деп ұяла жауап берді Мартон.

	— Сонымен не дейсіз? — деді әлгі ханым баланың ұялғанын байқап; бұл ретте ол бұрынғысынан да жымиып,қайта сұрақ берді. — Сонымен, алатын болдыңыз ғой, ә?

	Мартонның күн қаққан бетіне қызыл шырай еніп, не дерін білмеді. Сәлден соң бала басын жоғары көтеріп:

	— Аламын! — деді.

	— Онда мен сізге сол қыздың адресін жазып берейін. Егер қолыңыз бос болса, қазір ақ барып менің сіңліммен қызметіңіздің жәйін сөйлесуіңізге болады.

	Сөйтті де ол бір жапырақ қағазды балаға ұсынды. Мартон сол қағаздан: «Доктор Иштван Mадьяр, адвокат, Сенкирай көшесі, 12, үшінші қабат,» дегенді оқыды.

	— Осы жерден алыс емес жап жақын, — деді Шари Перцель Мартоннан көзін алмай қарап тұрып. Ханымның күлкісі бұрынғыдан да жарасып бара жатқандай.

	— Білемін, — деді Мартон. Мен Хоранский көшесіндегі мектепте оқимын… Ол да алыс емес… Онда, есебі… Фифка, — деді де ол досына қарады, бірақ оның «Арлан» деген қосымша атын атаған жоқ. Өйткені басқа адам барда бұған досы ренжіп қалуы мүмкін. М Фифка, мені шығарып саласың ғой!

	— Ал корзинаны қайтеміз, — деп сұрады Геза. — Мен оны жалғыз алып кете алмаймын ғой.

	— Көшеде, төменгі қабатта күте тұрарсың.

	– Қайда тұрсам да бәрібір емес пе?

	Осы кезде әңгімеге Шари Перцель араласты:

	— Геза, корзиналарыңды осында тастап кетіңдер. Қайтып келе жатқанда аларсыңдар. — Сөйтті де о кісі қайта күліп, — досыңызды апарып қайтқаныңыз жөн болар, — деді.

	2

	Бұлар Сенткирай көшесіне неғұрлым жақындаған сайын, Мартон солғұрлым абыржи берді. Қыз үйрету керек… Он төрт жасар дейді. Өзі әдемі ме екен. Бұған дейін ол қыз балалармен жиі әңгімелесіп көрген жоқ-ты. Мектепте ылғи ер балалармен отыратын, үй-ішінде де жалғыз ақ қыз бар оның өзі де әлі бір жасқа толмаған. Бұлардың үйіне қонаққа қыз бала келіп көрген емес. Қыздармен дос болу өзінше бір ұят, басқа жұрттан жасыратын нәрсе секілді. Ал қазір ол қыз балаға сабақ үйретпек болып тұр. Онымен күнде көрісіп, күнде сөйлесу керек… Апыр-ай, ә, қызбен сөйлесу деген қандай болады екен… Мұны өзі айтпаса үйдегілер де біле қоймайды ғой. Бір жақсы жері осында.

	— Фифка Арлан, сен қалай деп ойлайсың, қыздары сұлу ма екен, — деді де Мартон қағазға қайта қарады. Доктор Иштван Мадьяр. Сеніңше қалай ойлайсың, мұның қызының аты кім болды екен?

	Жүре келе бұлар Сенткирай көшесіне де жетті. Тап-таза вестибюльдің ішіне қағылған тақтайшалардан доктор Иштван Мадьярдың да фамилиясын да тауып оқыды. Оның үстіңгі жағында бес тісті алтын сәукеленің суреті салынған екен.

	— Дворянин болар, — деді Геза. — Бәлкім, сен алдымен үйге барып, мерекелік киіміңді киерсің.

	Мартон үсті-басына бір қарады да, ешбір жауап берген жоқ. Тек көзі жылт еткені ғана байқалды.

	— Осы да жарайды. Мен осы костюммен жүріп-ақ ең озық шәкіртпін ғой.

	— Сонда да шалбарыңа жамау түскені көрініп тұр.

	— Тесігі көрініп тұрған жоқ қой.

	– Өйтіп ақымақтанбасаңшы.

	— Мен ақымақтанып тұрған жоқпын ғой. Одан да сен мені осы үлкен есіктің алдында күт, — деді де ол аяғын нық басып, қарыштай адымдаған бойымен сатыны өрмелей үшінші қабатқа жөнелді. Мадьярлардың пәтеріне кетті.

	— Мен сені ұзақ күте алмаймын, — деді Геза.

	— Көп күтудің де керегі жоқ. Тез бітіремін. Қолым тимейді деймін де шыға жөнелемін.

	3

	Мадьярлардың пәтеріне кірер есікті қызметші қыз ашты. Бұл да бір жеңілдік еді. Мартон одан ұялған жоқ. Қайта, оған нендей шаруамен келгенін батыл айтты. Содан соң қызметші қыз түпкі бөлмелердің біріне кіріп кетті. Сәлден кейін кіре-беріс есік жақтағы бір бөлмеден отыздар шамасындағы бір ханым шықты. Ол жаңағы гүл сататын дүкеннің иесіне ұқсайды. Бірақ одан жастау әрі аш өңділеу.

	– Ә, сіз бе едіңіз, — деді ол, — білемін. Жаңа ғана Шари телефон соққан болатын. Төрлетіңіз.

	– Қолыңыздан сүйдім, — деп бала иіліп ізет етті.— Менің атым Мартон Фицек.

	Ханым ілгері бастап барады. Оның үстінде қара барқыт көйлегі бар, омырауы мен желкесі шілтермен көмкерілген екен. Оның ар жағынан ағараңдаған тәні көрінді. Өйткені оның шешесі ешуақытта киімге шілтер ұстап көрген емес.

	Бұлар ас үйге кірді.

	— Мына жерге отыруға рұқсат етіңіз, — деп Мадья ханым бір орындыққа қарай нұсқады.

	Мартон еппен басып барды да отыра қалды. Мадьяр ханым оны бастан аяқ тағы бір шолып өтті.

	— Иә, тап солай екен, — деді де қайта жымиды.

	Мартон о кісінің: «Иә, солай екен» — дегенін түсінбеді

	— Жасыңыз нешеде, — деді Мадьяр ханым.

	— Жақында он беске толғалы тұрмын, — деп жауап берді бала.

	– Өкінішті ақ…

	Мартон осы бір әйелдің көз қарасынан, әсіресе, езу тартқан күлкісін қысылып, не істерге білмей отыр. Өкінішті не? — деп ойлады ол. Оған не өкінішті. Менің сәл үлкендеу болмағаным ба» Оның өзінің де үлкен болғысы келіп жүр. Айталық, жиырмада немесе ең болмағанда он сегізде болғанын тәуір көреді; тез есейіп үйден кетуді көксейді, сонда оған әкесі де, аға інілері де кедергі жасамас еді. Үй ішінде азан қазан, у шу болады да тұрады; тіпті бірдеңе ойлауға да мұрша жоқ. Не істесең де жұрт көзінше істеледі. Ал оның бер жағында өзі өлең жаза бастағаннан бері оған оңаша болу тым қажет ақ. Жазған өлеңдерін ешкімге көрсетпей, құпия сақтауы керек, өз алдыңа дербес, жеке өмір кешкенге не жетсін. Бірақ бұл мүлде басқа шаруаның жайы ғой, мұның декабрьде он беске толатынына өкінішті шығар… әлде өзге бірдеңеге өкініп тұр ма екен…

	— Сіз мені кешіре көріңіз, — деді бала. — Мен бұған дейін көп баланы үйреттім, менің үлкен тәжірибем бар.

	– Үлкен тәжірибем бар дейсіз бе. — Ханым қарқылдап күліп, Мартонның шашын, маңдай бітісін, бет әлпетін, ерін сиқын, кеуде тұрқын түгел қарап өтті. Бала мұны әбден сезгенімен, ештеңе дей алмады. — Тым тамаша, сүйкімді екенсіз… Сіздің әкеңіз кім болады? — Мартон бұған жауап бергенде о кісі тағы сұрақ қойды — Енді сіз мынаны айтыңызшы: Қандай мамандық алуға әзірленіп жүрсіз, Мартон… Егер сіз ұлықсат етсеңіз, мен сізді осылай-ақ атыңызбен атай берейін, жарай ма?..

	— Жарайды. Мені үй-іші де солай дейді…

	— Солай ма… — Мадьяр ханым баланың тіке жауабына масаттана күлді, оның ешбір қалтқысыз екенін сезінгендей пішін білдірді. Сонда да ол баланың шашына, бет-әлпетіне, қол, иық бітісіне әлі қарап тұр.

	Мартон өзінің кісі күлерліктей не айтқанын аңдаған жоқ. Ол ұялып отырғанын сездірмеймін деп, ханымның сұрағына жауап беруді де ұмытып кетті.

	— Иә, сонымен сіз қандай мамандық алмақсыз, — деп қайта сұрады ол.

	Бала сәл ойланып қалды. Оның екі қолы креслоның шынтақ тосарынан тайып кетіп, төмен салбырап отыр. Бала бара-бара қолын қоятын жер таба алмағандай. Сөйтіп отырып ол қонақ үйдің о жер, бұ жерін қарай бастады. Анадай жерде бір есік ашық тұр; оның ар жағында тағы бір бөлме бар екен: оның қабырғаларына көк жібек ұсталған, бір жақ бұрыштан рояльдің шеті көрінеді. Оның қақпағы ашық тұр. Ұп-ұзын аппақ, қып-қысқа қара пернелері жылт-жылт етеді. Осы бір бейтаныс, ішінде тірі жан жоқ бөлмедегі рояльдің неге тұрғаны белгісіз. Ол музыка аспаптарын сататын Зденково дүкенінің шыны көрмелерінің ар жағында тұрған тап осындай бір аспапқа да ұқсайды. Мартон осы дүкеннің қасынан қашан етсе де, қақпағы ашық тұрған осы бір рояльді көретін, бірақ оның ұп-ұзын ақ, қып-қысқа қара пернелерінің не үшін жаралғанын біле алмай, дал болатын. Мартон осы бір аспаптың қасында кісі отырғанын да көрген емес. Ол үн шығаратын, қуаныш пен күйінішті білдіретін дыбысы бар, отыра қалып, ойнауға болатын рояль емес, жансыз дүние, қайдағы бір қара жәшікке ұқсайтын. Бұлай дейтін себебі — бала оның ит арқа тәрізді үш аяққа сүйеніп тектен-текке тұрғанын ғана көретін еді… тек арқасында ғана қара сиямен жазылған «1900 крона» — деген жазуы ғана бар. Ешбір үн шығармай, пернелерінен дыбыс төгілмей, сымдары бос тұрған осы рояль 1900 крона тұрады дегенге кім нанар.

	– Қандай мамандық алғалы жүргенімді сұрадыңыз ба?.. — деді де бала ханымның не деп дәрежесін арттыра сөйлерін білмей, үнсіз отырып қалды; ақыры оған әлденендей бір ой келгендей болып, үн қата бастады. — Мен болсам, аса құрметті ханым, — деп ол дауысын әрең шығара сөйледі; тіпті адам айтқысыз бірдеңелерді айтып отырған сияқты. Бұдан соң ол түкірігін тағы бір жұтып, манағысынан әлдеқайда сенімдірек сөйлей бастады — Мсн инженер болуға әзірленіп жүрген едім. Реалдық училищеде оқимын, бірақ…

	Солай деді де Мартон тағы үндемей қалды. Оның көзі рояльға түсті.

	— Иә, құлағым сізде, Мартон, — деп Мадьяр ханым баланы мақұлдап қойды: Сонда да о кісі іштей қатты ұялып, көзін жыпылықтатып отырған баланың аяқ-қолын, үсті-басын мұқияттап қарады.

	«Мартон» — дегенді естігенде баланың іші-бауыры елжіреп жүре берді. Оның көңіліне әлденендей ойлар келді.

	Ол столға және оның басында отырған ханымға жақын келіп, бірдеңе демек болды, алайда екі қолы бұрынғысындай салақтап, қайда тығыларын білмей тұр. Осы кезде Мартон консерваторияның директорын, осы бір нәзік әйелді, оған өзінің қалай барғанын, әлгі әйелдің Мартонды кабинетіне қалайша отырғызғанын есіне алды. Бірақ ол директор шашына ақ кірген, егде әйел болатын, мұнымен мүлде ресми түрде сөйлесіп, тек Фицек деген фамилиясымен ғана атаған. Ал мына ханым болса үнемі күле сөйлеседі, соның өзінде ерекше бір инабат білдіріп, ішке тартқандай болады; Мартон осыған ыңғайсызданып, қатты ұялып отыр.

	— Бірақ… Енді мен… композитор болғым келіп жүр, — деп күбірледі де Мартон қарсы алдында отырған ханымға үміттене қарады.

	— Иә, оған не кедергі болып тұр?

	— Тек қана, деді де Мартон оң қолын столдың үстіне салды, бұл үшін көп ақша керек деседі… Яғни… композитор болу үшін алдымен сансыз көп ақша төлеу керек екен… — деп сыбырлай сөйледі ол, «ақша» деген сөзді айтқанына сәл ұялып та қалды. — Мен бір рет консерваторияда болғаным да бар. Осыдан үш жыл бұрын еді. Біздің мұғаліміміз Даллош мырза… былайша айтқанда… құзырыңызға мағлұм болсын… мені музыкаға тегін оқытамын деп уәде еткен болатын. Алайда, мен сонда жүрген балаларға ән айтуға ғана жәрдемдестім. Өйткені менің дауысым жақсы болатын… Содан кейін, балалар емтихандарын тапсырып болған соң консерватория мұғалімдері маған: енді жүре беруіңе болады, — деді.

	— Сіз дауысым жақсы дедіңіз бе, — деп сұрады әлі күле қарап тұрған ханым.

	Бала үнсіз басын изеді.

	— Мартон, сіз маған мынаны айтыңызшы: музыка шығаруға талабым бар дегенді неліктен айтасыз.

	— Неліктен дейсіз бе? — деді бала. Сөйтті де ол тілімен ернін бір жалап, ішінен бір күрсініп алды. — Оның себебі мынау: ханым, мен күні бойы құлағыма ән әуені келіп жүреді, мен күні бойы ән салумен боламын; бұл әннің әзірге сөзі жоқ, әзірге әр түрлі үн, әуен… Бір сөзбен айтқанда, бұл ария деп аталады. Солай емес пе, сүйікті ханым?

	Әйел орнынан тұрып, балаға бас изеді. Олар жаңағы рояль тұрған көрші бөлмеге енді.

	— Онда сіз сол өз әндеріңіздің бірін орындап көріңізші.

	— Мен тек бір саусағыммен ғана ойнай аламын…

	— Уақасы жоқ…

	— Жазды күні мен цимбал ойнауды үйреніп едім… Сіздің үйде цимбал жоқ па?.. Мен оны әдемілеп ойнар едім.

	— Жоқ… Цимбал дегенді білмейміз. Осымен-ақ ойнай беріңіз, Мартон.

	Бала дөңгелек орындыққа отырып, бір саусағымен рояльдің пернесін басты да, өзінің шығарған бір әнін ойнай бергенде, жаңылып кетті. Оның саусағы қажетті дыбыс шығатын жерге емес, басқа бір жерге барып ұрды.

	— Жоқ, бұлай емес, — деп ренжіді ол, — ол былай ойналады… жоқ, бұл да олай шығып тұрған жоқ,— деп түсіндірді ол. — Мына рояльдан керек дыбысты көп іздеу керек екен, деді де ол ойнауын тоқтатпады. — Мен де, әрине, рояль жоқ, мен өз әнімді ауызбен айтқанда, дыбыс іздеп отырмаймын, ешбір бөгетсіз шығады… Менің мына қазіргі ойнап отырғаным басқа бірдеңе, шығарған әнім мұндай емес. Ол бұдан әлдеқайда оңай. Ауызбен айтқанымда үн жеңіл шығады да, оңайға түседі. Әндер бірінен соң бірі көкейге келіп тұрады керегін таңдап айтамын… Бірақ сол әнді қайта айтуым қиын, көпке дейін есіме түсіре алмай әуре боламын. Сіз менің ауызша ән шығарғанымды тыңдасаңыз етті… Ал енді сол әнді қайталап бір айтқым келгенде, тайсалмай қайталай беремін. Ізінше айтқан оңайға түседі. Ал қазір мен бұрынғымдай ән тарта алмай отырмын. Сіз мені түсініп тұрған боларсыз, — деді де ол сол қолымен тағы бір пернені басты. — Бұл әннің аты «Арман» — деп аталады. Мен оны бірінші рет салғанымда тым ұзақ еді. Нефелейч көшесінен Будаға дейін жеткен болатын… Бір өкінішті жері маған нота үйреткен ешкім болған жоқ қой… Ал онсыз, ғафу ете көріңіз, болмайды екен… Бірақ бұл да ештеңе емес, — деді де бала бұрынғысынан да қыза түсті.— Мен дүниенің жаралу симфониясын» жазғым келіп жүр.

	— Сонда ол қандай симфония болмақ?

	– Қандай дейсіз бе?.. Онда сіз, рахым етіп, Геллерт тауында болғаныңыз бар ма… сонда қандай әсер алғаныңызды айта алар ма едіңіз? — Бала осы жерде тілі күрмеліп, сөйлей алмай қалды. Қазір оның бүкіл тұла-бойын музыка билеп тұрған осы бір шақта: «Қасиетті ханым!» деп онан арғы әңгімесін айтқысы келіп еді, оның үні шықпады. Мартон түкірігін қайта жұтып — «Осы кісінің ешбір лауазымын айтпай-ақ қойсам қайтеді?», деп түйді ол ішінен. — Олай болса, құзырыңызға мағлұм етейін. Сіздің, сол жаңағы Беллерт тауында болып көргеніңіз болса. Ерте көктемде, апрель айында ағаш жаңа ғана бүршік атып, тіп-титтей алғашқы жапырақтың гүлдей бастағанын көрдіңіз бе? Немесе май айында алма ағаштарының гүлденгенін байқағаныңыз бар ма? Шіркеуде намаз оқып, құдайға тағзым еткелі барған қыздардың ақ көйлек киіп, қаз-қатар тізіліп тұрғанын, тамашалағаныңыз бар ма, осы кезде органның құдіретті үні естіліп, бойды билеп алмай ма?.. Осы әуенді тыңдап тұрғанда адамның көзіне жаңағы қыздардың ақ көйлегі ғана көрінеді де, жан жақ түп-түгел аппақ болып кеткендей сезіледі. Міне, Гелдерт тауында да сондай құбылыс байқалады, түстен кейінгі шақта сол тауға бара қалсаңыз, үйге қайта асықпағаныңыз жөн, қасиетті ханым, қызарып батқан күннің ұясына енер шағын міндетті түрде қызықтап қайту керек… Сол бір шақта бойды билеген қуаныштың бар салмағы жүрекке түседі де, еріксіз барып, көк шөпке жата қалғың, аунағың келеді…Төменде Пешттің электр шамдары жарқырайды… Неткен сансыз көп шам дерсің. Аспанда жымыңдап тұрған мыңдаған жұлдызды көресің. Солардың ішінде ең алдымен Шолпан жұлдызы көрінеді.

	— Уа, Шолпан!… — деп қайталап айтты да, Мадьяр ханым осы бір сүйкімді баладан дарып тұрған ыстық лепті барған сайын қатты сезіне бастады. — Осы көктемде он алтыға шығамын дейсіз бе?

	— Иә, әрине, — деп жауап берді Мартон, бірақ ол музыка әуенімен елігіп отырып, ханымның сөзін оншалықты ықыласпен тыңдай қойған жоқ.— Сонда деймін, жаңағы таудың басында көк шөпке оранып жатып, адам өмірдің қаншалықты тамаша екенін бүкіл жан дүниесімен сезінеді, құрметті ханым. Сол бір сәтте дүниенің қайтып жаралғаны көз алдыңа елестейді. Ондайда адам аспанда тұрған жұлдыздарға, Пешттің жарқыраған шамдарына қарап, жан-жақта гүл атқан алма ағаштарын тамашалай, оның хош иісіне шомыла тұрып, ән салғысы келеді. Егер сіз рахым етсеңіз, мен осыны музыка етіп жазар едім. — Сөйтті де бала екі қолының барлық саусақтарын тарбитып, рояльдің пернелеріне салды, аяғымен оның төменгі тиегін басты.

	Барлық шектерден гүр етіп үн шықты, сол бір ғажайып дауыстар қол ұстасып, аспанға шарықтады. Бала жаңағы алма ағаштарының гүліне шомылып, мына бір сиқыр үндерден нәр алғысы келгендей болып рояльға бұрынғысынан да еңкейе түсті. Ал Мадьяр ханым баланың басына еңкейіп, оның саусақтарын, пернеге дамылсыз соққан қолын тамашалап тұр. Шашы төгіліп, Мартонның бетіне тиді, кеудесі баланы иығынан төмен тұқыртып басып барады. Мартон осының бәрін байқаусызда болып отырған қимыл деп сайып, бұрынғысынан да еңкейе түсті, енді оның қолы емес, басы пернеге тигендей. Бірақ ол қанша еңкейгенімен Мадьяр ханымның тықсыруынан құтыла алмады: о кісінің шашы бұрынғысынан да төмен төгіліп, бетіне түсті, бар денесімен төмен еңкейді. Мартонға бұл ұнай қойған жоқ, қайта жиіркеніш сезім тудырып, бала қорқа бастады. Бұл тұста ол қыстыгүні бакалейші Клейннің ұл баласы қалайша екі вагонның арасына түсіп қалғанын дереу есіне алды; екі күннен кейін жерленгенімен, Клейн ағайдың сол баласының екі вагон арасына барып, байқаусызда қыстырылып қалғанын сезгенде не ойлағаны Мартонның есінен кетпей қойды. Мұны ол көп ойлап жүрді.

	…Мартон орнынан тұрып, әйелге қарады. Мадьяр ханым да тік тұра қалып, айдаладағы бір бұрышқа, онан алыс бірдеңеге реңсіз көз салады. Бала мұны көргенде қайта састы: Не болды екен? — деп ойлады ол. Бәлкім, ол әдепсіздік істеп қойған болар. Бірақ ханым ондай ештеңенің нышанын білдірген жоқ, қайта түк көрмегендей, балаға жайдары үнмен әлде нендей бірдеңелерді айта бастады. Өзінің ешбір әдепсіздік істемегенін сезгеннен кейін Мартонның көңілі қайтып орнына түсті.

	— Мартон, егер үйренгіңіз келсе, мен сізді үйретсем қайтеді?

	— Онда мен бақытты болар едім!

	Бала күрсініп, демін алды. Жаңағы ыңғайсыздық билеген сезім тез сейіліп, ауыр жұмыстан кейін дамыл тапқандай болды. Ол баяғы консерватория директорын қайта есіне алды. Сол кезде ызғар білдіріп, бойына дарытпай қойған ханым қазір енді өзіне бір табан жақындай түскендей. Бұдан кейін бала өзінің бұрынғы бірінші кластағы мұғалимасын, Гизелла Матьовски апайды ойлады. Ол кісі тым сұлу еді, бұған «а», «и», «у» — ларды жанын сала үйреткен еді. Бұдан соң енді консерватория директоры: мен сені музыкаға өзім-ақ үйретемін, — деп тұр. Мартон өзінің ризалық сезімін білдіріп, Мадьяр ханымға күлімдей қарады.

	— Мен онда шын бақытты болар едім… — деп қайталады бала. — Рас айтып тұрсыз ба?..

	Ханым Мартонның иығына қолын артты. О кісі осы бір сұңғақ бойлы, ашаң, өңді келген әп әдемі баладан сәл тапалдау еді. Қолын иығына «ала тұрып, ол шынашағымен бетін сипады.

	— Жарайды! — деді ол. — Онда былай шығайық!..

	Бұлар қонақ сыйлайтын бөлмеге қайта келді.

	— Ал енді, — деді Мадьяр ханым, — сіздің келген шаруаңыз жайлы сөйлеселік. Мартон, сіз менің қайын сіңлімді оқытатын боласыз. Оның әкесі менің күйеуімнің інісі болады, Перемышльде тұрады. Ол инженер, сондағы қамалдың капитаны болып істейді. Оның әйелі, менің сіңлім, ол сонымен бірге тұрады. Менің күйеуім де қазір арманда жүр, — деді сәл кідіргеннен кейін Мадьяр ханым. — Осы күнде Галицияда соғысып жүр. Ол поручик. Әлгі қызы менің қолымда тұрады. Тым шолжың бала. Қазір де ол он төртке келді. Әр нәрседен жақсы хабары бар. Қатаң болыңыз. Мен сізге сенемін.

	— Иә, әрине, — деп жауап берді де Мартон қызарып кетті, өйткені ол әлгі «әр нәрседен хабары бар» деген сөзді өзінше әдепті мінездеме емес қой деп ойлады. Олай демеуі керек еді ғой.

	— Айына жиырма крона алатын боласыз, — деді одан әрі Мадьяр ханым, — түстен кейін кофені де осы үйден ішеcіз. Осыған келістіңіз бе.

	— Иә.

	— Мен сізге нота оқып, рояль ойнауды үйретемін, оған ешқандай ақы алмаймын, тек жай ғана, сіздің қызметіңіз үшін, — әйел сәл кідірді де, былай деді:— Нәтижесі қандай боларын кейін көрерміз, — деді де ол балаға қарап мейірлене күліп, электр шамының қалпағына орнатылған қоңыраудың кнопкасын басып қалды.

	— Илонканы бері жібер, — деді ол есік ашып кірген үй қызметшісіне.

	Мартон пиджагын бір сипап қойды. Бұл сәтте ол музыканы да ұмытып кеткендей болды. Жаңағы «Илонка» — деген ат мұның құлағына жылы тиіп, көптен бері таныс, күнде айтып жүрген сөзіндей болды. Ол өзінің абыржып тұрғанын жасырып, жайдары отырмақ болды.

	4

	Есік сыртынан жүгіре басып келе жатқан қыз аяғының тырсылы естілді. Балаға бұл дыбыс көкейіне әбден ұялап алғандай болып тұр. Сәлден соң есік ашылып, қыз да кіріп келді. Үстінде қып-қызыл шолақ көйлегі бар екен, оның етегінен жеңі ұзын, неше түрлі әшекейлермен өрнектелген, көк бүрме юбкасы бар. Күзгі күннің кешкіріп бара жатқан сәулесі қыздың қап-қара шашына, қып-қызыл шолақ көйлегіне, тізесіне дейін жетіп тұрған юбкасына түсіп, ерекше сәнге бөлеп тұр. Осы тұста баланың көзіне алдымен көрінгені — қыздың сәл салыңқы төменгі еріні болды.

	Кейіннен, талай жыл өтсе де Мартон Илонканың осы түрін, есіктен алғаш көрінген бейнесін есінен кетірмеді.

	— Танысып қойыңдар, — деді Мадьяр ханым. — Мына жігіт сені үйде оқытатын жаңа мұғалім болады.

	Қыз ілгері басып, қолын созды, бірақ Мартонның бетіне қараған жоқ.

	— Илонка! — деді ол.

	Мартон да орнынан тұрып, қызға қарай қолын созды. Ол қыздың бетіне тамашалай қарағанмен, ұялшақтап, өз атын айтуды ұмытып кетті. Қыздың жып-жылы, әп-әдемі қолын ұстағанда, ыстық лебі өз бойына дарығандай сезілді. Бала үсті-басына бір қарап, мана Арланның тілін алмағанына, үйіне барып қайта киініп келмегеніне өкінді. Қыз сол қолына басын таяп, столға отыра кетті, оның көзі Мартонға емес, столға жабылған сұр дастарқанға түсіп отыр. Осы бір сәттегі үш түс: сұр дастарқан, Илонканың қып-қызыл жібек көйлегі, даладан түсіп тұрған күн сәулесінің сарғылт нұры Мартонның мәңгі-бақи есінде қалды.

	— Мартон, — деді Мадьяр ханым. Ол баланың атын көптен бері білетіндей, бәз-баяғы танысындай атады, — нені және қалай оқитындарыңызды мына Илонкамен келісіп алыңыздар. Ал сен, Илонка қандай пәндерден осал екеніңді жасырмай айт… — деді де ол екі баланы оңаша қалдырып кетті.

	Үй іші тым-тырыс. Қыз қабағын түсіріп, төмен қарап отыр. Ол баяғы басын қолына сүйеген күйінде, оның нәзік саусақтары, әп-әдемі тырнағы көрінеді. Мартон қыздың бетіне қарап көріп еді: өңі ақ сұр келген, шашы қара, ересек адамдарша бір бұрым етіп өріп қойыпты: дем алған сайын екі танауы сәл делдиіп кетеді, әдемі біткен тік мұрынды екен, манағы ерні сол сәл төмен түскен күйінде тұр. Қыз сәлден соң жымиып күлгендей болды да, суық желден жапырылған жас жапырақтай көңілін баса қойды. Бұдан соң Илонка басын көтеріп, балаға, қарады. Бұл сәт Мартонға бұлттан жаңа шыққан күндей жарқырап көрінді, сол тұста Илонканың көзі көкпеңбек әп әдемі екенін аңғарды.

	— Mен сіздің атыңыздың кім екенін де біле алмай отырмын, — деді қыз.

	— Мартон, Мартон Фицек.

	Қыз басын изеп, өте жақсы, бұдан былай біліп жүрейін, — дегендей боды.

	— Маған математика мен география қиынға түсіп жүр… Сіз маған осы жағынан жәрдемдескеніңіз жөн болар еді…. Венгер әдебиетін де жақсы білемін деп айта алмаймын…Сіз күнде келетін боласыз ба, — деп сұрады да қыз баланың ойланған сәтін пайдаланып, оның бетіне бір қарап алды.

	— Күнде келемін.

	— Сағат төрттен беске дейін бе?

	— Иә, төрттен беске дейін.

	— Ертеңнен бастап келіп тұрасың ба?

	— Иә, ертеңнен бастап. Осы сәтте қыз ерніне сәл күлкі ойнады да, қайта жоқ болып кетті. Ол бүршігі жаңа жарылып шыққан жас жапырақтай, бір уыс болып үнсіз отыр.

	— Ертеңнен бастап дейсіз бе? Жоқ, оныңыз тым ерте ғой. Мектепте сабақ басталған күннен бастасаңыз қайтеді, деді де қыз, — сол күннен бастап, — деп қайталап айтты.

	— Жарайды, сол күннен бастап-ақ болсын.

	Осы бір сәтте сұр дастарқан мен Мартонның бетіне қыз үстіндегі көйлектің қызыл сәулесі түскендей болды. Бала қызға қарап еді, оның осы үйді түгел жарқыратып отырғанын аңғарды. Баланың көзі байқаусызда қыз кеудесіне түсіп еді, ол басы айналып не болғанын білмей, көзін басқа жаққа аудара салды. Бұдан соң ол қызға қайта қарап еді, манағы сәл салпылау келген төменгі ерніне қайта көзі түсті. Осы кезде қыз жадырай күліп, балаға ерекше бір инабатпен қарады.

	— Сіз маған соншалықты қатал болмассыз деп сенемін.

	– Әрине, — деді Мартон.

	— Шыдамсыз да болмассыз.

	— Мен сіз әбден ұғып алғанша түсіндіре беремін… Оны өзіңіз көрерсіз, — «Илонка» дейін деп еді, қыз есімі аузынан шықпай, көмейінде тұрып қалды, — бәрін де оңай үйренесіз.

	— Онда жақсы болар еді,— деп қуанды қыз. — Онда мен қорықпаймын… Ал өзіңіз қай мектепке барып жүрсіз?

	Мадьяр ханым кіріп келді. Оның соңынан ерген үй қызметшісі екі шәшке кофе мен печенье әкелді. Стол үстіне салфетка жайды.

	— Келістіңдер ме? — деп сұрады Мадьяр ханым.

	— Иә,— деп жауап берді де, Илонка әпкесі кіріп келісімен-ақ төмен қарай қалды.

	Мартонға үй-ішін қара көлеңке басып кеткендей болды, тек қана Илонканың көйлегінен бұрынғысындай жарық сәуле көрінді. Оның шашыранды сәулесі Мадьяр ханымның қара көйлегіне түсіп тұр.

	Бөлме ішінде қайта тыныштық орнады.

	— Кофе ішіңіздер! — деді де Мадьяр ханым қолын Илонка отырған орындықтың арқалығына ұстады, сөйтіп ол Мартонға ойлана қарап тұр. Бұдан соң ханым тағы да шығып кетті.

	Мартон қолын шай қасыққа соза бергенде бас бармағы мен сұқ қолының сия тиген жерлерін керіп, қатты ұялдым. Ол оң қолын жалма-жан жасыра қойып, қасықты сол қолымен алды. Бірақ сол сәтте пиджактың ішінен сыртқа шығып кеткен көйлек жеңінің шет-шеті қырқылмай қалғанын байқады. Сондықтан ол екі қолын да жеңі көрінбейтіндей етіп ұстауға тырысты. Ол кофе іше отырып, Илонканың жіп-жіңішке, әдеміше біткен саусақтарына қарай берді.

	5

	Шари Перцель гүл сататын дүкеннен сіңлісіне телефон соғып, үйде мұғалім боларлықтай бір кісіні жібергелі тұрғанын айтқанда былай деген еді: «Бала шамасы он бестерде болар, өзі оқып жүрген мектептің ең таңдаулы оқушысы көрінеді… Алло… Бірақ ол өз алдына! Баланың әдемісін, сұлулығын көрсең етті!..» Бұл кезде Илонка өз бөлмесінде балалар оқымайтын бір романды алып, оқып отырған болатын. Әпкесінің келе жатқан тырсылын естісімен-ақ қыз кітабын жастығының астына тыға қойды.

	— Илонка, — деді есік алдына кіре бергенде-ақ Мадьяр ханым, — жаңа ғана Шари телефон соқты. Ол бізге сені үйде оқытатын мұғалім жібермек.

	Мадьяр ханым аузын жаба қойып, қайынсіңлісіне қарап еді, оның ыңғайсызданып тұрғанын көрді.

	— Саған не болған, — деп сұрады қыздың ұялып тұрғанын сезген Мадьяр ханым; бірақ ол мұны «үйде оқытатын мұғалім» жайындағы хабарды естігендіктен болар деп түйді.

	Ал шынында Илонка жастықтың астында жатқан кітаптың шеті анадайдан көрініп тұрғанынан сескенді. Мадьяр ханым ұялып тұрған қызға жымия қарап, мейірлене күлді.

	— Он минуттан кейін ол осы үйге келеді,— деді де әпкесі шығып кетті. «Бала ғой, әлі ештеңе көрмеген», — деген ой келді Мадьяр ханымға. Ол бұған бір сергіп, қанағаттанып барады.

	Әпкесі шығып кетісімен-ақ қыз тес ағашқа жүгіріп барып, жаңағы кітапты жастықтың астына әрірек тықты. Бұдан соң ол башпайымен басып есікке барды да, кітаптың қалай тығылғанын тексерді. Оның шеті манағыдай көрініп тұрмағанын байқағанда қыз көңілі орнына түсті. Ол тек осы мезетте ғана әпкесінің не айтып кеткенін ұғынды. «Үйде оқытатын мұғалім дейді». Япыр-ай, ә! — дегендей болды да, қыз үлкен айнаға қарай жүгірді. «Онысы ересек адам ба екен, әлде жас жігіт пе екен?» — деп ойлады қыз, сөйтті де ол кербездене тұрып, айнаға қарады. Алдымен, ол тым жайдары тұрып бір байқады;

	бұл кезде өзінің беті ешуақытта мұндай болып көрмегенін аңғарды да, қыз өзіне-өзі риза болды. Бұдан соң, бала болуды қойып, қыз кейпіне түсе бастаған кезінен бергі әдетінше, ол айнаның алдында тұрып алып, бет-бейнесін әр түрлі күйге салып көрді. Бұл тұста ол бейне бір сабақ жаттап тұрғандай, өзіне-өзі сыбырлап та қояды. «Арманшыл бола қалсаң қайтеді?» — деді де, ол басын төмен түсіріп, көзін айнаның жоғарғы бір бұрышына қадады. «Қунақы болып көрінсем қайтер екен?» — деді де, ол көзін сәл сығырайтып, аузын ашып тұра қалды, ар жағындағы кісінің көрінуін байқады… «Сұлу бикеш қалай болар екенмін?» — деді де, қыз жымия күліп, қабағын сәл түйіп көзін жоғары қарай тікті. «Қайғы ойлаған қалай болар екен?!» — дегенде қыз ернін бұртитып, томсырайған балаша реніш кейпін білдіріп тұр. «Ашулансам қалай болар екен?» — деп ерінін қысып, көзінен «от шашпақ» болды. «Енді таңданып бір көрсем қайтеді?» Екі қолын қусырып, кірпігін қайта-қайта қаға берді. «Ал енді үрейленген қандай болар екен?» — көзін төңкере қарады. Бірақ осының бәрінде ол әдептен тыс кетпей әдемілік сақтау, әлденендей бір сорлы ұсқынсызға ұқсамау жағын көп ойластырды. «Немкеттілік» қандай болар екен дегендей басын сәл қисайтып, ернін бұртитып байқады.

	Бірақосының бәрінде бір гәп бар еді. Ол жаңағы «сұлу бикеш» болып аспанға қарағанда, «қайғыға шомып» көзін жұмғанда немесе әлде нендей бірдеңені «армандап», айнаның жоғарғы бұрышына қарағанда, ол өз бетін көре алмай қор болды. Егер ол осы тұста бет-пішінінің қандай екенін көргісі келіп, айнаға қарағанында әлгі «сұлу бикешті» де, «қайғылыны» да, «арманшылды да» көре алмады. Ол қанша тырысып баққанымен, бұдан ештеңе шықпады.

	«Әр түрлі бейнелерін» жасап болып, Илонка басын айнаға қарай тақады, сөйтіп оның оттай ыстық еріні айнадағы суық ерінге тиді; қыз ернімен айнадағы ерінді сүйді де, күле қарап, өзін-өзі мазақтағандай тілінің ұшын шығарып көрсетті. Бұл сәтте де қыздың қып-қызыл өз ернімен айнадағы суық ерін бір-біріне түйісіп қалды. Қыз бұған да күлді. Сол бір сәтте Илонка ізет сақтап, бой түзеп, байқап қимылдауды ұмытып кетті де, аузын кеңірек ашып жібергенін байқамай қалды.

	— Ойбай, — деп үн шығарды да қыз өз жұдырығымен өз маңдайын тоқылдата бастады. — Ақымақ… ақымақсың сен… Он минуттан кейін кісі келеді, ал сен әлі киініп болған жоқсың. — Қыз басын бір жағын қарай қисайтып, бір бұрым етіп өрген шашының қаншалықты келісіп тұрғанын қарады. Біраздан бері ол ересек болғысы келіп, шашын осылай өруді шығарған еді. Бәлкім, екі тал етіп өріп, тоқаш тәріздендіріп бұрап қойған әдемі болар… Әлгі үйде оқытатын мұғалім нешеде екен… Шынымен-ақ сөйтіп дөңгелетіп қойған әдемі болар ау… Бәлкім осылай тұра бергені оңды болар ма екен… Енді оған уақыт жоқ…» Қыз басын тағы екі жағына салып, сыңарының үнін естіген торғайдай қылт-қылт етіп біраз тұрды. Бұдан соң ол бөлмесін көзімен бір шолып өтті. Сол мұғалімнің осы бөлмеге келіп кіретінін немесе оның қонақасы беретін үйде отырарын білмей тұр. «Ағай. Ағай-ай», — деп мазақтайды ол өзіне-өзі шашын сүйек түйреуішпен қыстырып жатып. «Осылай еткен жақсы ма», — деп сұрайды ол айнадағы өз бейнесінен. Өте жақсы, — деп жауап береді айнадағы Илонка қарсы алдында күліп тұрған қызға. Бұдан соң ол кенеттен туфлиіне қарады. Жүгіріп барып, төс ағашының шетіне отыра кетті де, аяғындағы туфлиін шешіп тастады. Ол ұйымымен ғана башпайынан басып, айнаның алдына қайта жүгіріп барды; паркеттің сәл сықыр еткенін естіген қыз киім шкафтың төменгі жәшігінен сап-сары жаңа бәтіңкесін алды. Онсыз да тап-таза тұрған осы бір аяқ киімін қыз дәл қасына қойды. Қараса, «фасоны ересек әйелдердікіндей екен. Бұған қыз қуанбаса ренжіген жоқ. Белі қайысқанша еңкейіп, қыз жаңа бәтіңкесін киіп жатыр, сол сәтте аяғының түзулігіне, ұйығының әдемілігіне кезек қарап еді, юбкасына көзі түсті. Ол бой түзеп, юбкасының, түймесін ағытып жіберді де, тез, шешіп тастады. Башпайына сырғып түскен юбкасын аттап етіп, оны жердей алды да, шкафқа қайта лақтырды. Бұдан кейін ол күй сандықтың шегін шерткендей, шкафта ілулі тұрған көйлектерін бір-бірлеп сырғытып, керегін таңдай бастады. Сәлден соң ол бір юбкасын алып етегіне тосып керіп еді, ұнамады. Бұдан соң ол бүрмелеп тіккені көк юбкасын алды да, басынан жоғары көтеріп қарады, бұл сәтте қыз киім таңдап тұрғаннан гөрі, қуыршақ ойнаған балаға көбірек ұқсап кетті. «Илонка… Илонка…» — деп ол өзіне-өзі әндете үн қатты да бұл юбкаға үстіндегі шолақ көйлегі келіспейді-ау деп түйді. Осы себепті ол үстіндегі шолақ көйлегін шешіп алып, оны да шкафтың ішіне лақтырып жіберді. Бұл жолы қайта ағытылып кеткен юбкасы сырғанап барып, башпайының басына түсті. Сонымен, қыз тек қана іш көйлекпен қалды. Жұқа бәтес көйлектің ар жағынан күн көрінеді. Илонка өз түріне өзі қарап, ұялды.

	– Әй, құдай-ай, — деп сөкті ол өзін-өзі жерге түскен юбкасын қайта киді де, мықынындағы түймесін салып, қонақасы беретін бөлменің есігіне қарай жүгіріп барды. Оның ілгішін салғаннан кейін қыз кіре-беріс сыртқы есікті де құлыптап жапты.

	Бұдан соң ол өзін қауіпсізбін деп есептеп, шкаф ішінен керекті шолақ көйлегін іздей бастады. Қыз бір жағынан асықпайын десе, екінші жағынан, қолы өзінен-өзі шапшаңдап барады. Бұл кезде ол білегінің тым жіңішке екенін көзі шалып қалды да, сәл ренжіп, томпиып біраз тұрды. Бұдан соң ол жеңі ұзын қызыл көйлегін алып киді. Жаңағы юбкасына мына көйлегінің дәл келгенін көргенде, Илонка білегінің тым жіңішке сезілгенін ұмытып кетті. Қыз айнадан көзін алмастан кері шегініп, өз бойын бастан-аяқ тағы бір қарап өтті. Бұдан соң ол айнаға қайтадан жақын келіп, тағы да тілінің ұшын көрсетті. Ол өз көркіне өзі риза болғандай сақылдап күлді. «Илонка… Илонка. Илонка…» — деді де шкафтың қақпағын жапты. Бұдан соң бөлменің ішін көзімен тағы бір шолып етіп, артық-тыртық ештеңе жоқ па екен деп қарады. Қыз ересек әйелдерше екі жағына кезек шайқала жүріп барып бөлменің жарма есігін шалқайтып ашты да, өзі стол басына барып отырды. Арқасы есік жақта да, беті терезеге қарайды. Бойын әбден түзеп алған қыз енді кіре-беріс сыртқы есіктің қоңырауы қашан соғылады екен деп күтті. «Үп-үлкен бір ағай ма екен, әлде жас жігіт пе екен?»- деген ой келе берді қызға. Бұл кезде ол өзінің ересек болып көрінгісі келіп отырғанын ұмытып кетіп, екі аяғын отырған орындықтың үстіне көтерді де, екі тізесін құшақтап, басын сүйеді. «Құдайдан тілейтінім — тек сол мұғалім ағай болмаса игі еді!» — деп ойлады қыз.

	Өстіп отырғанда сыртқы есіктің қоңырауы сылдыр етті. Қыз дереу аяғын жерге түсіріп, бой түзеп отыра қалды. Алдына кітап қойды да, ол ауыз үйде нендей әңгіме болып жатқанын мұқият тыңдап отыр. Әзірге түсінерлік ештеңе естіген жоқ, қонақасы беретін бөлме жақтан әлденендей дыбыстар келеді, бірақ олардың сөзін түсіну мүмкін емес. Сөйлеп отырған о кісінің дауыс ырғағына қарағанда ол жас жігіт сияқты. «Иә, сәт!» — деген қыз дауысы дірілдеп, жүрегі лүпілдей бастады. Әлден соң ол рояль үнін естіді. Одан соң қайта әңгімелесе бастады. «Бұлар соншалықты не сөйлесіп жатыр екен? Келетін болса, ол осы уақытқа дейін нағып келмей жатыр?» Илонка күдер үзіп, маңдайын тыжырмақ болып еді, онысынан ештеңе шықпады. Сондықтан ол ана жігітті қайтсе де мазақтамақ болып, төменгі ернін салпита қойды. Осы уақытта кенеттен есік қағылды. Қыз үстіндегі көйлегін тағы да бір сипап, отыра қалды… Қызметші әйел келіп, оны қонақ бөлмеге шақырды. Бұл сәтте Илонкаға қызметші әйел күле қарап, тіпті көзін қысып кеткендей болып көрінді. Шақыруды естігеннен кейін қыз бәлсінген кейіп білдіріп, орнынан ақырын тұрды да, асықпай басып, есікке қарай жақындады. Бұдан соң ол бәлсінуді де, ештеңені қажетсінбеуді де, асықпай басуды да ұмытып кетіп, қонақ бөлмесіне қарай тұра жүгіргенін аңдамай қалды. Бірақ манағы төменгі ернін шошайтқан күйінде қалды. Қыз жүгіріп барып есік ашты.

	Илонка босағаға келіп тұра қалды. Оның көмірдей қара шашы, қызыл көйлегі мен бүрмелі көк юбкасы бөлмеге кіріп тұрған күн сәулесіне бөленіп, үй-іші жарқырап кетті.

	6

	Бала қоштаса бастады. Илонка орнынан тұрмастан, оған қолын созды. Осы бір сәтте оның қып-қызыл шолақ көйлегінің жеңі желбіреп, жоғары жағы білегіне жабысты да төменгі жағы үрлеген доптай томпиып тұра қалды. Мартон қыздың ып-ыстық қолын қайта ұстады, бірақ ол қолына тиер-тиместен қайтып тартып алды. Бала жан-жағына қарап еді, Мадьяр ханымды көре алмады. Илонка оған:

	— Айтарыңызды маған айта беріңіз… мен о кісіге өзім айтамын, — деді.

	Мартон шығып кетті. Сатымен төмен түсіп келе жатқанда оның тұла-бойы қызып, басы айналғандай болды. Илонка… музыка… Үйрену, сабақ оқу… Осының бәрі бір күн ішінде тым көп сияқты. Ол қорадағы қақпаға жақындағанда Геза манағы тұрған жерінде жоқ болатын. Мартон сасқалақтап, жан-жағына қарады. «Мен кеп отырдым-ау, ол кетіп қалмаса жарар еді… Иә, көрінбейді, кетіп қалған да болар, әлде осы арада бір жерде жүр ме екен?..» Мартон Эстерхази көшесіне барып еді — онда жоқ, Ракоци проспектінің аяғына дейін жүгірді — онда да ешкім жоқ. Бұл сәтте ол неғып айтылған уақытта шықпадым деп өзіне-өзі ренжіді де, бір күрсінді. Өстіп досымды да тез ұмытып кеткенім ғой. Фифка Арлан күте-күте кетіп қалды-ау… Ал оны музыкаға үйретемін, пианино тартқызамын деп тұрған да ешкім жоқ… Фифканың Илонкасыда жоқ… Ал өзі болса көшеде күтіп тұрған досын ұмытып, біреудің үйінде отыра беріпті… Тіпті ол өзінің тез шығамын дегенін де жадынан шығарып жіберсе керек. Мадьяр ханымға рояль ойнады… Илонканың қасында отырды… Ал Фифка Арлан күте-күте, баяғы Иожеф проспектіндегі гүл сататын дүкенге қайта барып, осы күнде корзинасын алып, Барош көшесімен үйіне кетіп барады-ау… Көңілсіз… ренжіп барады…

	Достық пен махаббат өстіп соқтықты. Мартон досына опасыздық жасағандай болды.

	— Фифка Арлан-ау, сен енді неге асықтың, неге тез кетіп қалдың,— деп ойлады да ол Мартонфилер тұратын Кериш көшесіне қарай беттеді.

	Ол шапшаң басып келе жатқанымен, күн кешкіріп, қала шамдары да жағылды. Мартон Кериш көшесіне тез жету үшін жүгіріп барады. Үйлер бірінен соң бірі зымырап, артта қалып жатыр. Қарсы алдынан бетке соққан желдің лебі ғана сезіледі. Ал Мартон үй-үйдің арасымен жүгіріп келеді, қайсы біреулеріне анда-санда таңдана қарап та қояды. Ол қыз көзінің оттай жанарын, қызыл көйлегінің аппақ қардай бетіне түскен нәзік сәулесін айқын көріп келеді. Әлден уақытта ән салмақ та болды. Бірақ станцияға жақындап келе жатқан паровоздың даусындай бірдеңе естілді: «Жолдан тайып тұрыңдар! Мен келе жатырмын!» — дегендей. Бұдан соң оның дауысы үздік-үздік шығып, қайдағы бір алысқа кетіп жатыр. Бала әнді қойды. Сол сәтте ол: Илонка, мені ендігі ұмытып та кеткен болар, тіпті есіне де алмаған шығар деп ойлады. «Үйде оқытатын жана мұғалім… Онда тұрған не бар?» Жүгіріп келе жатқан балаға кейде Илонканың: «Маран тым қатал болмайсыз ба?..» — деген дауысы да естілді. Оған керегі де сол ғой, бәрінен бұрын мұғалімнің қатал болмағаны қажет. Сәлден соң бала жүгірмей ақырын адымдай бастады. Ып-ыстық бетін бір сипады да, сәл тоқтай қалды. Бұдан соң ол Кериш көшесімен жүріп келеді, үйлердің қабырғасын анда-санда саусағымен тырсылдатып, әлденендей бір күйге салады. Өстіп келе жатып ол бір кезде қайдағы бір көңілсіз ойға шомды,

	— Фифка Арлан, сен неге кетіп қалдың екен?

	ТӨРТІНШІ ТАРАУ

	Мұнда Фицек мырза малдың қиын жеуге де әзір екенін мәлімдейді, бірақ оған әтір сеппесін, өйткені ол не жеп отырғанын білгісі келеді. Мартон өзінің достарына бүкіл дүние жүзін сыйлыққа тартады, ал оқырманға қалайша тегін тынығу әдісін үйретеді.

	1

	Семья түгел жиналып, таңертеңгі шайды ішіп отырған. Ойы нелер ғаламат, жаңа жоспарларға толы Фицек мырза қаннен қаперсіз кофе ішіп отыр. Ол Луиза көшесінен үй алмақ болып, кепілдікке ақша да төлеген, бұл өзінің ертерек бір кезде кофехана жалдаған жерінде болатын.

	Бірінші ноябрьден бастап ол қайтадан етік тігеді солдаттарға толып жатқан бәтіңке мен етік керек емес пе. Алда-жалда соғыс ұзаққа созылып кетсе армияға киім тігіп отырған мұны әскери қызметтен босатпай қоймайды ғой. Оған Имре Шеффердің сауда агенттігіндегілер осылай дегенді; бұдан былай қарай ол осы агенттіктен заказ, былғары алып, дайын етіктері мен бәтіңкелерін соларға өткізетін болады.

	— Мұны мен Берта, тек былайынша, әлденендей бір кездейсоқ оқиғаларға килігіп қалмау үшін істеп отырмын, — деп түсіндірді Фицек мырза әйеліне. Еңсесі көтеріңкі отырғанда, ол қашанда әйеліне нендей жұмыстарын айтып, маза бермейтін. Ал оның көңілі түсіп, айтқысы келсе, мұндай әңгімесі таусылмайтын. Өйткені ол қашан да нендей бір жаңа жоспарлар ойлап тауып, соған өзі де сенетін. Кім білсін, — деп ол бұрынғысынан да құлшына жалғастырды әңгімесін: электр тогімен үздіксіз жүріп тұрған доңғалаққа ұқсап, зырылдаған ойларын айта бастады, — соғыстың он бесінші жылы да бітпеуі мүмкін. Адам болған соң, күні бұрын ойланған жөн. Егер мен армияға етік тігетін болсам, олар мені әскерден міндетті түрде босатады. Ал енді солдатқа етік тігуден оңай не бар. Басы қушиыңқырап, кетсе, алғашқы алғанын кимей, аяғы кішілеу біреуіне бере салады. Құдайға шүкір, Берта, солдат дегенін бір қап, бір саптан шыққан дүние емес қой, біріне сыймаса біріне сияды. Ол сорлы тойға емес, майданға бара жатқан жоқ па, оған бәрібір, ілуге жараса болғаны. Ол саған жайшылықта келетін заказшы емес. Бұлар бәтіңкесі немесе етігі аяғын қысатын болса бірден айғай салмай ма. Сәл киіп, шыдай тұруды ол білмейді. Біраз кигеннен кейін былғарының да созылатынын, аяқтың да үйренетінін заказшы есептемейді. Ешбір шыдамы жоқ. Одан да етікші шыдап көрсін деп ойлайды. Сондай кездерде оған не айтқаныңмен көнбейді, етікші сағатшы емес, миллиметрлеп өлшей алмайды — дегеніңді тыңдағысы да келмейді. Бір сөзбен айтқанда, Берта, солдатқа етік тігу онша жаман нәрсе емес. Бірақ төлейтін ақылары аздау, әрине; қайтеміз, күн көріске жетсе болғаны да. Тек мына ішіп-жем қымбаттай бермесе жарар еді. Осылардың бірдеңе ойлап табуына да болар еді-ау; мен Берта осы жайлы түні бойы бас қатырып ойланып шақтым. Есебі, адамның асқазаны өкпе сияқты бірдеңе болатындай етіп неге шығармасқа? Сонда біз оп-оңай күн көрер едік-ау. Ауа жұтасың да, жүре бересің. Оған ешбір ақшаның керегі жоқ. Әйтеуір, тыныс алу тегін ғой. Салатын қап, тығатын қойма іздеп әуре болмайсың. Осының орнына бұлар қайдағы бір пулемет, қырық екінші ұңғылы зеңбірек, тікенек сым, тағы басқа түкке алғысыз бірдеңелерді шығарып жатыр. Осы мен неге оқымысты болып тумаған екенмін деп ойлаймын. Сонда не шығару керек екенін бүкіл дүние жүзіне паш етер едім ау, шіркін!.. Былайша айтқанда, Берта, анау әлгі Вайда секілді оңбағандарсыз-ақ күнімізді көрерміз. Мен кедей адаммын, бар жиғаным — жыртық екі шалбарым ғана; бірақ соның өзінде мен балаларыма өз атымның мұра болып қалғанын ойлаймын. Төбеңнен жай түскірлер оны біле ме?!

	Фицек орнынан тұрып, бөлме ішінде ерсілі-қарсылы жүрді де, стол басына қайта отырып, кофесін ішті. Әлденендей бір ойларға шомып ол бір үзім нанды аузына салды. Бір-екі рет басын шайқады да, кенеттен тоқтай қалды. Ол аузын жаба қойып, мұртын жыбырлатты да, әлгі нанның қалғанын иіскеп, аузындағысын түкіріп салды. Оны қайтадан мұрнына апарын иіскеді де, әйеліне қарап, алдындағы бір кесек нанды столдың ортасына қарай итерін жіберді.

	— Мына нанға не болған?

	Оның әйелі де жанағы нанды иіскеп, бір үзімін аузына салды.

	— Шынымен-ақ өзі бір түрлі екен ғой.

	— Брюннен сатып алып па едіңдер?

	— Иә.

	Осы тұста Отто бөлкенің шетінен бір тілім нанды кесіп алды да, оны аузына салмастан бұрын кеудесін керіп, ұзақ сөз сөйлеуге әзірленгендей сыңай білдірді.

	— Нанға не болған дейсіздер ме? Оның мәнісі мынада. Бұрнағы күні папа, газетте былай деп жазылған: тұтынушылардың мүддесін көздей отырып, бірінші октябрьден бастап, нанның азықтық сапасы арттырылады. Оған әр түрлі дәрігерлер сарапқа салып, бекіткен, қоректік саналары жоғары басқа өнімдер қосылады. Әзірге қырық проценттен артық қосылмайды.

	— Тұтынушылардың мүддесі үшін дейсің бе, — деп сұрады да Фицек мырза Оттоға тесірейе қарады.

	— Иә, папа. Өйткені соғыс болып жатқандықтан кейбір азық-түлікті аса маңызды өнімдердің жетіспейтіні байқалған көрінеді,— деп тездете сөйлей бастады Отто ол газет сөзін дәлме-дәл қайталап отыр.

	— Бұл қай газетте жазылған, — деп сұрады да Фицек мырза дүрдие қарады.

	— Мұны мен «Пешти Хирлаб» газетінен оқыдым. Ол император Вильгельм бульварында күн сайын ілінеді. Майданнан хабарлар» да сол жерде. Бірақ бұл тек онда ғана емес, барлық газеттерде басылды; астана бургомистрі Иштпан Барци барлық жерге плакат іліп, халыққа мән-жайды жақсылап түсіндіру қажет екені жайында жарлық, беріпті.

	Непсава да солай деп жазылы па? — деп сұрады Финцек. Кей ретте ол қашанда да Непсаваның» пікірі қандай екенін білгісі келетін.

	– Әрине, солай, — деп жауап берді де Отто жаңағы бір тілім нанын қолына ұстап отыра берді. Ол өзінің әр нәрседен хабары барын білдіру үшін жаңағы плакатта не жазылғанын тақпақтап айта бастады — азықтық сапасын арттыру үшін…

	Фицек шыдамай, баласының сөзін бөліп кетті:

	— Білгіш болсаң, жеп көр мынаны.

	Отто иығын қағып, «Онда тұрған не бар. Жесем жей саламын!» — дегендей сыңай білдірді де, әлгі нанын бір тістеді. Сөйтті де қатты шайнай бастағанымен артынан бәсеңдеп, қиналып барып жұтты да әкесіне қарады.

	– Қалай екен, дәмін таттың ба? — деп ақырды Фицек.

	— Иә, таттым…

	– Қалай екен?

	– Қоректік сапасын арттыру үшін…

	Фицек шыдай алмай, бар даусымен ақыра бастады:

	— Мені астанаң да, газетің де, бургомистірің де алдай алмайды! Егер олар маған малдың қиын же дейді екен, мен жей беремін; бірақ олар әтір сеуіп алдамасын. Мен не жеп отырғанымды қайтсем де білгім келеді. Түсіндің бе, құрылысшы мырза. Ананы қайта бір иіскеп көрші.— деді де стол үстінде жатқан бөлкені Оттоға ұсынды. Тұтынушылардың мүддесін көздеп жүрген ол оңбағандардың мынаған не қосқанын бір құдайдың өзі білсін, — деді де Оттоға ашулана қарады. — Онда біздің болашағымыздың сыңайы белгілі болды… Мына арпалыс басталғалы үш-ақ ай болды, ал бұлар әлден-ақ…

	Ол кофесін тағы бір ұрттады.

	– Құдайға шүкір, азын-аулақ ұн жиыстырып, алғанымыз қандай оңды болған. Аптасына бір рет болса да кәдімгідей нан пісіріп жейміз. Әйтпесе, тіпті ол жарықтықтың дәмін де ұмытып кетуіміз мүмкін… Берта, қанша ұнымыз бар?

	— Жартысы қалды.

	Фицек мырза аяғынан ит қапқандай селк етіп, атып тұрды.

	— Сонда, жартысын жеп-ақ қойғанымыз ба? — деп айқайлады ол.

	— Жартысы әлі бар, — деп жауап берді әйелі. Соңғы кездерде ол күйеуінен қорықпайды, сондықтан оның ақырып-бақырғанына өзінше жауап тауып, кейде тіпті тойтарыс беріп жататын.

	— Сен немене, менімен қылжақтағың келе ме, — деп гүжілдей бастады Фицек мырза, сөйтті де сарт еткізіп, столды қойып қалғанда, қасығы сылдыр етіп, шәшкесі төңкеріліп, қалды да, ішіндегі кофенің қалғаны дастарқанға төгілді.

	– Қалжыңдап отырған мен емес, өзің! Сегіз адамға күнара кеспе істегенде ұн жұмсамай, түгел тұрсын дейсің бе?..

	Фицек ашуға булығып, түксиіп отыр. Ол ұнның аз қалғанына ренжімейді, жеген соң, азаймай қайтсін… Неліктен екені белгісіз, соңғы кезде әйелінің өзгеріп алғанына таң қалады. Бұған не желік бітіп жүр деп ойлайды.

	– Құрметті ханым, бір балаң құрылысшы болғаннан бері сені танудан қалдық; енді бір балаң реалдық, училищеге барып, жүр… труля-ля болғысы келеді…— О кісінің бұл тру-ля-ля-сы музыка шығару жайында айтып отырғаны болар. — Бірақ, біз, — деп ол патшалардың дағдысынша, көпше сөйлей бастады, — біз сіздің жыныңызды басармыз. Ол бір үзім нанды алып Оттоның мұрнына қарай тосты. — Мынаны пешке апарып сал, құрылысшы мырза, жаңағы айтып отырған қоректік қасиеттерің осы болса, оңдап тұрып отқа салып күйдір де, қыш орнына төбе жабуға жарат, — деді.

	Фицек мырза ашық тұрған терезенің алдына қарай барды. Қораға көз салса, дала әлі жылы, күн шуақ түсіп тұрғанға ұқсады. Фицек мырза Петерди көшесіне қарап тұрған тәрізді. Ол мұртының ұшын анда-санда бір тістеп қояды, «һм… һм», — деген үн естілді терезе жақтан.

	«Малдың қиы» дегенді естіген балалар нанды қолдарына алғанымен, бір-бір иіскеп, қайтадан орнына қойып жатыр, жейін деген бірі жоқ.

	— Неге мұрындарыңды шиырып отырсыңдар? Немене, одан нанға дәм кіреді деп ойлайсыңдар ма? — деді Фицек бөлмеге бұрылмастан. Ол балаларының тыржиып отырғанын терезенің шынысынан онсыз да көріп тұр. — Жеңдер, алдарыңа келгенді ас етіп үйрене беріңдер; әйтпесе, төбелеріңді оямын.

	Әйелі ыдыс-аяқты жиыстырып, жуа бастады. Мартон әкесі үйден шығып кетпес пе екен деп қорықты; Ол қатты ашуланын, не істерге білмегенде, әдетте басы ауған жағына кетіп, кешке дейін қайтпайтын жыны бар. Егер ол бүгін де сөйтетін болса, онда бала онымен сөйлесе алмай қалайын деп тұр: Ал ертең болса, дүйсенбі… Бұлар барлық бала жиналып, таңертең ертемен жолға шықпақ…

	— Иә… — деді Мартон. Папа, сіз білгіңіз келетін болса… деді де ол қайта үндей алмай қалды. — Былайша айтқанда… Мектепте сабақ октябрьдің жиырма бесінде басталғалы тұр. Сондықтан біз былай етпек едік.

	Сабақтың жиырма бесінде басталатынын мен талай естігем. Оны маған несін айта бересің? Үйден мектеп аш дейсің бе?

	— Жо-оқ. Мен тек мынаны айтқым келіп еді, күн әзірге жылы тұрғанда… Босқа өткізу өкінішті-ақ қой…

	— Немене өкінішті. Күннің жақсы болып тұрғаны өкінішті ме? Онда саған жаңбыр жауғызып беруім керек пе?

	— Жо-оқ. Сол күндерді пайдаланып қалу керек қой…

	— Пайдаланба деген кім бар, пайдалана беріңдер. Еріктерің өздерінде, ойларына келгенін істеңдер. — Оны маған не қыл дейсіңдер; маған күн жақсыда да тыныштық бергілерің келмей ме.

	— Жо-оқ… бірақ бұл үшін — қысқасын айтқанда, бұл тамаша күндерді текке кетірмеу үшін… оны пайдаланып қалайын деген едік…

	— Мынау қайдан шыққан әдет, оң қолыңмен сол жақ құлағыңды қасуды қайдан үйренгенсің? — деп баланың сөзін бөліп кетті Фицек мырза. — Турасын неге айтпайсың: саған не керек өзі?

	— Сіздің маған рұқсат беруіңіз керек. Ертең ертемен біз біраз бала жиналып, жол жүргелі тұрмыз… Тегін тынығып қайтпақпыз.

	— Нені тегіс істеп қайтпақпыз дейсіңдер?

	— Демалып, тынығып қайтпақпыз.

	— Сонда ол демалысты біреуге тегін бермексіңдер ме?

	— Жоқ, өзімізге өзіміз тегін демалыс жасамақпыз.

	Фицек көзі бақырайып, баласына қарап мелшиіп тұр.

	— Бұл сұмдықты ойлап тапқан кім?

	— Мен.

	– Өзім де тап солай ойлап едім… Берта, әй, Берта! Сенің мына күшіктерің бара-бара жынданып болды! Біреуі әлдеқайдағы қоректік сапасы дегенді айтып, сілекейі құрып отырса, екінші тегін тынығып қайтпақ. Мұны не қылсам екен, апыр-ай!.. — Фицек әңгіменің не жайында болып тұрғанын әлі күнге түсіне қоймағандықтан, ол Мартонға тағы зіркілдеп, одан — Тегін демалыс дейсің бе, — деп қайта сұрады.

	— Иә, деп байсалды жауап берді баласы.

	Оның «иә» деп келте қайтарған дауысы Фицек мырзаның ашуын бұрынғыдан да күшейте түсті.

	– Ә, сен әкеңе өстіп жауап берейін деген екенсің,— деп даусы қарлыққанша айқай салды ол. — «Иә» — деп бір сөзбен құтылмақсың ғой. Сонда сен мені ақымақ санайсың ау. Тұмсығыңнан оңдап тұрып бір қойсам, ақылың орнына түсер ме еді, әлде жындыханадан бір-ақ шығар ма едің…

	— Папа-ау, оған ешқашан ақшаның керегі жоқ деп тұрмын ғой.

	— Неменеге ақша керегі жоқ? — деп дүңкілдей түсті Фицек мырза.

	— Тегін демалысқа…

	Фицек мырза басын екі жаққа кезек шайқай бастады.

	— Мыналар әбден жынданған екен! Бұдан артық қандай жындану болмақ?… Сен енді айтсаңшы: ол қайдағы тегін демалыс? Айт жаның барында, әйпесе тап сол тұрған жеріңде-ақ жайрата саламын!

	Мартон әкесінің бүйтіп қатты ашуланарын білмеген еді. Сондықтан ол сәл ойланып, есін жиды да, әлгі тегін демалыстың мән-жайын түсіндіре бастады. Фицек мырза ұлыны айтқанын тыңдаған сайын көзі бақырайып, шарасынан шығып барады, басы бұрынғысындай қалт-құлт етіп отыр. Сәлден соң о кісі төмен қарап, біраз үнсіз отырды. Тағы да мұртын тістелей бастады.

	— Балам, сен мынаны айтшы: саған қашан да әдеттен тыс ойлар келіп, өзге балалардың есіне келмейтіндерді айтатының не?

	Мартонда үн жоқ.

	— Сен осы қашанда өзге балалардан ерекше болғың келе бере ме? Айтсаңшы осыны. Ашуланбаймын, деп берейін уәде етейін. Бірақ шыныңды айт.

	Мартон былай деді:

	– Өйткені, — мен төңіректің ыстық суығын қабылдай беретін көлбақа емеспін.

	Фицектің көзі бұрынғысынан да бақырайып, аузынан үн шықпай қалды. Ол ашуға булығып, не істерін білмей тұр. Ал көзі шырт ұйқыда жатып, бірдеңеден шошын оянғандай, бақырайды, жан жақты көріп, бағдарлап тұрған жоқ.

	— Мына мектеп пен мұғалімдер баланы әбден бұзып болған екен… — деді ол дәрмені құрып.

	Менің алдымда не тұр деп ойлануымның қажеті жоқ екен… Бәрі де қазірдей ақ көрініп тұр. Мына оңбағандар осы күннен-ақ менімен бүйтіп сөйлеседі… Олардың ойындағысын, аузындағы сөзін тіпті екі басы сегіз құлағы бар данышпан да түсіне қоймас. Сендер мені соншама ақымақ деп ойлайсыңдар ма ей, — деп зекіді ол. — Айнала төңірек, ыстық-суық. Көлбақа. Қоректік сапасы. Композитор. Тегін демалыс — дегендер не бәле? — Сөйтті де ол тісін ақситып, қунақылана күлді.— Тұтынушылардың мүддесі үшін жасалып жатқан көрінеді. Енді не ойлап табар екен?

	— Папа, — деп Мартон әкесіне жалбарына қарады, — оған ешбір ақшаның керегі жоқ дедім ғой…

	Фицек ұлын өңменінен итеріп жіберді.

	— Кет, бара бер, қайда барсаң да. Бүгінге дейін мен сені басыңнан бақайшағыңа дейін түгел білемін ғой деп ойлаушы едім, ал қазір онымның дұрыс емес екеніне көзім жетіп тұр. Саған қайдағы бір жын ұялаған екен… Бара бер, әлгі тегін демалысыңа, мәңгі-бақи кетіп қалсаң да мейлің. Мына үйде ас ішіп, аяқ босатар жанның біреуі азаяр… Ұн көпке жетеді… Мыналарды да алып кетуіңе болады, — деді де ол кіші ұлдарына қарай нұсқады, — бұлар да тегін тынығып келсін. Зиратқа барып жатып алса да мейлі… Егер онда соншалықты жақсы болса, маған хат жазыңдар. Мен де мына жын соққан дүниеден құтылып, сендердің соңдарыңнан барайын, — дегенде ол жылап жібере жаздады. — Мәссаған. Безгелдек. Жолына ана бір кило қоректік заттан ала кет, — деп кіжінді де ол бір бөлке нанды жұлып алып, баласына қарай лақтырды.

	Нан жерге барып домалап түсті. Мартон еңкейіп барып нанды алды да, үрлеп жіберіп, шетінен сүйді. Қаршадай күнінен бастап бала еңбекті құрметтеу, нанның ауыр еңбекпен келетінін білуге баулынып келе жатқан болатын. Ол нансыз адамның күні жоқ екенін, нанды бәрінен де жоғары ұстап, қастерлеу қажеттігін жақсы білетін еді.

	Фицек мырзаның өзі де нан лақтырғанына шошып, не дерін білмей қалды. «Құдай-ау, маған тіс бергенсін, онымен жейтін нанды да бірге бер», — деп талай рет жалбарынған нақ соның өзі еді ғой. Ол басын көтеріп, өң-түсі қашып тұрған баласына қарады, жаңағы бір бөлке нанды кеудесіне қысып, дірілдеп тұрғанын көрді.

	– Қанша уақытқа кетпексіңдер?

	— Екі аптаға, — деп жауап берді Мартон.

	— Көрермін, екі-үш күннен кейін-ақ қайтып келетіндеріңді.

	— Жоқ. Ол не дегеніңіз! Әлі көрерсіз! Біздің бұл жайында әбден ойланған жоспарымыз бар!..

	– Әбден ойланған жоспар? — деп әндете сұрады Фицек, Бұл сәтте ол тіпті сырнай тартып тұрғандай сезінді. Әбден ойланған жоспарымыз бар дейсің бе, — деп ол баласынан қайта сұрады да, оны «басынан бастап білмейтінін» есіне алды. Фицек кенеттен шаршап, денесі сал-сал болып отырғандай сезінді. Ол қолын бір-ақ сілтеп, — қысты күні тістеуікпен тартсаң да шөп шықпайды, — деді ол. Бұдан соң демін ішіне тартып, қатты күрсінді де Луиза көшесін, дүниенің бәрі бұрынғы орнынан қозғалып, солқылдап бара жатқанын, бірінші ноябрьде жаңа орынға көшіп барып, солдаттарға етік тіге бастау қажет екенін есіне алды; оның үстіне мына әскерден босану жайы да шешілмей тұр, ол қайткенмен де әскерден босанамын деп әйелін сендіргенімен, өзі оған кәміл сене қоймайды.

	2

	Бұлар өздері тұратын қаланың шет-аймағынан орталыққа қарай өтті. Міне, енді негізгі көшелердің зәулім биік сарайлары да артта қалып барады. Әлден соң балалар көпірден өтті. Дунай да кейін қалып, ат шаптырым бағы бар тамаша виллар, олардың әр ауласын қоршаған шойын шарбақтар да анадайдан көрінеді. Таңертеңгі шақ болатын, күн ашық және жылы, батыс жақтан самал жел еседі. Бірақ, ауаға күз иісі ене бастаған еді. Бұлар келе жатқан кең көшеде де, жаңағы артта қалып бара жатқан бақтарда да тым-тырыс, ешбір үн естілмейді, бұл маңайдың иттері де құр бекер үре бермейді. Оларды біреу-міреу баққа түсіп, көлденең біреу қораға кіріп кеткенде ғана ұр деп үйретіп қойса керек. Мұндай иттерді тәрбие көрген хайуан демегенде не дейсің, тек керек уақытында ғана үреді, ала түсетін адамдарын да біледі, бір жармасса, айырылмайды…

	Әлгі бақтардың ішіндегі ағаштардың қалыңдығы соншалық, тіпті кейде ар жағында тұрған үй көрінбейді. Анда-санда бір жерде ағашқа су құйып, қора сыпырып жүрген күтушілер ғана көрінеді. Бұларды бақ дегеннен гөрі, парк деуге болар еді. Қай-қайсысының ішінде гүл алаңдары бар. Оларды жаңағы күтуші адамдар тым ерте суарады. Күн шыға жұпар иісі аңқып тұруы үшін бұларды кеште, ымырт жабыла, тан ата суарып тұрған жөн. Осылардың ара-арасымен, тар көшелермен жүріп келе жатқан балалар бір жерден сыпырғыштың сырылып естісе, енді бір жерде резина шлагымен құйылған судың сарылын естиді. Суға әбден қанып, енді күн шуақ күтіп тұрған ағаштар да, шоқ-шоқ гүлдер де басын иіп, тыныс тапқандай.

	Жаңағы шойын шарбақтардың ар жағындағы үйлерде ешкім көрінбейді. Бірақ оларда кісі бар екені байқалады. Балалар бұл үйдің кімдікі екенін, кімдер тұратынын білмейді. «Тегін тынығушы» балалар Янош тауына қарай баратын жолға шықты. Олар көптен бері үнсіз келеді. Тек анда-санда ғана бұрын көрмеген тамашаны, сұлу табиғатты қызықтаған кейбіреулерінің өз сезімдерін білдірген дыбыстары естіледі.

	— Шіркін-ай, мына жердің тамашасы-ай! — деп сыбыр етті Мартон.

	— Бұдан тамаша жер көрген емеспін! — деп қайталады Тибор. Ол бұдан өзге керемет, бұдан өзге сұлу не болуы мүмкін емесін біле алмай келеді, үн шығарса, осы бір сұлу дүние шошып кетер ме екен деп қорқады да, ауыз ашпауға тырысады.

	— Мұндай мүлгіп тұрған тым-тырыс тыныштық болар ма, — деді Петер Чики, — тіпті ағаштан үзіліп түскен жапырақтың сылдыры естіледі; ауаның тазалығын айтсаңшы! Сөйтті де ол кеудесін кере жұтынғанда осы төңіректі түгел жалмап жіберетіндей боп көрінді.

	— Ана бір платан ағаштарының әдемілігін қарашы, — деп Мартон алысқа қарай қызыға көз тікті: тіпті көз тұндырады, бар әдемілікті өз бойына жиғандай. — Байқайсың ба, бұ жердің ауасы да өзгеше бөлек сияқты емес пе?!

	Күзгі өткір жел жерге түскен осы өлі жапырақтарды ерсілі-қарсылы үрлеп, айдап әкетіп жатыр. Жапырақтың қайда барып қонарын ешкім білмейді.

	Күзгі күн өстіп бұлтқа еніп, кейде ұзақты күнге дейін шықпай тұрғанда ол бар әлемге мынаны ескертетін тәрізді: «Қадірменді жандар! Менің сапарға шығатын кезім келіп қалды; бұдан кейін күн суытады, тұман түсіп, жаңбыр жиілейді, оның аяғы қарға ұласады. Мен мұны жан-жануарларға ғана емес, күллі өсімдік біткенге, мына ағаштардың бәріне, қарағай, терекке, емен, жекеге, қарағай мен үйеңкіге — бәріне ескертемін. Бұдан былай анда-санда бір көрінемін, оның әзінде ұзақты күн жарқырап тұрмаймын. Бұл шақта гүл біткен солып, жапырақ түгел қурайды. Оған ешбір амал жоқ! Өмірдің өзі солай жаралған. Ол жапырақ өз дегенін істеп, бар қызметін атқарды. Енді кете беруіңе болады. Ал көктем шыға біз жаңа жапырақты бірге кереміз. Әрине, бұл оңай емес, үлкен уайым. Бірақ, ешбір уайым-қайғысыз өмір болуы мүмкін емес. Сіздер осының бәріне тырдай жалаңаш ағашқа, қуарған далаға шыдам көрсетіп, төзе тұруларыңа тура келеді. Бұл кейіннен қайта жадырап қайта көркейіп отыру үшін де керек. Мына қазіргі күз мезгілінде, әсіресе күн кешкіре менің жарқырай беруім барған сайын қиынға түсіп келе жатқанын өздеріңіз аңғарып жүрген боларсыздар. Сондықтан сәл ренжи тұруға тура келеді. Ал оның бер жағында, «елім бар жерде қайғы да болмай қоймайды ғой».

	— Бар дүние осымен құрыды-ау! — деп зарлаған ағаштар да бар. Бірақ олардың басым көпшілігі басқа түскен баспақшыл екенін, ертең-ақ жаңа көктем шығатынын біледі!

	3

	Бұл екі арада «тегін тынығушылар» тобы Янош тауындағы күзет мұнараға да келіп жетті. Балалар сатымен көтеріліп, жоғарыға шықты да Будапешті тамашалап көріп тұрды. 529 метр осы бір биіктен қарағанда қала мүлде өзгеше болып көрінеді, ол Геллерт тауындағы қамалдан қарағандағыдай әсте де у-шу болып жатқан құмырсқаның илеуіндей бірдеңе емес. Бұлар Геллерт тауына барып, сондағы қамалдың мұнарасына талай шыққан-ды. Тап сол бір шақтарда қала дәл аяқтың астына келіп, баяғы айқай-ұйқай күйінде, балаларды тура бетке ұрып тұрғандай болатын. Онда Дунайдың тек арғы бетіне ғана шығатын едің, Пешт төменде, аяқтың дәл астында жатқан сияқты болып көрінетін.

	Бұл кемелердің балаларды аяйтыны тек түтіні ғана. Ол осы бір жалаңаяқ, жалаңбастармен ұзақ қоштасып, кеме көз ұшына қарай алыстағанға дейін созылып жататын да, көк жиектен барып ғайып болатын еді.

	Пешт Янош тауынан бұрынғы балалар барып жүретін қамалға дейінгіден әлдеқайда алыста болатын. Бұдан қарағанда Дунай жіп-жіңішке жіп арқан тәрізді созылып жатыр, парламент үйі, тағы басқа зәулім сарайлар, төбесіне алтын жалатқан шіркеулер тағы басқалары тым кішкентай болып көрінеді. Ал Шығыс вокзал дегеніңіздің қайда екенін біліп болмайды. Тек анадайдан көрініп жатқан Ракоци проспектінің тірелер жеріндегі көз ұшында, тіпті көк жиектің дәл кемерінде тұр екен-ау деп ойлауға болады. Ал қалалық парк бір үйдің ғана ауласындай, шап-шағын болып көрінеді.

	Бірақ, оның есесіне мына Янош тауында тұрып, Геллерт төбесіндегіден әлдеқайда көп дүниені көруге болады. Мына он жақта бой түзеп тұрған Келенфельд сол жақта түтіні будақтап жатқан Ваци проспектіндегі заводтар, тіпті тым алыстағы Уйпешт те көрінеді.

	Ойбай-ау, ананы қара: Құдды Чепель сияқты, сияқты емес-ау, дәл өзі. Ал мына тұрған Эржебетфалва болар… «Сен де айтасың-ау, Эржебетфалва сондай ма еді?». — «Иә, Эржебетфалваның дәл өзі. Мен онда талай болғанмын. Осы жерден-ақ танып тұрмын». — «Болған адам қателеспейді деп саған кім айтып еді». — Міне, әңгіме осы болды.

	— Бұдан тамаша не болушы еді,— деп ризалық білдіріп тұр Мартон. Ол дәл алдына, алыста жатқан үлкен қалаға, төңіректің көркем табиғатына, көз ұшындағы сұлу бейнеге қуана қарайды. Ол осының бәрін өз қолымен орнатып, енді оны достарына көрсетіп тұрған сияқты.

	4

	«Тегін демалыс» жоспарын Мартон тектен-текке ойлаған жоқ. Ол өзінің Фифкаға деген ризалығын, айтар алғысын немен қайтаруды білмей дал болып жүрген еді. Өйтпей қайтсын: досы оған үйде оқытатын шәкірт тауып берген жоқ па. Ол оны Мартонға бермей, өзі оқыта беруіне болар еді ғой. Алайда, досының бала оқытудан жек көретін дүниесі жоқ екені мұнын есіне де кіріп шықпайды. Міне, енді Мартон айына жиырма крона алмақ, ешуақытта оның қолына тиіп көрген емес.

	Бұдан соң ол Геза Мартонфиге барып жолықты. Ал достарын жинап алып, өзінін жоспарын айтып тұрғанында, ет қызуымен «тегін тынығушылар» қатарына Тибор Фечкені ғана емес, Петер Чики мен Лайош Балогты да қосып айтты. «Бұлар табиғаттың қандай тамаша екенін сонда ғана өз көздерімен, көреді. Геза, сен білесің бе дала, ағаш, өсімдік дегенін күн жылыда да, жаңбыр жауып, салқын тартқанда да тамаша, дүниеде одан артық ештеңе жоқ».

	Екеуі ұзақ сөйлесіп, көп ойласқаннан кейін Фифка, Арлан жоспарды мақұлдады. Бұдан соң Мартон «жоспарды егжей-тегжейіне дейін, біржолата бекіту», жолға шығар күнді белгілеу үшін балаларды Лайош Балогтың пәтеріне «кеңеске» шақырған болатын. Бұл үй екі бөлмелі, сондықтан көп адам жиналу үшін неғұрлым қолайлы.

	Лайоштың әкесі әлі жас, отыз сегіздегі кісі, өзі шаштараз еді. Шешесі одан да жас. Он алты жасында тұрмысқа шығып, қараторы Петер Балогты жанындай сүйген-ді, оған сегіз бала тауып берген. Қазір де олардың жартысы ғана қалған — екі қыз бен екі ұлы бар. Бұлар шетінен қара көз, қара шаш, қара қас еді. Әсіресе, қастары қалың, кей адамның мұртына бергісіз. Тек бұлардың ең кенже қызы ғана өзгеше еді. Неліктен екені белгісіз, ол қыздың көзі көк, шашы жирен болып туған, жанып тұрған от еді. Аппақ бетінде жирен теңбілдері бар еді — қаймаққа тары шашқандай болатын. Егер үйде тумаған болса, — дейтін Петер Балог, — ауруханада өзге баламен ауыстырып жіберген ғой деп ойлар едім. Ал ондай оқиғалардың болып тұратынын мен жақсы білемін. Бірақ шешесінің құрсағында жатқан бала ауысып кетіпті дегенді өмірі естіген емеспін». — «Ой, шебер мырза, көңіліңізге ештеңе ала көрмеңіз. Онда тұрған не бар? Тек қана бұрынғы бояуы таусылып қалғандықтан емес пе!» — деп жұбататын еді шаштаразға келген кісілері. «Қайдағы бояуды айтасыз? Сондай да жөн бола ма екен, — деп ашуланатын ісмер; ол ұстарасын жонып жатып немесе қайшысын сартылдатып тұрып: — сіздің-ақ қалжыңыңыз таусылмайды екен», — деп теріс қарайтын.

	Қара торы әке мен шешеден туған осы бір «жирен» бала жайындағы мәселе әр жерде-ақ әңгімелене беретін. Онда тұрған ештеңе жоқ еді. Мұндай шаштараздар әдетте клубқа немесе казиноға, әлде ойын үйіне ұқсайтыны белгілі ғой; оларда біреудің іші ету себебінен бастап, Австрия — Венгрия монархиясының тағдырына дейін ашықтан-ашық талқылана беретін.

	Ал енді Балогтың шаштаразы алтыншы ауданға, Лехел көшесіне көшкенде, ол жалпыға бірдей сайлау правосын жақтап, «Үш сегіздікті» көкке мадақтайтын; бұл тұста социал-демократиялық партияның сегіз сағаттық жұмыс күні сегіз сағат тынығу, сегіз сағат әркімнің мәдени қажеттерін өтеу ұранын көтеріп жүргенін ол жақсы білетін. Сондықтан түнгі смена дегендеріңді балағаттап, мектептерді мемлекет қарамағына беруді талап ететін. «Молладан біз оқыдық қой сол жетеді. Бұл заманда оның түкке керегі жоқ.

	Жолдас-ау, мұнда революция керек, революция жасамай болмайды… опа жағайын ба?» Ал қазір, оның шаштаразы Иожеф проспектіне көшкелі бірнеше жыл болған, сондықтан ол өзінің жәрдемшілерімен бірге либералдық, көзқарастарды жақтайды. Баяғы сол ұстараның сырылымен жарыса баж салығы салынатын дербес территория, венгерлердің эмиссиялық банкі мен армия, мектеп мәселелері, ата-аналардың тәрбиесі тағы басқа мәселелер қызу талқыланып жататын. «Кімде-кім баласын молладан оқытамын десе, мейлі, оқыта беретін. Оған әркімнің еркі бар, біз ождан бостандығын жақтаймыз. Ал, мырза, осы заманғы мемлекетте латифундиялар мен шіркеу иеліктерінің шаруаларға бұғау болуы масқара емес пе? Осы елдегі халықтың басым көпшілігінің зат сатып аларлық қабілетінен ештеме қалмай барады. Венгер өнеркәсібі мен саудасының тұралай беру сыры да, міне, осында. Мұның өзі ождан бостандығы жайындағы мәселе емес, халықтың жалпы әл-ауқаты жөніндегі қамқорлық. Сіз білгіңіз келсе, тақсыр, гәптің бәрі осында жатыр… Опа керек пе?»

	Иожеф ауданындағы сақал-мұрт, шаш алдырушылардың ықпалы мен Петер Балог бала тәрбиелеу мәселесінде алдыңғы қатарлы көзі ашық көз қарастарды насихаттаумен болды. Тап осы себепті де ол қайтсе де екі бөлмелі пәтерде тұрғанды жөн көрді. Ересек балалардың әке-шешесімен бірге, бір бөлмеде жатуы қолайсыз-ақ қой. Бірақ Балогтың әл-ауқаты оның зерделі көзқарастарына сай болмағандықтан, ол жаңағы екі бөлмелі пәтерді жезөкшелер тұратын үйдің маңынан жалдауға мәжбүр болды. Өйткені, мұнда, Конти көшесінде екі бөлмелі пәтер басқа бір, тәуір көшелердегі бір бөлмелі пәтердің құнымен бірдей еді. Сонымен, Петер Балог бір жағынан ұтса, екінші жағынан ұтыла берді. Жаңа көшіп келген жерінде оның балалары әке-шешелерінің түндегі жатысын көріп емес, жезөкшелердің жүріс-тұрысын көріп азатын болды.

	Фицек мырзаның: «Көрпеңе қарай көсіл!». Басыңа тартқанда аяғың шығып, аяғыңды қымтағанда кеудең ашық қалып жүрмесін, — деуі осыдан еді. О кісі біліп айтатын.





5

	Жорыққа шығушы балалар түгел жиналған болатын.

	Балогтар үйіне бара жатқан жолда Мартон Иошка Франкпен жолықты: оны көрмегелі бір жылдан асып кеткен еді. Бастауыш мектепті бітіргеннен кейін Йошка слесарьлық шеберханаға үйренуші болып орналасқан-ды. Сырт қарағанда, қашан да көңілсіз боп жүретін, бірақ жолдастыққа адал, әрқашанда сергек жүретін осы бір досын Мартон тым жақсы көруші еді. Бұлар қол ұстасып балалар бақшасына бірге барған, кейіннен Йошка жалаңаяқ, жалаңбас балалардың Мурани көшесіндегі жол баcтар көсемі болған балалық шақ әлдеқашан өтіп кеткенді. Қазір одан қалған әлденендей бір ыстық сезім көкейге қонымды тамаша ойлар алыста қалған тәрізді, анадайдан сығырайып көрінген жолаушының оты секілді еді. Бүгінде Мартон Франктер үйіне қалай барып қонақ болғанын да әрең еске түсіреді. Ол кезде өзі үйі тым жұпыны тұратын, қысқа жіп күрмеуге келмегендіктен, әкесі балаларын туған-туысқандарына, жақын достарына асырай тұруға «таратып берген» еді. Сонда бес жасар Мартон осы Иошкамен қойындасып жататын еді. Түнде ұйқысырап, әлденендей бірдеңеден шошып оянғанында досы: «Менің қолымнан ұстап жат, сонда саған ешкім тимейді», — дейтін еді. Мартонның есіне бұдан басқа көптеген оқиғалар да түсуі мүмкін-ді. Бірақ қазіргі күнде оның ешбір мәні жоқ, ұсақ-түйектер, қайдағы бір адам күлерлік жайлар тәрізді. Ал балалық шақтың сол бір ащысы мен тұщысы, бастан өткен ауыр күндерімен қайғы қасірет ұмыт болыпты. Оның есінде қалғаны: қора сыпырушыға дамылсыз соғылып жататын қоңыраулар, көшеге су сеуіп бара жатқан ат-арба мен бөшкенің соңынан шалпылдатып, жүгіргендері, Петерди көшесінің балаларына қарсы жүргізген соғыстары, олардың «шәрке» деген атақтары, соғыс қарауын түні бойы, кейде апталап та шыңдағандары Иошканың генерал» өзінің «капитан» екені. Бір күні сол «генерал» мен «капитанның» қалайша «жау» қолына түсіп қалып, күні бойы подвалда, «қамауда» отырғандары әлі есінде. Сонда бұлар: «Біз аяушылық тілеп, бас имейміз», — деп түні бойы темір есікті тоқылдатып шыққан. Әбден шаршап, «дұшпанның сақшыларынан» ешбір жауап ала алмағаннан кейін бұлар бірін-бірі құшақтап, сол түрмеде» жата кеткен-ді. «Бәрібір біз оларға шығар деп жалынбаймыз!» — деді Иошка. Бұларды кешке қарай Фицек мырза босатты да, өз ұлын оңдап тұрып шапалақтап алды. О кісінің ұрғаны бір сәрі-ау. Әкесінің баласын ұрғаны адамның есінде тұра бере ме? Бірақ»оның бәрінен де Петерди көшесінен келген балалардың көріп қойғанын айтсайшы! Олар Фицек мырзаның «капитанды» шапалақтап жатқанына қарқылдап кеткен жоқ па! Олар Мартонға күлуімен қоймай, оның әкесін де, бұлардың қасында мелшиіп тұрып қалған «генерал» Иошка Франкті де мазақтап кетті.

	Міне, мұның бәрін кімге айтарсың? Балаларға ма? Илонкаға айтарсың ба?

	— Мартон ересек болып көрінгісі келетін, ал жаңағы оқиғалар оны етектен тартып, балалық шағына қарай итермелеп тұрған жоқ па. Ол өзінің бес, алты немесе сегіз жаста не істегенін, нендей қызық оқиғаларды басынан кешіргенін бүгінде шаттықпен немесе реніш білдіре есіне алуға әлі жас болатын. Ол әлі ержетпеген еді.

	Мартон Иошканы жақсы көретін, ол өзіндей емес, анағұрлым байсалды әрі еркіндеу, оны осы үшін ұнататын. Алайда Иошка слесарьдың шәкірті болып жұмысқа орналасқаннан бері, ал Мартонның өзі болса, қалалық училищеге оқуға барып жүргеннен кейінгі жерде бұлардың ортақ әңгімелері таусыла бастаған тәрізденді. Қала шетінің балалары әдетте бір-бірімен жиі кездеседі де, қарқылдасып, күнде ұрысып, күнде бірдеңеге ортақ алақайласып жүретін әдеті ғой. Осындай бір сәттерде Мартон әлдеқандай болып, қашан да мақтана сөйлейтін біреудің тұмсығын бұзғаны жайында достарына қарқылдап әңгіме етті. «Сен білесің бе, оның әкесі бөлек үйде, өзіне арнап салдырған үйде тұрады. Сол себепті ол ақымақ маған не істесем сияды деп ойлап жүрсе керек. Сондықтан сазайын беруге тура келді!» «Е, ол қайтті?» «Ештеңе ете алған жоқ». «Ал мен өсек айтып, қайдағы пыш-пышты жеткізе бергені үшін бетіне сия шашып жібердім. Сорлы екі апта жуынса да, бетінің дағын кетіре алмай әуре болды. Оның аты Тобиаш-ты». «Сен оған не үшін сия шаштың?». «Менің парта астында ұйықтап жатқанымды мұғалімге айтып қойғаны үшін!». «Сен шынында да ұйықтап жатыр ма едің?». «Иә, түні бойы мамама кір жуып, үй ішін тәртіптеуге көмектескен едім». — «Ал Тобиаш оны білетін бе еді?» «Білетін. Мен партаның астына барып жатарда балалардың бәріне айтқанмын». «Нағыз төрт аяқты шошқаның өзі екен ғой. Мен де оған керегін берсем қайтеді?». Жоқ, бермей-ақ қой. Аларын алды. Сендер қазір географиядан не оқып жүрсіңдер? Біздің үйде қарта жоқ еді. Мартон, сен Лиссабонның қайда екенін білесің бе?». — Біздің үйге барайық, бірге қарармыз. Иошка, сендер тарихтан не өтіп жүрсіңдер? Әулие Иштванның өмір тарихын оқып жатырмыз, — деп Иошка күліп жіберді. Жақында мен оралған жылқының асық жілігі екен дегенімде, қасиеттер мені кластан қуып шығарды». «Шынында да, солай ма екен?», — Маған оны әкем айтқан». «Ал ол кісі қайдан біледі екен». «Кәсіподақта жүріп біреуден естіпті. «Қойшы-ей?!» деді де, Мартон сәл ойланып тұрып, досынан тағы бірдеңелерді сұрады. «Иошка, сен енді мынаны айтшы: Осы күнге дейін біреуді сүйіп көрдің бе?». «Жоқ, әлі сүйгенім жоқ. Ал, сен ше?». «Мені айтасың ба?» Иә… «Кімді сүйесің?». «Оны айта алмаймын, құпия нәрсе… Аты Манци Парани». «Аты әдемі екен деп Иошка ойланып қалды да, тікелей басқа тақырыпқа көшіп кетті: «Сен мектепке нендей тамақ апарасың? «Мен ештеңе апармаймын! Сен ше?» Мені айтасың ба? — деп сұрады да, Иошка күліп жіберді.

	Мұның бәрі әлдеқашан өтіп кеткен болатын. Қалалық училищенің түлегі Мартон Иошкаға өзінің өлеңдері мен болашақ жоспарлары жайында әңгімелегенінде, Иошка онша тіс жарып ештеңе демеді. Ал Иошка слесарьлық шеберхана, ондағы өзімен бірдей үйреніп жүрген достары, ісмер, жұмыс жайын айтқанда Мартон көңілсіз кейпінде тұра берді. «Мен саған бір аптадан кейін үйіне барамын», — дейтін еді ол кезіккен сайын. Бұлар соңғы жолыққанда да ол осыны айтқан болатын, бірақ сол «бір аптасы» түгелдей бір жылға созылып кеткен еді.

	Осы тұрғанда Мартон «тегін тынығу» жөніндегі өз жоспарынан басқа ештеңені білгісі келмейді. Ол Иошканы кергенде жүгіріп барып мойнына жабысты да, кеше ғана кездескендей, дабдырлап сөйлей бастады. Мартон басқа жайлардың бәрін мүлде ұмытып, Иошканы да саяхатқа шақырып, оны да тегін тынықтыруды ойлады.

	Әдетте Мартон әлденендей бір жоспар құрып, ойына ғажайып бірдеңе келгенде ол жұрттың бәрі соның айтқанынан шықпайды деп ойлайтын. Басқа балалар да өзге жоспарлар болуы, жағдайдың өзгеруі мүмкін екенін мүлде сезбейтін. Ол өз мүмкіндіктерін, ойына келген жоспарлары мен ниеттерін жұрттың бәріне бірдей деп есептейтін. Мәселен, ол тау арасын кезіп, төбеден төбеге секіру жас баладан бастап, еңкейген шалға дейінгі барлық адамдардың қолынан келе береді. Өлең мен музыканы шығарғысы келмейтіндер ғана шығармайды, деп есептейтін. Осы жолы да ол «тегін тынығып қайтудан ешкімнің бас тартуы мүмкін емес» деп ойлады. Егер алға қойылған мақсатқа жету жолында нендей бір қиындықтар кездесе қалса, Мартонға бұл «түк емес». Ойлағанына жетпейтін кісі жоқ тәрізді. Ол осыған дейінгі қысқа өмірінің ішінде талай адамдарға көңілі де қалып көрді, бірақ ол осының бәрін кей адамның мінезі солай болғандықтан деп біледі. Мартон әзірге ешбір жамандық болуы мүмкін деп есептемейтін.

	Ол Иошканың қолын қатты қысты. Оның бетіне қарағанда көзінің бұрынғыдан да жайнай түскенін өзі де сезген жоқ.

	– Қазір не істеп жүрсің,— деп сұрады ол.

	— Ештеңе істеп жүргенім жоқ,— деді Иошка.

	— Ештеңе істеп жүрген жоқпын дейсің бе? Онда тамаша болды ғой. Бізбен бірге жүр, саяхатқа шығып, бір аптадай тегін тынығып қайтайық. Қазір мен осы жайын да балалармен келісуге бара жатырмын. Мен сені олар мен таныстырайын… Әңгіме мынада…

	Мартон өзінің құрған жоспарын әрі тез, әрі егжей-тегжейлі баяндап берді.

	Иошка Франк Мартонның айтқанын бастан-аяқ тыңдады, сөзін бөлген жоқ, бірақ ол досының жоспарын кейде ұнатып, кейде ұнатпай тұр, мүлде қабыспайтын жерлері де бар. Алайда бұл ойын досына білдірмеді. «Бәрібір түсінбейді,— деп ойлады. — Кейін өзі де ұғар. Несін ренжітем?..»

	— Жоқ, бара алмаймын, — деп жауап берді ол.

	— Неге бара алмайсың, сенің ойыңша, бұл қайдағы бір өнбейтін шаруа дейсің бе? Ештеңе шықпайды деп қорқып тұрсың-ау.

	— Жоқ, қорқып тұрғаным жоқ, — деді Иошка, менің ондай қоянжүрек емесімді білесің ғой, деді де ол бұрынғысынан да жайдары, бар нақышымен сөйлей бастады— біздің слесарьлық шеберханамда жабылып қалды. Оның қожайыны әскерге алынды. Менің әкем де сонда кетті. Мен қазір боспын, жұмыс іздеп жүрмін. Біздің жайымыз солай, біліп қой.

	— Иә, һм… — деп күмілжіп, жауап бере алмай біраз тұрды Мартон. Осы бір сәтте ол әлденендей бір сезімге бөленіп, соның қырсығынан Иошка Франктың үйіне бармай қойғанда да болатын. — Иә, әрине… түсінемін… онда саяхатқа шыға алмайсың… Сонда, сен кәдімгі ісмердің жәрдемшісі болып па едің.

	— Еңбек кітапшасын алып па едің?

	— Иә.

	– Қайда барып жұмысқа тұрсаң да еркіңде ме?

	— Иә.

	— Шетелге шығып кетуіңе, Америкаға, Германияға, соғыс болмаса, тіпті Францияға да баруыңа бола ма?

	— Иә.

	— Міне, тамаша. Одан жақсы не бар? — деп армандай сөйледі Мартон. — Жолың болды деген осы емес пе!

	– Әрине, жолым болғанда қандай? — деді Иошка. — Ал өзің не істеп жүрсің.

	— Мені айтасың ба? — деп қуанып кетті Мартон. — Мен не істеп жүрмін дейсің бе? Міне, қазір балаларға тегін демалыс ұйымдастырып қайтпақпын. Одан соң мектепте сабақ басталады… Мен емтихан тапсырып, реалдық училищенің бесінші класына түстім, — деп ол мақтана сөйледі де, ізінше ыңғайсызданып қалды. — Мен не істеп жүрмін дейсің бе? — деп сұрады ол сасқалақтап. Жаңағы айтқандары үшін ол Иошкадан ұялып қалды, оның есесін қайтару үшін оған ең құпия сырын, Илонка жайын, музыка туралы айтпақ болды. Ол музыка жайындағы әңгімесінің басын бастай беріп, кенеттен үзе қойды — Жоқ, сен оны түсінбейсің…— деді.

	Мартон әлденендей бір баппен, абайлап тыңдап тұрған Иошкадан тағы да қысылыңқырап, аузына келген сөздерін айтуды жөн көрмеді, ол әлденендей бір көңілге қонымсыз, ақылға сыймайтын нәрселерді айтып тұрған тәрізді: «Сен білесің бе, Иошка, мен көп жылдан бері таңертеңнен кешке дейін ән айтып жүремін, өзім ән шығарамын… Мен мұны бұрын айтқан жоқпын… Музыкант тамаша ештеңе болуы мүмкін емес…»

	— Мен оны неліктен түсінбеймін? — деп сұрады Иошка.

	— Түсінесің бе? — деп Мартоннын түсі өзгере бастап. — Рас түсінесің бе? — деп ол Иошкаға бастан-ақ қарап тұрып қалды. Досының шын айтып тұрғанын немесе қалжыңдайтынын сезгісі келді.— Онда жақсы… Онда… онда былай болсын… Мен ана тегін демалыстан келісімен, сенің үйіне барамын, — дегенде оның баяғы бір алыстағы оқиға, подвалда жатқан кездері, Иошкамен амандасып өткізген түндері есіне түсті: «Менің қолымнан ұстап жат, сонда қорықпайсың!» деген Иошканың мауысы сол кездегідей етене естілді, оның аузынан шыққан ыстық лебі әлі де Мартонның бетін сипап тұр. — Иошка, — деп күрсінді Мартон, — біз кездескеннен бері нендей керемет оқиғалар болмады дейсің. Тіпті сенің ойына келмейтін жайлар болды.

	– Әкең не істеп жүр? — деді Иошка.

	Кенеттен естілген осы бір жайсыз сұрақтан Мартоп шашалып қала жаздады. Егер Иошка: Мартон, сен айтшы, екеуміз кездеспегеннен бері не болып еді», — деп сұраған болса, ол Илонка жайында, Мадьяр ханым, музыка жөнінде әңгімелей бастаған болар еді… Бірақ ол мұны сұраған жоқ, оның орнына: «Әкең не істеп жүр?» — деп сұрады. Бұған Мартон не дерін білмей біраз тұрды да, көңілі жабырқай жауап берді:

	— Менің әкемді айтасың ба? Қазір жұмыс істемейді… Кейін айтармын… Әскерге әкетеді деп қорқып жүр… Қайдағы-жайдағыны ойлайды…

	– Қайдағы-жайдағыны дейсің бе?

	— Иә, әрине қайдағы-жайдағы. Ол 1871-ші жылы туған. Оның жасындағыларға кезек келгенше, соғыс та бітеді.

	— Сен бұған сенесің бе, — деп сұрады Иошка.

	Оның сұрағының өзі де Мартоннын үстіне бір шелек мұздай су құйып жібергендей болды. Сондықтан да ол селк етіп, дауыстап жауап берді:

	– Әрине. Ағаштың жапырағы түсіп, күз болған шақта соғыс та бітеді,— император Вильгельм осылай деген.

	— Жарайды, солай-ақ болсын, император айтты дей қоялық; сонда сен оған нанасың ба? — деді де Иошка досына күле қарады, бірақ оның кейпінде әлденендей бір тоқтам, байсалдылық, бар еді.

	Мартон Иошка Франктың шын айтып тұрғанын, әлде өзін мазақтағанын түсіне алмады. Оның ой өрісі де, көңіл-күйі де, өмірге деген талғамы да Мартоннан әлде қайда басқа — еді. Оның осы күйінен Мартонға да бірдеңе дарығандай. Бірақ бұл Мартонға кедергі болмаса, жәрдем еткен жоқ. Ол бұрын да ұрыс шығарып көрі еп «Мен төңіректің ыстық-суығын бойыма жинай беретін көлбақа емеспін ғой» дегені әлі есінде. Бұл әзірге үй ішіне, әкесіне қарсы көтерілген үн болатын. Мартон баспасөзде, газеттерде, кітап біткеннің бәрінде не жазылса соған сенетін, оны қасиетті деп ойлайтын. Ол осыларға сеніп, ішкі дүниесіне жәй таптыруды тәуір көретін: «Күн ашық па, жауып тұр ма, — онда тұрған ештеңе жоқ, дүние тамаша — еді. Ал Иошка болса әлдеқашаннан бері-ақ күрделі жайларды ойлап жүрген. Егер Мартон да осындай күйде болып, терең толғанатын болса, оның әлгі «қашан да тамаша дүниесінен» дым қалмас еді. Мартон мұны біле қоймайды, бірақ көкірегімен бірдеме сезеді. Дүниенің тамаша болғанын кім жек көруші еді. Мартон Иошка Франктың мүлде басқаша жан, өзінің мектептегі достары — Тибор, Лайош, Петер, Гезалардай емес екенін, барған сайын айқын көре бастады. Иошка оны толғандырып, әлденендей ойларға түсіретінін, ал Мартон бұдан қатты сескенуші еді. Нендей бір түсініксіз жайды жек көрумен жеңу дегенді ол білмейтін, сондықтан ол сасқалақтай жүретін.

	— Газеттерде де солай деп жазылған, — деді ол әлгі әңгіме жөнінде ақталғандай болып.

	— Сен газетте жазылғанның бәріне сене бересің бе?

	— Олар өтірік айтпас, өтірік айтатындай неден қылады? — деп күдіктене сұрады Мартон. Осы бір сәтте оның бетінен үрей мен өкініштің белгісі сезілді.

	Иошка бұған жауап берген жоқ. Ол досын қыспақтай беруді жөн көрмеді, өйткені одан ештеңе шықпайтынын біледі. Мартонның аңқаулығын, оның неге болса оған сеніп, қуана беретінін бір кездескенде-ақ, су сепкендей баса қоюға болмайды ғой. «Әй, ақымағым-ай, — сүйсінді Иошка. — Оңды-ақ жігітсің, бірақ әлі ақылың жоқ». Сөйтті де ол қап-қатты, қу сүйек қолын досының иығына асты. Оның бұл қамқорлық білдіре қалған ишараты досына ұнамады.

	— Ашуланба, Иошка. — деді де Мартон Иошканың қолын иығынан сырғытып түсірді.— Мен кеттім. Балалар күтіп отыр. Саяхаттан келісімен, міндетті түрде сенің үйіңе барамын…

	Иошка күле қарап тұра берді. Ол Мартонға ашуланған жоқ, ол досының осы бір өр көкіректігін, көзсіз батырлығын жақсы көретін еді. Мартон бірдеңені ойына алса болғаны, істемей тынбайды. Бұл жолы да ол ештеңеге қарамайды, жұрттың айтқанын тыңдамайды. Маңдайы тасқа тірелгенде барып қояды. Соның өзінде де ол қайта тістеніп, бастаған ісін басынан бастайды.

	— Асыға күтемін, — деді Иошка Мартонға. Қайтсем де барамын, — деді Мартон. Ол Иошка қолын созғанда әлденендей бір қолғабыс алғандай жеңілдік имендей сезінді де досымен қоштасып, күтіп отырған балаларға қарай жүгіріп кетті.

	Мартон манадан бергі ыңғайсызданып, қысылып тұрған сезімінен құтылып, әлденендей бір жеңілдік алғандай болды. Ол Иошкамен болған осы бір кездесуді, жаңағы әңгіменің бәрін табан аузында ұмытты да, балаларға қарай асықты. Әрине, кейіннен бір апта, бір ай немесе бір жыл өткеннен кейін бұл оқиғалар оның ойына қайта келмей қоймайды. Осының бәрін мәңгі-бақи ұмытып кететін Мартон жоқ. Оның мінезі де мұндай емес. Міне, сонда, осы бір оқиғалар қайта жаңғырығып, Мартонның көкірегіне қайта келгенде, ол мұны бүкіл жан дүниесімен қайта сезінеді. Сол баяғы кездесуден бері іште жатым, қайта туғандай, әбден шыңдалып, енді сыртқа шығым тұрғандай болады.

	Бірақ қазір ол жиналып отырған балаларға қарай жүгіріп келеді. Алдында шалқасынан ашық тұрған есік бардай, жұлқына тартады. Төңірек тап-таза, аспанда түймедей де бұлт жоқ, көңіл көтеріңкі. Жорыққа шықпастай не бар…

	6

	— Сізді күтіп отыр, — деген сөздермен қарсы алды оны ас үйде отырған қара торы Балог ханым.

	— Жиналғандарыңа көп болды ма?

	— Көп болды.

	— Мартон Лайоштың бөлмесіне жүгіре басып кірді.

	— Бөлме ішінде ешкім жоқ. Бос тұр. Тек құжынаған шыбын ғана ерсілі-қарсылы еркін масайрайды. Олар бірде күн түскен терезеге барып ызындаса, бірде үй ішіндегі әр түрлі заттарға қонады.

	— Бұлары не болды екен? — деп таңданды Мартом. Кетіп қалғандары ма. Онда мен кешіккенім ғой, дем күбірледі де ол өз жоспарының күйреуіне өзінің кінәлі екеніне ренжіді.

	Ол ашық, тұрған терезеге қарай жүгіріп барып, басым сұқты: Мүмкін, балалар далаға шығып, мұның келуім күтіп тұрған болар. Далада ондай ештеңе жоқ, тек қана үйдің қасынан бір жезөкше келіншекті көрді, ол аузым кере есінеп, алақанымен ернін басады. Терезеден қараған баланы көріп, әлгі жезөкше бұған қарай көзін қысты.

	– Әрі жүр, оңбаған, — деп айқай салды да, Мартон теріс қарады. Бұларды енді қайдан тапсам екен, — дем өзінен-өзі сұрады да, ол ас үйге қайта шықты. — Балог апай, — деп жалына қарады. Ол осы бір толық келген қара шаш әйелге қарады; бұл кезде о кісі варенье қайнатпақ болып, алма турап отырған болатын, — бөлмеде ешкім жоқ қой!

	Жұп жұмыр Балог апай Мартонға таңдана қарады. Ол баланы қолынан жетектеп алып, Лайоштың бөлмесіне алып кірді. Өзінен әлдеқайда аласа осы бір апайдың не дер екен деп келе жатқанда Мартон балалардың қайда шыққанын аңдай алмай қалды. Олар ешқайда кетпепті, бөлменің ішінде екен. Мартонды алдағандарына мәз болып күлісіп жатыр. Балог апай Мартонның қолын қоя берді де есіктің жақтауына сүйеніп тұра қалды; одан кейін у шу болып жатқан балаларға қарап қолын бір-ақ сілтеді де, шығып кетті. Мартон не болғанын білмей, сасып қалды. Оның көңіліне қатты келіп тұрғаны: әлгінде балаларды іздеп, терезеге қарағанын бұлардың жасырынып тұрғанын көргені, қайдағы бір көшеге қарап айғайлағанын естігені. Ол өстіп оп-оңай алданғанына қапаланды.

	— Сен кешіккеніне тағы да мен кінәлі емеспін дейтін боларсың,— деп сұрады Лайош Балог.

	— Неге олай дейсіңдер? Соншалықты жиі кешігуші ме едім? — деп ашу шақыра сөйледі Мартон. Бұл ретте ол тек осы жерде ренжіп тұрғандай кейіп білдірді.— Ал анығына келетін болсам мен кінәлі емеспін, — деп айғайлады ол. — Өзімнің ескі досым Иошка Франкпен кезігіп қалдым. Ол слесарьдың жәрдемшісі болып істейді, деді де ол өзінің бір мектептегі жолдастарына немқұрайлылықпен қарады — Мүлде ерікті адам, өзіне бөлекті еңбек кітапшасы да бар. Қайда барғысы келсе, сонда барып жұмыс істей береді.

	— Сен оны бізбен бірге тынығып қайтуға шақырмадың ба?

	— Шақырдым! — деп айқайлай сөйлеген Мартон, жұрттың қалжыңдап тұрғанын байқай алмады. — Бірақ, амал қанша, оның уақыты жоқ екен. Қазір ол жұмыссыз отыр. Әкесі әскерге алынған. Жұрттың бәрі бірдей сендер сияқты жақсы тұрады деп ойлайсыңдар ма?

	Күлкі толастаған жоқ, бұрынғысындай үдей түсті. Мартон қисынсыз бірдеңе айттым ба деп ойлап, балалар соған күліп тұр екен деп қалды. Сондықтан ол бұрынғысынан да қаһарланып, былай деді.

	— Оның уақыты жоқ, жұмыс іздеп дедектеп жүр! Кенеттен төс ағаштың асты томпайып, Мартон қарап тұрған жақтан добалдай біреу шыға келді. Бақса, ол Петер Чики екен. Балалардың күле-күле шектері қатып тұр.

	– Қойыңдар енді, әйтпесе қазір кетіп қаламын, — деген Мартон балаларға көзін аларта сөйледі, ол бұлардан кемі бір мүшел үлкен тәрізді де, сөйлеп тұрғанда жұрттың бәрі үн шығармай тыңдауға міндетті сияқты.

	Петер Чики тас ағаштың астынан шықты. Күлкі су сепкендей басылып еді, енді Мартонның өзі күле бастады. Жұрттың бәрін айғайлап тоқтатқаны оның өзіне де ұнамады, сондықтан ол әлгі күлкінің есесін қайтарып, өзіне түскен салмақты жеңілдеткісі келгендей болды.

	— Жарайды. — деді ол балаларға күле қарап; бірақ бұл жолы оның қимылы әлдеқайда сенімдірек және батылдау көрінді.— Онда отыра қалыңдар. Қылжақ осымен бітсін. Енді басталық.

	7

	Үй иесі Лайош Балог ұп-ұзын аяғын сереңдетіп, үстіндегі бар киімімен төс ағашқа сылқ етіп құлай кетті; Жаңада ғана жиналған төсекті бәтеңкесімен кірлетпеу үшін ол екі аяғын аспанға көтеріп жатыр. Ап-арық Тибор Фечке терезенің алдына мініп алып, екі тізесін құшақтап отыр. Сырттан қарағанда, мынау сомадай болып, қушықтай терезенің алдына қалай сыйып отыр екен деп ойласын. Геза Мартонфи шкафқа сүйеніп, шылым тартым тұр. Петер Чики талтаңдай басып, екі қолын кең балақ шалбарының қалтасына салып алып, Мартонның алдында тұр. Ол анда-санда ақсары шашын желп еткізіп, артына қайырып қояды; Бірақ, шашы құрғыр иесінің ырқына көнетін емес, сәлден соң бетіне жалбырап қайта түседі. Мартон диванның қақ шетіне отырып алып, жоспарлы егжей-тегжейлі дейін баяндай бастады. Ол даңғой бала болмайтын, бірақ сонда да қалғандардың өзін мұқият тыңдап отырғанына іштей риза жан жарына қараған болып, мұны көңіліне бір түйіп қойды. Бұл оның ынтасын бұрынғысынан да қоздыра түсті. Ол біресе түрегелін, біресе жаңағы диванның шетіне қайта отырып сөйлейді; бірде дауысын ақырын шығарып, бабымен әңгімелес, енді бірде өзі де қызып кетіп, шапшаңдай жөнеледі. Бұл сәтте ол қамал бұзғалы тұрған батырдай қомданып қояды. Осының бәрі әбден түсінікті және дұп-дұрыс жоспар емес пе, мұндағы ең басты нәрсе — оны жүзеге асыру үшін ештеңенің керегі жоқ» — дейді Мартон. Оның өз жоспары жайлы нендей пікірлер айтып тұрғанына қарай, қап қара екі көзі кейде алыстан, бейнебір жылтырап көрінгендей болса, кейде әлденендей бірдеңені еліктіріп айтқысы келгенде, көзі бірте-бірте үлкейіп, бадырая бастайды.

	— Бірақ сонда да венгер шаруалары бұрынғы меймандос күйінде қалды. Мұны бір деп қойыңдар. Соғыс басталғаннан бері жұмысшы күші мүлде жетіспей жатыр сендер барлық газеттерден оқыдыңдар. Әсіресе, жүзім шаруашылығына және жүгері өсіретін жерлерге иісі көп керек. Мұны екі деп қойыңдар. Мен жүзім де, жүгері де өсетін жерді іріктеп алдым, соның өзінде ол — Пешттен онша қашық емес. Қысқасын айтқанда, мен Помаз уезін сайлап тұрмын. Міне, карта өздерін көріңдер; бірақ байқап ұстаңдар, жыртылып қалып жүрмесін. Мен оны Алмаши алаңындағы кітапханадан өз атыма жаздырып алдым, қай мектепте оқитынымды айтып кеттім. Шоймар, Пилишвар, Пилишсентласо. Тіпті аттарының өзі қандай тамаша. Сары бояумен жүгері егістіктері көрсетілген, ал ана баулар жүзімдіктер деген сөз. Картада бір-ақ бау тұрғанмен, іс жүзінде ол Кальман Тиса алаңының кеңдігіндей жүзімдік. Бір Хольд жүзімдік орта есеппен жүз центнер өнім береді. Мұны үш деп қойыңдар.

	Егер бір жұмыс істейтін болсақ, әрқайсымызға ең Гюлмағанда үш килограммнан жүзім тимейді дейсіңдер ме? Шаруа үшін бұл түкке тұрмайды. Олар… мұны… есебі…— Мартон дастарқанда отырған бір шыбынды көрді,— егер мына шыбын бір қиқымды алып кетсе, не болар еді? Түк те болмайды. Ол қиқым кімге керек, одан кімнің ырысы кемиді Дұрыс па, Арлан Лайош, солай ма? Оған қоса әрқайсысымызға бес сабақтан жүгері беріп жібермей ме? Мұны тіпті сен де, Петер Чики, тауыса алмайсың.

	— Мен бе? — деп гүр ете түсті еңгезердей Петер Чики; ол жалбырап кеткен шашын артына қайырып қойды.

	— Жарайды. Сенің одан да көп жейтініңе сенемін, — деп тез келісті Мартон. — Мен саған өзімнің екі собығымды берейін, бірақ тек дауласпашы. Лайош та, Фифка да, Тибор да өз үлестерін тауыса алмайды, саған бермегенде қайтеді оны. Сонда саған жетпей ме? Оны тауыса алмайтының сөзсіз ғой.

	— Оны кезінде көрерміз… — деді де Петер Чики жайбарақаттана күлді.— Сонда мұны бес деп қояйық па.

	Мартон қалтасынан бір кішкене кітапшаларын ала бастады. «Жүзімнің тамақтық қасиеттері», «Жүгері туралы не білу керек?», «Орақшылар шартының жобасы», Ол осы кітаптың тиісті беттерін ашып, қажет деп тапқан жерлерін достарына дауыстап оқып берді. Бұдан соң ол әлгі кітапшаларды алдымен Балогқа ұстатты. Оның мұнысы Балогты бәрінен де көп үгіттеу қажет болады деп ойлағаны еді. Тибор мен Петердің ешбір күмәндары жоқ, олар қазір-ақ жүріп кетуге әзір; сондықтан бұларға ештеңені дәлелдеп жату қажет емес.

	Оқу жиырма бесінші октябрьден ерте басталмайды. Мына күннің тамашасын көрмейсіңдер ме? — деді де ол көше жаққа қарай иегін нұсқады. Шынында да күзгі күн шуағын мейірлене төгіп, айналаны ерекше нұрландырып тұр еді. Балалар көшені, жарқырап тұрған күнді бұрын көрмегендей, терезеден қарады. — Осындай күнді, мынадай тамаша кезеңді текке жіберуге бола ма, — деп сұрады Мартон достарына қарап. — Будапештен кейін-ақ егінжай, сыңсыған орман, кісі бойы көгал, көкмайса құрақ басталады. Сылдырап аққан өзен, ауасын қанша жұтсаң тоймайсың…- деп түсіндіре бастады ол, — Ал сендер болсаңдар, жаз бойы мына шаң басқан, бес батпан кір қалада жүрсіңдер, — дегеннен кейін ол: «Өстіп жүруге қалай шыдайсыңдар?» — деп айта жаздады; бірақ өзінің де солармен бірге жүргені есіне түсіп, аузын жиып ала қойды. — Таңертең, жүріп кетеміз. Шамасы жиырма шақырым жүргеннен кейін-ақ керегіміз табылады. Егін-жайда жүрген мұжықтар қуанып қалады. Біздей бес бала олардың қолына әрқашан түсе бермейді. Әсіресе, қазір олар балшықтан кісі көре алмай отыр. Жан-жақ піскен жүзім, басын алмай иіліп жермен-жексен болып қалған.

	Анадайда жүгері де пісіп тұр, дәні сарғая бастаған… Сенгердің ойларыңша, бұлар жерде қалып шіру керек — деп айқайлады Мартон балаларға. — Біз әлгі шаруалар мен жұмыс жайын сөйлесе бастағанымызда Петер, көйлегіңнің жеңін түре қой, бұлшық етіңнің қандай екенін өз көздерімен көрсін; сол кезде қалғанымыз қомданып қояйық, мыналар да ашаң өңді болғанымыз, анадан кем соқпайды десін! Ал сен, Тибор, кеудеңді кере демалып тұр. Біздің қандай екенімізді осыдан да көрмей ме? Әйтеуір біздің қандай күш екенімізді олар бірден-ақ аңғарады. Сол барған қожайынымыздың тамағын тоя жеп, бір апта болармыз, жұмыс біткеннен кейін жалақы да қолға тиеді. Ақшаны бірден жұмсамай, сақтай тұрамыз, ол кейін жұмыссыз өткізетін екінші аптаға керек болады. Шаруалардың қашан да істейтіні осы ғой. Олар жазда жұмыс істеп, қыста жай жатады. Өздерің оқып-білгілерін келсе, кітап мінекей! Бәлкім, біз ол ақшаны жұмсамай үйге алып келерміз. Жан-жағымыз толы жүзім, жүгері, бізге керек пе?

	– Ұрлық істейміз бе? — деп сұрады Петер Чики.

	— Неге, оның не қажеті бар? — деді Мартон. — Жүзім мен жүгеріні ұрламай-ақ тегін жей бермейміз бе? Біздің қанша жүгері, қанша жүзім жеп жатқанымызбен ауылдағылардың шаруасы болмас. Олардың бұған қолы да тимейді.

	— Олар егіндерін күзете ме екен? — деп сұрады Лайош Балог.

	— Күзеткенде қандай! Бұл дүниеде күзетпейтін не бар? Мұндағы гәп мынада ғана: тәртіпсіздік жасамай, бәрін де орын-орнымен істегенге не жетсін… Әй, сенің-ақ қалжыңың қалмайды-ау! Қашанда әйтеуір бірдеңеге күдіктенесің де жүресін… — деп ашулана сөйледі Мартон. — Сонда біз… күніне бір кронадан емге жалданбайық. Келіссөз жүргізетін мен болайын, сендер кедергі жасамаңдар. Мен деревняда тұрып көрдім ғой. «Мұжықтың бір-ақ кемшілігі бар, — дейтін чаган бір ағам, ол Сентмартонда тұрады, сылақшы, — мұжық қашан да саудаласып бағады. Онсыз болмайды, атқа жем қандай керек болса, мұжыққа ауда да сондай керек. Енді бір кемшілігі— ол ешкімге сенбейді… Есебі, Лайош, сен сияқты. Егер ол алғашқы сұрағанын берсе, алданып қалғандай көреді; сен оған қолыңдағы товарыңды жарты бағасына берсең де, ол күдіктенуін қоймайды. Сондықтан біз алдымен күніне екі форинт сұраймыз; бұл саудаласа келе бір форинтқа түсіру үшін керек болады… Сен немене, Лайош, басыңды шайқап тұрғаның?

	— Олар бізді жұмысқа алмай қойса қайтеміз?

	— Жоқ, таласып алады, тіпті бір-бірімен төбелесіп қалулары да мүмкін. Жұмысшы керек деп жана ғана айттым ғой.

	— Сен осыған сенесің бе?

	— Сеніңше, газеттер текке жазып жатыр деп ойлайсың ба? Қазір қызметкерлерге екі есе көп төленіп жатыр деп жазып жатқан жоқ па? Сен қанша тырысқанмен, менің бұл жоспарымнан мін таба алмайсың. Мен оны дәлме-дәл дерекке сүйеніп жасадым. Соғыс жүріп жатыр ма? Жүріп жатыр! Еркектер әскерге кетті ме? Кетті! Жүзім қашан піседі? Күзде! Жүгеріні жинау керек пе? Керек! Біз жұмысшы күші бола аламыз ба? Боламыз! Кәне, Петер менің бұлшық етімді ұстап көрші. Осының бәрі рас болса, онда бұдан артық саған не керек?

	Лайош Балог үн қатпады. Мартон тегін демалыстың бейнелерін әлі де сипаттап отыр. Ол елігіп, орнынан атып тұрғанда диванның сыртқы клеенкасы сыр-сыр етеді. Мартон шалбарымды жыртып алдым ба дегендей шошып, артына қарайды да, клеенканы көріп, әңгімесін онан әрі созады.

	— Бір апта жұмыс істегеннен кейін бәріміз орманға барып, күнге қыздырынамыз, шөпке аунаймыз? Сөйтіп екі апта демаламыз. Тынығу деген не. Бұл мына кітапта анық жазылған. Жақсы тамақ, таза ауа, күн мен су, — депті. Тамақ табылады, ауа жеткілікті, күн жарқырап тұр, ал су десең — Лебенце өзені там қасымыздан ағып жатады, — деді де ол картаны саусағымен көрсетті; онда Пилишсентласлоға жап-жақын жатқан Лебенце аңғары бар еді.

	Шынында жаңағы өзен бұлар барғалы отырған селодан екі километр қашықта болатын; бірақ қызу әңгіме үстінде мұны кім аңдай қояды?

	— Біздің егін-жайда жұмыс істеуіміздің өзі бір демалыс емес пе? Ал жүзімдіктің ішін айтсайшы! Ауасы онан артық жер болмайды. Корзина тасып, жүгерінің собығын алу, еңкейіп жүзім жинау— барып тұрған гимнастика емес пе? Ол қайткенмен де Мюллердің бес минут дене шынықтыруынан көш ілгері. Жұмысты қас қарайғанға дейін істеу бір ғанибет емес пе?.. Әйтпесе, олар шығарып жіберуі мүмкін, онда тамақ та, жалақы да, жанағы мен айтқан рахат та жоқ.

	Бұл балалардың төртеуі қалада туған да, деревняда ешуақытта болмаған. Сондықтан да олар Мартон айтқан тамашаларды қызықтап, таң қалып тұр. Олар досының сөзіне әбден елігіп, тіпті Лайоштың да бұған қарсы айтар дауы болмай тұр. Әңгіме аяқтала келе балалар Мартонға сұрақ жаудыра бастады. Ал Мартонның, бір айтқанынан бір айтқаны жақсы, бармаған адам талай дүниеден құр қалатын тәрізді.

	Әрқайсысымыз күніне бір литрден сүт ішеміз; қоятын шартымыздың бірі осы болмақ. Ол саған қаймағы алынған су қосылған қаланың сүті емес, достым! Ішкенде бал татиды, иісі аңқиды. Ал ірімшігін қайда қоясың? Біздің қаланың майына бергісіз, Жұмыртқасын айтсайшы! Жаңа ғана тауықтың астынан алынған, әлі жып-жылы… жұмыртқасы ше? Жүзімі ше. Оны жинап жүргенде қанша жесең де еркің.

	— Тым бөсіп кеттің-ау! — деді Петер Чики; бұған дейін ол ешбір күдік айтпай, әбден іші пысып тұр еді.

	— Бөсіп кеттің дейсің бе?… Сенің өмір бойы жүзім жинап көрмегенін осыдан-ақ көрініп тұр!

	— Ал сен өзің болып көріп пе едің?

	— Жоқ болғаным жоқ; бірақ кітаптан оқығаным бар. Егін иесі тіпті жұртқа; «Жеңдер, тоя жеңдер!» — деп дамыл бермейді екен. Оның да жөні бар ғой. Жұмыс істеп жүрген адам неғұрлым тез тойса, ол жүзімнен шығып кететін көрінеді, кешке қарай тіпті қарағысы да келмейді екен. Ал ерте тойып алған адам, басқа ештеңеге алаңдамай, күні бойы жұмыстан басқаны білмейді.

	– Қарағысы да келмейді дейсің бе? — деп таңданды Петер.

	— Иә. Сондықтан да кісі жалдаған егін иесі кешке қарай жұртқа тауық беретін көрінеді.

	— Тауық асып береді дейсің бе? — деп Петер түкірігін жұтынды.

	— Оның несі бар, қиын болып па? Ауылда тауық, балапан дегеніңіз Пешттегі торғайдан да көп. Ондағылар аладағыдай там-тұмдап тұрмайды. Бәрі мол. Шіркін, ауылдың нанын жеп көргенін, бар ма? — деп сұрады Мартон өзінің ең соңғы дәлелдерінің бірін келтіре тұрып. Бұл сендерге біз жеп жүргендей кірпіш нан емес, Қаланікіндей иленіп жатпайды, құдды серіппе тәрізді. Бөлкенің үстін басып, қайта қоя берсең, бұрынғы орнына келеді. Сап-сары ұн сеуіп, табаға салған асты да қызарып тұрады. Иісі алыстан білініп келе жатқан кісінің мұрнын жарады. Қанша жесең де жей бер, ерік сенде!

	– Қанша жесең де жей бер дейсің бе?.. — Аң-таң болған Петер, осылай деп сыбырлады.

	— Иә, қалағаныңша жейсің.

	– Үш килосын да жеуге бола ма?

	— Иә, жей бер! Оған шаруа қысылмайды. Астық беріп жатқан жер жоқ. Ал венгер жерінің нағыз жұмақ екенін өзің білесің. Бал тұтқан бармақ жалайды деген емес пе? Ондай мәтелді білуші ме едің?

	— Білемін.

	— Онда неге күдіктеніп тұрсың?!.

	8

	Балалар мұнараның дәл қағуасына, тас төселген күзет аланына көтерілді. Буданын сыртына шыққансын олар Эржебет мұнарасына шықпай қалай шыдамақ? Мартон алдарында шалқып жатқан қаланы төңіректегі сұлу табиғатты осымен үшінші рет көрсетіп тұр.

	— Бүкіл Будапешт алақанында тұрғандай… Неткен сұлу еді!.. Рас па, фифка?

	– Өте жақсы! — деді Тибор Мартонфиден бұрын сөйлеп. — Тек сәл ғана салқындау екен. Менің күзгі пальтом болмады ғой, әйтпесе ала шығатын едім.

	— Суық болып тұрған себебі, біз тым жоғары шығып кеттік қой, — деп алдандырды Мартон досын. Мұнда екпек жел соқпай қоймайды. Төменге түсісімен ақ, күн жылынып кетеді. Сен оған саспа…

	Тибор жауап берген жоқ. Бүрісіп, бешпетінің жағасын көтеріп алды.

	— Егер осы мұнараның биіктігін екі мың метр етіп салғанда не болар еді?.. — дегісі келді Мартонның бірақ тісі тісіне тимей қалшылдап тұрған Тиборды керді де үндеген жоқ. Әйтпесе оның жел, суық күн жайлы білетіні де біраз болатын…

	— Сен шынымен тоңып тұрсың ба? Мен өз бешпетімді берсем қайтеді? Бермейтін несі бар. Онда тұрған ештеңе жоқ. Берсем берейін. Тоңып тұрғаным жоқ. Сенбейсің бе? Мен қазір көйлегімді де шешіп тастап, ауа ваннасына түсемін, етімді жел сипап бір көрсін. Сонда да алмаймын дейсің бе? Онда менің ығыма тұр. Жақын, әлі де жақын кел. Мені мықтап құшақтап ал. Сонда жақсы болады. Кеудеңнен жел өтпейді.

	Петер Чики кең балақ шалбарының дорбадай қалтасынан сурет салатын альбомын алып, мұнараның белдеу тасына сүйеп қойып сурет сала бастады. Ол бір көзін қыса қарап тұр. Бет-пішіні қунақыланып, достарына бір қызық көрсетпекке келіп тұрғандай. Петердің арқасында рюкзагы салақтайды. Балалар өздерінің жолға алып шыққан тамақтарын о бастан-ақ соған салған. Олар мұны да алып шыққылары келмеген еді, бірақ әрқайсысының шешесі бар да, ол баласына жолға бірдеңе ұстатып жібермей қоймайды, әрине. Мартон бастапқыда әркімнің газетке ораған тамағын екіге бөліп, екі рюкзакқа алғысы келген еді, өйткені Чикимен бірге, Лайош Балог та рюкзагын арқалап шыққан еді. Алайда Чики: «Менің ақ қабыма сала беріңдер, Лайоштың рюкзагында соған алыңдар. Бәрі жиналып бір шыбыннан ауыр болатын түрі жоқ» — деген-ді.

	Чикидің салып жатқан алғашқы суреті әзір болады. Ол достарына қарап бір ысқырып қойды да, екінші суретін сала бастады. «Ананың салып болғанын күтпеске болмайды», — деп ойлады Мартон. — «Екінші жағынан, Тибор да тоңып барады, тез кету керек».

	Лайош Балог достарына естірте бірдеңені күбірлей бастады, онысы — өлең шығарып тұрмын дегені.

	Мартон Сенткирай көшесін, Илонка тұратын үйді көзімен қанша іздегенімен, таба алмады. Ағаштардың жапырағы сарғайғанымен, әлі түгел түспеген; сондықтан үйлер көрінбейді. Оның үстіне мұнара қаладан едәуір алыс жерде еді. Осы кезде Тибор Мартонға бірдеңе деді. Ол досына жалт қарап, оны жана көргендей бола қалды. Немене… не дедің?» — деп сұрады Мартон.

	Фифка Арлан алдындағы көріністі жай ғана қарап біраз тұрды бірақ оның соншалықты тамашалап тұрғаны сезілмейді. Бұдан соң ол қолын қалтасына салып, былғары портсигарын шығарды. Кезінде ол қара былғарыдан жасалғанға ұқсайды, ал қазір ұстай-ұстай әбден тозып түсі қоңырқай тартып кеткен Мартонфиге ол мұраға қалған тәрізді. Геза нақыштап тұрып кнопкасын басты да, сырт еткізіп қақпағын ашты. Портсигардың бір жағында жіп-жіңішке шегедей «Дунай» сигареті жатса, екінші жағында жұп-жуан «Стамбул» сигареті жатыр екен. Фифка сұқ қолын шошайтып, жаңағы жіңішке сигареттерін алды да, біреуін алып, портсигарының үстіңгі қақпағын тоқылдатып қойды; бұдан соң ол мундштугын алып, ішін үрледі де, оған сигарета қыстырды; шырпысын тұтатқанда жел үрлеп сөндірмеу үшін ол ыққа қарай теріс қарап еңкейді де, шылымын тұтатты. Осының бәрін ол әлдеқандай болып, әбден баптан істеді. Шылымын тартып болғаннан кейін Геза достарына бір қарады да, мұнараның ішкі қабырғасына үңілді. Ол қалтасынан шамасы үш сантиметрдей карандашын алды да, қабырғаға әдемілеп тұрып қолын қойды. Ол жер жүзіне белгілі адамдай, «Геза Мартонфи» дегенді қошқар мүйіздетіп, әдемілеп жазды. Гезаның бүйтіп қойған қолын тіпті Петер Чики де әрең келтіре алатын еді. Бұдан соң Геза әлгі-қолының астынан: «1914 жылғы 12 октябрь» — деп жазды. Бұдан соң ол сәл ойланып, осы бір күнді тарихта қалдыру үшін: «Таңертеңгі сағат 9» — деп қосты.

	Чики суретін салып болып, альбомын жапты.

	— Шіркін, мына жердің ауасын-ай! Бірақ ауа тамақ болмайды екен, қарным ашып барады. Біз қайда тамақтанамыз? Төменге түсеміз бе, әлде осы жерде, Будапешттен бес жүз жиырма тоғыз метр биікте тұрып тамақтанамыз ба?

	— Жоқ, мұнда болмайды… — деген дауыстар естілді жан-жақтан. Лайош Балог бәрінен де қаттырақ қарсылық көрсетіп тұр. Ол «тамақ» деген сөзді естісімен-ақ манағы өлең шығаруын тоқтата қойды. — Кабанның басына барайық,— деді ол. — Онда орындық, стол бар, суы қандай тамаша, балдай дерсің. Сонда барып, жайлана отырып тамақтанайық.

	Балалар жүгіре басып, төменге түсіп келеді. Будапешттің көріністері көзден таса болды. Саяхатшылар аңғар қуалап, төмен тартты. Олар екі танауынан су атқылап тұратын добалдай қабан шошқа мүсінінің қасына бармақ. Балалар келісімен үңгірге кіріп, онда тұрған столды айнала отырды. Үңгір іші салқындау, дымқыл тартып тұр екен. Әлгі шошқаның танауынан шыққан бұлақ суы сарылдап, тым әдемі аққаны болмаса, мейлінше суық екен. Мартон отыра беріп, Тиборға қарады.

	— Мұнда неге суытып тұрғанын білесің бе? Үңгір ғой… Сен одан да менің бешпетімді сыртыңнан ки. Құдай біледі, ренжімеймін.

	Чики рюкзагын алып жерге қойды да, оның ішіндегі бөлек-бөлек оралған қағаздарды столға әперіп жатыр. Әркім өзінікін ала бастап еді, Мартон қолымен бүркемелей қойды.

	Мен осы тамақты түгелдей қосып жіберіп, бәріне бірдей етіп, қайта бөлуді ұсынар едім. Сонда әркім аз да болса, неше түрлі тамақ, тиеді. Ал әр түрлі тамақтың асқазанда оңай қорытылатынын өздерің де білесіңдер ғой.

	— Менің асқазаным, — деп күбір етті Петер Чики, — әр түрлі емесін де қорыта береді; тек көп болса болғаны.

	Балогтар семьясының ауқатына неғұрлым көбірек үміт арта отырып, Мартон ең алдымен Лайоштың ораған тамағын алды, оның сыртынан байлаған жібін шешіп, газетін жырта бастады. Мұны ол ерекше бір баппен істегені соншалық, тіпті әлде нендей жаңалық ашылғалы тұрған тәрізді. Ол өз ұсынысынын өткеніне қуанып, дамылсыз сөйлеумен болды:

	— Береген қолым алаған. Мұны дәлірек айтқанда: кімде-кім жұртқа көбірек берсе, ол жұрттан да көп алады, — сөйтті де ол жан-жағына қарап, тамақ оралған қағаздың шет-шетін тегістеп жаза бастады. — Жалғыздың үні, жаяудың шаңы шықпайды деген бар емес пе; сондықтан бір адам дегенін — ол шынында да бір-ақ кісі. Оны қалай көбейтсең де, бір жерде бір-бір болады да қалады, одан аспайды. Ал екі адам, әсіресе олар бір-бірімен тым жақын дос болса, — ол бір үлкен күш, екі жерде екі, яғни төртеу болып кетуі де мүмкін… Ал достардың саны бесеу болса, — дей келіп ол жаңағы қасына алған ораған қағазын еппен аша бастады, — ол бес жерде бес деген сөз. Яғни мен де бар нәрсе менің достарымда да болғай. Ал елде болса емерсің деген ғой, сендерде бар дүние маған да ауысады…

	Сөйтіп ол ораған газеттің ішінен екі тілім нан алып шықты. Үлкен бөлкеден туралған нанға ұқсайды. Екі тілім нанның арасында не бар екен десе, жұқалап жағылған май көрінеді; орта жері нанға сіңіп кетіпті де, тек шет-шетінде ғана жылтыр көрінеді.

	— Нан мен май! — деп Мартон жаңағы екі тілім нанды стол үстіне қойды. — Енді екінші пакетті ашамыз.

	Ол Фифканың пакетін ашты. Одан да жаңағыдай екі тілім нан шықты. Мартон екі тілім нанның бір-біріне жабысып қалғанын аңдағанда кілт тоқтай қалып, бұлардың арасында майдан басқа да бірдеңе бар-ау деп ойлады. Бірақ онда май мен наннан басқа ештеңе көре алмады.

	— Нан мен май, — деді де ол әлгілердің қасына апарып қойды.

	Бұдан соң Петер Чикидің пакеті бар еді. Ол пакетті төрт шалып байлаған жіпті үзбестен бұрын, Мартон Чикиге қарады, бірақ ол: не қылсаң да мейлі,— дегендей самарқау отыра берді. Мартон пакетті жыртып ашты.

	— Нан мен май… — деді де ол мұны да ортаға қойды. Қалған балалар да күлісіп жатыр.

	Мартон Тибордың пакетін алды. Оның жібін бірден шеше алмай, ішіндегі нанын бір бүйірінен шығарды.

	— Нан мен май, — деп күллі бала түгел күлді.

	Мартон бұған ренжіп қалды.

	— Онда тұрған не бар?.. Неге күлесіңдер?.. Бәлкім, сендерге нан мен май жақпайтын болар.

	Сәлден соң оның өзі де күле бастады.

	— Онда, — деп ол өз пакетін ашты. — Бұл да нан мен май болып шықты, — дегенді бұл жолы ерекше бір нақышпен айтты, манаты «әр түрлі тамақ» жайындағы мәселе сәтті шешіліп келе жатқан сияқты. — Онда не тұрыс бар, басталық,— деп дауыстап ол столды сарт еткізіп жұдырығымен қойып қалғанда май жаққан нан ұшып түсті.— Әркім өз нанын ала берсін. Су мен жеуді ұмытып кетіп жүрмеңдер. Егер мына суға оттегі газын жіберсе, шіркін шөлмегі тоғыз тиыннан болып шыға келер еді-ау! Ал біз мұны тегін ішіп отырмыз…қанағат тұту керек. Рас па, Фифка?

	Балалар қолына тиген нандарын жеп жатыр. Мартон әр кесегін бөлек-бөлек үзіп алады да, аузына салады; Рахаттанып жеп отыр. Бірақ сонда да ол баяғы тегін демалыс жайындағы әңгімесін тоқтатар емес. Соның өзінде бұлардың ең көрікті жерде отырғанын жиі-жиі ескертіп қояды. «Қырғауыл» санаторийі осы маңда, онша қашық емес, онда ең нашар бөлменің өзі күніне алты крона тұрады. Ал мына жерге ештеңе төлеудің қажеті жоқ; сол ағаш бір көк шөп, ауа да бірдей, ал суы қандай десеңші, «Қырғауылдағыдан» әлдеқайда артық.

	— Айнала тамаша табиғатқа сүйсініп таза ауа жұтқанға не жетсін! Мұндайда бөлменің не керегі бар? — деп сұрады ол балалардан.

	— Ал егер жауын жауса қайтпекпіз? — деді Лайош Балог.

	— Жауын жауса, басылар! Бүгінге дейін басылмаған жауын жауып көрген емес! — деді де Мартон қарқылдап күлді, бұған еліктеп Лайош та езу тартты.

	— Бірақ онда күніне бес рет тамақ берілетін көрінеді,— деді Петер Чики.

	— Онда тұрған не бар? — деді Мартон иығын қимылдатып. — Орман ішіне кіргенде көйлегімізді шешіп аунаймыз да, күнге қыздырынамыз. Оң жағымызда жүгері алаңы, сол жүзімдік жатады. Көзіңді жұмып, қолыңды созсаң болғаны, бір шоқ жүзім үзіліп түседі.

	Мартонфи желеткесінің қалтасынан бәкісін алды. Оның көздігін газетпен әдемілеп сүртіп, нанын төрт бұрыштап, көп етіп тұрады да пышағының ұшымен шаншып, бір-бірлеп жеп отыр. Кей сәттерде ол қолындағы шанышқы емес, бәкі екенін ұмытып кетіп, аузын кесіп ала жаздайды.

	Лайош Балог ешкімге қарайтын емес. Ол нанын асықпай жеп отыр; бұл сәтте ол ешкімнің айтқанын тыңдамайды, ешкіммен сөйлескісі де келмейді. Егер біреу-міреу оған бірдеңе дей қалса, «угу», «аһа» дей салады. Сөйтіп, ол нанын жеп болғанша ешкімге қараған да жоқ, бір ауыз бірдеңе деп, тіл де қатпады. «Шаруа әбден біткеннен кейін» барып жан-жағына қарап еді, күндізгі киносеанстан шыққан адамдай көзі ұялып тұрып қалды.

	Тибор басын сол иығына таяп, нанына алыстан қол созады. Оның әкелгені үйден туралып салынған екен. Бала екі жағына кезек қарап, асықпай жеп отыр. Тамақ жеудің ешбір ләззаты жоқ, оншалықты құныға қоятын дүние емес тәрізді. Ол селсоқ отыр. Петер Чики өз тамағын жеп болып, Тиборға көз тастағанында, оның қақ жарты наны әлі бар еді.

	— Жейсің бе, — деп сұрады одан Тибор.

	— Берсең жеймін, — деп жауап берді Петер. Сөйтіп ол қолының сыртымен столды қойып қалып, алақанын жайғанда астындағы тақтайы сықыр-сықыр етті. Петер қайта жадырап, күлімсірей бастады.

	«Әр түрлі тамақ» аяқталып келе жатқан болатын.

	Мартон орнынан тұрды. Таза ауа, май жаққан нан, бұлақ суы, — осының бәрі оның көңіл-күйін тасытып, ол жолдастарын жағалай бір-бір сүйіп шыққысы келді.

	— Петер. Ал рюкзакты, — деп дауыстады ол. — Кеттік. Жарты сағаттан кейін Шоймарда боламыз. Тегін демалыс басталып келеді.

	Өстіп тұрғанда ол Хорански көшесіндегі реалдық училищені кенеттен есіне алды: Онда мұндай достары болар ма екен? — деп ойлады.

	Үңгірден шыға бергенде күннің көзі сыртқы босағадан әрілеу түсіп тұр еді. Мартонның көзі жайнап, көңілі толқи бастады.

	Октябрьдің осы бір таңертеңгілік шағында бұлардың бәрі өз ойлары орындалып келе жатыр деп сенген еді.

	БЕСІНШІ ТАРАУ

	мұнда тек таңғажайып оқиғалар әңгімеленеді. Антал Франкке де тегін тынығу зиянды болмас еді, егер құдай бар болса, ол көзді ашып жұмғанша алдымен Пиштаны өлтірер еді, ақырында тек ит қана емес, бала да махаббатты аңсайды екен, — деген жайлар сөз болады.

	1

	Оның ауру екені және онша ұзаққа бармайтыны ұйықтап жатқанында да неғұрлым айқын аңғарылатын еді. Ол қашан да күндіз ұйықтайтын. Антал Франктың жұмыс жағдайы осындай еді.

	Түнімен ол әскери наубайханада жұмыс істейтін; соғыс басталған алғашқы күні-ақ бастықтар оны осы наубайханаға қойған. Онда жұмыс екі сменамен істелінетін еді. Әскери басшылар қаламын сыр еткізіп, бір тартып қалғанда, оның соншалықты күш салып қолы жеті тоғыз сағаттық жұмыс күнінен дым қалмаған-ды.

	Түнімен ол әскери наубайханадағы да, социал-демократиялық партия да бұған қарсы ештеңе дей алған жоқ, олай деу олардың ойында да болмады. Қайта: «Қымбатты жолдас! Біз әскери кәсіпорындардың жұмыс тәртібіне араласа алмаймыз. Бұған соғыс жағдайы да, әскер мүддесі де мүмкіндік бермейді. Оның үстіне сіз майдандағы наубайханалардың жағдайын есіңізге алсаңызшы! Олар он екі сағатты былай қойып, он сегіз сағатқа да риза ғой, тек үйде отырса болды емес пе. Оқ борап тұрған жерге бармай, ажалдан аман қалғандарына қуанады…» — дегенді айтады олар.

	Әскери кәсіпорындарда шынында да оқ борап тұрған жоқ, бұл наубайхана жұмысшыларының тілегімен болып тұрған іс емес, әрине. Оның сыры: бұл жерге оқ жетпейді, наубайханалар алғы шептен берірек тұрады. Сонсоң пісіруді тоқтатуға болмайды, өйткені оқ-дәрі, мылтық, зеңбірек шығару керек. Ал оны шығаратындар нан жемесе жұмыс істей алмайды.

	Мұндайда ол тіпті баррикадаға да баруға әзір. Мәселен, 1912 жылғы майда сөйтіп те көрді. Ал Франк жалғыз қалғанда, оның түкке дәрмені болмайтын, бүрсең қағып, дірдектегеннен басқа білмейді, бойында қандай қуат барын сезбейді. Мұндайда оны науқасы құрғыр да дендеп алады. Ал әскери наубайханада бірлесіп қимылдау, нендей бір талап қою дегеннің болуы мүмкін емес.

	Екіншіден, әскерге алынғандардың ішінде жеке меншігінде наубайханасы барлар да бар. Олар майданнан бері жерге орналасқандарына мәз. Мұндайлар әскери бастықтарды, фельдфебельден бастап, наубайхананы билейтін майорға дейінгісін тәтті-дәмді тағаммен ақшамен жабдықтап тұрады. Ал өз дегендеріне жетіп, қолдары бірдеңеге іліккен соң олар түнгі сменада емес тек күндіз ғана істейді.

	Бірақ Франкты ешбір басқа себепсіз оны түнгі жұмысқа белгілеп қойған болатын. Ешкім ештеңе демей-ақ, солай бола салған нәрсе шығар. Онда тұрған не бар, солай болса, болуы да мүмкін. Оның Антал Франк екені, туған жылы, мамандығы, басқа да жайлары кімге керек. Міне, сондықтан да басқа бір дені сап-сау, тепсе темір үзетін палуандай наубайханашы үнемі күндіз жұмыс істейді де, құрт ауруы бар Антал Франк ылғи түнде істейді.

	Таңертеңгі сағат сегізде Франк өзіне тиісті бір кило нанын алып үйіне қайтады. Оның Франк екенін бұрынғы таныстары жүрісінен, наубайханашыларға тән тұрқынан ғана тануы мүмкін. Үйге келісімен-ақ, ол ұн тиген солдат киімін шешіп тастайды да төсағашына барып жатын алады. Наубайханашының жаңағы солдат киімі өзіне кең үстінде тұрғаннан гөрі, киім ілгіште асулы тұрғанға көбірек ұқсайтын еді. Антал жатқан бөлменің іші көңілсіз, терезесінде пердесі де жоқ еді. Міне, күндіз наубайханашы төсегіне келіп жатқанда барып, оның қатты ауру екені бірден көрінетін. Құп-қу боп ағарған беті мен сарғайып кеткен маңдайынан жан қысылғандағы тер шығатын; Екі танауы делдиіп, шегірейген көзін тарс жұмып жатқанда ол тірі кісіден гөрі, өлікке ұқсаушы еді. Ақсары селдір шашын артына қайырып, жұдырықтай басын жастыққа салып жата береді. Анадайдан қарағанда оның мына қылдырықтай мойны басын көтере алмайтындай көрінуші еді.

	Наубайханада түр-түсі өзгеше болады. Онда пештердің оты дамыл таптырмайтын жұмыс Франктың бет әлпетін мүлде өзгертіп, бетіне қан ойнатып тұратын. Оттани жасырынғандай көзі денеге шомғанмен, жанары анадайдан көрініп тұрады. Кейде тіпті әлденедейге елегізиді. Бірақ үйіне келісімен-ақ Франктың көз жанары тайып, үнемі төмен қарап тұрады. Франк асықпай шешініп, төсегіне жатқаннан кейін әйелінен баласы Иошканың қыздары Боришка мен Этельканың жағдайларын сұрайды. Ақырында ол: «Өзің не күйдесің? — дейтін. Бұдан кейін ол тоқтаусыз жөтеліп, әбден демі құрыған шақта екі қолымен кеудесін ұстап, әбден шиқылдап қалатын. Міне, осы кезде ол мүлде әлі құрып демі таусылған адамға ұқсайтын еді. Түс кезінде тамаққа тұрғаны болмаса, жарытып ештеңе жемей қайта төсегіне барып жататын. Сәлден соң ешбір қыбырсыз ұйықтап кетеді. Осы бір сағаттарда Франк ұйықтап жатқанда пердесі жоқ терезеден түскен күн сәулесі оның тым солғын жүзінен арып-ашқан ауыр азаптың ізі көрінетін еді.

	Антал Франктың пәтері Мурани көшесінде еді. Ол Кериш көшесіндегі Мартонфи, Нефелейч көшесіндегі Фицек пәтерлерінен айырмасы шамалы еді. Фицек мырзаның Луиза көшесіндегі үйі де осындай болатын. Франк бөлмесіндегі үлкен төсағашты бұлар үйленген шақта алған-ды. Содан бері семья басы оны сан рет жөндеп, кей жерлерін шегелеп қойған еді. Өзінің иесі сияқты, төсағаштың да күні бітіп, құлап түскелі тұрған болатын бұдан басқа үй-ішінде екі темір кереует бар, Франк қыздары өскелі оны ас үйге қойған-ды. Онан соңғысы — осы семьяның күллі киімі сыйып тұрған бір шкаф, тозығы жеткен клеенка мен жабылған стол, бір сықырлауық орындық және басқа ұсақ дүниелер. Мұның ішінде бір орындықтың арқа сүйері мүлде түсіп қалмауы үшін жіппен байланған да, екіншісінің отырар жері ішіне түсіп кетіп, оның орнына үйеңкі тақтай шегеленген. Франк үйіндегі орындықтардың бәрі әбден тозығы жетіп, кісі киімін жыртатын. Өйткені әр жерден қылтиған шегенің басы көрініп тұрады. Заманы өткендіктен қара дақ басқан бір шағын айна қабырғаға ілінген енді бір бұрышта Исус Христостың бейнесі. Бұл Анал Франк құдайға сенетін болғандықтан туған жоқ. Бірақ сонда да Елена осы бейнені шығарып тастауды жөн көрмейтін еді, одан айырылса болғаны, үйге сұмдық енетін тәрізді. Франктың өзі де суретке қарап: осы жерде-ақ ілініп тұра берсін, маған кедергісі жоқ!» — деп қолын бір сілтейтін.

	Осылай біраз жатқаннан кейін Франк кешке қарай қара суға түсіп, басы ауырып тұратын еді. Оның әлі де жата тұруына болар еді-ау, бірақ жұмысқа бару керек қой. Сондықтан әрең тұрып, жұмысқа жинала бастайтын. Осы бір сәтте Франкке жаман ойлар да келетін. Ол әлгінде ғана төсектен тұрып кетпестен бұрын стол басында шынтағын таянып отырған әйелін көрген-ді; ол бала-шағаның бірдеңесін жамап отырған. Басқа ештеңеге көзі түспеген Франк: «Иә, заман осымен өтіп барады! Бұдан былай қарай бізге өрге басу жоқ, кілең ылди! — деп ойлайтын. — Тұрмыс болса күннен-күнге нашарлап барады. Бүйтіп қалай оңаларсың?» Бұдан соң оның көзі қабырғадағы айнаға, жаңағы Христос бейнесіне, бос шегеге түсті. Ол мойын бұрмай-ақ екінші жағына қарап еді, жаңағы әйелін көрді: шіркін, өстіп жата беретін, екі аптадай тынығып алатын уақыт болар ма еді! Әттен оған қол жетпейді ғой! Жалқаулық деген жақсы екен, жатып ішер ас болса, — деп тегін айтылмаған. Өстіп жатып оның балалық шағы, сонау бір алыстағы оқиғалар бұлдырап көз алдына елестеді. Шешесінің жаңа сауған жылы сүт беріп, басынан сипап, талай аймалағаны есіне түсті. Егер о кісі таңертең ерте келіп, маңдайынан бір сүйген болса, өзі ерекше бір рахатқа бөленіп, кейде қайта ұйықтап та кететін. Өстіп әр нәрсені ойлап жатқанда әйелі оның оянғанын байқа;

	— Антал!.. тұрсаңшы. Уақыт болып қалды, әйтпесе кешігіп қалып жүрерсің,— деді.

	Ол тұрып, ас үйге барып, беті-қолын жуды. Одан соң стол басына отырып, қолына түскен бірдеңелерді жеді. Оның көзіне ас үйдегі сиса шымылдық көрінді. Қыздары ержеткеннен бері олар осы шымылдықтың ар жағына барып жуынатын еді, кейде оларға жігіт келгенде де сонда отыратын. Бірақ осыншама үлкен қызмет атқарып тұрған шымылдықтың ақ не көкшіл екенін айту қиын еді. Жуа-жуа мүлде оңып кеткен-ді. Соғыс басталмастан бұрын Франк кешке қарай үйінде болатын. Ол кезде жұмысты күндіз істейтін еді де, шымылдықтың ар жағынан қыздарының күбір-күбір, сыбыр-сыбыр дыбысын еститін. Бұл кезде әйелі күндізгі жұмыстан әбден шаршап, көзі ұйқыға ерте кете бастайтын. Сол бір сәттерде қыздардың әлденедей бір тәртіпсіздік істеп қоймауын күзететін Франктың өзі еді. Сондықтан ол шымылдықтың ар жағындағы күбір басылып, үн шықпауға бет алған шақта жөткірініп, қоятын. Бұл «Mен әлі ояумын» — дегені еді.

	Енді қыздары шымылдықтың ар жағына тығылмайтын болды. Өйткені олардың әкесі күнде кешке жұмысқа кетеді. Қазір бұл ас үйге Иошка көшіп алды. Балалардың шешесі деп көп уақытын осында өткізетін, сөйтіп қашан да «сыпайыгершілік ниетпен келетін» жігіттердің бөлмеде болуына кедергі жасамаушы еді…

	Боришка мен Этелька жұмыстан қайтты. Олардың өкшелері сарт-сұрт етіп, алдымен коридорда келе жатқаны, онан соң ас үйге кіргені естілді. Бұлар әкелеріне қарап, онымен әрең амандасты да, өз беттерімен айналысып кетті. Қыздар әкелерінің күнде кешке жұмысқа кететініне дағдыланып алған. Нефелейч көшесіндегі конфет фабрикасында істейтін бұлардың үсті-басынан шоколад пен карамель иісі шығады. Ұлы Иошка әлі қайтқан жоқ; ол әкесінен әлде қайда жақсы тұрмақ, өйткені «олар осы үшін күресіп жүр», оның үстіне Иошка наубайханашы емес, металшы болғандықтан жақсы ауруға тиіс. Баланың әкесі жұмысқа бара жатып, ұлымен қысқа тілдесетін. Әсіресе ол сұңғақтап, көкке тартқаннан бері, денесі шынығып, бойына қайрат біткеніне сүйсінетін. Әкелі-балалы екеуі қатар тұрғанда, Иошка бала емес, Антал Франктың өзі бала сияқтанып кететін.

	Бірақ бүгін Иошка кешігіп жатыр. Ол Кезвашар алаңындағы трактирде жұмысшылардан мүшелік жарна жинап отырған еді. Трактир консерві заводының дәл қасында еді…

	Антал Франк талтаңдай басып, әскери наубайханаға қарай кетіп барады. Мұнда ол сығырайған шам жарығымен тиісті он екі сағат жұмысын істеп қайтуға тиіс.

	2

	Пишта ит десе есі кететін. Ол іштей сүйіспеншілікті аңсайтын, оны иттердің жақсы көруі сондықтан ба екен, Қайткенмен де ит пен Пишта бір-бірін жақсы көретін. Иттер Пиштаға үрмейді, оны көрсе болғаны, еркелеп, мүләйімсіп, соңынан ере бастайды. Ал Пишта көрінген итпен ілезде-ақ танысып кететін еді. Оның үй-күйсіз, қаңғыбас ит, елде белгілі бір иесі бар ит екенін де жұмысы болмайтын. Кейде тіпті ол біреудің жарты сағатқа далаға жіберген иттерін де еліктіріп, ертіп әкететін. Мұндайда Пишта алдымен итке жақын келіп, мойнынан бір-екі сипайтын еді, оған ырылдамаса, арқасынан, мойнынан ұстап байқайтын. Бұдан соң бала да, ит те бір-біріне үйреніп, әбден «сіңісіп» кететін. Бала қай итке болса да ат қойғыш-ақ, білетін екі-ақ аты барды: «Блоки» немесе «Флоки». Бұларды Пишта ешқайдан алған жоқ, өзі ойлап тапқан. Иттер де мені басқаша атамадың деп ренжімейтін. Осы екі атқа да риза болатын.

	Егер ит ірілеу әрі арлан болса, ол «Блоки», ал кішігірім қандендер «Флоки» болатын еді. Кейде ол орташа иттерге кездесіп қалғанда, «Блоки» әлде «Флоки» дерін білмей, едәуір қиналып қалушы еді. Мұндай жағдайда мәселені сол иттің өзі «шешетін». Егер ит жуас, бірақ ортадан жоғарылау болып кездессе, «Флоки» болатын да, егер қатты ырылдайтын, шапшаң үретін ұсақ ит болса, оның аты «Блоки» делінетін.

	Көшеден немесе парктен келе жатқанында Пиштаның алдынан әлденендей бір кішкентай қанден шыға қалса оны алдымен қойнына тыға қоятын да, иесі іздеп келе жатқан жоқ па екен дегендей, жан-жағына қарап алатын. Сол бір сәттерде баланың ақ жолақ көйлегінің жағасынан екі бас қылтиып тұрады, біреуі — Пиштаның өз басы, ол жоғарыдан көрінеді, екіншісі — жанағы қанденнің басы, ол көзі жылтырап, Пиштаға таңдана қарап «мына жұмаққа қайдан кезіктім» деп ойлайды. Егер шыққан ит ірілеу болса, Пишта оның алдына түсіп алып, «Блоки!», «Блоки!», — деп шақыра бастайды. Шақырғанға кім бармайды, ит құйрығын бұлаңдатып, баланың соңынан ере беретін. Кейде ол «көңіліне» әлде нендей бір секем алып, тұра қалғанда, Пишта: «Блоки!» — деп өктемдеу шақырады. Бұдан соң ит балаға қайта еріп, еріксіз жүре береді, «жалғанның жазғаны осы да», — деп ойлайды. Өстіп келе жатқанда ит кейде өзінің иесін тауып, нағыз атын естігенде тура жүгіретін кездері де болады.

	Күндердің бір күнінде, шамасы жетілердегі кезінде Пишта көшеде келе жатып, бір ит көрді; ол баланың бері қойғанда үш еседей үлкен еді. Пишта құйрығын астына басып, алдынғы екі аяғымен шоқайып отырған осы итті келіп құшақтай алды, оның үсті-басы кір-кір, бүрге саситынын сезген жоқ. «Блоки!» «Блоки!» — деп аймалады. Сол кезде «Блоки» балаға суланған көзімен таңдана қарап, екі езуін жалап, отыра берді. Пишта: «Бәлкім, мұның аты «Флоки» болар» — деп ойлады да, итті тұмсығынан сүйді. Арлан тым үлкен еді, сондықтан оның аты не дегенмен бастапқы «Блоки» күйінде қалды. Солай атап, Пишта қанша шақырғанымен, ит орнынан қозғалмады. Ол әбден қартайып, өлейін деп отырған ит пе, әлде ауру ит пе, не өмірден көңілі қалып, енді «маған соның бәрібір» деп отырған ит пе?

	— Мұны бала білмейді. Ол не болса да иттің бір орнынан қозғалмауына таң қалды. Пишта бакалейші Клейн-Иллешке жүгіріп барып, содан да сұрады. «Клейн ағай! Маған бір жібіңізді бере тұрсаңыз қайтеді? Мен ине таптым. Оп-оңды. Бірақ маған ергісі келмей тұр». Бакалейші баланың айтып тұрғаны не екен деп далаға шықса шынында тайыншадай бір ит отырғанын көрді. Баламысың деген осы-аy! — деп бакалейші Пиштаға бір, итке бір қарап күлді.

	– Үйіңе апар, тұқымы жақсы ит көрінеді! — деді ол балаға. — Әкең бір қуанып қалсын! — Сәл ойланып ол бір уыс шпагат алды да, балаға берді. Пишта жаңағы итке жүгіріп барып, мойнына мықтап тұрып байлады. «Блоки!», — деп әрі тартқылап, әрі сөзбен шақыра бастады. Бірақ ит қозғалар емес, сәлден соң тамағын жіп қылғындырып қырылдай бастады. Өстіп мүлде өліп қалмау үшін арлан құйрығын салбыратып, соңынан ерді. Ол қос қолдап тартады, алдымен қораға кірді, одан кейін сатымен шығарып, сүйрелеп кетті. Жіңішке болғанымен, қатты жіп иттің мойнына ими, қан аққанға дейін жаралаған екен. «Мама! Мен мына бір итті тауып әкелдім!» — деп айқайлады.

	Сөйтті де ол иттің мойнынан қан ағып тұрғанын көріп, жібін шешті, оның басқа да о жер — бұ жерін ұстап көріп еді; дәрменсіз, құдайға сыйынған бір шал сияқтанып көрінді. Итті басынан сипап, бір тілім нан берді. Ит әлгі нанды әрең жеп, әйелге тағы қарады. «Сен дұрыс айтасың, балам, — деді шешесі,— мынау өзі бір жуас ит екен, бірақ сонда да далаға шығарып жібер… Тағы бір үзім нан ала кет. Тұра тұр, повидло жағып берейін. Бірақ, айналайын, Пишта жаным, әкең келгенше мынадан құтыл! — Сөйтті де ол итті маңдайынан тағы бір сипап — Мұндай пілді асырайтын бізде хал жоқ…» — деді.

	Пишта Пирошка Пюнкештимен де бір итті койнына салып келе жатып танысқан болатын.

	Бала Кальвария алаңында, «халықтық киноның» алдында тұрған-ды. Бұл күні ол тағы бір қанденді «флокилеп» шақырып, үйіне алып кетіп бара жатқан еді. Фицек мырза үйінде еді, ол итті көрісімен-ақ таяқтың астына алып, шығарып жіберді. Пишта оны далада қуып жетіп қайтадан қойнына салды. Ит олай тырмысып, былай тырмысып, баланың күллі кеудесін тырнап тастаған-ды. «Тырнама!» — деп айқайлады бала. Бірақ итке тиген жоқ, тек тұмсығынан бір шертіп қойды да, итке кінәлі екенін ескертті. «Сен оған ренжіме! Папам сен түгілі, мені де ұрады, ал мен ит емеспін ғой…» — деді де Пишта жалаңаяқ жалаң бас Кальвария алаңына қарай беттеді. Жаңағы жұдырықтай қандені дір-дір етіп, әлі қойнында келеді. Оның ақ жолақ тұмсығынан жоғары екі көзі жылт-жылт етеді, киімге тігіп қойған екі қара түйме секілді. Көзінің төңірегі тұмсығындай аппақ емес, айнала бояп, әдейі қарайтып қойған тәрізді.

	«Халықтық киноның» қақ алдында, кассаның үстіңгі жағында мынандай жарнама ілулі тұр екен: «Қызыл жұмыртқа мейрамының құрметіне Иисус Христостың өмірі мен өлімі жайлы кино болады. 1500 метр. Бағасы бұрынғыдай. Киноны Дюла ағай түсіндіреді».

	Пишта және қаланың осы бір шет аймағында туратын күллі жан киноны тап сол Дюла ағай үшін жақсы көретін. Көрермендер ішінде неше түрлі сауатсыздар, жаңада ғана ежіктеп оқуды үйренгендер көп болатын, олар экранға түскен жазуды оқып болғанша жылт етіп кетіп қалатын. Бұлар гу-гу күбірлесіп, шіркеуде намаз оқып тұрғандай, кергендерін дауыстап оқитын, бір оқығанда түсінбей қалғандары, немесе мүлде оқи алмағандары жазудың мәнін бір-бірінен сұрап, жалпы жұртқа кедергі жасайтын. Ал Дюла ағай келгеннен бері көрермендер тыныш отыратын болды, жұрттың бәрі соған селти алды. Ол фильмнің кісі жалықтыратын қайсыбір сөздерін өзінше оқып. жұртты үнемі көңілдендіріп отыратын. Ара-арасында күлкі қосып та қоятын. Дюла ағай әлденендей бір қалжың айтқанда залда отырған көрермен қауым ішегі қата күлетін. Фрак киген мырзаларды венгердің атышулы қарақшысы Иошка Шобри атымен атап, тым кербез киінген ханымдарды ол қауырсын қаз деуші еді, жұпыны киінген, кедей қыздарды қай кинода болса да Марча, полицейлерді — перғауын, генералдарды — баскесер, король және басқа патшалар — сәукелелі маймыл дейтін. «Иошка Шобри Марчаның басын айналдырып жүр. Марча, сақ бол! Алданып қап жүрме! Сәукелелі маймыл премьер-министр Иошка Шобриді қабылдап отыр».

	Кейде, әлде қалай бір сәттерде көрермендер ішінде отырған кезекші полицейский Дюла ағайдың сезін естіп қалып, оны тәртіпке шақыратын. Бірақ ол тәртіп жаңа полицей шығып кеткенге дейін ғана сақталатын. Ол кеткеннен кейін Дюла ағай кино сөздерін баяғысындай өзінше» оқи беретін. «Халықтық кинода» күніне он бес сеанс болады. Қашан кірсең де еркіңде. Сондықтан бір фильмнің аяғын, екінші фильмнің басын көре беруге болатын. Дюла ағайдың экраннан көрген сөздерін дәлме-дәл оқуын талап ететін. «Тіпті адам жалығады!» — дейтін мұндайда сөйлей-сөйлей даусы әбден қарлыққан Дюла апай. Бүйте берсеңіз, «келесі сеанста тірі жан болмайды!» — деп ренжитін кино иесі. «Мұнда келетіндер қала тұрғындары емес пе? Оларға керегі осы ғой», — деуін қоймаушы еді ол. «Біз одан да мына Иисус Христосты репертуардан шығарып құтылатын боламыз», — деп кіжінді әбден болмаған соң кино иесі.

	Имам ойланып қалды. Қайтсе де фильм жұртқа діни тәрбие беретін нәрсе ғой. Сондықтан ол кино иесімен әр гүрлі келісімдерге келмек болды. Ақыры қасиетті Марин, Жүсіп пайғамбар, Иса пайғамбар, жайлы айтқанда ағай ерекше ізет сақтап, қасиетті есімдерді дұрыстап атайтын болды. Ал әзірейіл, жебірейіл, рим солдаттары жайына келгенде оның өзінше айта беруіне ұлықсат етілді. «Мұнда да ауызға келгеннің бәрін айтып, былықтыруға болмайды; өйткені жұрт тым күліп кетсе, діни ізетті естен шығарады, тіпті ұмытып кетулері де мүмкін», — деп ескертті имам. «Құп болады, түсіндім, — деп қырылдай сөйледі Дюла ағай, — сіздің дегеніңізді екі қылман. Есебі, өгізде өлмейтін, арба да сынбайтын етерміз». — «Иә, иә, солай. Сөйткен жөн» — деп күбірлеп отыра берді имам. Ал Дюла ағай бар өшін әлгі «не десе, со деуге бола беретін» кейіпкерлерден алды. «Мына бір кіші пайғамбар битін сығып отыр, сақалы кіндігінен төмен түсіп кетіпті. Ана бір өсекші қу тұп-тура Христостың өзін бір табақ ботқаға сатып жіберіпті. Иерусалим де болып жатқан мына топалаңды көріңіздер. Құдды киім базары сияқты… Понтий патша қолын жуып жатыр… карбол сабыны бар екен… Ана емшегі салақтап бара жатқандарды періште деп қалып жүрмеңдер, ол ежелгі римнің кәдімгі, жай қатындары. Ал мынау бір қызық оқиға. Мұны біз де білеміз… Венгердін атақты баскесерлерінің бірі — Михай Бали тұп-тура Христостың басын алуға бара жатыр… Жанағы өсекші ұсталып қалып, маңдайшаға асылып өлмек. Мейлі, өлсе өле берсін, жібі аяулы еді, жуырда ғана Парижден әкелінген, қан болады-ау».

	3

	Пишта кенеп шатырлы үйдің қақ алдында тұр. Іштен жұрттың қарқылдаған күлкісі естіледі.

	— Шіркін, бұдан қызық не бар дейсің,— деп күбірлейді бала; ол қайтсе де ішке кіргісі келіп тұр. Бірақ оның билет аларлық ақшасы жоқ-ты. Әйтсе де күндізгі сеанстарда арка сүйегіші жоқ орындықтар қойылған бірінші қатардың билеті бес-ақ тиын болатын. Бала да бұл да жоқ, әрине.

	Пишта кассаның жоғары жағына ілінген жарнаманы бірнеше рет оқыды, оның қасындағы суреттерді тамаша лап ұзақ тұрды. Одан кейін билет алып жатқандарды қарап біраз тұрды: Мүмкін олардың әлденендей бірі тиын-сиындарын жерге түсіріп алар. Бірақ ақша жоғалтқан ешкім болмады. Бала кенеп шатырлы үйдің қасына қарай жақын барды. Ол қабырғаның тесігінен қарайын деп еді, бірақ өзінен үлкендеу бір бала келді де, мұны өңменінен итеріп жіберді, сөйтіп көйлегінің. ішінен басын қылтитып отырған иттің тұмсығынан салып қалды. Пишта кейін шегініп, анадай барып тұрды. «Флоки» тұмсығын тыжырайтып, тісін ақсита ырылдап отыр. Төңіректегі басқа балалар бұған күлісіп жатыр.

	— Сақтан, — деп айқай салды Пишта. — Бұл өте қауіпті ит. Қазір шығарып, қоя берсем, сирағыңнан ала түседі.

	Мұны естігенде әлгі иттің басынан тағы да бір рет қалды, қанден қатты қыңсылап, баланың қолтығына қарай тығылды. Пишта жаңағы жарнамаға, ілулі тұрған суреттерге тағы да бір қарап, тамашалау үшін лесаға жақындады. Ол осы жердей кеткісі келді, басы ауған жағына тартпақ; өйткені мұнда еш уақытта жолы болып көрген емес. Қойнындағы иті жаңағылардан кейін әбден мазасызданып, алды, ол көйлектің ішінен басын бір шығарып бір тығып, қайта-қайта үріп, кеп кеткеннің бәріне тұмсығын тыржитып, тісін ақситумен болады.

	Өстіп тұрғанда Пиштаның қасына бір әдемі қыз келіп тоқтады. Ол баланың жаңағы басынан кешірген оқиғаларын, оның бір басы кассаның үстіндегі суреттерге қарап тұрса, екінші басы бірде үріп, бірде ырылдап, бір іс мойнын созып, бірде ішке қайта жасырынып тұрғанына бірнеше минуттан бері таң қалып тұр еді.

	— Немене, киноға кіргің келіп тұрма? — деп сұрады қыз.

	Осы бір сызылған дауысты естігенде ит үргенін қойып, тыныш тапты.

	— Иә,— деп жауап берді Пишта.

	— Онда неге кірмейсің?

	— Гамза жоқ,— деді де бала тісінің арасынан шырт еткізіп түкірді.

	— Ол не деген сөз, — деп сұрады да қыз сәл ренжігендей кейіп білдірді. Бұл кезде қанден тісін кайта ақситып, түксие қалды.

	— Бес тиыным жоқ,— деп жауап берді Пишта. Ол қыздың жаңағы гамза дегенге түсінбегеніне таң қалады.

	Қыз ойланып тұр.

	— Мен билет әперсем барар ма едің? Бірақ мына итпен жіберер-жібермесін білмеймін. Кіргізбеуі де кәдік…

	— Мен оны қойныма тығып қоямын, — деп жалма-жан жауап берді Пишта, сөйтіп итінің басын қолтығына қарай нұқыды.

	— Ал егер залға кіріп алған соң үре бастаса қайтеміз?

	– Үрмейді. Ақылы бар ит.

	– Үйретілген ит пе.

	— Иә.

	Сонымен ол қызбен ілесіп, киноға кірді. Зал іші қап-қараңғы екен. Олар алдыңғы қатардағы арқа сүйері жоқ орындықтарға барып отырды. «Флоки» басын баланың қойнынан шығарып, дірілдеп отыр. Ол Иисус Христостың өмірі мен өліміне жалтақтап қарай береді. Біраздан соң қанден қыңсылай бастады. Қыз Пиштаның иығына қолын салды. Мұны сезген бала қызға қарай бір табан жақындап қойды.

	— Рақмет, — деп сыбырлады ол.

	— Не үшін?

	— Жай, әншейін… Билет алғаныңа.

	— Атың кім, — деп сыбырлай сұрады қыз.

	— Пишта. Ал өз атың кім?..

	— Пирошка.

	— Жасын. нешеде?

	— Он төрттемін.

	— Мен он екідемін…

	— Тыныш отыр…

	Фильм жүріп жатыр. Дюла ағайдың дауысы естіледі.

	4

	Пишта Пирошканы үйіне шығарып салды. Кино, қасындағы қыз, тегін билет, — осының бәрі бір күнге ауыр тиіп, баланын беті қызара бөртіп келеді. Ол не істерін білмей, бірде Пирошканың он жағына шықса, бірде сол жағына шығады. Дамылсыз сөйлеп келеді… Әлденендей оқиғаларын айтып, ауыз жабар емес. Ол біресе итінің басын сипайды, біресе қолтығына қарай итеріп қояды. Мұнысын ол өзі де сезіп келе жатқан жоқ, қол өз еркімен қимылдай береді… Пишта қызға қызық бірдеңе айтқысы келеді…

	— Сен білесің бе, мен құдайдың әмірін байқап көрдім, — деді ол кенеттен.

	— Немене?.. Не дейсің?

	– Құдайдың әмірін көрдім деймін… Кеше кешке, — деді де бала сәл ойланып, тоқтай қалды. Тап осынын алдында ғана әкесінен таяқ жеп келгенін айтарын да, айтпасын да білмейді.— Мен көшеге шыққанымда күн кешкіріп қалған еді. Тірі жан жоқ. Сырт айналып, қайтадан қораға кірдім. Оның іші әлгі көшедегіден де қараңғы екен, тіпті көзге түртсе көрінгісіз. Сонда тұрып аспанға қарадым да, «Төбеңнен жай түскір», — деп айқай салдым.

	— Кімнің төбесіне, — деп сұрады сасқалақтап қалды Пирошка.

	– Құдайдың,— деп Пишта тісін қайрады. — «Мен құйрығыма да қыстырмаймын. Егер бар болсаң, табан аузында-ақ ала қойшы», — деп қайта айттым. Ештеңе де болған жоқ. Мен оған әлгіден де жаман сөз айттым. Сонда да ештеңе болған жоқ… Неге өйттің?

	Пишта таңдана күлді. Ол бірдеңе демек болды да, пу пли жиып алды.

	— Сонда сен қорықпадың ба?

	— Бастапқыда қорықтым, әрине… Сонсоң ештеңеден қорыққан жоқпын… Себебі маған ешкім ештеңе істей алмады… Оның әмірі жүрмей қалды ма, басқа бірдеңе болды ма, — ол арасын білмеймін. Бірақ мені табан аузында ешкім әкете қойған жоқ.

	— Кімді айтып тұрсың?

	— Соны айтамын… Құдай деген жоқ,— деді де бала әрең күліп, ернін қисайтып тұра қалды.

	— Енді ол Пирошканың екінші жағына шығып келеді. Ересектерге ұқсап, шатын кере адымдаған болады.

	— Керек болса, мен «Флокиді» саған берсем қайтеді.

	— Пирошка басын шайқады. Қанден ыңғайсыз жатқандықтан ба, әлде басқа бірдеңеден сескенді ме, тағы қыңсылай бастады. «Ал, — дегісі келді Пиштаның — Бәрібір, мен оны түбі далаға тастап кетуім мүмкін», — деді Пишта қайта ойланды: «Құдайдан қорықпасам да әкемнен қорқам… Шапалағымен тартып жібереді, қатты ұрады…» Бірақ бала қызға бұл жайында ештеме демеді. Ол қыздың қасында бір шама үндемей келе жатты да иіге бірдеңелерді ойлай басады. Ал қыз болса, балаға кідірмей, кейде қырынан, кейде сәл кері қалғандай болып, желкесінен қарап қояды.

	Әбден ойланып болғаннан кейін Пишта тағы сөйледі. ол өтірік айтуға кірісті: бұлардың үй-іші Пиштаның аға-інілерін мұнтаздай етіп киіндіреді де мұны осылай етіп, шоқпыт сұрап жібереді; оларға күнде ақша бергенімен, бұған еш уақытта да көк тиын тиіп көрген емес; олар төсекте жатса, бұл көрпе-жастықсыз еденде жатады; оларға ешкім тимейді, ал мұның басынан таяқ өтпейді, оның үстіне бәрі жабылып мұны мазақтайды…

	— Жақында мен үйден кетіп қаламын.

	– Қайда барасың?

	– Қайда дейсің бе? Түк емес, қайда кетсем де бәрібір емес пе? Әйтеуір, кеткен соң, алысқа кетем…

	Пирошка осы бір қызық баланы үйіне ертіп әкелді.

	Жалаңаяқ, жалаңбас бала пәтерге кіріп келді де Пюнкештилердің ас үйіне тоқтай қалды. Ол түсінен шошып оянғандай, алақтап, жан-жағына қарай береді. Бір кезде ол Пирошканың шешесін көріп, оған жымиып ізет етті. Одан соң итін қасына отырғызды, иесі сияқты ол да жан-жағына қарап, не болғанына түсінбей отыр. Қолынан келгені — тек иіскелей беру болды. Сәлден соң қанден жүгіріп барып, столдың астына жатты… Көзді ашып-жұмғанша, төңірегіне су жинала қалды. Пишта қол жуғыштың астында жатқан шүберекті ала салып, еденді сүрте бастады.

	– Құдай ақына бұған ашулана көрмеңіздер! — деп жалынды ол Пирошканың шешесіне.

	— Мен мұнымен киноның алдында таныстым, — деді Пирошка аң-таң болып тұрған шешесіне; қыз баланың иығына қолын асып көрсетіп тұр, ал бала оған бір-бірлеп жақындай бергісі келеді.— Аты Пишта Фицек көрінеді… Ол үйінен қашып кеткен… Мама, үй-іші бұған күн көрсетпейді екен.

	Бөлмеден Тамаш Пюнкешти шықты. Ол қызы мен Пиштадан бірер нәрсені сұрап алды да, баланы бөлмеге апарып, стол басына отырғызды. Осы кезде әйелі итке тамақ беріп үлгірді. Бұдан соң Пирошканы ертіп, о кісі де бөлмеге кірді.

	Пишта өзінің «тұрмыс-жағдайын» қайта айтты; бірақ бұл жолы ол көрпе, жастықсыз еденде жатқан жоқ, оны күнде ешкім ұрмайды, тек үнемі мазақтай беретіндері бар. Осының бәрін баяндай келіп, ол:

	— Бәрібір мен үйден қашып кетемін… Кетпесем болатын емес… Тым алысқа кетемін… — деді.

	Сол отырғаннан кейін ол тыныштала бастады. Пюнкештидің үй-іші тым жақсы, тып-тыныш, әке-шешесімен балалары сыйласымды сөйлеседі. Үй-ішіндегі жиһаздың бәрі әрқайсысы өз орнында тұр. Төсағаш, шкаф, стол шам, орындықтар, столға дастарқан жабылған. Өзінің үйіндегідей емес. Пишта «кешкі қонақ асысын» жеп, үй иелерімен бірге ыстық кофе ішті. Бұдан соң оның көңілі босап, былай деді:

	— Сіздің үй тым жақсы екен, — деді ол. Ішіне ас барғаннан кейін ол шаршағанын сезгендей.

	Жексенбі күні тағы кел, — деді Пюнкешти апай бара жатқан балаға.

	— Келемін, — деп жауап берді Пишта. Сөйтті де ол тұрып, әркіммен жеке-жеке қоштасты. Бұдан ас үйге шығып, итін қойнына салды да, үй-ішімен қоштасып, есік ашты:

	— Көп рақмет!.. Жақсы жатып, жайлы тұрыңыздар! деп шығып кетті.

	Бұдан бір жыл бұрын Пишта Пирошкамен осылай танысқан еді. Содан бері ол жексенбі сайын Пюккештидің үйіне барып қайтады. Тек кейде әкесі ашуланып, ешқайда баруға ұлықсат етпей қоятыны бар.

	Бір күні сол Пюнкештиіңнің кім екенін әдейі барып көремін, апта сайын саған тегін ас беретін кім, өздері? Қызы бар дейсің. Қара оны, мұрнының боғын сүрте алмай жүріп, жігіт іздеуін! Мұныңды қоймасаң, бір күні ол үйге өзім барып, сенің болашақ қайын атаңның дәмінен мен де татып келемін.

	«Қайын ата» дегенді естігенде Пишта қатты ұялып, қып қызыл болып кетті. Оның бетінен шыққан отқа жалбыраған ақ сары шашы тұтанып тұрғандай. «Мына кісі қайдағыны айта бастады-ау!» — деген ой билеп, ол қатты састы. Осының бәрін іштей сезіп, зығырданы қайнағанмен, Пишта ләм-мим деп аузын ашқан жоқ.

	АЛТЫНШЫ ТАРАУ

	мұнда Геза Шниттер Като Сепешимен неке қиысып қана қоймай, империалисті соғыспен де отасады: сонымен бірге еңбек бөлісу әдісін бұрын-соңды көз көріп құлақ естімеген дәрежеде жетілдіреді: бас мақала жазды, баспахана жұмысшысы оны әріптеп тереді, Пюнкешти ұрыс шығарады, ал Лисняи ағай бұлар үшін абақтыда отырады».

	1

	Социал-демократиялық партияның орталық басшылығы отыратын үйге «Непсава» редакциясы да орналасқан еді; редакция терезелері оншама атағы шыға қоймаған Конти көшесі жағында еді. Көп есіктің бірінде «Геза Шниттер» деген жазу бар. Бұл осы үйдің үшінші қабатында. Өз аты мен әкесінің атынан басқа ештеңе жазылмаған. Оның орталық партия органында жұмыс істейтіні, партия басшылығының қатарына енетіні, тиісті ақы алып, жұмысшылардың қамсыздық кассасында, кәсіподақ советінде, баспашылардың «Сәуле» атты акционерлік қоғамында және «Ынта» деген жинақ кассасында әжептәуір лауазымы бар қызметтер атқаратыны жайында бір сөз жазылмаған.

	Небәрі бес-ақ қызмет атқаратын Игнац Селеши осының бәрін сыртқы есікке жазып қойған; бұлар алыстан ажыратып, тез оқи алмайтын біреудің көзіне түссе, мынау бір керемет аристократ екен-ау деп ойлағандай. Әдетте солардың есігіне барлық шен-шекпен, атақ лауазымдары түгел жазылады ғой. Соның өзінде де аристократтардың көбі осының бәрін тізбектей беруді жөн көрмейді.

	Шниттер өзінің сенім карточкасындағы қысқа жазудан мұның әдепті кісі екені көрініп тұрсын деп ойлаған болатын. Оның үстіне, аты-жөнінің едәуір беделге ие болғанына кәміл сеніп алған-ды; сондықтан ол: «Геза Шниттер» — деп қана жаздырды.

	Күн кешкіріп, сағат сегіздерге таянып қалған кез болатын. Шниттер бас мақала жазуға әзірленіп отырған еді.

	— Лисняи жолдас! — деп айқайлады ол…

	Осы редакцияның егде қызметкерлерінің бірі — Андраш Лисняи Шниттерді бас мақала жазып отырғанда мазаламауды ойлады. Сондықтан ол алып келген тамағын жеп алу үшін қалтасынан газетке ораған ол-пұлым ала бастады. Лисняи коридордың ана басындағы столға барып орналасты да, алдына газетпен дастархан жайды, соның өзінде ол өткен-кеткенді көзбен бақылап отырды. Редакцияның осы бір қарт қызметкері күндіз кісі көпте бас редактордың орынбасарын келгендердің кезекпен кіруін бақылап отыратын еді.

	— «Жолдас!» — деген дауысты естігенде Лисняи жан жағына түксие қарады. Ол газетін жайып, үстіндегі нанын, майын, сарымсағын көрді. Қарт қызметшіге жаңағы дауыс онша ұнаған жоқ. Бірақ ол Шниттердің тамақ ішуге кедергі жасағанына, әлде әкелген майының соғыстан бұрынғы кездегіден екі есе азайып кеткеніне риза болмағанын өзі де білмейді. Лисняи кеткеніне риза болмағанын өзі де білмейді. Лисняи сия-сауыттарға да қойды: қызыл сия керек пе екен, керек пе екен, деп ойлады. Күндіз сия құюды ұмытып кеткен.

	— Айтармын-ау, — деп күдіктенді ол. Бұдан кейін оның көзі салған коробкаларға, онан соң анадай жердегі бума-бума ақ қағазға түсті. Қарт қызметші редактордың жаңа қаламұш, қағаз қоюды ұмытып кеткен болармын деп те сезіктенді. Ақыры ол осының бәріне қолын бір-ақ сілтеді. Лисняи тамағын шаншып жегелі тырған бәкісін де байқаусызда қолынан түсіріп алды.

	— «Жолдас» деп шақырғанына қарағанда, — деген әйелді шалға. — Бір шатақтың болғаны ғой!» — деп ол орнынан тұрды. Бұл кезде кабинетте отырған бастық: «Лисняи жолдас!.. Лисняи жолдас!..» — деп қайталай берген еді.

	Қарт қызметші тамағының үстіне тағы бір газетті жаба салды да, шетін қорғасынмен бастырып кетті. Бір жақсы жері, редакцияда қорғасыннан құйылған әрі түрлі ол, сызғыштар көп болады ғой. Лисняи редактор есігін тақылдата бастады: өзгені былай қойғанда, бұған тықылдатпай кіруге болмайтын еді. Шал сәлден кейін ішке кірді.

	Геза Шниттер стол басында есікке қарап отырған еді. кіріп келгенде ол төмен қараған күйі басын көтермеді, қаламын сыртылдатып отыра берді. Редакцияның тәртіптерін білмейтін басқа бір адам болса, мына кісі шақырды ма, әлде қағыс естідім бе, — деп ойлар еді. Бірақ қарт қызметші Шниттердің әдетін біліп алған-ды: ол оң қолымен жазып отырған қағазынан ұстап, сол қолымен жаңағы кірген адамға бірдеңені нұсқап жатыр. сонан соң, телефон трубкасын алып, сөйлесе бастады. Осы бәрін ешбір қиындықсыз, рахаттанып істейді. Бас сахнаға шыққан артистей, өз ролін мықтап жаттап алған болатын: сондықтан ол келген адамның үш-төрт жұмысты бірден атқарып отырған қабілетіне рахаттана қарайды. Егер мұның осы қимылдарын көріп, тиісінше баға берерліктей өзге адам болмаса, Шниттерге Андраш Лисняидің өзі-ақ жеткілікті еді.

	Шал есік ашып, босағада тұр. Ол Шнитттердің жып-жинақы, кішкентай болса да, шымыр біткен басына төбесінің жалтырына, стол үстінде тұрған шам мен төбедегі люстра сәулесінің осы бір тақырбастан тайғанап тұрғанына қарайды. Бастық қаламын сырылдатқанда қолы-қолына жұқпайды. Мұндайда ол біреу-міреумен сөйлесе алған күннің өзінде, жазуын тоқтатпайтын.

	— Сізбісіз? — деді ол. — Мына «Непсаваның» екі номерін алыңыз, — деп ол сол қолымен столдың бір бұрышын нұсқады, оң қолымен тоқталмай жазып отыр, — мен мұны сізге мана әзірлеп қойғанмын. Екеуінің де бас мақаласын қайта көшіріп жазыңыз. Шамаңыздан келсе, қате жібермеуге тырысыңыз. Түсіндіңіз бе, Лисняи жолдас?.. Бас мақалаларын… — деп ол үндемей отыра берді. Қаламы сырылдап, бөгелмей жазып отыр. Бұл сәтте Шниттер басын көтермек түгіл, мойнының бір жағына қарай сәл қисаюын да өзгерткен жоқ:— Көшіріп болғаннан кейін баспаханаға апарып беріңіз. Онда Метранпаж сіздің қол жазбаңызды кескілеп, әріп терушілерге берсін; «шұғыл материал» келгенде әдетте солай ететінімізді білесіз ғой. Әріп терушілер әрқайсысы өз аты-жөнінің бас әріптерін қойсын да, өткен күндердің бірін жаза салсын… Алло! — деп ол сол қолымен телефон трубкасын алып, тағы біреуге жауап бере бастады, жазуын тоқтатқан жоқ. Ол Лисняиге бір айтып, сәл тоқталып, қайта айтып нұсқауларын беріп жатыр, өйткені «үш бірдей жұмысты бірден атқару» қиын ғой, қайтсін қолы тие бермейді! — Сонымен, баспахананың архивінен баяғы қолжазбаның түп нұсқасын алыңыз да… оның орнына мына өз қолжазбаңызды тігіп қойыңыз… оған тиісті күні жазылған материалды қосыңыз… Алло!.. Иә… Ә, Доминичпісіз? Мана телефон соққан мен едім… Қазір келуіңізге болады. Күтіп отырмын… Соңғы кезде сот ауызша мойындаумен қанағаттанбайды. Біреудің авторлығын қолжазбамен де растау керек болып жатыр. Тіпті кейде жұрттың қолын, жазу мәнерін, сөз саптауын да тексереді… Бұл сот бүйте берсе жынданар!.. Сондықтан бас мақаланың жартысын жаттап алыңыз; егер сол мәжілісте біреу-міреу сұрай қалса, тақпақтап бергеніңіз теріс болмас еді… Әйтпесе сізді олар түрмеге жаба алмайды ғой.

	Шниттер әлі де басын көгерер емес, есіктен сол ғана аттап басып, көңілсіз мөлиіп тұрған карт қызметкерге мүлде қарамайды. Ол сонда да столдың шетінде жатқан «Непсаваның» екі нөмірін алды да, шыққан күндерін қарай бастады. 1914 жылғы 18 июнь. «Екі баукеспеге бола бүтіндей бір халықты жазалауға болмайды», — делінген екен алғашқы бас мақаланың тақырыбы. Екінші бас мақала 1914 жылғы 25 июльде жарияланыпты. «Европада қырғын болуына жол бермейміз!» — делініпті.

	— Сот қашан болушы еді,— деп сұрады Лисняи.

	– Үш аптадан кейін 27 октябрьде болады. Айтпақшы, оған дейін сіз солардың қарамағында боласыз, өйткені өткен жылғы» бірінші майдағы бас мақала жиырмасыншы октябрьде Курияның қолына тиеді. Біз оның шешімді бекітпеуі үшін не керектің бәрін істейміз. Бірақ мұның өзі тек бізге ғана байланысты нәрсе емес екенін сіз жақсы білесіз ғой. Сотқа сіз түрмеден тұрасыз. Бұл өте жақсы. Олар сізді түрмеден келді-ау, соңғы бас мақала үшін азырақ беруі мүмкін.

	— Бастапқысына қанша берер екен?

	– Қайсыған?

	— Былтырғы, 1-ші майдағы бас мақалаға.

	— Жеті ай, Лисняи жолдас, жеті ай болатын.

	Лисняндің еңсесі түсін, басы өзінен-өзі төмен салбырап кеткендей болды.

	— Осы екі бас мақаланы басқа біреу мойнына алмас па екен? деді ол дауысы әрең шығып.

	Шниттер мұны естігенде қаламы қолынан түсіп кете жаздады. Ол жазуын тоқтатып, басын көтерді қарады.

	— Оны кім өз мойнына ала қойсын! Маған өзін ал дейсің бе?

	— Жоқ, олай демеймін! — деді де қарт қызметкер шын ықыласымен қынжыла бастады. Сотқа тартылатын шторлар, оның ішінде Шниттердің өзі де осындай мақалалары үшін бірер рет түрмеге отырар еді-ау деген ой оның түсіне де кірмейді. Егер өйтетін болса, бұл байғұс әлгі мақалалардың авторлары үшін үнемі түрмеге бара бермес еді ғой. — О не дегеніңіз, әрине, сіз бармайсыз! — қайталап айтты Лисняи. — Жай… әшейін, менен басқа қастау біреу табылып қалар дегенім ғой… Бұдан жастау кезімде, Шниттер жолдас, мен еш уақытта да бас тартып көрген емен!..

	— Біз сізге әбден сенеміз! — деп оның сөзін бөліп кетті Шниттер. — Мұндай іске сіздің тәжірибеңіз бар. С,от: мақаланың анық авторы кім, сіз емессіз ғой, басқа біреу болар, шынын айтыңыз, — деп қанша жабысқанымен, оны айта қоймайсыз.

	Шниттер орнынан тұрды. Ол сұңғақ бойлы, едәуір сымбатты кісі еді. Бұған қарағанда әлгі қызметші кеудесінде құр жаны ғана тұрған, бірақ өмірден әлдеқашан қол үзіп кеткен бейшара тәрізді.

	— Мен осы газетте жиырма жыл жұмыс істеп келемін, — деп ақырын сөйледі Лисняи; бастыққа қарап ол жаутаң-жаутаң етеді:

	— Осы жиырма жылдың он бір жыл тоғыз айын түрмеде өткіздім.

	— Сонда сізге кеп қамқорлық жасадық Лисняи жолдас?

	— Ия, жақсы жәрдемдестіңдер.

	— Тамақпен қоса сіз жалақы алып тұрдыңыз ғой, Лисняи жолдас!

	— Иә.

	– Қосымшасымен бірге төледік қой!

	— Иә.

	— Сіз социал-демократпысыз, Лисняи жолдас?

	— Иә.

	— Онда басқа қандай әңгіме болуы мүмкін?

	Лисняида үн жоқ. Шниттер ол не дер екен деп қарап тұр.

	— Сізге не болған?

	– Әйелім ауырып жатыр еді, Шниттер жолдас! Әзімнің де күмәнім ұстап, берекем кетіп жүр… Оның үстіне осы түрме дегеніңізден әбден жалығып кеттім…

	Шниттер саусағымен столды тықылдата бастады.

	— Түсінемін, Лисняи жолдас!.. Бірақ… басқа газетте сіз мұның жартысын да ала алмайсыз… Біз сізді жоғары бағалаймыз!.. Енбегіңіз бар… Сіз адал социалиссіз… Ештеңеден тайынбайтын, өз ісіңізге берілген адамсыз… Сіз Танчичпен де талай кездестіңіз ғой! — дегенді қоса айтты Шниттер. Ол Лисняидің осы бір осал жерін жақсы білетін еді.

	Редакцияның елуді қусырған осы бір қызметшісі жас шағында кітап түптеу кәсібін үйрене жүріп, осы көрнекті венгер демократы, 1848 жылғы революцияның қайраткері Михай Танчичпен (1799 1884) жақсы танысқанды. Лисняи о кісінің үйінде де талай рет болған. Қазіргі күнде ол өзінің осы қасиетін ерекше мақтан етеді.

	Әркіммен өз тілінде сөйлесе білетініне қашан да риза болатын Шниттер Лисняимен осы бір тарихи адам, бір жағы жұмысшы, бір жағы мұжық дерлік, достыққа адал Танчич қарт жайында, онан соң Лисняидің ерекше сіңірген еңбектері жөнінде, оның жұмысшы қозғалысына істеген қызметі жайлы әңгімелесе отырып, мәселені оп-оңай шешті:

	– Қайта кірер есікті қатты жаппас болар, Лисняи жолдас!

	— Жарайды! — деп ауыр күрсінді қарт қызметші.— сіздің дегеніңіз-ақ болсын!

	Ол көзілдірігін алып, тұмсығының ұшына таман иді де, басын шайқап, есікке қарай беттеді.

	Шниттер оны сәл аяп та кетті.

	— Міне, көрдіңіз бе, өзіңізге мәлім-ақ жай ғой, — деп ол, — жұрт қаншама құрбандық беріп жатыр, қайғы қасірет шекпеген жан жоқ! Иә, солай Сіз дұрыс айтасыз, Лисняи, — деді Шниттер, — өз ойы әбден орындалғаннан кейін Шниттер қашан да осылай істейтін, жолдас» деуді қойып, «ағай деуге» көшетін. — Бірақ өзіңіз де жақсы білесіз ғой, газет оқушылары бізге онсыз да риза емес, «Непсава» тым сыпайы, осал соғып жүр, — дейді. Қайтейік, қолымыздан келгені сол емес пе? Тілімізді ащырақ шығару үшін мақаламызға тұз саламыз ба, қайтеміз? — Шниттер бұрыштағы столдың үстінде жатқан хаттарды нұсқады. — Әне, хаттар анау! Оншалықты көп емес, әрине, бірақ оқырмандардың хаты ғой! Олар бізді қатты айыптайды егер сол хат авторларының айтқанын істей берсек, біз сізге бір айдың ішінде-ақ отыз жыл түрмеге жететін жұмыс тауып бергендейміз. Өзіңіз ойлап көріңізші, шынымен-ақ дүние жүзілік соғыс болып жатқан жоқ па?.. — деді ол сол ойланып. — Ондаған Лисняилер түрмеге отырып үлгіреді әлі. Партияның өзін де таратып жіберуі мүмкін… Дұрыс айтып тұрмын ба?

	— Иә, солай тәрізді,— деп келісті де қарт қызметші газетін қолтығына қысып, шығып кетті.

	Шниттер ойланып, оның ізіне қарап тұр.

	Кіреберіс бөлмеде шал алып келген тамағын қайта жасап, мылжыңдай бастады. Әбден жеп болғаннан кейін ол бір стакан су ішіп, трубкасын тартты.

	— Осындай да өмір болады екен-ау! Көшіп жүрген цыганнан бір аумайсың. Бүгін мында, ертең үйде, бүрсігүні түрмеде… — деп ренжіді де, ол жаңағы бас мақаланың біреуін алдына жайып, көшіре бастады.

	Қолы құрғыр тез жүретін емес, әріптер тым баяу жазылады. Лисняи ол қолының сұқ бармағымен газетті басып, оң қолымен ондағы сөздерді көшіріп жазып отыр. Әлденендей бір тыныс белгісі, құдай қара бастырып, бүтіндей бір жолдар қалып қоймас па екен деп қорқады. Мақаланы о баста жазу бір сәрі ғой, ал кейін, оны көшіріп жазудың қиындығын айтсаңшы. Өстіп қиналып отырғанда, қате кетуі де ықтимал.

	Бөлме іші тым-тырыс. Шниттердің енді оны шақыратын түрі жоқ. Коридорда ерсілі-қарсылы жүгірісіп, журналистер жүр; сағат сегізден онға дейін редакторға кіру қиын. Өйткені ол бас мақала жазып отыр, кедергі жасамау керек.

	Шниттер күні-бұрын әзірлеген әр түрлі «ойларын» столдың үстіне жайып салып, баппен жаза бастады. Бұл жолы ол «Лисняи ағай енді қайтып көшірместей» етіп жазбақ.

	2

	Нефелейч көшесіндегі кондитер фабрикасының иесі әлде қашан-ақ елуден асып кеткен кісі болатын. Оның аты-жөні Микша Рот еді, ісіне тым берік-ті. Осы шағында ол «Суретші» кафесінде Като Сепешимен танысқан еді; ол шұға сататын саудагердің қызы, әкесінің дәулеті тайған шағы болатын. Като тап сол кезде Будапешт университетінің француз тілі мен әдебиеті факультетін бітірген-ді; оның алғашқы және ең соңғы өлеңдер жинағы да осы баспадан шыққан. Мұнда автор «XX ғасырдағы қала әйелдеріне тән нәзік те құпия сырларын» баяндаған.

	Сол кезде кафеге көп жиналатын әдеби және әдеби емес, жай әшейін жұрттың арасында сымбатты сұлу атанған Като әбден әйгілі болатын. Кешке қарай кафеге жиналатын артистер, жазушылар, суретшілер осы қызды аузының суы құри әңгімелейтін, Ал Като «өндіргіш күштер бұғаудан толық құтылмай тұрып-ақ», одан әлдеқайда бұрын «еркін» тұрмыс-салтын бастаған-ды. Mіне, әлгі кафеге келгендердің әңгімесі осы жайлы болушы еді. Олардың кейбір айтқандары шын да болатын. Ал кейбіреулері көзбен көрген, құлақпен естіген дүниелер емес, шараптың желігі еді. Сөйте-сөйте Като Селеши әбден модаға айналын, жұрт аузынан түспейтін болды.

	Жаңағы кондитер фабрикасының несі сонымен бірге «өнер қамқоры» да болатын; о кісіге алдымен Като жайындағы әр түрлі әңгімелер, одан соң Катоның өзі де ұнап алды. Фабрика иесі өлең дегенде онша құлшына қоймайтын, ал Като шығармаларын ел конфет орауға жарайтын алтын немесе күміс жалатқан қымбат қағаз деп есептейтін болды… Бұлар, әрине, товардың сапасын арттырмайды, бірақ сонда да…

	Катоға да алдымен кондитер фабрикасы «тым жақсы көрінді, онан кейін оның бес бөлмелі пәтері «тәп тәуір» болып көрінді, ақырында сол бір шоколад фабрикантының «көзқарастары осы заманға әбден сай» кейін де мойындады. Сонымен, күндердің бір күнінде бұл жолғы сөзін жұмбақтап, ұйқастырып айтпай, «заң жүзінде» де, «былайша» да сол кондитер фабрикасының иесіне тұрмысқа шығуға әзір екенін жасырмады. Тек бұл үшін, жаңағы кондитер фабрикасының несі әйелінің «жеке» әдеби өміріне араласпайтын болам және осы заманғы көзқарасы бар еркін әйелдің рухани талаптары мен мұраттарын ескеріп отырады.

	Като некеге отырғаннан кейін бір жыл еткен тақта фабрикант жүрек ауруынан дүние салды. Бірнеше күн қара киініп, аза тұтқан Катоның бір қыдыру азапқа іш дауына тура келді, құдайдың құтты күні бір түрлі киініп жүру оңайға түсе бермейді екен. Соның өзінде ол қыбын тауып, нотариусқа барды да ешкімге сездірмей марқұмның өсиетімен танысып келді. Сөйтіп, ол жиырма төрт жасында жесір қалды да, жаңағы шағын кондитер фабрикасының «Мұндағы жиырма қызбен бірге Франктың қыздары да жұмыс істейтін», бес бөлмелі пәтер мен әдеби салонның арқасында бас бостандығымен бірге керек-жарақ дегенге тартынбау тәуелсіздігін де алып шыға келді. Фабрикада жиырма қыз жұмыс істейтін, Франк қыздары да осында еді.

	Дүниежүзілік соғыс басталғаннан кейін екі ай өткен шақта Геза Шниттер Катоға үйленді.

	3

	Шетелде, Италия аспанының астында тынығып, күнге күйген, керегінше шомылып қайтқан Шниттер өте көңілді еді. Міне, бүгін ол Соррентодан қайтқалы екі күн өтті. Көңіл-күйі әлі демалыста жүргендей. Бірақ іске кірісу де керек.

	Ол төбеде жанып тұрған люстраны сөндіріп, стол үстіндегі шамды өзіне қарай жақындатып қойды. Жазғалы отырған тақырыбын ойлана бергенде, оның көңілін жаңағы Лисняи ағайдың басындағы оқиғалар бөліп кетіп, біраз отырды. Бұдан соң іске шұғыл кірісіп, өз ойынша, соғыс басталғаннан бергі ең маңызды бас мақаланы жаза бастады. Қажетті материал және карточкаларға түсіріліп, алдында жатқан болатын: сондықтан да ол оңай бастады.

	«Соғыс және демократия» — деген тақырыбының астын сызып қойды.

	«Соғысты бастаушылардың бірі — ағылшын теңіз министрі Черчилль жақында былай деді: бұл соғыс герман миллитаризмі мен прустардың юнкерлік өкіметіне тойтарыс беру үшін жүргізіліп жатыр; мұның өзі демократияның аристократияға қарсы күресі болып табылады».

	«Теңіз» деген сөзге келгенде Шниттердің қиялы шарықтай бастады. Ол аспанға қарап, Сорренто жағалауын көз алдына елестетті. Като мен екеуі апельсин тоғайын аралап келеді. Армансыз, ойнап-күліп, тынығып жүр. Бүгін түстен кейін бұлар ешқайда бармай, үйде қалған. Әңгіме арасында ол соғысқа байланысты бірдеңені айта бастағанда бұл Катоға ұнамап еді. Сонда ол сүп-сүйкімді алақанын тосып, Шниттердің аузын баса қойған еді-ау: «Жоқ, бұл болмайды, демалыста айтатын әңгіме бұл емес!» — деген-ді. Сол бір тұста ол Катоның алақанын сүйсе де, әңгімесін аяқтатпағанына сәл ренжіп қалған. Ол қазірде де тап сондай реніш үстінде отыр. Мұндайда Шниттердің қаламын сияға малғылай беретіні бар. Теңіз жағалауы былай қалды, оның орнына ақ қағаз жатыр, қаламы сыртылдап әріптер бірінен соң бірі қатар түзеп барады:

	«…Егер юнкерлердің үстемдігіне қауіп төніп, олардың өкімет билігін қорғау жөнінде сөз бола қалса, онда миллиондаған неміс социал-демократтары қолдарына қару алып, соғысқа аттанады, дүние жүзіндегі ең қуатты социал-демократиялық партия Германия жағына шығады дегенге ешкім сенбес еді. Есі бүтін бірде-бір адамның бүйтпейтіні жалпы жұртқа мәлім. Бұл соғыстың сипаты…» — деп жазды да Шниттер тоқтай қалды. Оған «сипаты» деген сөз оншалықты ұнамады. Сондықтан ол бұл сөзді сызып тастады да, оның орнына «мәні» деп жазды. Шниттер бас мақаласын онан әрі жазып отыр: «Бізге қарсы қимыл көрсетіп жатқан жау одағының мәні ағылшын және француз демократиясындай емес, орыс абсолютизміндей».

	Ол қаламын жоғары көтеріп, жан-жағына керіліп қойды; бұл оны ұйқысы келгендіктен емес, өзіне-өзі риза болғандықтан істеп отыр. Бұдан соң ол қаламын басына көтеріп, бір айналдырды да, есінеп алды. Шниттер әрі рухани, әрі күнделікті қанағат тапқанын сезеді: ол өзінің жеке басының мүддесін де, қоғам мүддесін де ойдағыдай шешті. Қазір ол ештеңеге күдіктенбейді, бәрін айқын көріп отыр. Өзінің осы санасын енді штабына жеткізуге тиіс. Менің міндетім», — дейді ол өзіне-өзі. Шниттер таңертеңгі болатын оқиғаларды бүгін көріп отыр: Таң ата оның бас мақаласын үйде жатқан, заводта жүрген жұмысшылардың бәрі ішінен немесе дауыстап оқиды. Қазір де оның бір бөлегі қағазға түсті, ал қалғаны әлі оның басында ұзамай ол да қағазға түспек.

	Шниттер отырған столдың қарсы алдында тұрған шкафтың үстінде Фердинанд Лассальдың мүсін бейнесі арандайды. Ол Германиядан әкелінген және шамның жасыл қалпағынан көз асыра қарағанда шынымен-ақ алыстан көрінеді. Тас бейнедегі сол кісінің шашы бұп-бұйра болатын. Иірім-иірім жұқа нан, кондитердің оның кремдері мен ирек-ирек майлары, бұрама нан тәрізді. Бірақ осының бәрінен шаң көрінеді. Мүсіннің ойынды жерлеріне тіпті кір ұялаған, Мұны көрген Шниттер кабинетті әбден бір тазартатын уақыт жеткен екен-ау деп ойлады. Бұған байланысты ол Лисняи ағайды, ал Лисняиға байланысты — әскери цензураны есіне алды… Шниттер бас мақаласын онан әрі жаза бастады.

	«Біз өзіміз жайында және Германия туралы не айта аламыз. Тек біз, социал-демократтар ғана емес, сондай-ақ венгер, австрия, неміс үкіметтері де өз халықтарының бейбітшілік сүйгіш пиғылдарын әлденеше рет мәлімдеп, талай рет дәлелдеген болатын; олар бұл соғысты белгілі бір үкіметтер немесе халықтар бастады дегенге қарсы дәлелдер келтіріп баққан. Мұндайда баспасөздің жағдайы соғыс жағдайымен үндесіп жатуға тиіс; біз бұл үкіметтердің мәлімдемелеріне күмән келтіре алмаймыз: Шынында да соғысты тілеген ешкім жоқ, Франц-Иосиф өз мәлімдемесінде тек тыныштықтан басқа ештеңе тілемегенін, өмірінің соңғы күндерін тыныштықпен өткізгісі келетінін атап көрсетті. Соғыс халықтар мен өкіметтердің дегеніне қарамастан бұрқ ете түсіп отыр, ол патшалардың да ырқына көнер емес».

	— «Шынында да солай-ау өзі! Бұған таңданбасқа болмайды, — деп ойлады да Шниттер қаламын қағаздың үстіне қойып, сәл үзіліс жасады. — Жұрттың ойлағаны бір басқа да, болып жатқан оқиғалар бір басқа. Қашанда дегенің бола бермейді. Бәлкім, бұл капиталистік қоғамның заңы болар».

	Сөйтті де ол өзіне-өзі басын изеді. Оның қаламынан төгіліп, қағазына түсіп жатқан ойы автордың ойынан мүлде өзгеше бірдеңе сияқтанды.

	«Біз сайлау правосының бұрынғыдан да кеңейтіле түсуін талап етеміз», — деп жазды оның қаламы; бұдан кейін ол биінен жаңылған сайқымазақша аяғын шалыс басып тоқтай қалды. Оркестрдің ойнауы бір басқа да, бишінің аяқ басысы өзіне басқа сияқты.

	Шниттер көп ойланып, сөз сараптап отыр. Кітап қоятын шкафтың үстінде «Непсаваның» буда-буда тігінділері жатыр. Стол үстінде шамның жасыл қалпағынан жан-жағын терең әрең көріп отырған Шниттер цифр танырлықтай емес. Бірақ ол өзінің осы бір шағын кітапханасына үйреніп кеткені соншалық, көзі керек жаққа қарай қадалады да, қолы керек жаққа қарай созылады.

	«Содан бері қанша заман өтті,— деп ойлады Шниттер. Бұған не дауа бар, мына ант атқан соғыстың тап қазір, жұрттың сайлау правосына қолы жаңа жеткен шақта бұрқ етуін қарашы. Соның өзінде тіпті кенеттен басталып кетті.

	Ол басын шұлғи отырып, жаңағы бума-бума газеттерден төмен қарай, кітап қойылған сөрелерге көзі түсті. Каутский, «Карл Маркстің «экономикалық ілімі», Лассаль, «Темірдей берік еңбек ақы заңы», бұдан соң венгер-авторларының кітаптары тұр: «Сайлау правосы туралы не білу керек» — мұны оның өзі жазған. «Бізге ұйым неге керек», «Социал-демократтың төңкеріс туралы ойлары» мұны да оның өзі жазған. «Білегі жуан бірді жеңеді, білімі жуан мыңды жеңеді».

	«Олай болса жарар еді-ау, — деді Шниттер ішінен. — Кейде қайдағы бір полицейскийдің әмірі сенікінен күшті соғып жататыны бар емес пе. Білім… Білім… Білім…» — деп ол тағы да басын изеді де, шкафтың келесі сөресіне көз жүгіртті. Сөйтіп отырын ол «Сәуле» баспасының ертеден таныс томдарына қарады. Вольтер, «Кандид Кнут Гамсун, «Аштық», Ференц Мольяар, «Көмір ұрлығы». Онан әріректе «Бейбітшілік» кітапханасының сұрғылт жасыл томдары жатыр екен. Браидес, «Эссе», Анатоль Франс, «Пингвиндер аралы», Ферреро, «Римнің ұлылығы мен күйреуі», Рихард Вагнер, «Өнерлене революция», Оппенгеймер, «Мемлекет», Бергсон, «Күлкі туралы», Свифт, «Гуливердің саяхаты», Шоу «Адам және артық жаралған жан»; Ерлі-зайыпты Веббтердің кітаптары…

	— «Англия»… — деп ойлады да Шниттер әлі жазылып мақаласына үңілді. Сөйтіп отырып ол жаңағы арасына дәнекер боларлық сөздер тапты.

	…Жалпыға бірдей сайлау правосы мен буржуазия-демократия Отанымызды қорғауға кедергі жасамайды, қайта, оған жәрдемдеседі. Парламент жалпыға бір әскери міндет заңын қабылдамай тастағанда, жұмысшы партиясы сол заңның енгізілуін жақтамаған шақта, ағылшын жұмысшы партиясы Англия жұмысшыларын қару алып, күреске шығуға шақырды… Неғұрлым толық бостандықты жақтайтын ағылшын жұмысшы қозғалысының республикалық құрылысты еш уақытта міндетті нәрсе деп есептемегенін де ұмытуға болмайды; оның көзқарасы тұрғысынан алып қарағанда, «Отан қорғау» ұраны социалистік принциптерге әсте де опасыздық жасағандық емес».

	Бұл сөздері автордың өзіне де ұнап кетті; бірақ ол мұны ешкімге, тіпті өзіне де сездірмей, сақтады. Алайда. нәрсенің қатты ұнауы сезім тасытпай қоя ма, Шниттер қаламының қалайша шапшаң жылжи бастағанын де сезбей қалды. Ол несіне құлшына қызмет етіп, бөгетсіз сусылдап барады.

	«…Сонымен, біз сайлау правосын талап етеміз… Германия дүние жүзілік рынокта үстемдік ететін болады, ол отарлы империяға айналады, біз мұны жақсы білеміз. Арық майдадан неміс жұмысшысына да бірдеңе тимей қоймайды. Сонда ол ағылшын жұмысшысынан ешбір кем тұрмайтын болады, империалистік саясаттың ізгі артықшылықтарын ол да көреді. Бірақ мұның бірде-бірі тіпті, соғыстың жеңіспен аяқталуы да Венгрияны өнеркәсіп өнімдерін сыртқа шығарып сататын ірі өндірісте елге айналдыра алмайды. Сондықтан империализмнің ешбір ниеттері венгер жұмысшыларына үміт арттырмайды. Өзінің соғысқа қатысқаны үшін венгер жұмысшысы не сайлау правосын алады, немесе… — Шниттер бас мақаласының ұлан-ғайыр нәтижелерін тағы да көз алдына елестетті; күн шыға ерте тұрған халық оны жұмыстарына бара сала дауыстап та, ішінен де зер сала оқиды — немесе ол бұрынғысынша еңбегі еш болып жүре береді…

	Шниттер өстіп бірте-бірте қыза бастады. Мақала өзгені былай қойып, тіпті оның өзін де әлде нендей кереметтеуге иландыра бастады. Мұны сезген автор бір сәт ашуланып та қойды. Кенеттен ол сайлау правосының шолақтығына, сайлаудың әлі күнге дейін болмай жатқанына ренжіді, бұдан соң оның есіне тағы да Като түсіп кетті.

	Бұлар Соррентода демалып жүрген кезінде ол саясат мәселесін айта бергенінде әйелі алақанымен басып, мұның аузын жаба қойып еді-ау… Уақасы жоқ, үйлену саяхаты кезінде мұндайлар бола береді. Қанша қызықты десе де, осындай саяхат кезінде де адамдық әлде нендей бірдеңелерден жалығатын сәттері болады екен; мысалы, банкет беріліп жатқанда кекірік азып, алдындағы асқа тыжырая қарағандай. Иә, Катоның аузына қақпақ болғаны уақа емес, сонда оның алақаны тым жалпақ сияқты еді-ау, саусақтары қып-қысқа, быртиып тұрған-ды. Мұндай қол кісіге неге бітеді, ол нені білдірмек? Шниттер міне, осы мәселені шеше алмай отыр.

	— Түһ, қайдағының еске түсетінін-ай! — деп қолын сілтеді ол. — Одан да мына бас мақаланы бітіру керек.

	Сөйтті де ол қарсы алдында тұрған кітап шкафына тағы қарады. Менжер, «Мораль туралы жаңа ілім», Кант, «Таза парасат сыны»; Шопенгауэр, «Өлім туралы» Кроче, «Эстетика»; Ницше, «Заратустра солай деген-ді», Игнотус, «Кітап оқып отырғанда». Венгер социологтарының, буржуазияшыл радикалдардың еңбектері де бар: Оскар Яси, Хорват Мераи… Тьер, «Француз революциясының тарихы». Бұдан төменгі сөреде: Ади, Бабич, Костолани, Эрне Сеп, Леснаи тұр. — Кейде ол бұларды да оқып қояды; Петефидің бір томы көп ұсталған екен — бұдан ол цитат алады… Одан төменде неміс тіліндегі кітаптар: Рильке, Хольц, Демель, Лиллиенкрон, Верфель; немісшеге аударылған кітаптар: Рембо, Верлен, Верхарн, Киплинг, Уитмен.

	«…Социал-демократиялық партияның өзі де неміс мәдениетінің құрамды бір бөлегі болып табылады, — делінді одан әрі бас мақалада. — Бұл соғыс оның аса ірі салтанатының куәсі болып отыр…

	Ол столының ішінде жатқан әр түрлі жазба кітапшасын тауып алды. Керегін іздеп отырғанда оның көзі жол жөнекей өз қолына түсті. Бақса, қолы тым әдемі, саусақтары сүп-сүйір тап-таза екен. Бұған ол қатты риза болды.

	«…Соғыс заемының орасан зор табыспен тарап кетуі… Кунов жолдас «жаңа заман» газетінде былай дейді: «Жібек тоқитын фабрикалар ара таңатын материалдарды біздің жәрдемімізбен ғана өндіре алады, қол шатыр шығаратын фабрикалар су етпейтін кездемені велосипед заводтары— далада жататын тосағаштар, жорыққа керекті өзге де әр түрлі мүлікті, тігін машиналарын шығарып заводтар— әскери әбзел-саймандарды, аспап заводтары — патрон шығаруды бізсіз істей алмайды… «Осының бәрін ол ерекше көтеріңкі әуенмен жазып отыр. Өйтуге оның әбден правосы бар…»

	Неміс жұмысшы табы қандай право алса, біз де соған жетуге тиіспіз, — деп өзіне-өзі күбірледі ол. Лисняи бас мақала үшін түрмеде көп отырмауына бұл әбден керек, — деді де Шниттер күліп жіберді.— Мен бұл ойды бөлек жазып алуым керек.

	Ол столының тартпасынан осы сияқтыны жазатын кітапшасын алды да, оған: «Адамзаттың прогресс жолымен алға басуы үшін бас мақаланың кінәсін түрмеде отырып жуған абзал» — деп жазды. Сонсын ол кітапша қойды да, әлгі жұмысымен қайта шұғылданып кетті.

	Көзге көрінетін жердегі кітаптар негізінен осылар еді. шкафтың төменгі жәшігі, ондағы әркімнің оқи беруіне болмайтын, кейбір жасырын кітаптарды айтсаңшы. Онда Крафт-Эбингтін «Сексуальды психопатологиясы», Фрейдтің «Психоанализ сериясына кіріспесі», Фукстың үш томдық «Ғибрат салттар тарихы», басқа да осы сияқты кітаптар тұрған болатын. Венгер және неміс авторларының детективті романдары да сонда жатқан.

	Шниттердің кітап шкафы осындай еді. Былайша айтқанда, ол иесінің рухани өмірін бейнелеп тұрғандай, Маркстен бастап Пинкертонға дейінгі ой жүйесінде нелер ғаламаттар жоқ дейсің.

	«…Сыртқы жауға қарсы соғыс бұл күнде өз ішімізде тыныштықты талап етеді. Бүкіл дүние жүзінің партиялары, таптары, ұлттары мынаны ұғынды: Басты-басты мемлекеттер өзара соқтығысып жатқанда, олар өмір мен өлім, жер мәселелерін қарудың күшімен шешіп жатқанда, партиялар мен таптардың өз қаруларын былай қоя тұратын кезеңдері болады… Біздің майдандағы жолдастарымыз ерекше ерлікпен шайқасып жатыр… Осы бір сын сағатта олар өз басын қарақтамай, тек алға қойылған мақсат пен ұлы идеяны ғана ойлайды… «Жауға аттан! Шабуылға шық! Алға бас! Ұмтыл алға!» — деген ұрандар болса да жігерін тасытпай қоймайды. Бұл ұранға немен жауап беру керек екенін олар «Непсава» мектебінен үйренді».

	— Осыны да осал айттың дейді-ау олар?! — деп ренжіді Шниттер жаңағы хат авторларына. — Олар жай айтады. Осындай сөз осал болушы ма еді?! — Өстіп оқырмандарға ренжіп отырғанда ол коридорға «кемі сегіз ай түрмеде отыратын» нәрсені көшіріп жатқан Лисняи ағайдың жағдайын көз алдына елестетті.— Сонда, мұны немен, қандай сөздермен аяқтасам екен? Бас мақала терең ойлы, әрі, жұрттың бәріңе түсінікті болуға тиіс қой. Жағдайдың оңай емес екенін жұрт бірден түсінуі керек!

	Көп іздеп отырып, ол ақыры тапты. Сөйтті де жазғанының астын сызып қойды:

	«…Дүние жүзілік соғыс капитализм опатқа ұшырарлықтай көлемде қоғамдық өндірістің берекесін кетіре алмайды. Экономикалық жағдай соғыстан бұрын, бейбітшілік кездерде де әлсін-әлсін туралай бермеуші ме еді? Бұл да сол сияқты, соғыс бүліншілікке әкеліп. тіремейді. Оны қайта сауықтыратын тек жалпыға бірдей сайлау правосы ғана. Бұл әркімнің, барлық жұрттың, үстем таптың да біздің де… мүдделеріне сай келеді…»

	4

	Бас мақала жазылып болғаннан кейін ол өз шығармасын тәп-тәуір деп қана қоймай, «Социал-демократ кітапханасы» үшін де әбден жарарлық деп тапты. Тек оны сәл кеңейте түсу керек. Сонда оның жазып кітапшаларының саны көбейеді де, ол екі жүз крона қосымша қаламақы алады. Оның үстіне бұл ана бұрышта жатқан хаттардың бәріне егжей-тегжейлі, толық жауап болмақ.

	Шниттер әбден көңілденіп алды, оның біреуді мазақтамақ ойы бар — бір сөзбен айтқанда, өзінің рухани артықшылығын көрсетпек. Өстіп отырғанда Доминич келіп, ермек табыла кетті. Егер ол келмегенде, Шниттер редакциялық алқа мүшелерінің біреуін шақырып алып, тәлкек қылмақ еді. Мұндайда ол жалықпайтын. Егер ол да жоқ болып шықса, Шниттер баяғы қарт қызметшіні қайта шақырмақшы еді. Ал оның бер жағында, бүгін ол осы бір «бас мақалалардың авторын» бір түрлі аяп кетті. Сонда да ол Лисняи ағайды анда-санда шақырып алып қалжыңдасуын қоймайды.

	Асыға басып Доминич кірді. Шниттер терең ойлы кейіп көрсетіп, столының алдына қойылған екі креслоның біріне нұсқады. Өзі орнынан тұрып, зәрлі үнмен былай деп сұрады.

	— Доминич жолдас, металшылар кәсіподағында не жай сыбырласа бересіздер? Сіздерге «Непсаваның» несі ұнамай қалды?

	— Жарайды, болды енді! Отырсаңшы!.. — деп ізет көрсете бастады.

	Екінші секретарь жаңағы креслоға күмп беріп, қайта сүңгіді. Екі аяғы басынан да жоғары көтеріліп тізесі маңдайына тие жаздады. Анадайдан қарағанда ол өрмекші тәрізді.

	— Сіз, «Непсаваға» риза екенсіз ғой?

	— Оған қайтып күмәндануға болады, Шниттер жолдас? — деді Доминич.

	— Міне, гәп сонда, пәленің бәрі содан шығады! — деп қарқылдап күлді манадан бері әрең шыдап отырған Шниттер.

	— Бәле дейсіз бе? — деп сұрады әбден сасқан Доминич. — Бәлеңіз не? — деді ол күліп отырған Шниттерге қарап, сөйтті де оны «есінен таңған ба, әлде қалай?» — деп ойлады. Бәлкім, қателесіп отырған мұның өзі болар; мүмкін, басқаша жауап берген жөн бе еді?

	Өстіп, Доминич редактордың қалшылдап отырғанын түсінгенше бірер минут етті. Бірақ сонда да сыр білдірмей сөйлеп, редакторға ресми жауап берді.

	— Металшылар кәсіподағы секретарының бірі орталық органына риза болса, қашаннан бері бұл бәле бола бастап еді?

	— Бәле сіздің ештеңе сезбей отырғаныңызда!

	Доминич өзінің нені сезбегенін біле алмады, қарсы жауап та айтпады. Соның өзінде редактордың қалжыңдап отырғанын сезіп, іші жыли бастады. Мұны түсінбейтін ол соншалықты ақымақ емес қой. Осы кезде Шниттер оған оқырмандар хаты салынған жәшікті жақындата бастады.

	— Мыналарды оқып көріңіз? — деді ол орындығынан тұра беріп, — Лисняи ағай! — деп шақырды ол қарт қызметшіні. Маған пальтомды алып беріңізші. Мен қазір «Сорренто» кафесіне барып, кофе ішіп келемін.

	Оған қоса мынаны да. Алдымен мұқияттап тыңдап алыңыз. Тіпті болмаса қағазға түртіп алғаның да теріс болмас еді. Оны кәсіпшілер одағында да, басқа жерлерде де айтуыңызға болады. Дұрысын айтқанда, біз жаңа Венгрия мемлекет құрмақпыз. Соның өзінде ол жұмысшылар мен басқа да еңбек адамдары көп табыс табатын тең праволы индустриялы ел болма… Есебі, шағын да болса, ол отары бар, батыс қауымының ұғымымен айтқанда, прогресшіл «ол болмақ. Парламентте социалистік өкілдері отырмақ. Мына дүниежүзілік соғыс, — деңіз оларға, — ол бір өткінші нәрсе. Тез арада бітеді. Бұл соғыстың тарихта атқаратын рөлі онша бола қоймайды. Ал онан кейін, Тисаның сайлау заңы да, төңіректегі күллі дүние біткеннің бәрі алға басып, жоғары өрлейді. Саясат мазмұны тереңден, қоғам жіті қимылдайтын болады. Парламент дегеніңіз — ол Архимед айтқан ғажайып тұтқаның нағыз өзі. Біз сол тұтқаны мықтап ұстап, жалпыға бірдей сайлау заңын пайдалана отырып, жартылай феодалдық елімізді буржуазиялық-демократиялық республикаға айналдыра аламыз. Қазіргі күнде басқа бір қандай да болса ерекше жол туралы сөз болуы мүмкін? Соғыс кезінде ол орынсыз болар еді. Жалпы алғанда да ол оншалықты қажет әңгіме емес. Бұл жайында олар не ойлайды екен? Соны сұрап қайтыңыз. Оларға мынаны айта барыңыз: Венгрия кәсіподақтарының саны халықтың бір процентіне де жетпейді. Мұны ешуақытта ұмытуға болмайды! Пюнкештиге былай деңіз: оның «Непсаваны» оқығысы келмейтініне біз, әрине, өкінеміз. Біз оның өз газетін оқуын тілер едік. Бірақ соның өзінде біз тәуекелге бел байлай алмаймыз, Менің не айтқанымды түсіндіңіз бе, әлде қайталап айтайын ба?

	«Мыналар ақымақ-ау!» — деп ойлады Шниттер. Оның бұл ойы Пюнкештиге де, Доминичке де қатысы бар болатын. Шниттер ненің болса да жөнін өзінен артық білетін ешкім жоқ деп есептейтін. Ол өзінің ел қамын жеп, еңбекші халық мүддесі үшін жарғақ құлағы жастыққа тимей жүргеніне іштей риза еді. Сондықтан да ол әлгіндей хаттарға қатты налиды. Соның өзінде мұндай әділетсіздіктерге шыдамасқа болмайды. Ел ішінде не жоқ дейсің? Бәлкім, социал-демократиялық басшының тағдыры да солай болар: кейде өз жолдастарынан да жәбір көруге тура келеді.

	Доминич бәрін де жақсы түсінгенін мәлімдеді. Бірақ Шниттер өз қағидаларын нақышына келтіріп, бабымен қайта айтып шықты. Бұдан соң ол Доминичке қолын созып, оны «құрметті достым» деп атады.

	— Лисняи ағай, беттер қайда? — деді Шниттер.

	Бірер минуттан кейін ол бөлім меңгерушілерімен бас қосып, таңертеңгі нөмірді әзірлей бастады. Бәрі де жіті қимылдап, әр іс өз орнына келіп жатқан тәрізді; тек қана әлеуметтік-экономикалық бөлімнің меңгерушісі жұртты сәл кідіртті. Бұл күні «Непсава» оның бөлімінен екі бірдей азалы хабар басып шығаруға тиіс еді. Шниттер соларды алып оқи бастады:

	«Венгрия аграрлық банкінің директоры мынаны қатты қайғырып хабарлайды: Жоғарғы палатаның депутаты барон Петер Четей Херцог ұзаққа созылған ауыр науқастан…»

	— Нешеуін жарияладық?

	— Петитпен екі жарым бетін бердік.

	— Ендігісін Монпарельмен теріңдер. Сонда қаншасы?

	— Бір жарым бет болар.

	— Ол да кеп. Бүйтіп ұзара берсе, біз ол тізімді жариялаудан бас тартармыз, сірә. Тағы не бар?

	Ол бас мақаласын қайта жөндеп, баспаханаға жіберді де, жиналған жұртты үйді-үйіне босатты. Кеңседе тек кезекші редактор ғана қалды.

	…Түн әп-әдемі еді. Жұмсақ арбаға мініп келе жатқан Шниттер екі жағына кезек теңселіп, өткен күндерді есіне алды… Сол бір сәтте, неліктен екенін өзі де білмейді, фабрикант Хельвейдің әйелі ойына келді. Бұл о кісіге ешбір ренжіген жоқ, өйткені соның ізінше сүйкімді Като, ерлі-байлы екеуінің бес бөлмелі пәтері, үй-ішіндегі жиһазы есіне түсті. Өзі қазір кешкі тамағын ішуге бара жатыр.

	— Иә, әмірден артық не бар! — дейді Шниттер екі жағына кезек тербеле отырып. Бұл сәтте де кез алдына түнгі бөлме, ашық тұрған терезе, одан кірген хош иісті ауа, үй-ішінің жанға жайлы жиһазы елестеп келеді. Өстіп тербеле отырып, ол неше түрлі тәтті ойлардың әуенімен қалғып кеткенін де сезген жоқ.

	ЖЕТІНШІ ТАРАУ

	мұнан оқырман осы бір еркін де бақытты дүниеде қабаған иттердің қаншалықты көп екенін біледі.

	1





Тибор Мартонды, Мартон Петер Чикиді қолтықтап келеді. Қалған екеуі де солардың қасында. Бұлар тау ішінің ирелеңдеген ұшы-қиыры жоқ жолымен, Пилиш маңына қарай жақындап келеді. Таза ауа, көркем табиғат, тау ішінің көз тартарлық көрінісі, ал сан жақтан сылдырап аққан бұлақ балаларды маужыратып, елтіте бастады.

	Бұлардың орман мен өзен-көлдерді жағалай жүруіне де болар еді; бірақ оның соқпақ жолдары Мартонның картасында көрсетілмеген. Ал «тегін демалыс» жоспарының иесі жолдан адаспау үшін достарын тек картамен ғана бастап келеді. Ол бұдан басқа да жолдардың барын, ондағы құбылыстардың, айнала табиғаттың бұдан да әдемі болуы мүмкін екенін білгісі де келмейді. Әзірге тасқа басылған әрбір сезді, онда қойылған әрбір белгіге сүйенеді.

	Өстіп келе жатқанда Пешт алыстан, көз ұшынан барып жоқ болды; қаланың қапастағы тар көшелері, толып жатқан үй-жайлар, түтіні будақтаған трубалар, балалардың әке-шешелері, олардың күнделікті ұрыс-керісі, дүние жүзілік соғыс — осының бәрі енді алыста қалды. Бұлардың келе жатқан мына сұлу да тамаша, көрікті алқабында соғыс деген сұрапыл бола қоймайтын сияқты, ол тіпті мүмкін нәрсе еместей.

	Он бес-он алты жасар осы балалар бірде жоғары өрмелеп, тау қуалай биікке көтерілсе, бірде дедектеп, онан да төменгі ойпатқа түседі, енді бірде алдарынан жап-жазық дала кездеседі.

	Мұндайда Мартон өз жүрегінің достарына дарып, достарының жүрегі бұған дарып келе жатқанын сезілмеді. Мартонның бұл достығы ұлғая келе, ерекше бір махаббатқа ойысқандай. Өстіп келе жатып, кейде ол Илонканы есіне алғанда, не істерін білмей, сасып қалады. Мұның ең жақсысы — оны осы достарымен бірге сүю деп ойлайды. Илонка да сөйтуі керек сияқты. Өйткені бұл бесеуі төс тақасқан дос, бір-бірінен жасыратын еш сырлары жоқ. Сондықтан сүйген соң, бірге сүйген жөн. Илонка да осылардың бәрін түгелдей жақсы көруге тиіс. Мұндайда жеке дараланып, жұп жазған жөн болмайды. Ондайда күш азайып, дәрменсіздік бел алып кетеді. Үлкендердің де айтатыны сол емес пе. Бірақ өмір жолы бара-бара сансыз тарапқа бөлініп, әрқайсысы әр жаққа кететіні сөзсіз. Өйткені өмірдің заңы, оның қилы-қилы соқпақтары сондай. Бірақ Мартон бүгін осының бірде-біріне мойынсынбақ түгіл, естігісі де келмейді!

	Жолдың екі жиегінде өскен қараған, шырша, балқарағай өзге де ағаштар ілгері мегзеп, алға бастап келе жатқан сияқты. Түскен жапырақ бет-бетімен шашылып жатқан жоқ, ағаштың түбіне түскен. Олар ағаштың тамырын жел-судан қорғамақ, қысқы аяздан, суынып бара жатқан дүниеден сақтамақ.

	Балалардың алдынан анда-санда бір жалғыз үй кездеседі. Оның маңындағы бақтың ешбір дуалы, тікенек сым қоршауы жоқ. Қаладағыға оның төңірегіндегіге ешбір ұқсамайды. Сондай бақтардың жолға жақын шеттеріндегі кейбір ағаштар да әлі түспей тұрған алма мен алмұрт та кездеседі. Олар балаларды мен мұндалап шақырып тұр; бірақ үйдің бергі жақ терезесінен біреу сығалап отырған сияқты. Ол «ештеңеге тиюші болма!», «Бұл сенікі емес!» — дейді. Сондықтан далада қалып бара жатса да, балалардың осы бір тегін жеміске жолайтын түрі жоқ. Олардың көздері қызыққанымен, қолдары созылмайды, оған әлдебір тосқауыл қойылған сияқты. Осы келе жатқанда балалардың әрқайсысының ойы жаңағы қалып бара жатқан алмұрт пен алма да, бірақ олар бұл жайында бір-біріне үндемейді, тек теріс қарап қана сілекейлерін жиып келеді. Өсти-өсти бұлар жаңағы бақтан да, оның айналасындағы биік ағаштардан да өтеді, үйдің өзі де барған сайын кішірейіп, сәлден соң көрінуін қояды. Бірақ соның өзінде балалар әлгі алма мен алмұртты көпке дейін ұмыта алмайды.

	— Мейлі! — деп жұбатты Мартон достарын. — Алда әлі үйі де жоқ, күзеті де жоқ талай жеміс кездеседі!

	— Кездесе қояр ма екен? — деп күбір етті Лайош Балог.

	— Табылғанда қандай? — деп гүр ете түсті Петер Чики. Сөйтті де ол жаңағы көріністі тез ұмыту, достарының да есінен шығару үшін ышқынып тұрып ысқырып жіберді. Бұған төңірек түгел дүрлігіп, тау жаңғырығы аспанға көтерілді де, алыстан гуілдеп барып тынды.

	Енді олар әр нені айтып у-шу болып келеді. Бірдеңеден үркіп, ұша жөнелген бір топ торғай сияқты. Бәрі жарыса сөйлейді. Тыңдап келе жатқан ешкім жоқ сияқты. Сәлден соң олар кезекпен сөйлеп, бірінің әңгімесін бірі тыңдауға көшті.

	Мартон елең етіп, досының әңгімесін құптап қойды:

	— Мынау бір қызық екен… — деді де — иә, айта бер, — деп досының иығын қақты. Оның әңгімесі қанша қызықты болғанымен, ол да өзге кезегін күтіп, «мына құрты құрғыр қашан таусылар екен» — деп келеді. Сонда барып ол тамағын кере ән салар еді де, достарына қызмет етер еді. Оларға бұдан рахат не болуы мүмкін? Осы дүниенің де бәрін жасаған ән мен күй емес пе?

	Тибор лекциясын аяқтап, жолдастарына масаттана қарады. Міне сендерге құрттың жайы; мұны сендер, әрине, бұрын білген жоқсыңдар — дегендей. Өз ойының қырық құбылған әуенімен келе жатып, Мартон жаңағы лекцияның біткенін де білмей қалды. Сондықтан Чики оның алдына түсіп кетті.

	— Бұл, әрине, қызық. Бірақ сендер білесіңдер ме, білмейсіңдер ме, — оны мен айта алмаймын. Сонда да мынаны бір естіп қойғандарың жөн: осы біздің күн жүйесінен басқа ғаламда миллиардтаған өзге де күн жүйелері бар. Олардың да миллиардтаған планеталары өз алдына бөлек екен. Олар да біздің Жеріміз сияқты үлкенді-кішіге бөлінеді…

	Сөйтіп, балалар тағы да дүниенің түпсіз тұңғиығына қайта сүңгіп кетті.

	— Сонда сендер қалай деп ойлайсыңдар. Онда да біздегідей немесе біздегіден өзгеше жан-жануарлар, тірі дүние бар ғой; олардың қайсыбіреулері біз сияқты май мен нан жемей, паровоз сияқты көмір жейтін болар… Одан да басқа ғаламаттар табылып қалуы мүмкін.

	Балалар осы бір көмір көсейтін ғаламатты көз алдарына елестеткісі келіп, үнсіз жүріп келеді… Сол сәтті пайдалана қойып, Мартон киноға барудың қып-қызыл шығын екенін айтты: оның билеті жиырма тиын тұрады, ал сеанс бір жарым сағат-ақ. Ұлттық театрға бара қалсаң, оның ең жоғары биіктегі орындары он тиын тұрады, соған кіріп алып, төрт сағат тұрсаң да мейлің. Сонда бұл төрт есе арзан болғаны емес не?

	Мұның солай да болуы мүмкін. Бірақ бұл жерде Мартон қулығын асырмақ болады. Ол қайтсе де әңгімесін соза келіп, бір әннің әуеніне түсіп кетпек. Мынау соның бастамасы еді. Алайда соның бір ретін таба алмай келе жатыр. Мыналар ғылымның ең жаңа табыстары, шегірткелер, қайдағы бір құрттар, аспан әлемі туралы білгендерін айтып, жол берер емес.

	— Төрт сағат тұруға болады дейсің бе? Оған кім, деп айқайлады Петер мен Лайош үн қоса.

	Онан соң жүзімдіктер басталды. Көкшіл жолағымен сарысы аралас шөптесіннен жүзім шоқтары көрініп тұр. Анадайдан қарағанда осы бір құбылыстың әдемілігін сөзбен айтып жеткізу мүмкін емес. Сондықтан мұның орнына Мартон қиял қанатына мініп, аспанға шарықтағаны соншалық, тіпті жайшылықта айтпай жүрген бір сырын ортаға салды:

	— Он сегізге келісімен-ақ үйленемін, — деді ол.

	— Мен де сөйтемін, — деп қосыла кетті оған Петер Чики. Мартонды өз алдына дегенде, Петер осы күннің өзінде қыз аларлық жігіт пе дегендей…

	Мартонфи өйтіп ерте үйленуді құптаған жоқ, «адамның өзіне деген нағыз мамандығы болғанша үйлену қате», — деді ол. Тибор үйлену жайында осы күнге дейін ойланып көрмегенін аңғарды. Ал Лайош Балогтың пікірі бойынша, үйлену жалпы қажеті жоқ нәрсе: «әйел заты еркекке масыл болғаннан басқа еш пайдасы жоқ». Оның үстіне «Вейнингердің мына бір қорытындысы дұрыс-ақ: еркекпен салыстырғанда әйел әлде қайда нашар жан».

	Мартон мұны бұрын да естіген-ді, тіпті ол Вейнингердің жаңағы Балог айтып тұрған кітабын оқығаны да бар. Оны Мартонға Балогтың өзі берген және: «Егер мәдениетті адам болғың келсе, осы кітапты оқы!» — деп тапсырған-ды. Міне, сондықтан да Мартон досының сөзі бөліп кетіп, сол кітаптағы қағидалар жайында өз ойын айтып жатыр:

	— Вейнингер дейсің бе? Ол мұндай масқараны жазбастан бұрын атылып өлгені жөн еді ғой! Әйел дегеніңіз — осы ғаламдағы ең тамаша, адам айтқысы сұлу жан! Түсіндің бе?

	— Бала туатынын білгеннен бері маған тамаша болып көрінуін қойды! Содан бері мен тіпті өз шешемді де құрметтеуден қалдым. Соның өзі қайдағы бір лас дүние екен ғой, тіпті есіне түсіп кеткенде жүрегін айниды… — деді Лайош Балог; ол осы сөзімен-ақ жолдастарын жасқантып тастадым-ау деп ойлады.

	— Тамаша болмаса, саған тамаша емес шығар! — деп ренжіді Мартон. — Ал мен үшін ол керемет, жер жүзіндегі ең ғаламаттың өзі. Солай ма, балалар? — деді де ол достарына қарап сәл кідірді; бірақ олардан жауап күтпеді, Мартонға олардың жауабының қажеті де жоқ еді.

	«Фицек пен Балог тағы айқасты, — деді қалған балалар. — Ал жолға шығарда олар: тым құрығанда сол саясатта жүріп айтыспаймыз, — деп уәде бергендері қайда?»

	Мартон Лайоштың жаңағы айтқандарына ашуланып, булыққаны соншалық, тіпті «жетті енді» — деп теріс айналып кетіп қала жаздады. Балалар мұны сезді де, достарын татуластырмақ болды. Петер Чики бір кезде Мартонның өзіне айтқан сөздерін қайталады:

	— Сен білесің бе, егер мен әйтеуір бір үйленер болғам, түні бойы әйелімді құшақ, жазбай аймалар едім.

	Балалар қарқылдасып күлді де, кейбіреулері аспанға қарап ойлана бастады.

	— Мен де сөйтер едім, — деп қуанды Мартон. Осы тұрғанда ол Петер Чикидің бір кезде өзі айтқан сөздерін қайталағанын сезген жоқ. Тек жаңағы «құшақ жазбас едім» дегеніне қуанышы қойнына сияр емес. Тағы бір сәтте ол езуін жиып, Лайошқа қарады да, қабағын қайта түйді. Бірақ соның өзінде де мына таза ауа, жарқын да жазық дала, шексіз аспан осы бір он бес — он алты жасар балалардың ашуын ұзаққа апармады. Олар сәлден соң қайта қалжыңдасып, өлең айта бастады:

	Ахау! Бас еркіне не жетсін.

	Махаббат деген алдамыш.

	Дүние бізге рахым етсін,

	Жастық шақта жан тыныш!

	Мартон өлең сөзінің мәнін енді ғана ұғып тұр.

	– Өлеңнің әні тым жақсы екен, деді ол, — бірақ сөзінің екінші жолы ұнамайды. Махаббат пен адал достық, еш уақытта да алдамшы болып көрген емес.

	— Егер сен мақұл көрсең,— деп татуласа сөйледі Лайош, — мен осы әнге басқа сөзбен өлең жазсам қайтеді.

	— Жаз! Ол тегін тынығушылар маршы болып тарихта қалсын. Солай ма, балалар! Бірақ жазар болсаң, жаңағы «дүние бізге рахым етсін» жолды қалдыр, алып тастай көрме.

	— Жарайды, қалдырайын! — деп оңай келісті Балог. — Ал егер сенің анық білгің келсе, мен де әлі үйленер-үйленбесімді бір жола шешкенім жоқ.

	Балалар қайта күлді.

	— Міне, көрдің бе, — Мартон жадырай түсті — өзің барып тұрған есек екенсің ғой! «Ғ.сек» дегенін ерекше бір нақышпен айтты; сондағысы — Лайошты қайта ренжітіп алмау жағын ойластырып тұрғаны еді.— Есек дейтін себебім… оның мәнісі… қашан да өз бетіңмен тапқыш боп жүресің…

	— Сен қашан да кісімен жағаласа кетесің! — деді оған Лайош. — Бар бәле өзіңнен басталады!

	— Жарайды, қой енді! — деп Мартон қолын бір-ақ сілтеді. Бұдан былай қарай дауласпайтын болайық… Жарай ма?..

	— Жоқ! — деп жауап берді жаңағы айыр ұстаған мұжық. Ол иығынан асыра шырт түкірді де қораның ішіне қайта кетті. Қақпа сықыр етіп, жабылды да, есіктің қыстырма топсасы сырт етті.

	— Жоқ дейсіз бе? — деп Мартон қақпаға қарап таңданып тұрып қалды. — Ағай! — деп дауыстады ол. — Қандай жұмыс берсеңіз де істейміз.

	Іш жақтан ешбір жауап болмады, манағы ит өршеленіп үріп тұр.

	— Жарайды онда! — деп күбір етті де, Мартон Лайошқа қарады: Басқа балалар сияқты, ол да не болғанын ұқпай, Мартонға таңдана қарап тұрған-ды.

	Мартон досына қайта бас салды.

	— Сен немене, соншама ұнжырғаң түсіп тұрғаны? Сеніңше, бұдан түк шықпайды демейсің бе? Бұл бір штаб қой, кәдімгі көк есек; ол венгерше тіл білмейді менің не дегенімді түсінді дейсің бе?! Ол тіпті сендерге қандай жұмыс керек деп те сұрамады ғой. Бәлкім, біз тегін жұмыс істеп кеткіміз келіп тұрған шығар? — деп айқайлады Мартон: сондағысы — жаңағы қораға қайта кіріп кеткен мұжық естіп, тегін жұмыс істегісі келіп тұрған балаларға қақпаны аша қояр ма екен дегені. Бірақ содан қайтып мұжық көрінген жоқ.— Мына ауыл үлкен екен, бізге үй жетер! Кеттік әрі қарай!

	Келесі үйдегілер де бұларды әлгіден жақсы қарсы ала қойған жоқ. Үшінші үйдегі жағдай да солай, бесінші, алтыншы үйлер де сондай. Тіпті кейбіреулері есігін ашпақ түгіл, маңайға да жолатпайды, тым құрыса алыстан да жауап қатпайды. Бәлкім, бұл елдің мұжықтары өз жұмысын бітіріп әскерге кеткендерінің жұмысын да тындырып тастаған болар? Мүмкін, олар күзгі жұмысты бітіріп, жәрдемші керексініп отыр ма? Ал егер жұмыстары болған күнде, олар: қаланың балалары не біледі— деп менсінбейтін шығар?

	Мана, жолда келе жатқанда, анадайдан осы бір үйлер әп-әдемі, қонақжай тәрізденіп көрінген-ді. Ал жақын келгенде мұндай болмай шықты; үйден гөрі молаға көбірек ұқсайды. Оның есесіне балалар ауыл ішіне бойлап кірген сайын, бұлардың, соңына ерген осы жердің өз балалары көбейе берді. Олар жиырма-отыз қадамдайдан тұрып, көздерінің астымен қарайды, жолаушыларды жақтырмағаны бесенеден белгілі. Сырттан келген балалар тағы бір үйдің есігін қаға бергенде, бұларға жан-жақтан тасалауға бастады.

	Сөз жүзінде соғыс жарияланбағанымен, іс жүзінде соқтығыс басталып кетті. «Қонақ» балалар мән-жайларын айтып, «Әй, бұларың не?» — дегенше болған жоқ, бір тас Тибордың қақ маңдайына сақ ете қалды. Бала ойбай салып, басын ұстай құлады. Мартон жүгіріп келіп:

	Итке тас лақтырған жөн-аy, бірақ оған қарамайтын жігер де бар. Олар Сентмартон әдісінен хабардар болмаса керек, тізерлеп отырған балаларды да, жатқан тасты да елең қылатын емес. Әсіресе ана пір тайыншадай арлан талайды жыққан батыр тәрізді, ештеңеден тайсалмастан-ақ арсалаңдап келеді. Түрін көргеннен-ақ тұла-бойың қалтырайды. Ол күллі ит атау сұсты қасиетін түгелдей өз бойына. Көзі қып-қызыл, қарсы келгенді жалмап жұтпақ. ит қой, бұларды: айтақтап, қоя беріп тұрған осы ауылдың қожаларына не дерсің. Мартон Сентмартонда да сондай бір ит көрген: ол өзгені былай қойып, оның бала-шағасын аямай қабатын. Сондықтан ол төбет күні бойы қысқа шынжырмен маталатын да, тек күнге қарай ұзын шынжырға ауысатын. Бірақ оның күндізгі шынжыры да, түнгі шынжыры да жұп-жуан еді.

	Иттен гөрі, сүзеген бұқа байлауға жарайтын шынжыр. Күн шыға әлгі итті үй иесінің өзі мен жиырма бес-отыздардағы үлкен баласы екі жақтан қақпайлап, үйшігіне әрең кіргізетін еді. Үйшіктің қақпағы тарс жабылып, итке ас тесіктен берілетін. Оған күнде тамақ беріп жүрген осы үйдің бәйбішесі мен келіні де итке таяқ бойы жолай алмайтын. Олар әкелгендерін иттің басы әрең жететін жердегі итаяққа салып, тұра қашатын еді. Үй иесі осы төбетті талай рет атып өлтірмек те болды. Бірақ ол итінің өзіне ұқсас мінезін қимады. Ол бір тал шөбін жұлған біреуге қалайша жұдырығын ала ұмтылса, ит те иесіне тісін ақситып, солай ырылдайтын.

	Швабтардың ауылы қаладан келген балаларға осы итті айтақтаған екен. Ал төбет бұлардың «тегін демалу» үшін жұмыс іздеп жүргенін қайдан білсін.

	Балалардың лақтырған бір тасы жаңағы төбеттің дәл қабырғасына тиді. Ол мұны бит шаққан құрлы көрген жоқ, баяғысындай айбат шегіп, ырылдап келеді. Қорғансыз, жалаңаяқ, жаланбас балаларды көргенде оның зығырданы қайнап, сілекейі шұбыра түседі. Төбет алдымен: осалдауы осы екеуі болар — дегендей Лайош Балог иен Тибор Фечкеге ұмтылды. Бұлар жаңағы Мартонның айтқан ақылы бойынша қос тізерлеп біріне-бірі тығыла отырған еді. Чики де тізерлей бергенде, бұл екеуінің үрейі әбден ұшып отырғанын көріп, қайта тұрды. Мартон Тибор мен Лайоштың атын тұрып, тұра қашқандай екенін сезді де, соларға жүгіріп барды. Егер бұлардың біреуі қаша жөнелсе болғаны, әлгі ауылдың күллі иті соларды бас салып, таламақ. Кейін тамтығын да таба алмайсың. Екеуінен кейін қалғандарының да ұзаққа бармайтыны белгілі ғой.

	Осы сәтте Мартон атып тұрып, жолдастарына қарап жұдырығын түйді:

	— Тұрушы болмаңдар! — деп дауыстады ол Лайош пен Тиборға. Сөйтті де ол екі қолына екі тас алып, жаңағы сұрапыл төбетке қарсы ұмтылды.

	3

	Мартон бар даусымен айқайлап, итке қарай аттандап барады. Бұдан да қатты дауыстаған Чики де тұра ұмтылды. Ол кішігірім қазандай бір тасты басына көтеріп, төбетке қарай талтаңдап барады. Үрейлері ұшып, не істерін білмегендіктен бе, әлде достарына жәрдем етті

	— Нағыз бір оңбаған жерге келген екенбіз, — деді Мартон ентігін баса алмай тұрып. Балалар қайта топтасып, бірінен соң бірі осы ауылдың негізгі көшесінен шығып барады. Олар: тағы бір бәле келіп қалмас па екен дегендей, анда-санда арттарына қарап қояды.

	— Мүмкін, үйге қайтқанымыз жөн болар?.. Басқа жолмен, — деді Лайош.

	— Жо-о-қ! — деді оған Мартон ашу шақырмай. — Жоқ, олай болмайды. Әлі-ақ бәрі орнына келеді, көр де тұр. Мына ауыл Пештке тым жақын орналасқан, — деп түсіндірді ол сөздерінің нанымсыз екенін сезіп, мына бір жайды қосып айтты — Мұнда кілең шабтар тұрады, олардың кәсібі қалаға апарып сүт сату, бұлар егін екпейді… Олардың басқа не істейтіндерін мен тіпті білмеймін… Бірақ бұдан әрі қарай венгер ауылдары басталады… Олар ылғи меймандос егіншілер… Оларға, әрине, жұмысшы күші керек-ақ… Біз өстіп әлгі сабалақ иттерден қорқып, тегін демалыстан бастартқанымыз ба? Сен қалай ойлайсың, Фифка?

	Бұл жолы ол «Арлан» десе жолдасынын көңіліне келер деп ойлады. Мартонфи иығын қағып, қалған балаларға қарады да:

	— Егер жүргілерің келсе, ілгері басайық,— деді.

	Балалар жаңағы ауылдың көшесінен шығып, қорадан алыстап барады. Бірақ үрген иттің абалаған дауысы әлі естіліп тұр. Марш ротасын майданға аттандырардағы әскери оркестрдің ызыңы секілді.

	Мартон Тибордың маңдайын сипап көрді.

	— Жара үлкен емес, бірақ бірдеңе тесіп кетіпті. Шамасы өткір тас тигенге ұқсайды. Бүйтіп басқанда ауыра ма? Қазір біреуден еу сұрап алып, жақсылап жуу керек. Қайтсе де қанға бөгде бірдеңенің түспеуін қарастырған жөн. Балалар, кімде таза қол орамал бар?

	Мартон қаншалықты көтеріңкі жүремін дегенімен, әлгі иттердің дауысы көңіл-күйін бұзды. Олар қабақтары түсіп жабырқап келеді. Олар бір-бірімен әңгімелесерлік те ештеңе таба алмай келеді. Сөйте-сөйте еттері үйреніп, алдымен біреуі, онан кейін екіншісі сөйлей бастады. Олар жаңағы ауылдың иттерінің көп екендігі сонда да өздерінің ерлік көрсеткені, ақыры жау бетін қайтарғаны жайлы әңгімелейді. Чикидің айтуынша тізерлеп отырған жақсы-ақ көрінеді, бірақ арсалаңдап келе жатқан итке тура тап берген онан да оңды. Әрине, қолға тас алып, аттан сала айқайлай ұмтылған жөн. Сонда иттің үрейі ұшып, «мыналарда ит екен, бірақ бізден әлдеқайда әлді болса керек…» — деп қалады. Лайош Балог әлгі иттердің бірін нағыз талмау жерінен қалайша мықтап тепкенін есіне алды: «Ол ана Петер жайратқан арланнан кішілеу, әрине» — деді. Тибор өз үлесіне тиген иттің кемінде бес-алты тісінен айрылып кеткенін айтты. «Тек қана нашарлау көздедім, көзіме қан үйелей берді, әйтпесе сол иттің бассыз кетуі де мүмкін еді», — дейді ол. — «Оған сен кінәлі емессің ғой», — деп жұбата сөйледі Мартон. Ал Геза өзі тепкен иттің қабырғасының қалайша бырт еткенін анық естіген. Бұдан соң оның қыңсылаған үні де қақпай қалған. Бұл менің ерлігім және бәтеңкеме темір қағып берген етікшінің де еңбегі», — деді ол. Мұны дәлелдеу үшін ол аяғын көтеріп, достарына бәтеңкесінің өкшесі мен тұмсығына қағылған тағадай темірлерін көрсетті. Оны көргенде балалар ду күлісіп; «Сол ит тап қазір тірі емес!» — деп жатыр. Петердің айтуынша жаңағы үлкен таспен жатқызған ит «барып тұрған баскервиль иті» еді. Тіпті ол сол иттің тас тигеннен кейін жеті рет домалап түскенін санап, «Содан тұрып кеткенімен, бәрібір бір қал деді ол. Бұлай дегенде Петердің не айтқысы тұрғанын балалар бірден түсіне қойған жоқ; бірақ онда да у-шу болып «әринелесін» жатыр. Сол иттің біреyі жиырма бес метрдей ұшып кетсе керек. онан әрі де ұша бермек екен, есік алдына қағылған бағанаға тиіп, жаны қалыпты.

	Балаларда үн жоқ. Олар бұл елдің заңына, Пешттегіден мүлде өзгешелігіне таңданады.

	— Ондайлар Пештте де бола береді,— деді анадай тұрған Тибор, — бір қораның баласы екінші қораның баласымен төбелесе бермей ме? Бір көше екінші бір көшеге жабылып жатады ғой. Бірақ ондағы жай басқаша. Олар бір-бірімен төбелесіп қалса да, соның бәрі ғой. Былайша айтқанда, сайыс секілді… Ал мыналардікі мүлде басқаша… Кісі жейтін түрлері бар… — деді де ол маңдайының қанын сүртті. Қол орамал қайтадан қып-қызыл боп шыға келді…

	Балалар ауылдың шетіне қарай жақындап келеді. Мартон ен шеткі үйдің алдына барып тоқтады…

	— Осы жерде тұра тұрыңдар, — деді ол, — мен су сұрап көрейін Ана жараны жумаса болмайды.

	Құлағалы тұрған осы үйдің есігі де әбден шіріп, тозығы жеткен екен. Мартон сонда да оны тықылдатып көрді. Іш жақтан бір кәрі төбеттің үргені естілді: оның дауысы қырылдап, әрең шығады.

	— Мынау ит дәу де болса кемі екі жүз жыл жасаған болар-ау, — деді Петер Чики; ол жанағы иттің әрең шыққан үнін ести тұрып, қақпаны қайта қақты.

	– Әй! Ағай! Апай! Қайсыңыз барсыз! Су беріңіздерші… Тым құрығанда бір тостаған берсеңіздер де болады… Мына баланың жарасын жуайық…

	Әлгі иттің үргені қаттырақ естілгендей болды да, онымен бірге біреудің ауыр күрсінгені байқалды. Mартон дуалдың тесігінен ішке көз салып қарап тұр.

	— О, тоба! — деді ол аң-таң қалып.

	Басқа балалар да бір-бір тесік тауып, қарасып жатыр. Қораның арғы түкпірінде отырған бір көсе шал көрінеді; жаңағы шиқылдап, дауысы әрең шығып үрген ит емес, осы кісі екен. Оның турарға дәрмені жоқ сияқты, екі көзі қып-қызыл, жас парлап ағып тұр. Бет-ау зында әжімнен сау жер жоқ. Үстіндегісі киімнен гөрі, қарақшыға жабатын шоқпытқа ұқсайды. Мына шірік үйде осы шалдан басқа ешкім жоқ сияқты.

	4

	Төмен келе жатқан балалардың алдынан тағы да аспанға шыққан даңғыл жол көрінді. Олар бұған, сол жақтағы соқпаққа қарай бұрылды. — Онда барын бара көрерміз, — деп ойлады балалар. Сөйтті и осы бір ирелендеген жолмен ілгері баса берді. Екі жақ ну орман, анда-санда төмпешік, төбелер кездеседі. Биік жердің шөбі сарғайып, қуарып қалған да, ойпаңдау жерлердің шөбі әлі жап-жасыл. Алдарынан бұлақ көріп бара-бара өзенге айналады да, жоқ болады, сәлден соң алдарынан тағы бір су кездесе кетеді. Табиғаттың осы бір құбылыстары қаншалықты көркем болғанымен, балалардың көңілі бұрынғыдай емес. Олар ұнжырғасы түсіп үнсіз келеді.

	Картаға қарағанда, оң жақта бір ауыл болуға тиісті; аты венгерше аталған тәрізді,— деді Мартон. «Ондағылар бізді әлгідей қарсы алмайды, қонақ қылып жібереді. Жұмыс та табылады. Мына жазуға қарағанда, біз жарты сағаттан кейін сонда болуға тиіспіз», — Айтса айтқандай, орманнан шыға келісімен-ақ алдан бір ауыл көрінді. Соның қақ іргесіндегі жап-жазық көгалда бір тапал кісі тұр. Етігінің үлкендігіне қарағанда, малшы болса керек. Бір қолында таяғы, екінші қолында ұзын темекі трубкасы бар. Жан-жақта жайылып жүрген сиыр, қой, ешкі. Бақташының қасында иті жатыр. Ол үрмек түгілі, балаларға қараған да жоқ. «Жұдырықтай бақташы деген осы болар», — деп ойлады Мартон, сөйтті де әлгі кісінің шынашақтай денесіне таңдана қарады. Оның бір жамбасында мал үйіретін сыбызғысы салақтап тұр. Мартон малшыға жақын келіп, жөн сұрағанда о кісі венгерше сөйлесті:

	– Қайдан келесіңдер?

	— Пешттен келеміз, — деді балалар. Оларға малшының венгерше сөйлегені тым ұнап кетті.

	– Қыдырып жүрсіңдер ме?

	— Жоқ. Жұмыс іздеп жүрміз.

	— Е, ол жақсы екен, — деп қуанып қалды бақташы.

	— Онда біз жұмыс таба алатын болдық қой, — деп сұрады Мартон.

	– Іздегенге табылған деген бар емес пе, балам, — деп жауап берді де малшы трубкасының сабымен мұртын бір сипап қойды.

	Әңгіме осымен бітіп қалған сияқты. Балалар да, шал да үндемей тұр. Мал жайылып, ит қалғып жатыр. Әркім өз ісін тындырып тұрған сияқты. Жаңағы «жұдырықтай» бақташы да бәз-баяғысындай, трубкасын сора бергеннен басқа ешбір қимыл көрсетіп тұрған жоқ. Шамасы, бұл ауыл да Пештке жақын-ау… Саяхатшылар бұған келетін болар, сондықтан да мына малшы балаларға тіс жарып, ештеңе демей тұр.

	— Осы ауылда кімге жұмысшы күші керек екенін білмейсіз бе?

	– Қандай күш дейсіңдер?

	— Мына біз жұмыс іздеп жүрміз! — деп шапшаң жауап берді Мартон.

	– Ә, жұмыс іздеп жүрсіңдер ме? Жұмыс көп қой. Жаңа айтпадым ба.

	— Кімде бар.

	— Кімде дейсіңдер ме? Мына оң жақтағы үшінші үйге, Жалаңбұт Кендерешиге барыңдар. Ол бай кісі,— деді де малшы трубкасының ұзын сабымен он жаққа қарай сілтеді.— Одан әрі қарай сегіз үй өткен соң Баймик Қортықтың үйі бар, ол да көшенің жаңағы оң жағында… Үй иесінің құдық қазбақ ойы бар… Донмурын Комніпке де барып жолығуларыңа болады… Жұмыс дегенің бірде бар, бірде жоқ дүние емес пе; жаңбыр мен қар, кейде жауын, кейде жаумай қойды.

	Балалар малшыға рақмет айтты. Лайош Балог осы бір шынашақтай шалмен не де болса қалжыңдасып кетуді жөн көрді.

	— Сіз император Франц-Иосифке қызмет етіп көрдіңіз бе, — деп сұрады ол.

	– Істедім! — деп ашуланды әлгі кісі.— Оны сендер қайтесіңдер?

	— Жай, әшейін, Франц-Иосифтің соғыс жайында не дейтінін білгіміз келіп еді.

	– Өзің нағыз есек екенсің ғой! — деп ұрысты Мартон жолдасына. — Біз, ағай, жұмыс іздеп жүрміз, — деп жөнін айтты ол жаңағы кісіге.

	— Жоқ! — деп күңк ете түсті үй иесі.

	— Жоқ дейсіз бе! — деді, Мартон әңгімені онан әрі жалғастырмақ болып. «Олай болуы мүмкін емес. Мен мұны күні бұрын жоспарлап келдім. Бізге беретін жұмысыңыз болса, бұған қарамаңыз… — дегісі келді. Бірақ оның мұнысын күтпестен-ақ үй иесі:

	— Жоқ! — деді.

	– Қандай жұмыс болса да істер едік.

	— Жоқ деген соң, жоқ! Жөндеріне жүре беріңдер!

	— Онда, жұмыс кімде бар екен… Кендереши ағай? — деп сұрады да Мартон Лайошқа қарап өкінішті кейіп білдірді. Ол өзінің ебедейсіз сөз айтқанын енді ғана түсінген еді.— Сізден басқа кімде жұмыс бар екен?

	— Кардинал Эстергомскийде бар! — деп дауыстады да, Жалаңбұт қақпасын сарт еткізіп жауып алды. Алдынан тұра қалған тақтай есікке Мартон ештеңе дей алмады…

	Енді не қылсақ екен? Бұл ауылда жұмыс та жоқ, адамдары да меймандос емес. Венгер ауылдары осылай болушы ма еді? Үй иесі бұлармен неге дұрыстап сөйлеспеді? Оған Лайош кінәлі; салған жерден «Жалаңбұт» деді-ау! Олай демесе де қуып жіберер ме еді, қайтер еді? Балалар анадай тұрған бір дуалдың қасындағы орындыққа барып отырды, олар үйге қайту керек пе, әлде саяхатты жалғастыру қажет пе, — деген мәселені талқылай бастады. Өстіп отырғандарында бұлардың қасынан шіркеу қоңырауы қағылып, түс мезгілін хабарлады. Ауыл түгелдей асқа отырды. Ал тегін демалушылар да таза ауадан өзге ештеңе жоқ. Оларға— тамақ, сусын, баспана еді.

	СЕГІЗІНШІ ТАРАУ

	Доминичтің іш есебіне келсек, онда кәсіподақ секретарының орынбасары боларлықтай және онан да өзінен басқа жүздеген металшылардың барын ол білетін. Міне, сондықтан да жолдастарына да күдіктене қарайтын. Оның ойынша, бұлар өз әбден баса алады. Осы себепті Доминич олардың өсек айтып, қай бастыққа болса да жамандай беретін. Мысалы, соңғы кезде ол Пюнкештиді де сөйтті. Ал шынында, жоғары жақтан келген нұсқауды екі етпей орындайтындар, тіпті әсірелеп айтқанда, шаш ал десе, алатындар онша көп емес-ті. Шниттер мен оның, серіктері Доминичтің мұнысын жақсы білетін де, оның осы жағын қатты бағалайтын. Олар Доминичке қалшиып тұрып, қолын қалпағының күнқағарына тосуына ұлықсат, оның іштей сөйтіп тұратынына, өкшесін қашанда сарт еткізуге дайын жүретініне кәміл сенетін.

	Оның майданға баратын ойы жоқ: соғыстан елердей қорқады. Ол бір тал шашын ағартуға боларлықтай соншалықты маңызды іс немесе ождан бар деп ойламайды. Партия басшылығының құпия комиссиясы оны әскерден әдейі босатып алған. Ал Доминичтің өзі соғыстың барған сайын қызбаса, бәсең демейтінін іштей сезгендіктен, бастықтардың алдына барғанда қалшиып тұра қалып, қол көтеруді, өкшесін сарт еткізіп, тұра қалуды әдетке айналдырған-ды. Осы бір сәттерде оның сереңдеген екі аяғын минут сайын қалшылдап тұрған сағаттың тіліне ұқсайтын еді. «Шниттер жолдас, соғыс басталып кетті!» — дейді де оң қолын көтеріп, селтие қалып, өкшесін сарт еткізеді. «Кәсіподақтар соғыс жағдайына көшті» деп ол тағы да қолын көтеріп, өкшесін сартылдатты. «Сізге мынаны хабарлауға рұқсат етіңіз!»

	…Бүгін күн жексенбі, ол қашанғы әдеті бойынша әлі төсекте жатқан-ды. Шаролта оған таңертеңгі тамағын әкеп берді. Доминич аяқ-табақтан көз алмай отырын, алдына келгеннің бәрін сыпырып-сиырып, соғып алды. Құдды бір апта бойы нәр татпаған кісіге ұқсайды.

	— Тағы нең бар, — деп сұрады ол. Әйелі ас үйге барып, қалған-құтқаннан тағы әкелуі-ақ мұң екен, ол мұны да бас алмастан жеді. Тіпті әйелінен: «Өзің тамақ іштің бе», — деп те сұрамады.

	Бұдан соң ол жастыққа қисайып, көрпесін жамылды. Бірден-ақ шалқасынан жата қалғанда ол көрпені төмендеу түсіріп, бетіне тиместей етіп ысырды да, көзін жұмды. Өстіп үн-түнсіз, ешбір қимылсыз жатқанда оның ұйқыда екенін немесе ояу жатқанын білу қиын еді. Ұйықтап жатыр дейін десең тап осының алдында ғана ұйқыдан оянған болатын. Ал ояу жатыр дейін десең, ешбір қимыл жоқ, басын екі жағына кезек қисайтып, мүлгіп жатыр.

	Шаролта аяғын еппен басып, алдымен бөлменің жинады. «Әкелеріне» тыныштық беру үшін ол «балаларын» ас үйге шығарды.

	— Тыныш ойнаңдар, папаларың ұйықтап жатыр! — деп қояды ол анда-санда итіне, мысығына, тоты құсына, қараторғайына, теңіз доңыздарына. Сөйтті де төргі бөлменің есігін жапты.

	Үй-ішін жиыстырып болғаннан кейін, ол Доминичтің кереует астында жатқан бәтеңкелерін алып кетіп, ауыз үйге апарып тазалады. «Бәтіңке қашан да жалт жұлт етіп тұруға тиіс, әйтпесе болмайды»- деп ойлады.

	Ауыз үйден келіп тұрған осы бір сырылымен Доминич бесікте жатқандай, ұйқыға кетті. Шаролта бәтіңкені әбден тазалап болғансын, төргі үйге қайта кіріп, төс ағаштың қасындағы кілемнің үстіне әкеліп қойды. Сөйтті де ол анадай барып, күйеуінің аяқ киіміне, оның жалт-жұлт еткен тазалығына сүйсіне қарады. Бұдан соң Шаролта есінеп, бөлмеден шығып кетті. Кетіп бара жатқанда оның салмағынан еден мен сусылдаған көйлегінің үні естіледі. «Шіркін-ай, ақырын жүре алмайды-ау!» — деген ой келді мүлгіп жатқан үй иесіне. Анадайдан қарап тұрғанда, оның осы бір кейпінен реніш сезілгендей.

	— Түс — түлкінің боғы, — деген осы емес пе, әлгіден Доминич басқа бөлмеге көшті. Төсегі де басқа.

	Бүгін кешке… Жолықпағалы бір апта болып кетті ғой…» — деп жатыр. Бұл кезде ол зығырданы қайнап, тісін қайрады. Тұла бойының күллі ауыртпалығы басына иіліп, жүрегінде қан ойнайды. ЬІстықтап барады. «Сыйлыққа не апарсам екен? Торт апарайын ба, әлде басқа бірдеңе алсам ба екен?.. Торттың үлкенін не кішісін алу керек пе?..» — деген ойлар бірінен соң, бірі келіп жатыр. Осы бір жан рахатына шомғандай боп жатқанда үй ішімен тарсыл-гүрсіл шығып, Доминич ұйқысынан оянып кетті. Қараса, әйелінің «қайдағы жыны келіп», бөлмеде арсылы-қарсылы жүр. Ол әр бұрышқа бір барады, кейде күйеуі жатқан төсекке қарап, төніп те қояды… «Балаларын» түгел енгізіп алыпты. Үй-іші азан-қазан, ән салған құс, мияулаған мысық, ұлыған ит, «Депутат мырза» — дейді Лаура; Петико қайдағы бір темір шарды домалатып ойнап жүр; ит те оған анда-санда ыр етіп, айбат шегеді, Иошка мен Юци бір бұрышқа барып, қайдағы бір ағашты кезек кеміріп отыр, тықыр-тықыр етеді; бозторғай дамылсыз ысқырып біраз отырады да, қанатын қағып, торды бұзып кете жаздайды; Цезарь далада келе жатқан біреудің тырсылын естіп, есікке қарап үре бастады. Шаролта жаңағы жүрісінен жазар емес, кейде әдейі тарсылдатып, тепсініп қояды. Оның өз дауысын былай қойғанда, еденнің сықыры қайдағы жан дүниеңді қытықтайды.

	— Бұл немене? Не балып қалды?» — деді Доминич маңдай терісі жиырылып.

	— Сағат қанша болды? — деп сұрады ол әйелінен. Оның дауысы мезгілсіз уақытта кіріп келген солдатқа айғайлаған бастықтың үніне ұқсайды.

	Шаролта үндеген жоқ. «Сұлу болмаса да, ержүрек» Доминич әйелін боқтықтың астына ала жөнелмек болып еді, бірақ орындықтың үстіне лақтырыла салған костюмін көріп сасып қалды. «Қап, қалтамда қалған екен-ау!» — деген ой сарт еткенде шықшыты зырқырап қоя берді. «Тауып алды-ау!» — деген ой қайта келгенде ол көзі бақырайып, не дерін білмей отыра берді. Қайтседе бір жағынан шықпақ болып, ол алдымен «барлау» жасай бастады.

	— Осы сенің-ақ қалжыңың таусылмайды екен! — деп реніш білдірген болды ол. Бұл сәт ол ренжіп отырған жоқ, әлгіге әйелі не дер екен деп, соны аңғарып қалмақ еді.

	Бұған да жауап ала алмады. Не болғанын енді түсінді. Маңдай терісі қайта жыбырлап, тер шықты. Доминич болған жағдайды оймен сараптай отырып, есін жинады да, әлгі сасып қалғанын сездірмеуге тырысты. Ол төсектен күңкілдей тұрып, әлденендей бір жәбір көрген адамша, томсырайып, киіне бастады.

	Шаролтада үн жоқ. Міз бақпайды. Күйеуіне қарап, едірейіп қалыпты… Сөйтіп тұрғанда оның көзіне жаңағы өзі тазалап әкелген бәтіңке түсті. Бірақ ол бұрынғысындай әп-әдемі емес, кісі көргісіз, бірдеңе сияқты. Доминич әйелінің көзқарасынан әрі ұялып, әрі сескенеді. Бірақ осы бір тұста құдай қуат беріп, оның мамадан бәрі булығып тұрған ашуы сыртқа шыға бастады. Қасынан өтіп бара жатқан мысықты мықтап тұрып бір, есік алдында шоқынып отырған жаның барында!» — деп айқай салды. Бұдан соң ол ас үйге шығып, жуынбақ болды, сақал алатын ол-пұлыларын, сабын-орамалдарын өзі іздеп жиыстырып жүр. Доминич сақалын ала тұрып, айнадан әйеліне қарап қояды. Ол әлде нендей бір қимылға әзірленгендей, қабырғаға сүйеніп тұр екен. Шаролта күйеуінің әр қимылын, сақал алу мәнерін, беті-қол жууын анадайдан бақылап тұр.

	— Мә саған, кілт!

	Доминич шайқалақтап барып құлауға әрең қалды. Ол шапалақтың күшінен теңселген жоқ, әйелінің қылығына таң қалды. Доминич не істерге білмей, креслоға отырып:

	— Не? Не дейсің? — деп күбірлей бастады.

	Ол мұндай болады деп әсте күтпеген-ді. Жаңағыға таң қалғаны соншалық, екі көзі бұрынғыдан да үңірейіп, ішіне кіріп кете жаздады. Шаролта күйеуінің қасына жақындай беріп, тағы да бір рет салып қалды.

	— Шаролта! — деп ұмтылды Доминич. Ол бір жанжалдың болмай қоймайтынын сезіп тұр.

	Осы сәтте Шаролта алжапқышының қалтасынан бір конвертті алып шықты да, күйеуінің көзінің алдына жақындатты.

	— Мынау, не? — деді ол ызаланып: ап-айқын сұрақ болса да, Доминич ести алмаған сияқтанды.

	Екеуінде де үн жоқ. Доминич мысықтай болып томсырайып тұр.

	— Сөн кегль ойнауға осында барып жүр екенсің ғой! — деп айқайлады да, Шаролта жаңағы қалтасынан алып шыққан хатты дауыстап оқи бастады — «Жаным менің, Пиштука!» — деп басталыпты хат. Шаролта бастапқыда оны ақырын бастағанымен, келе-келе дауысы шығып, Доминичке қарап айбат шекті. Ал күйеуінде үн жоқ, екі құлағы тас керең болып бітеліп қалған сияқты. — Пиштука! Пиштука! — деп әйелі қайта-қайта айта берді. Оның әр сөзі Доминичтің өңменіне тиген оқтай еді. «Сенін әйелің жарғақ құлағы жастыққа тимей, зыр жүгіріп жүрсе, ана сұр жылан…» — дей бергенінде Шаролта түкірігіне шашалып, Доминичтің шашына жабысты. — Сенің «Көк мысығың» осы екен ғой! Көрсетермін мені саған ол мысықты! Өзіңе осы күнін аз болып жүр екен ғой, Көресің әлі мысықтың неше түрлісін: көгін де, сарысын да, тарылып да Жоғал көзімнен! — деп зіркілдеп, ол күйеуінің жаңағы ұстаған шашынан жұлқыды. Пюнкештиден шығысымен, жаның барында үйге келесің! Кешігуші болма! Әйтпесе мен сенің кәсіподағыңа барып шатақ шығарамын, сонда көресің қызықты… Жаңағы көк мысығыңды да шашынан сүйрелеп ала барамын… Туған шешеңді тани алмайтындай етемін…

	Доминич үн шығармай састы.

	– Қайдағыны айта береді екенсің…

	Тротуардың екі жағында қатар түзеп өскен ағаш жалаңаштанып қапты, нөсерден басын ала алмай, жерге иіліп барып қайта көтеріледі. Солтүстіктен соққан өкпек жел көшеге түскен сары жапырақты аспанға ұшырып жатыр. Доминич манадан бері қырық саққа жүгіріп, ақылы алтау, ойы жетеу болып отырған көңілін бір демегі, ақыл орнықтыра бастады. Сол қолының бас бармағымен мұртын шиырып, жөндеп қойды. «Пюнкештиге бармай-ақ, тұп-тура ананың үйіне барсам қайтеді…» — деген ой келеді. Сәлден соң ол райынан қайтқандай болып, «Қой, одан да үйге уақытында барайын» — деп ойлайды. Есін барда, еліңді тап деген емес пе? — Доминич мұны білмейді емес, соның өзінде ол қайта көтеріліп, жан-жағына қарады да, манадан бергі көрген қорлығын қайта есіне алды. Соның есесін қайтармақ болып ол мұртын әдемілеп шиырып қояды. Осылай ойы әр тарапқа кетіп отыр. Мұндай сәттерде алдында тұрған бірдеңені саусағымен тоқылдата бастайтын әдеті еді. Бұл жолы да солай етіп, іштей өзінің депутаттық сөзін ойластыра бастады. «Аса құрметті депутат мырзалар! Болашақ венгер депутатының әйелінен басқа жансүйері, көңілдесі болуға правосы бар ма, әлде жоқ па? Ал егер оның мұндай правосы болса, онда ұлы мәртебелі тақсырдың құзырына мынаны мағлұм етулеріңізді сұраймын: депутат болып сайланған күннің ертеңінде-ақ мен алдымен әйелімнен айрыламын!»

	2

	Ал жаңағы «барар жер, басар тауы жоқ тым тамаша жігіт» әйеліне бірден ұнай қалса, Тамаштың қуанышы қойнына сыймай жүретін. Ерлі-зайыпты екеуі түнде сыбырласып жатып, таңертеңгі жайды ойласатын. Жұрт орындарынан тұрып, таңертеңгі шайларын ішкеннен кейін күйеуі: «Мен анаған олай деймін, былай етемін» деп жатса, әйелі: «Мен мына жағынан жәрдем ете аламын, анауыңызды реттеп беремін…» — дейтін еді. «Үйде ыстық су бар, шомылып алуыңызға да болады… Кір киіміңізді ана бұрышқа тастай салыңыз, мен жуып қоярмын… Уа, жасаған!.. Орамалыңыз да екен ғой!.. Мынамен сүртінерсіз… Нешінші қалпақ киюші едіңіз?.. Тамаштың қалпағын кие қойыңыз…» — дейтін Пюнкештидің әйелі. Бұл сөздер неше кісіге айтылмады дейсің. Қашан сол адам есін жиып, өз қолы өз аузына жеткенше, осы бір үйдің қамқорлығында болатын.

	Сонда бұларды қонақ деуге әлде осы үйдің тұрғындары деуге бола ма? Мұны олардың өздері де білмейтін. Мұндайлардың қайсы біреулері бір түн қонып, ертеңінде жоқ болатын. Ол Пюнкештиді, Пюнкешти оны көре алмайтын еді. Кейбір қонақтар кеш тұруды тәуір көретін-ді. Сондықтан олар үйден де кеш шығады ғой. Мұндайлар көрші-қолаңның көзіне жиі түсетін. Көпке дейін жолы болмай, айлап жататындар да болатын. Енді біреулері түн қонғанымен қоймай, үш мезгіл тамақтарын да осы үйден ішеді. Ең құнтсыздарының киімін тігіп, аяқ киімін тазалап отыратыны да болушы еді Аннаның. «Мұндайлардан ептеп ақша алуға да тура келеді» — деп ойлайтын Анна: «Жарайды, алмай-ақ қояйын; мынау жатар жамбасыңа, мынау ішкен тамағыңа болсын ал мынау өзінде қалсын, трамвайға, шылымға, кәсіподақ жарнасын төлеуіңізге керек болар. Сонда, қалғаны жете ме өзіңізге?» — дейтін Анна қонағына. Мұндайлардың кейбіреулері ақшасын бірден берсе, кейбіреулерінің тиын-тебені бола қоймайтын. Бұл сияқты «тым жақсы жігіттерге» қашан да кешірім ете салатын.

	Ол Пюнкештиді металшылар қонақ үйінің ақылы директоры іспеттес көретін. «Күн көріс пен идея» жолында тырмысып келеміз, — дейтін әдетте Пюнкешти. Ол жалпыға белгілі осы сөзді айтқан да көңіл күйіне дақ түсіре сөйлейтін еді.

	Бұлардың пәтерінде екі адамнан кем адам тұрып көрген емес. Кейде олардың жалпы саны бес-алтыға дейін де барып қалады. Бұдан да көп кісі тұруына болар еді-ау, бірақ кейінгі келген адам үйдің төбесінен басқа жерде орын жоқ екенін көріп, өзі шығып кететін. Бірақ бұл жағдайда да Пюнкештидің үй-іші: «Түн ішінде қайда барасыз?!» — деп жататын.

	Пюнкештидің балалары әлі кіші болатын; сондықтан оларға пәтершілердің бөгеті жоқ еді. Сонда да ерлі-зайыпты екеуі үйдің бөтен адамнан бос сәттерін асыға күтетін. Олар бұған жастайынан дағдыланып қалған-ды. Соған қарамастан олар үй-ішінде өздерінен басқа ешкім жоқта оңаша отырып, бір жасап қалатын.

	Пюнкештилер «жоқ» деп айтпайды. Олар өздерінің жәрдеміне мұқтаж, зәру адамдарға қайтсе де бір жақсылық істегісі келіп тұрады. Міне, сондықтан да әлгі «басқа барар жері жоқ тым жақсы жолдастардың» қай-қайсысы да осы үйдің бір мүшесі іспеттес еді. Сол себепті де бұл семьяның неше жаны бар екенін анық айту қиын еді. Өсти-өсти Тамаш пен Анна талай адамдармен танысты, әр түрлі тағдырдың куәсі болады. Үйде кісі болғанын балалар да жек көрмейді. Өйткені, қонақ оларды қашан да еркелетіп, кешке қарай кәмпит немесе ойыншық әкелетін, балаларға әр түрлі ғажап оқиғаларды әңгімелеп беретін.

	Міне, енді Пирошка да бой жетіп қалды. Сондықтан оның әке-шешесіне қатты ойлану қажет болды. Осы бір ақылдасу, ойласулардың нәтижесінде төргі бөлменің бүйіріндегі қуысқа сисадан шүберек тартылды. Күн кеш кіріп, қараңғы түсе келе сол шымылдықтың ар жағынан керосин шамының сәулесі, қыз қасында көлеңдеген әлде біреулердің көлеңкесі көрінетін; кейде жас пәтершілердің бірі дауысын шығарар-шығармас етіп, ән салып та отыратын. Егер сол қуысқа бұлармен бірге жасы ұлғайған басқа біреуге де төсек салынса оның түні бойғы жөтелі, ырсыл-күрсілі, тынысы тарылғандағы қорылы естіліп тұрады.

	Бұл жолы Пюнкешти үйінде бір иті бар екі жас пәтер ұсынды. Бұлардың бірі Игнац Селешидің үйінде қызы болып жүрген Маришка Хорваттың ағасы — Пишің еді. Баяғы дүкеншінің әйелі әскерге өзің тіленіп бар.

	Үй иесі мен онда жиналған жұрттың әр түрлі себептерден мазасы кетіп отырған болатын: бүгін мұнда осыдан бірнеше жыл бұрын Россиядан Венгрияға қашқан орыс жұмысшысы келмек; Фамилиясы тым қиын да, ауызға түсе бермейді; Флорианның айтуына қарағанда, ол «Новактан да бетер социал-демократ» болса керек; он жеті кәсіпорыннан келген жұмысшылардың атынан хат жазып, бұлар бүгін Шниттердің келуін күтіп отыр. «Біз партияның соғыс мәселесінде ұстаған бағытын мақұлдай алмаймыз, сондықтан, Шниттер жолдас, сізден осы жайлы қанағаттанарлық түсінік алғымыз келеді» — деп жазған олар; бүгін мұнда көп кісі жиналмақ, олардың осы аядай пәтерге сыймай кетуі де мүмкін және өкімет адамдарының көзіне түсіп қалулары да ықтимал; бұ да қорқыныш, бірақ басқадай еш амал жоқ, үш ауданның партия ұйымы, дәлірек айтқанда, сайлау ұйымы соғыс басталғаннан бері ешбір қимыл көрсете алмай, жасырын жатқан болатын. Ал металшылар одағы бұларды өз қатарына жолатқысы келмейді. Сондықтан ондағы Доминичтің тіміскі әрекеттерінен қорқып, жұрт бастары қосыла қалса, ел қорғау, мұқтаждарға жәрдем беру жайын ғана әңгіме етеді. Жаңағы сайлау ұйымының басшылығы ішінде металшы Пюнкешти, етікші Флориан, баспаханада әріп теруші Элек Шпитің тағы басқалары бар ақырында келіп, әлгі жиналған жұрт өткен жексенбі күні қабылдаған шешімдерінің не боларын білмей отырған-ды: онда — бұлар енді ештеңені күтпеу, партия мен кәсіподақ басшыларына қарсы қимылға шығу, яғни «Непсаваға» жазылудан бас тартып, бұл жайында бүкіл коллектив атынан дәлелді хат жазу керек деп түйген-ді. Сондықтан жиналған жұрт бөлме ішіне сыймай, толқып отыр: кейбір ерсілі-қарсылы жүргісі келгендері бір-бірімен қақтығысып та қалады; оларда не істеу керектігі жайында белгілі бір түйін жоқ, тек у-шу ғана.

	Алдымен келген қыли көз әріп теруші Элек Шпитц, ол көңілсіз жүргенде бір көзін аса қарап, бір көзін баса қарап отыратын. Элек кіріп келісімен үй иелеріне амандасқан болып, күбір етті де: «Тағы да мен бірінші болып келген екем-ау!» — деп отыра кетті. Оның осы бірінші болып келгеніне білдірген ризалығын да, оған өкініп тұрғанын да ешкім түсіне алмады. Бұдан соң ол қалтасынан конфет қағазын алып, Пюнкештидің ең кішісіне ұсынды,

	Дердь Уштор келіп кірді. Ол бірден төрге аттамай, есік алдында тоқтады. Қою қара мұртын екі жағына кезек сипап, кеудесін кере тыныс алды да: «Сәлеметсіздер ме!» — деп дауыстап амандасты. Бұдан кейін ол бөлме ішіндегілерді түгел аралап, әрқайсысының қолын қысып шықты. Уштор соғыстың дәл басында-ақ Пештке көшіп алған болатын. «Бір шатақ болмай қоймайды!» — деген-ді ол. — Сондықтан далақтап артта жүргеннен де ілгері басқан жөн, жоғары өрлейтін уақыт жетті».

	Иошка Франк те келді. «Әкең қайда», — деп сұрады одан Тамаш Пюнкешти. «Ауырып жатыр», — деп жауап берді Иошка. Ол енді не сұрар екен деп сәл күтіңкіреп еді, басқа сұрақ болмады. Осы кезде жүгіре басып, Пишта да келді. Ол жаяу емес, коньки теуіп жүйткіп келе жатқан сияқты. Пишта қайтсе де Пирошканың қолын қыспақ еді. «Күні бойы қол арба сүйреймін!» — деп сыбыр етті ол қызға, сөйтіп бойындағы махаббат сырын айтқандай болды. Бұдан кейін Пишта жан-жағына қарап, басқа жұртпен амандасты да, оларға да: «Күні бойы қол арба сүйреймін!..» — дегендей болды.

	Фифка Арланның ағасы, слесарь Дюла Мартонфи үйге күле кірді. Ол Фифкадан әлдеқайда ірі, тұлғалы жігіт еді. Оның үстіне кімді болса да жатырқамайтын. Ағайынды екеуі бір-бірінен аумайды. Дюла езу тартып күлгенде екі бетінің ұшы шұқырайып тұра қалады. Мартонфи шешейдің келбеті де сондай. Жұрттың Фифкаға үйір болу себебі де осыдан сияқты.

	Терез Новак келді. Күйеуі әскерге алынғаннан бері ол әр жексенбі сайын Дердь Новак достарының біріне барып, бірнеше сағат отырып қайтатын. Әр түрлі әңгімелер естиді, өзі де бірдеңе айтады. Тамаш Пюнкешти оған: жиналыс болғалы жатыр, сен артықсың— дегендей ештеңе айтпады. Отыра берсін? Новактың праволары бұл күнде әйеліне көшті ғой.

	Біртіндеп жұрт түгел жиналды. Келіп кіріп жатқандарға қарай отырып, Тамаш олардың аты-жөнін емес, жұмыс істейтін кәсіп орындарын атайды. «Атенеум» — деп белгі қойды ол Элек Шнитцтің қолын қысып жатып. Уштор «Уйлак кірпіш-заводына» айналды. Флорианға көзі түскенде ол «Маутнер былғары заво көргендей болды; Дюла Мартонфи «Қару-жарақ қоймасы» деп аталды, Иошка Франк пен бірге «Консерві моды», онан кейін «Чепель», «Шлик — Никельсон» тағы келді. Кісі түгендеудің басқаша жолы жоқ, Пюнкешти адамдарды заттарынан айырып, оларды орынға айналдырды. Бірақ бұлар адам болу үшін қиналып жатқан-ды. Өйткені бара-бара Флокидің де табиғи праволары өздерінікінен әлдеқайда көп болуы мүмкін еді.

	4

	Үй иесі мейрам күндері киетін қара костюмін киген, крахмалмен қатырған ақ жаға, ақ көйлек жана жауған қардай жылтырайды, мойнына қып-қызыл «социалистік галстук» таққан.

	Әйелінің үстіндегісі — жүн матадан тігілген сәнді көйлек. Ол жап-жаңа емес, әрине, бірақ мұны киіп, жұрт көрінуге әбден боларлықтай. Көйлек бұдан бір жыл бұрын тігілгенге ұқсайды, сондықтан қазір ол денесін қысып тұрған жоқ, сол дене ар жақтан шыққалы тұр.

	— Немене?.. Тағы да орындық жетпей жатыр ма? — деп сұрады.

	Сол-ақ екен Флориан қуысты бүркеп тұрған шымылдықты сырып тастап, жиналмалы темір кереуетті алып шықты. Мықшындап келе жатып ол «Жәрдемдесіп жіберіңдер!» — деп Иошка Франкке қарап айқайлады. Темір кереуеттің түк жазығы жоқ, әрине, қайда сүйресе сонда бара береді ғой. Бірақ ол, әдетте, бір кісінің жатуына, ал үйде қонақ көп болғанда, тым әрі кетсе, екі кісінің жатуына арналған, ал қазір болса оны көлденеңінен қойып, көп кісі отырмақ. Сынып кетер-ау деп ойлаған жан жоқ. Ә, дегенше болмай, Флориан кереуетті көлденең қойып, жазып жібергенінде оған үш кісі отыра кетті: Иошка, Пирошка және Пишта Фицек. Сонымен кереует өз «қызметін» өзгертіп, кушетка бола қалды. Сәл сықырлап барып тынышталды. Басқа қолынан келері болған жоқ.

	Бұл үшеуінің артында тұрған Флориан:

	— Ас үйден бір стакан су алып кел, — деп сыбыр етті Пиштаға.

	— Жарайды, — деп жауап берді Пишта, — бірақ менің орныма басқа біреу отырып қоймасын.

	— Сенің орнын кімге дәрі? — деп немқұрайды жауап берді Флориан. Сөйтті де ол кереуеттен аттап өтіп, столдың арғы басына, Пирошкаға қарама-қарсы барып отырды.

	Пишта бір стакан су әкеліп те үлгірді; бірақ ол тым ықыластана құйса керек, шүпілдеп тұр. Флориан стаканды әрі итеріп, Пиштаға тағы сыбырлады:

	— Сен жарымес, мұнда не бітіріп жүрсің? Үйіне тай, ақымақ әкеңе жөнел.

	— Бармаймын, — деп Пишта тісін қайрады да, көзін алартты. Ол желкелеп шығармасын деп қорыққандықтан, столдың астына кіріп кетті.

	Үй толы кісі еді. Олар бір-бірімен дабдырласып сөйлесіп отырғанда бұл оқиғаны, Пиштаның қайда кеткенін жұрт байқамай қалды. Мұны тіпті Пирошка да сезген жоқ.

	— Мыналарды қайда қоямыз? — деді Пюнкешти. Ол балалар жайында сөз бола қалса, мұны әдетте күйеуіне айтатын, жалғыз өзі ештеңе істемейтін.

	Пюнкештидің уақ балалары ересектердің артына тығылып, бәлкім, көрмей де қалар деп ойлап тұрған болатын. Мына у-шумен абыр-сабырдың ішінде ешкімді біліп болмайды. Бірақ сонда да шешесі ұлдарының ең үлкенін ұстап алып, ас үйге қарай шыға бергенде, кіші ұлы да жылт етіп, соның соңына ерді. Бірақ оның еркімен кетіп бара жатпағаны көрініп тұрған-ды.

	— Ал Пирошка неге мұнда қалады? — деп сұрады ол ернін дүрдитіп.

	— Пирошка бізге керек, — деп жауап берді әкесі шындап сөйлеп. Ол мұнда бес жасар баламен емес, ересек кісімен сөйлесіп тұрғандай сыңай білдірді.— Ол бізге секретарь болады.

	— Біз де секретарь боламыз! — деді балалар жамырай дауыстап.

	— Орын жоқ.

	— Біз Флокимен бірге столдың астында отыра береміз.

	— Жарайды, болды енді, жүре беріңдер!

	Осы кезде Флориан балаларға болысқысы келіп, әр түрлі себептер айтты, бірақ онысынан ештеңе шықпады.

	— Біреуі менің алдыма, енді біреуі Пирошка мен Иошка Франктың ортасынан келіп отырсын.

	Бірақ не десе де үй иесі көнбейтінін сезген Флориан қоя қойды. Пюнкештидің әйелі Пиштаны да шығарған жоқ. Әлгі балалар осыған «қапаланып» барады. Үй иелері Пиштаны да шығарып жібере салар еді-ау, бірақ ол бұлардың «өз» баласы емес қой: Сондықтан оны қайтып шығарады. Оның үстіне Пишта онсыз да ренжіп келгенге ұқсайды: «Күні бойы қол арба сүйреген».

	— Мама! — деп сыбырлады жанағы балалардың ең кішкентайы.

	Бірақ шешесі ешқайсысының айтқанына құлақ аспай, бәрін түгел шығарды да, күле қарап, ас үйге апарып отырғызды. Балалармен бірге Флоки де осында келді.

	— Тәртіппен отырыңдар, — деді төргі үйге кетіп бара жатып балалардың шешесі,— егер іштерің пысса, Палотаи апайға барып отыра тұрыңдар. Кейін өзім алып қайтармын.

	Төргі бөлмедегілер үйді басына көтеріп, азан-қазан. Анна ас үйден шыны аяқ ала барып, әркімге бір-бірден үлестіріп берді. Ақ фарфор шыны аяқтар әр жерге қойылғанда стол үстіне жабылған ақ дастарқандар әп-әсем. Ерлі-зайыпты Пюнкештилер бұл сервизді үйлену тойларынан сәл бұрын сатып алған-ды. Содан бері осы үйге мұндай ыдыс бітіп көрген жоқ. Тек сервиздің сынған шыны аяқтарының орнына сол түстес немесе соған жақын шыны аяқ, табақтар жеке-жеке алынды. Ал қазір олар бір столдың үстінде қатар тұрғанда, әр түрлі екені анадайдан аңғарылады.

	Үй иесіне ескі шыны аяқ тиді. Бір кездегі су жаңа фарфор сервизден қалғаны тек осы ғана болатын. Анна ыдыстың бүйірін сол алақанымен бір сипап, күйеуінің алдына қойды. Қонақтарға қойылған шыны аяқтар, әрине, бұдан өзгеше, тек түрі ақ болғанымен, бөлек екені көрініп тұр.

	Пишта асыр салмай, жайымен отыр. Ол Флорианмен шайқастан кейін әбден маңғазданып алды. Осы отырғанда үй қожасындай немесе осы мәжілісті басқаруға келген бастықтай сезінеді. Жұртқа езу тартып күлуін де қойды. Сәл отырған соң қолымен шашын сипап, артына қарай қайырып та қойды. Әдетте, оның осы бір ақ сары, сүйкімді шашы көзіне түсіп жүретін де, маңдайы мен шықшытын бүркеп тұратын еді. Ал қазір шашын артына қайырып тастағанда, оның маңдайы қисық, сопақ бет және аш өңді екені байқалады. Ересектердің арасында отырған Пишта жиналған жұрттан гөрі шыны аяққа, жұрттың алдында жатқан қасыққа көбірек қарайды. Ол енді осы ыдысқа қашан шай құйылып, столға жем түсуін күтіп отыр.

	Жиналған жұрт әр нәрсені айтып, бір-бірімен әңгімелесе бастады. Сөйлеп отырған біреу қасындағымен ақын сөйлессе, столдың арғы басында отырғандарға қаттырақ айтады. Сондықтан сырт қараған кісі мыналардың бірінің дауысы қатты, енді бірінің дауысы тым ақырып екенін аңғарады. Тамаш әр сөзін айта келе, сәл тоқтан алады да, басқаша бірдеңе дегісі келгендей болады.

	Біреумен әңгімелесіп отырғанда да Пюнкешти бірден жауап бере қоймайды, әлгі кісінің айтарын әбден айтып болғанын күтеді. Бұрын жиі кездеспеген адам мұны түсінбей қалды ма деген оймен шаруасын қайталап айта бастайды. Пюнкешти мұнда да оны не айтса да ақырына дейін тыңдап алмай, үн қатпайтын. Онымен әңгімелескен адамның қай-қайсысы болса да бұл адамға нендей міндет артуға да, нендей істі тапсыруға да болады деп ойлайтын.

	Мына бүгін жиналып отырған адамдар да Тамаштың осы қасиетін өз көздерімен көрді. Олардың әрқайсысы әр түрлі әңгімемен айналысса да, Пюнкештиге нені болса да сеніп айтуға болатынын әбден біледі. Жалғыз-ақ, бүгін ерлі-зайыпты Пюнкештилердің көңіл-күйі онша емес-ті. Олардың жиналыстан басқа да үлкен ісі бар. Тіпті қайғы деуге де болады. Бұрын ондайды көрмеген Пюнкешти біраздан бері басына уайым оралып, не істерін, не дерін білмей, дал болып жүр.

	Пирошка «Толнаи Вилагланья» баспасының жұртқа баспасөз жаздырып беру бөлімінде қызмет істейтін. Жалақысы тым аз, айына отыз-ақ крона еді. Әсіресе баға қымбаттағаннан бері мұндайлар ақша болудан қалып қойған жоқ па? Оған бір пар аяқ киім немесе алты килограмм тон май ғана келеді. Бір күні баспа директоры «Пюнкешти бикешті» шақырып алып, онымен екі сағат бойы әңгімелесіп, Пирошкаға өзінің «секретары» әрі көңілдесі болуды ұсынады. Соның өзінде директор мұны ешбір қысылмай-ақ, шаштаразға барып шашынды басқаша өріп кел дегендей оп-оңай айта салады. Бұл оқиға күні кеше ғана болған еді.

	Пирошка бұған онша қысыла қоймапты. Үйіне келгеннен кейін де ол әке-шешесіне болған оқиғаны асықпай-саспай, байсалды түрде айтып берген. Оның бұл жайдары мінезі де әкесіне тартқан болар. Бірақ әлгіні айтар алдында ол алдымен інілерін бөлмеден алдап-сулап шығарып жіберген.

	Қызының хабарын шешесі өзінше ұғынды: «Барамын да, тұмсығын бұзамын оның!» — деп кіжінді. Әкесі не дерін білмей, аң-таң, болып тұрып қалды. Бастапқыда ол ештеңе түсінбеген тәрізденді. Алдымен ол мұндайды қызынан естігеніне ғажап қалды. Пюнкешти, әрине, қатты састы, бірақ оның көзқарасынан, бет-пішінінен ештеңе сезуге болмады.

	Бұған дейін Пюнкешти Пирошканы әлі сәби деп есептейтін; кеше ғана қолдан түскен тәрізді… Екінші жағынан алып қарағанда, Пирошка сонда кім болғаны: әке-шешесі жоқ біреу ме, әлде қалай? Тамашқа басқасынан гөрі осы жағы батып барады. Әлде ол Пюнкешти емес пе? Оны кісі құрметтемей ме, кәсіподаққа мүше емес пе? Онан соң, Пирошканы ақ ниетті әйел тауып, түн ұйқысын төрт бөліп әлдилеген жоқ па? Осының бәріне қарамай, қайдағы біреу кіп-кішкентай қызды шақырып алады да: «Менімен көңілдес бол», — дей салады. Бұған қайтып көнерсің? Оның мұнысы қай басынғандығы. Өстіп Пюнкешти ызалы ойға шома тұрып: «Жолдастар! — деді ол.

	— Жолдастар, сонда бұл не болғаны?» — дегенді түйіндеп айтты. Ол мұны қашан да тұйыққа тірелген сәтте, жағдайын бейнебір жеңілдеткісі келгенде айтушы еді.

	5

	Йошка Франк туғаннан-ақ осындай байсалды болып жаралған десуші еді жұрт. Оның өзі де о бастан-ақ балалықтан тез құтылуды, қайтсе де ересек болып, өз алдына дербес өмір сүруді армандайтын. Өзге балалар сияқты, оның да сүйіп айтатын сөздері қалыптаса бастаған шақта Йошка алдымен: «Мен өзім!» — дегенді айтты. Ол мұны жалаңбұт жүгіріп жүрген кезінде айта бастаған. Әрқашан да еңсесі көтеріңкі, байсалды да сабырлы жүретін осы бала әйтеуір біреуге еліктей білетін еді. Баяғы алмас қылыш, өткір, алпамыстай батыр тұлғалы Жапон сияқты бұл да бір ауыз сөзге келмей жатып-ақ, төбелесе кететін. Бірақ сол Жапон қаладағы күллі қарақшының көсемі болып өтті ғой, ал Йошка әзірге түк те емес, жай бала ғана. Соған қарамастан, ол әкесі сияқты аз сөйлеп, көп тыңдауға дағдыланды. Дердь Новакқа еліктейтін полны Пошка Новак сияқты күліп, сол сөйлесуді, бірдеңеге ашуланғанда да соның мәнеріне салуды үйрен анадай кетіп бара жатқанының өзінде басын бір жағына қарай қисайтып жүруді үйренді. Бұдан кейін Йошка жұртқа Тамаш Пюнкешти сияқтанып қарауға дағдыланды; сол сияқты әңгімелесіп отырған кісіге бір жауап бере салмайтын болды.

	Йошка Франк төңірегіндегі сансыз көп адамдардан еліктейтін жандарын әлі таңдап алмаған-ды. Оның бұларға тым жақын жүруі де бостан-босқа емес-ті. Йошка өскенде осылардай болсам дейтін, келе-келе ол жастайынан бері ұқсап бақсам деген кісілеріндей емес, мүлде басқа жігіт болып өсті. Әкесінен де маңғаз және тәкаппар, одан да арманшыл, ұстаған бетінен қайтпай, қайсар жігіт болды. Йошка Франк Новактан да әлдеқайда байсалды еді. Новак кейде біреумен қалжыңдасып, көп күлетін болса, мұнда ондай мінез жоқ. Йошка осы күнгі қоғамды иттің етінен жек көреді; бұл тәртіптер оған мүлде жат, сондықтан оларды келекелеп жатуға да уақыт алдырғысы келмейді. Ол Тамаш Пюнкештиден әлде қайда ақылды болатын. Біреумен сөйлесе қалса, оған бірден жауап бере қоймайтын себебі — жауап таба алмағандықтан емес, әңгімешінің сөзін әбден тыңдап алғысы келгендіктен еді. Егер Йошка Франк бірдеңеге кәміл сеніп, оны ақиқат дейтін болса, соған алдымен өзі қатты сенетін. Содан кейін барып, ойын басқаларға айтатын. Егер поезд өзіне арналып салынған жолдан тая алмаса, бұл да әлгі шындықтан таюды кешірілмес күнә деп білетін еді.

	Йошка өзіне ұқсап баққысы келетіндерге күдіктене қарайды. Мұндайды сезе қалса, ол әлгі адамды өзінің тамырын басып, осал жерін іздеп жүргендей көретін.

	…Владимиров дәл уақытында келді. Осыны әдейі атап көрсеткісі келгендіктен, ол бөлмеге бас сұғысымен-ақ, қалтасындағы сағатын алып, тырсылын құлақ тосып аңдады. Сағат жүріп тұр, айтылмышты уақыт та осы болатын дегендей. Бұдан соң ол сағатын қайта қалтасына салып жиналған жұртқа қарады. Бөлме іші адамға толы, иін тіресіп отырған болатын. Қонақ жұртпен жайдары амандасып, басын ие ізет етті. Йошка Франк және басқалары мұны не деп саярын біле алмады. Қайтсе де өзгеге ұқсамайды және жарасып та тұр. Бөлмеде отырғандар мұндай сәлемдесуден кейін төбелері көкке жетіп, дәрежелері өсіп қалғандай сезінді. Владимиров иіліп сәлем бергенде, бұлар да орындарынан тұрып, бас изесті: сыйға-сый, сыраға-бал дегендей.

	Өзге біреу болса, өзін күтіп отырған жұртқа тез ұнау үшін оларға алдымен жымия қарап, бәріне көз тастап алатын әдеті еді. Владимиров бүйткен жоқ, күле қарамайды. Енді біреулер өзінің беделді адам екенін көрсету үшін маңғаздана кіретін еді. Владимиров мұны да істеген жоқ. Ол өзіне қойылған бір орындыққа барып отырды да, жиналған жұртқа көз салды. Соның өзінде біреу-міреуді ұялтып алмас па екенмін дегендей абай бар. Әңгіме басталып, әр түрлі таластардың болып жатқанына бір сағаттай уақыт өтті. Қонақ жұрттың өзара пікір алысуына, дабдырласып сөйлеуіне бөгет жасаған жоқ. Тек сәлден соң ғана қауға сақалды Владимиров біреудің қалжыңына үн қосып, өз пікірін айта бастады. Әлгінің сөзіне ол күле жауап беріп, баяғысындай, жалпы жұртпен бір дәрежеде отыра берді.

	Одан кейін де біраз уақыт өтті. Тек сонда ғана барып ол сөз сұрады. Әңгімесін жай, дәлелді, ешбір менменсіз бастады. Жиналған жұртқа алдымен оның күміс көмей дауысы ұнады. Кеңірдегін кере айқайламайды да, маңғазданып әр сөзін тісінің арасынан да шығармайды. Соның өзінде айтқандары жұрттың бәріне түгел естіліп тұр. Тіпті қуыста біреу отырса да айқын аңғарғандай. Осынысынан-ақ Владимировтың шынымен басқа елден келгені көрініп тұр.

	Жиналған жұрттың көбі Владимиров жайлы бұрын да естіген, оның қандай кісі екенін сырттай болжап білетін. Пюнкешти үйіне жиналғандарға бұл да әсер етті. Оның үстіне қонақ ойын жәй айтып қана қоймай, дәлелді, нанымды сөйлейді; өмірде осының бәрін көзімен көріп, қолымен істеп келген тәрізді. Ол жұрттың бұрынғы жақсы ойынан да артық болып шықты.

	Манадан бері жиналған жұрт жамырай сөйлесіп отырған болатын. Егер олардың бірі әлде нендей маңызды мәселе көтере қалса, үй-іші түгел шулай жөнелетін. Соның өзінде әрқайсысы өзінше маңызды мәселе айтын отырған сияқты, мәні шамалы дүниелерді айтатын кісіге ұқсамайды. Жаппай көтеріліп, бір дауласып алғаннан кейін жұрт біраз тынышталатын да, сәлден соң қайта дабырлай жөнелетін. Жел соққанда аспанға ұшып, басылғанда топ етіп жерге түсетін жапырақ тәрізді.

	Владимиров тағы да сөз сұрады.

	— Шыны да жылайды екен-ау!.. — деді біреу.

	Сәлден соң дала әбден қап-қараңғы болып кетті. Анна Пюнкешти: «Майдандағылардың халі не болып жатыр екен?» — деп ойлады да, Терез Новактың қолынан сипады.

	…Пирошка жұрттың айтқанын жазып, дауыстап қайта оқып отыр; ұнамаған жерлерін түзетеді де, қайта оқиды. Олай жаз, бұлай жаз деп, мазасызданушылар да бар. Енді біреулер бір сөзді жазғызып, ізінше өшіртеді де, басқа бірдеңе жаздырады. Пирошка осының бәрін екі етпей істейді. Сауаттылықтың мәні де сол емес пе? Жаңағылардың айтқанын жазып болғаннан кейін, ол қағазына тағы бір қарап еді, тым ұзақ болып көрінді. «Мұны кім түгел оқи алады?» — деп ойлады Пирошка.

	Қыз әсіресе Элек Шниттен көршісін көріп отыр. Бәлкім, ол басқалардан көп айтпаған да болар. Бірақ Пирошкаға оның түр-түсі, жыбырлаған беті, қыли көзі ұнамайды. Сондықтан да болар, оның бір айтқаны екеу сияқтанып көрінеді де, Пирошканың ызасы келеді. Оның үстіне Электің қалтасы қара май қағазға толы болатын. Сонысына мақтанып, ол анда-санда «аса маңызды» ойларын жазған болады. Сонда өз жазғанын өзі әрең таниды.

	— Олай деуге болмайды… Иә, иә, жаңа есіме түсті…

	— «Белградты алғанға «Непсава» неге қуанады, өзінің кешегі басылымында осы ұлы оқиға жөніндегі хабарды басқа газеттерден жұртқа бұрын жеткізгеніне неге мақтанады? Мұны ол өзінің «рухани жеңісі» деп неге есептейді? «Соғысқа өз еркімен барып, алдымен өлген» неміс социал-демократтарының депутаты Франкті бізге неліктен үлгі етіп ұсынады? Мұны естігенде парламенттің барлық депутаттары орыннан тұрып, «Неміс елі жасасын!» гимнің шырқағанын «Непсава» неліктен қуана хабарлайды? Күрес қорына деп жиналған ақшаны кәсіподақтар соғыс заемына не үшін берген?

	Герман милитаризмі мен прустардың юнкерлік өкіметін құлату үшін жүргізіліп жатқан соғыс деп орыс меньшевиктерінің есептейтін себебі неде? Ал «Непсава»: біз орыс абсолютизмін жойғымыз келеді, сондықтан да соғысқа шықтық деп неліктен байымдайды? Шындық қайда?»

	Пирошка осының бәрін жазып отыр, қағазға түскен сөздерді анда-санда жұртқа дауыстап оқып береді. Оның қолындағы қаламның сиясы таусылатын емес, жазуы барған сайын шапшаңдай түседі. Осы бір қаламсап балаға, әрине, тым үлкендік қылып отыр. Бұл оның мектепте ұстайтын жіңішке қаламсабы емес, сондықтан қолға тигенге көндігуге тура келеді. Бұдан сәл әріректе Пиштаның қолы көрінеді.

	— «Біз, — деген дауысы естілді. Пирошканың, — қазіргі күнде «Барлық елдердің пролетарлары, бірігіңдер!» деген ұранды өз ұранымыз деп есептейміз. Қазір ол бұрынғыдан әлдеқайда күшті естіледі. Бір-біріңді атып өлтіруді тоқтатыңдар, сендерге де ешкім оқ атпайтын болсын! Өздеріңді өстіп қырқыстырып қойған адамдарды жою керек!.. Венгер халқы ешуақытта да мұндай мұқтаждықта өмір кешіп көрген емес…

	…Егер «Непсава» сарынын өзгертпесе, біз оған бұдан былай қарай жазылмаймыз!»

	Бұл хатқа бірінші болып социал-демократиялық жұмысшылардың үлкен бір тобы атынан Тамаш Пюнкешти қол қойды. Ал ауырып жатқан Антал Франкке апарып, қол қойдыру үшін Пирошка баруға тиіс еді.

	7

	Мейлінше ұстамды және өршіл ойлы Иошка Франктың кеудесінде махаббат оты өстіп кенеттен тұтанып, мүлде бой бермей кетуі мүмкін бе? Пирошканың өзіне қарағанда көзі жайнай қалатынын ол енді ғана аңғарғаны рас па? Бүйтіп ойлап отырған Иошканың өзі; бірақ оның бұл ойы шындықтан әлдеқайда алшақ жатыр. Қыздарға дегенде байсалды мінез білдіретін бұл жігіт өзімен Пирошка арасына дуал орнатқандай. Бұған дейін ол қыздың жайнаған көзін, қылымсыған тәтті сөзін, басқа да жүріс-тұрысын байқағысы келмейтін еді. Ал енді міне, сол дуал қирап, көптен бері іште тынып жатқан үлкен сезім қамал бұзып, сыртқа тепкелі тұр.

	Әсіресе осы бүгінгі кеште Пирошканың көзі тап мұндай жарқырамасы бар ма? Йошка Франк мұндайды бұрын көрген емес, енді ғана сезіп отыр. Оны Пишта мен Флориан да аңдайды.

	Пишта төңіректе болып жатқан әңгімелерге құлақ асатын емес, оның мұнымен ісі болып отырған жоқ.

	— Мен оған қарсы емеспін, — деп келісті Пюнкешти; былай деместен бұрын ол алдымен әйелінің пікірін біліп алды!

	— Олай болса, онды болар еді! — деді де Пирошка жұрттың көңілін аулау үшін — жиырма төрт крона — көп ақша… — дегенді қосып айтты. — Мама! — деді Пирошка шешесіне қарап, — жаңбыр тоқтады, мен далаға шығып келсем деймін.

	— Жалғыз шықпақсың ба? Күн кешкіріп қалды ғой…

	— Мен де барамын, — деді Йошка. — Мен әкеме хатты апарып көрсетуім керек қой. Ал Пирошка оны кері алып қайтар.

	Пишта журналды жаба қойды.

	— Мен де барамын, — деді ол. — Мына журнал қызық екен, тастап кеткім келмей тұр, — деген өтірік қосуды да ұмытпады.

	Флориан қуыстан шығып, жалма-жан пальтосын кие бастады.

	— Ал, кеттік!.. — деді ол мана бірге бармақ болып келіскендей.

	Жастар далаға шыққанда, көше көзге түртсе көрінбейтін қараңғы еді. Ешкімде үн жоқ. Пирошканың ештеңе демей келе жатқан себебі — оның дегені бұл емес-ті. Йошка мұндайда не істеу керек екенін білмейді. Флориан мен Пишта әр қайсысы өз ойымен әуре болып тұр. Мұндай жағдайды олар да көрген емес.

	Йошка Флориан мен Пиштаның ойында не барынан мүлде бейхабар. Ол осылардың бәрі әлдеқалай шыға салған ғой деп ойлады. Олардан құтылудың жолын біле алмайды. Оның бар ойы — Пирошкамен оңаша қалуда. Бірақ оған істер амалы жоқ, ойына ештеңе түспей тұр Ал Пирошка болса, ол тап осы күннің өзінде-ақ, он алты жасар шағында өзінен үлкен еркекті алдап кеткендей айласы бар еді.

	— Иә, Флориан… — деп сұрады Пирошка.

	Флориан мұны түсіне қалды. Сондықтан ол сырт ай бұл дүние!» деп күбір өтті де, енді.

	«Қазір Йошка үйіне барып, хатты апарып береді. Пирошка жалғыз қайтады, сонда мен де оған жүгіріп бара қоямын», — деп ойлады Пишта.

	Бірақ Иошка үйінде қалмады. Ол Пирошканы қайта шығарып салады. Пишта бұларға килігіп қалмау үшін көшенің арғы бетіне шығып алды. Манағы сән түзеген шеру қайта басталды.

	Сөйтіп келе жатып, бір уақытта ол «қарауылдан» адасып қалды. «Құдай-ау, қайда кетіп қалды?» — деп ойлады да, бала тұра ұмтылып, қараңғы көшемен жүгіре жөнелді. Әне! Олар қолтықтасып барады. «Енді Иошка оны қайта шығарып салмайтын болар. Бұл тым жақсы. Жеке қалысымен-ақ Пирошкаға жүгіріп жетіп барамын».

	Бірақ осы екі арада мүлде күтпеген оқиға болды. Пирошка мен Иошка басқа көшеге бұрылып, қараңғы түкпірмен жүре бастады. «Сонда бұлар қайда бармақ?» Жаңбыр жауа бастады. Пиштаның тозығы жеткен пальтосы бірден-ақ су болды. Көп кешікпей сағат онды да соқты. Бұдан әрі қарай үйлердің кіреберіс қақпалары жабыла бастайды.

	– Құдай-ау, өзің сақта! Керегімді үйден алып жүрмесем игі еді! — деп күрсіне сөйледі Пишта. Бірақ ол сонда да әлгілерді қудалауын қоймайды. Өйткені көкірегіне келген ойдан, жүрегіне түскен құтылу қиын-ақ.

	Анау екеуі әрі барып, бөтен біреудің қақпасына сүйеніп тұр. Сәлден соң құшақтасып та алды. Біреу-міреу көріп қалар-ау деген ой жоқ. Пишта бұған шыдай алмады. Алғашқы рет аңға шыққан жолбарыстың күшігіндей ол арттарынан аңдып барып, қапыда ұстамақ. Жүрегі дүрсілдеп, кеудесінен шығып кеткелі тұр. Ыза кернеген ерні бұрынғысынан да жұқарып, шүйірліп барады.

	– Қылмыстың дәл үстінде ұстадым-ау! деп күбірледі де, ол әлгі екеуіне қарай түп жамылып, еңбектей жөнелді. Түрі кісі қарарлық емес. Біреудің зәресін алатындай.

	Екеуі болса, мұны сезетін түрлері жоқ. Осы кезде ту сыртынан жақын келіп:

	— Пирошка! — деп сыбыр етті Пишта.

	Қыз селк етіп, Пиштаға тесіле қарай қалды. Байқа, ол Пирошка емес екен. Пиштаға көз салып тұрған қайдағы бір бейтаныс «апай» боп шықты.

	— Саған не керек? — деді әйел.

	ТОҒЫЗЫНШЫ ТАРАУ

	мұнда алыстан қарағанда жұлдыздың жайшылықтағыдан әлдеқайда жарқырап көрінетіні, тек адам ғана таза жүрмей, ас таза болуға тиіс екені баяндалады.

	1

	Бес бала жыраның жағасында жатыр. Төңірек түгелдей жүгері егістігі, әбден піскендігі сонша, тіпті анадайдан сап-сары болып көз тартады. Жел көшеден бері бір толастаған жоқ, сондықтан жайқалған жүгерінің сыбдыры алыстан естіледі. Аспанда не болғалы тұрғаны жауайын дей ме, әлде күн ашылғалы

	— Тибор!

	Мартонның дауысы тым алыстан, жердің астынан естілді. Ал жоғарыдан шыққан дауыс оған шуылдақ бірдеңе тәрізденіп жетеді. Әдетте моншадағы жұрттың үні осылай естілуші еді. Алдымен Тибор айқай салды:

	— Немене?

	— Жоғары тартыңдар! — деп айқайлады Мартон. Сөйтті де ол шелегіне қайта мініп, шынжырды құшақтап тұрып алды. Жоғарыдағы балалар айналма діңгекті бұраған сайын шелек жоғары көтеріліп барады.

	Әлгі қараңғылық сейіліп, аспан ашыла бастағандай балалардың басы бірте-бірте үлкейіп келеді. Сәлден соң оларды бір-бірінен ажыратып, тануға болатындай дәрежеге жетті. Мұның есесіне аспандағы жұлдыз жоғалып кетті. Қайтадан күндіз бола қалды.

	— Мынау бір қызық екен, — деді шелектен шыққан Мартон өңі қашып, — төменнен қарағанда аспанда жұлдыз жарқырап тұрған сияқты.

	— Не дейсің?

	— Жұлдыз көрдім, — деді ол, өзінің үрейі ұшын кеткенін айтуға ұялды. — Кәдімгі жарқырап тұрған жұлдыз көрдім. Түндегідей көн-ақ…— деп қайталады да, Мартон сәл ойланып, алысқа қарады.

	Балалар оның жұлдыз көргеніне сенген жоқ.

	— Жоқ, оны тексеріп көрмесе болмайды! — деді Петер.

	Басқа балалар сияқты бұл да Мартонның неден сасқалақтап шыққанын, оның қайдағы жұлдызды көргенін түсіне алмай тұр. Қорыққанға қос көрінеді деген, — балалардың ойына бірден келген ой осы еді.

	– Әй, бәрі өзімнен! Алдауға түсіп қалғаным-ай! — деді де, ол қолын қапқа салды: бір үзім нан немесе басқа бірдеңе қаптың түбінде қала беруші еді деп ойлады. Бірақ ештеңе табылмады. Бір ақымақ өзіндей жүз ақымақты өрбітеді,— деп жұрт теріс айтпаған ғой.

	— Көрдің бе, мұның ақылдылығын! — деп кіжінді Тибор. — Жолымыз бола қалған күнде, Мартонды ақылды дер едің, ал мына қиындыққа кезіккенде, оны ақымақ деп тұрсың.

	Мартонның халі Лайошқа жауап берерліктей күйде емес еді.

	Әбден шаршап, қарындары ашқан балалар әрі қарай жүре берді. Олардың бір-біріне үн қатарлық шамасы жоқ. Сөйтіп келе жатқанда алыстан бір жүзімдік көрінді. Мартон көз тігіп қараса, жолдың дәл жиегінен сонау төбеге дейін созылып жатқан жүзім баулары екен. Бақшаның иісі алыстан аңқып, әлден-ақ көз тартып тұр. Мартон қуанғанынан ысқырып жіберді.

	— Міне, ғажап! — деді ол балаларға:- Отыра қалыңдар!

	Ол Фифканың бәкісін сұрап алды да, жүзімдікке қарай жүрді.

	Осы бір сәтте алыстан әлсіреп көрінген күздің күні де жылына бастап, қара көк жүзім баулары жақындай түскендей еді. Мұнда жақында ғана жаңбыр жауса керек, жүзім шоқтары таңертеңгі шықтың тамшысындай алыстан жылтырап көрінеді. Жан-жақ түгел жайнап кеткен сияқты.

	Сөйтіп біз тегін демалысты бастаймыз. Жүгері бар ма?.. Бар! Орманда күнелте береміз… Шыдай тұршы, туһ! — деп тісінің арасынан әрең тіл қатты да, құйрығын бір сипап қойды: тап осындай кезде ауырмай тұра тұрсаң да болар еді ау дегендей. Жұмыс табылмаса құрысын, ұрлықпен де күн көреміз! — деп айқайлай сөйледі ол жолдастарына. Сонда да құйрығын сипалап тұрған қолын тыя алмады. — Жүгері, жүзім, картоп… осылар болса жетеді емес пе? Түн қараңғысын жамылып әкеліп аламыз. Ол уақытта бізді күзетші түгіл, үкі де көре алмайды. Ерегіскенде сөйтіп тегін тынығамыз. Оңайлықпен беріспейміз… Ал қазір тегін тамақ табылып тұрғанда, ешкімге бас иіп жатудың қажеті жоқ. Ауа болса таза, орман іші мынау… бұдан артық не керек? Кәне, бізде неше собық болды? — деп сұрады ол кенеттен, жұлып алғандай. Бала бұл тұста да қолын құйрығынан ала алмай тұр. Тұла бойындағы ең қасиетті жері солдай, қайта-қайта сипалай береді.

	Петер қолына тиген собықтарды есептеді.

	— Он тоғыз, — деді ол.

	– Қалғанын тастап жібергенімді айтсаңшы, — деп өкінді Мартон. Сөйтті де әлгі қаша жөнелгеніне қысылып, ақтала бастады — Ол мылтығын гүрс еткізгенде мен бір қолыммен шалбарымды ұстай алғаным бар емес пе?… Сол сәтте біразы түсіп қалды. Мына біреуі қолым да қалыпты… Соншама қорқатын түгі жоқ еді… Атқасын, құйрықты ұстадың не, ұстамадың не? — бәрі бір еді ғой… Одан да ана жүгеріні ойласаңшы. Ал мен қорқып, қаша жөнелдім-ау. Қанша дедің?

	— Он тоғыз.

	— Мына біреуін тағы ал. Жиырма болады. Әркімге төртеуден келеді,— деді де ол тағы бір уһілеп қойды. — Манадан бергі алақанымен басын тұрған жерін әлі боса тар емес.

	– Қатты ауырып тұр ма? — деп сұрады жолдастары.

	— Жо-оқ! Тек қышып барады… бірақ қасуға болмайды, одан ушығып кетеді деуші еді ғой… Әрине, ауырын тұрғаны да рас… Бірақ ештеңе емес. Әлі-ақ жазылып кетеді… Мынаны да алып, жаңағыларға қос, — деді де, ол манадан бері қолында тұрған жалғыз собықты Петерге қарай созды.

	— Таң атқанша бір басылар, — деп Мартон өзін-өзі жұбатып қойды. — Әттең, қасуға болмай тұрғанын көрмейсің бе?!. — Ол сонда да саусағының ұшымен басып, шалбарының жыртылған жерін тапты, тұз әр жерден бір тесіп кеткен екен. — Үйдегілер сезіп қоймаса болғаны, ал егер көріп қалса, шатақ сонда болады дей бер… Әттең, шалбардың бұтта болғанын айтсаңшы… Адам денесіне дауа бар ма, жазылады да кетеді… Ал шалбары құрғырдың тесігі бітелмейді ғой.

	Күн еңкейіп, манағысынан да кешкіре бастады. Асып-сасып жүргенде өрт шығып кетпеуі үшін балалар ағып жатқан судың қасындағы бір ашықтау жерді таңдап алды. Сәлден соң от та жана бастады. Балалар жылынып, тамақ әзірлеуге кірісті. Олар қолдарындағы бір-бір собықтарын отқа қақтап, асығыс пісіріп жатыр. Бір бүйірінен үрлей бермеңдер, жалындап жанып кетіп жүрмесін, — деді. олар бір-біріне. Қолға ұстауға ыңғайлы болу үшін және үнемі айналдырып отыру керек болғандықтан, олар собықты таяққа шаншып алған. Жүгері дәндері сарғайып қызара бөртіп келеді, отқа қатты тиген жерлерінің қарайғандары да бар. Әбден піскен дән бырт етіп жарылады. Шіркін, табиғаттың осындайын айтсаңшы, қайткенмен де адамға тамақ табылмай қойсын ба? Балалар түскі асы мен кешкі тамағын бір рет жейтін болды, сұйық тамақ та, қою тамақ та, бірінші мен екінші де соның ішінде, бір жерден табылып тұр. Тегін демалушылар шансиопының жай-жапсары осылай болған соң, қайтесің. Балалар собықты анда-санда бір үрлеп ауыз толтыра асап жатыр, қолы-бастарының күйе болғанына қарайтын емес. Бұларға ең қымбаты — ішке ел қондыру болып отыр.

	— Шіркіннің тәттісін-ай!

	Бір келіспей тұрған әсері тұз жоқ.

	— Тұз мана баратын жеріне барып қойған жоқ па? — деп күлді Петер Мартонның бөксесіне қарап.

	Балалар дабырласып күлісіп жатыр.

	— Мына ай тым болмаса бір мысқал жылу да жібере алмайды екен-ау! — деп күңк ете түсті де Петер алдындағы оттың шетін үрлей бастады. Бұдан соң екі қолын айқара Тиборды құшақтады. Ол тісі-тісіне тимей, сақылдап жатқан болатын.

	— Мектепте қайдағы бәлені үйреткенше, осындай өмірде керекті дүниелерді неге айтпайды екен? — деді де Мартон балаларға бір-бір қарап өтті.— Әсіресе, осындай жол жүргенде не керек екенін біз мектепте ешбір естіп көргеніміз жоқ,— деді де бала екінші жамбасына аунап түсіп, Пештің төңірегіндегі ауылдар қандай, онда нендей адамдар тұрады, бай ма, әлде кедей ме, жұрттың салты жақсы ма, әлде жаман ба, — бұл туралы біз түк білмейміз. Оларда жұмыстың қай уақытта аз, қай уақытта көп болатынынан, жалдамалы жұмысшыларға қанша ақы төлейтінінен де бейхабармыз. Тіпті олардың өз тұрмыстарының қалай екенін де білмейміз… Ал театрларға бара қалсаң ауыл сайын той болып жатады, нан керек пе, ет керек пе, жеміс керек пе, — түгелдей алдыңда болады. Келген мейманды барлық халық құшақ жай қарсы алып, «Төрлетіңіз! Қонақ болып кетіңіз!..» — деп жатқаны. Ал шаруалар болса, ертеден қара кешке он салып, би билейді де жүреді.

	Тибор оянып, жан-жағына бір қарап алды. Ол Мартонның әңгімесін таңдана тыңдайтынға ұқсайды.

	– Әулие Ласлоның сиқырлы шөбі,— деп онан әрі жалғастыра берді әлгі ойын Мартон, — Сегізінші Жолбарыс пен Тоғызыншы Қорқау қасқырдың арасынан Оныншы Шие бөрі атты ұл туыпты… Тым тамаша хайуанаттар бағы дей беріңіз… Оның үстіне бұлар король ауласында жүреді екен… Міне мектептің бізге үйреткені осы емес пе? Оның орнына ту сыртыңнан біреу мылтық атып, бөксеңе бір уыс тұз кіргенде не істеу керек екен? міне, соны неге айтпайды?..

	Петер Чики тізе бүкті. Оның қасына Лайош та барып отырды. Балалар әңгімеге қызығып кеткендіктен, отты үрлейтін ешкім болмады. Сондықтан ол беті ағарып, күлге айнала бастады.

	— Онда сеніңше дүниедегі ең тамаша не? Сен білгіш болсаң, осыны неге айтпайсың? — деді Лайош Балог. Сөйтті де ол айдаладағы бір алысқа қарап отыра берді.

	Петер көзін жұмып, ұйқыға кеткендей болды.

	– Әркімге не ұнаса, сол тамаша… — деді есіней сөйлеген Мартонфи.

	— …деген-ді Кант, — деп қосып айтты да, Лайош та көзін жұмды. Мұны біз әлдеқашаннан-ақ білеміз. Тіпті төртінші класта үйренгеніміз әлі есімде. Бірақ сол үшін отыз шақырым жаяу жүрудің және түн жамылып айдаладағы орман ішінде осыншама сулап жатудың керегі бар ма еді…

	— Саған бүйтіп жату ұнамаса, үйіне жүре бер! — дей салды Мартон. Ол мұны тек Лайошқа ғана емес, басқа достарына да айтқаны еді.

	Балалардың дауы тіпті қызатын емес. Әңгіменің де қиюы қашып барады. Олар ыңырсып, еріне сөйлейді. Қайсы бірінің әңгімелескісі де келіп жатқан жоқ. Бұлардың әр сөзі асқазаны ауру адамның ыңқылына ұқсап барады.

	– Қазір үйіне кет деп айта салу оңай, — деп күрсінді Лайош, — Одан да мынаны айт: сеніңше, ең тамаша нәрсе не? — Ол мұны Мартоннан қайта сұрағанда істің түйіні тек соның жауабымен шешілетіндей сезінді. Лайоштың енді қайтып өз төсегінде ұйықтай алатыны да немесе оған жете алмай, ендігі өмірін осылайша өткізетіні де осыған байланысты сияқты.

	— Тамаша не дейсің бе?.. Не нәрсе адамды бұрынғысынан да жақсы, бұрынғысынан да шыншыл, нағыз әр көңілді ететін болса, сол тамаша, — деді Мартон. Сөзін тым жақсы айтса да, оның даусынан әбден шаршап жатқандықтың нышаны байқалды.

	— Бұрынғысынан да жақсы, өр көңіл, шыншыл дейсің бе? — деді де Лайош ойланып қалды. — Ал шынтуайтына келсек, шындық та әр түрлі бола береді ғой. Мәселен, мен үшін тек өз көзіммен ғана көрген нәрсем дүниеде бар, нақтылы зат болып табылады. Мен қолыммен ұстап, көзіммен көрмеген нәрсе мен үшін мүлде жоқ іспеттес. Егер мен белгілі бір затты білмесем, онда оның шынымен-ақ жоқ болғаны.

	— Ал соғыс сен үшін бар нәрсе ме, — деп сұрады Мартон. Бұл ретте ол Лайоштың «не тамаша» жайындағы даудан басқаға түсіп кеткенін аңғармай қалды.

	— Сен Будапешті түгел білесің бе?

	— Түгел білемін дей алмаймын. Оның не керегі бар?

	— Олай болса, сол қаланың сен білмейтін жағы дүниеде жоқ екен ғой! Тіпті Будапешт те түгел болмағаны. Оны сен жоқ дейтін боларсың?

	— Жоқ.

	– Іс жүзінде ол бар қала.

	— Мүмкін, бар да болар, бірақ мен үшін ол өмірде жоқ нәрсе. Бұл, әрине, дүниеде жоқ нәрсені бар деп тептегеннен әлдеқайда артық қой.

	— Мәселен?

	— Мәселен, осы біздің тегін демалысымызды алуға болар еді.

	Мартон отқа қарап отырған еді. Лайош күңкілдеп барып, шөптің үстіне қайта жатты. Тибор болса, әлде әңгімеге араласуын қойған болатын. Бұлардың бір-біріне қойып жатқан сұрақтары мен жауаптарының өзі-ақ оны әлдилеп, ұйқы құшағына енгізіп жіберген-ді. Бұған қарап, Лайош та сөйтіп ұйықтасам деп армандады, бірақ жел оның қарсы алдынан шығып, көзіне түтін айдап тықты. Ол отты бір үрлеп, оның басқа жағына барып жатқысы келіп еді, осы мезетте жел солай қарай соққандай болды. Сондықтан орнында жата берді. Мартон әбден көнбіс болып алған, аузына келген түтінді түгел жұтып жатыр, чики қимылдар емес. Ол ендігі түс көріп те үлгірді; анда-санда жымиып, күліп қояды: «Сендерге керегі ұйқы болса, міне, көріп алыңдар!» — дегендей.

	Мартон шалқасынан жатқанда оттың қақ үстіндегі ағаштың жапырақтарының кейбірінің жерге түсіп жатқанын көреді. Сөйтіп жатып, ол да ұйқыға кетті. Бірақ сергек жатыр. Әлден уақытта денесінің қыза бастағанын аңғарды. Соған қарамастан ол отқа табына жатып, жамбасын қыздырғандай болады. Таза ауаны кеудесін кере жұтып. от басында жатқанына мәз. Жамбастағы бір уыс тұз да демалыс сияқты тегін тиген жоқ па…

	3

	Егер орман өз қойнында кімдердің жатқанын білсе, бар рақымын жасап бақпас па еді! Онда ағаштар бір біріне иін тіресе тақалып, балаларды өкпек желден қорғар еді; егер ол қаладан келген осы бір балалардың ауыл жайын, ондағы мұжықтардың қатыгездігін білсе, бұларға жұмыс іздетпей-ақ, не керегін өзі-ақ тауып берер еді-ау. Егер ол осы балалардың өз қойнында тоңып жатқанын білсе, аспандағы айды күн етіп, жан-жақты от жаққандай жылытып жіберер еді-ау! Бірақ әзірше орман мұны білмейді. Балалар сол баяғысынша ызғар құшып. төсенішсіз жерде жатыр. Қара күздің суығы мен ызғарлы қырауы таңға жақындаған сайын зорая түсті. Жел кешегісіндей қатты соқпағанымен, таң алдында мұз бен қар үрлеп тұрғандай. Орман, әрине, мұны біле бермейді, ол сөніп бара жатқан отқа да қолғабыс тигізе алмайды. Күздің аты күз емес пе, таңға жақын балалар қалтырағаны былай тұрсын, тіпті жандарын қоярға жер таба алмады.

	Қызықты саяхаттар тек ертегіде ғана айтылады екен. Нақты өмірде бұлай бола бермейтін көрінеді.. Балалар сыз төсеніп, боз қырау жамылып, жерде жатыр. Ұйқы жеңген күйде әр жерге домалай салған: шалқасынан, сыңар жамбастап, етбетінен сұлаған. Әбден шаршаған, қимылдауға дәрмендері жоқ…

	…Таң ата ызғар күшейе бастады. Балалар бүрсең қағып оянды. Тибор жөтеліп, Лайош түшкіріп тұрды. Сағат жетілер шамасында күн көзі де өлімсіреп, тым алыстан көріне бастады. Балалар бұған бастапқыда қуанып қалғанымен, кейіннен көңілдері су сепкендей басылды. Көк жиектен әрең көтерілген күн сәулесі алдымен ағаштың басына түсті, онан соң бұтақтарға барып тоқтады.

	– Қашып кеткен жоқ! — дейді бір уақытта жұлып алғандай. Оның бұл сөзі манағыдай емес, әлдеқайда айқын естілді. Басқа балалар бұған қуанысып қалды. Бірақ сонда да олар Мартонның не күйде екенін, не себепті тұра алмай жатқанын білмеді. Лайош жаңағы ойынан қайтпай:

	— Ол қашып кетті! — деді.

	— Жоқ, ол ешқайда кеткен жоқ! — деген жауап естілді тағы да. Мартон былай деді:— Мына екі собықты алып, бөліп жей беріңдер. Мен аш емеспін. — Сөйтті де ол қойнындағы екі собығын жолдастарына ұсынды.

	— Аш емеспін дейсің бе, — деп сұрады Лайош. — Шынымен-ақ аш емессің бе? — деп ол қайта сұрады да, әлгі собықтарды күлімсіреп бөле бастады. Оның бұл бөлісі дәл болмай шықты: бір-екі кесегі тым жуан, қалған екеуі жіп-жіңішке болды. Ал ауыз саны үшеу. Собықтан әлгі кесектерін онан әрі бөлуге келмейтін еді. Сондықтан Лайош «әділ болу үшін» ішіндегі дәндерін есептеп берсем бе екен деп те ойлады. Бірақ оған шыдамы жетпеді. Қайтсе де тезірек ауыз салғысы келіп барады. Ол тағатсызданып жүгеріге бір, жолдастарына бір қарайды. Өстіп отырғанда Тибор ең жіңішке собықтарға қарай нұсқады.

	— Маған осы да жетеді! — деді ол.

	— Онда, ала бер! — деді Лайош. Мұнда ол Тиборға аз тиді-ау деп аяп отырған жоқ қайта, ол айнып кете ме деп қорықты. — Ал сен ше? — деп сұрады Мартонфиден.

	Геза да өзіме тигені осы болар деп, жаңағы собықтардың екі түйірін алды. Оның шапшаң қимылдағаны соншалық, тіпті бұрынғы күректей қолы қасықтай болып кішірейіп кеткен сияқты. Лайош өзі алған екі түйірін бір-бірімен салыстырды да «Біреуі ұзындау болғанымен жіңішке, екіншісі жуан болғанымен қысқа, — маған бұйырғаны осы болар! — деп түннен қалған жүгерінің отқа қақталған қара дәндерін асай бастады.

	— Сен аш емеспін дедің бе? — деп сұрады ол Мартоннан тағы бір рет: Лайоштың одан басқа ләм-мим деуге шамасы келген жоқ, ауызы жүгерісін шайнаудан босайтын емес. — Бұл бір ғажап екен… — деді ол. Досының айтқанына сенерін де, сенбесін де білмейді; бірақ өзі солай деген соң, амал қанша, көнуге тура келеді:— бәлкім, сенің аяғың қатты ауырып жатқан шығар?

	Ал ол көзін жұмып, үнсіз жатыр.

	Олар Мартоннның шалбарын түріп, жарасын көру керек деген шешімге келді. Бұл үшін Мартон етпеттен жатуға тиіс болды. Аяғының ісіп кеткені сонша, шалбарының балағы жөнді түрілетін емес. Сондықтан балалар жоғарыдан, мықын жағынан көрмек болын, оның белбеуін ағытты. Мартон бұған бой беретін емес, Балақтан түріп көремін дегендері, әрине, бір сәрі еді-ау… Ал шалбарды мүлде шешіп тастауларына ол қайтіп көнсін… Оның, үстіне бұлардың өзін кішкентай бала құрлы көрмеуіне де қапаланып, ұялады… Сонсоң осының бәрі неге керек?.. Сонда жара жазыла қоя ма?

	Балалар қаншалықты еппен шешкенімен, шалбардың бір шеті жараға тимей қоймайды. Мартон ауырсынып барып, ыңырсыған дыбыс білдірді. Бірақ таза ауа жараға оңтайлы әсер еткендей болды да сәл жай тапқанға ұқсады.

	— Ия, бәсе… е-е… е… Тәуір болып қалған тәрізді,- деді ол

	Баланың жамбасында алақанның үлкендігіндей жара бар екен. Оның ішінде не болып жатқаның кім білсін, сырты қып-қызыл, шет-шеті көгеріп кеткен. Қызарған жері қол тиюі-ақ мұң екен, жарылып кеткелі тұрған сияқты. Шатақ сонда шығып жүрмесін, — деп ойлады балалар.

	– Үйге барсақ қайтеді,— деп сұрады Мартон.

	– Әрине, ең дұрысы үйге аяңдаған ғой, — деді Тибор Сөйтті де ол досының жарасын үргілеп, жан-жағын еппен бір сипап өтті.

	Лайош жараны өз көзімен көргенге дейін оның мұндай қауіпті кесел екеніне сене қоймап еді. Тіпті ол жұрттың бәрі Мартонды аяй бергеніне іштен наразы болып тұрған еді. Сондықтан ол алдымен орындалмай қалған жоспар жайын келеке етіп, күні бойы көрген қорлықтарын, кешегі ит талаған оқиғаны, онан соңғы аш-жалаңаш жүрістерін әңгімелеуді жөн көрді. Оның мұнысын; басқа балалар риза емес-ті. Ал Лайош оны сезбейді, қайта: «Тастаңдар әрі, қайдағы жоқтан қорқа береді екенсіңдер!»

	Бірақ жараны өз көзімен көргенде ол селк етіп, басқа балалардан да бетер үрейленіп кетті. Алайда ол өзінің қорыққанын білдірмегенсіп, бар бәлені өзіне жаба бастады. Кешегі тұзды оқ өзіне тисе қайтер еді? Лайошка кенеттен осындай ой сақ ете қалды да, ол аяғын, қолы басын сипап көрді.

	— Не дейсің?

	— Жай, әншейін, ана маңдайыңды айтамын… кешегі тастан түскен жараң қалай дегенім ғой…

	— Жоқ, ауырмайды.

	Өстіп тұрғанда қайдағы бір алыстан, орманның ар жағынан ән салған дауыс естілді. Бастапқыда ол тым иісіреп, еміс-еміс естілгенімен, жақындай келе әуелетіп барады. Ән шырқаушы көңілді жұрт осыларға қарай келе жатқан сияқты.

	Ахау! Бас еркіне не жетсін!..

	Мартон масаттана күлді. Ол сапарға шыққаннан бері бүйтіп рахаттана күлген жоқ-ты.

	— Петер! — деп айқайлады ол. — Петер! Петерка Чики! Мана айтқан жоқ па едім, өтірік деп! — деді де ол бар күшін жинап, түрегеліп отырған болды. Әлгі әнге құлақ түріп көзімен жан-жақтан Петерді іздейді. Қай жағынан шыға келер екен ол? — деп ойлайды. Сәлден соң анадай жерде біреудің келе жатқаны, аяқ астындағы шырпы-бұталардың сыртылдап сынғаны, жапырақ сыбдыры естілді. Бұл Петердің лапердей аяқ алысы, оның жүрісі еді.

	– Әй, былай тұрыңдар— орман көшіп келеді! — деп айқай салды да, бала анадай тұрған бұтаның арасынан шыға келді, қойын-қонышы, қолтығы толған жүгері екен. Арқасындағы рюкзак та нығыз болса керек, тым дөңкиіп келеді. Петер балалар әбден көрсін деп анда-санда бір қырындап та қояды. Екінші рюкзагын бір қолында ұстаған. Ол қуанышы қойнына симай, ән салып келе жатыр. Әлгі естілген үн көп адам емес, осының даусы екен:

	Дүние бізге рақым етсін! — деп қояды. Жүгін түсірген ат-арбадан құлағандай болып, жүгері собықтары отқа қарай домалап жатыр. Петер еппен қимылдап, арқасындағы рюкзагын сол иығына түсіре бастады.

	— Мынау жүзім, — деп ол басын артына қарай бір сермеп, шашын қайырып тастады. Петер достарына бір, алып келген жүгіне бір қарап, қарқылдап күле бастады. Оның дауысы орман ішін жаңғыртып, көп адам айқайлағандай болып естіледі. Баламен бірге ағаш та, бұталар да, төңірек түгелдей күліп тұрған сияқты. Ақыры ол иығындағы рюкзакты сылқ еткізіп, тастай бергенде, жер қозғалғандай болып, дүңк ете түсті. Балалар жан-жақтан жүгірісіп, үйіріле қалды.

	— Ал мынау жүгері! Тамақ деп осыны айт! — деді Петер салтанатты түрде.

	Мартон орнынан тұрды. Ол басы айналып бара жатқанын бірден аңғарды да, құлап қалмау үшін Петердің бір қолынан ұстай алды.

	— Сен қашан кетіп едің, Петер, — деп сұрады Мартон досының мойнына асыла тұрып.

	— Күн шықпастан бұрып. Сендер бәрін ұйықтап жатқан едіңдер.

	— Күзетші қайда?

	— Ол да ұйықтап жатқан.

	— Дүниедегі ең парасатты нәрсе не, — деп сұрады кенеттен Мартон, сөйтті де ол манағысынан бетер сақылдап күлді. Басын Петердің кеудесіне тақай береді.

	— Жүгері! — деп айқайлады Петер.

	Жоқ… адалдық! Досына риза болғандықтан ба, әлденеден екенін өзі білмейді, Мартонның көзіне жас келді. Даусы діріл әрең естіледі. Ол көңілінің босап кеткеніне достары ұялып теріс қарай қойды.

	Менің бұл әкелгенім кемі үш күнге жетеді,— деді де Иогер қос тізерлеп отыра кетті. Ол енді жаңағы — екінші рюкзактағы жүзім шоқтарын қатарлап тізе басты.

	Мартон өзін-өзі билей алмай, әрең тұр.

	– Үш күнге жетеді дейсің бе, — деп сұрады ол әбден әлсіреген үн шығарып. — Олай болса, біз тегін демалысты… жалғастыра беретін болдық қой…

	— Мына Мартонның ауруы дендеп барады, — деп сыбырлады Тибор жолдастарына.

	Петер жүзім «көрмесін» тастап осылардың қасына келді. Ол жалма-жан Мартонның қолынан алып, үстіндегі киіміне, бет-әлпетіне зер сала қарады, маңдайын көрді де, бәрін түсіне қалды.

	— Тамақтанып алайық,— деді ол ұнжырғасы түсіп, — Сонсоң үйге тартқаннан өзге ештеңе қалған жоқ!

	— Отқа салып, қуырылып жүгері бырс-бырс етеді. Балалар асығыс жеп жатыр. Осыншама жүгерінің іштеріне қалай сыйып жатқанын олардың өздері де білмейді. Оттағы собықтар таусыла берісімен-ақ, етек-етек қылып қайта әкеліп салады. Сәл демалып отырады да, балалар қайта жейді. Олар әбден тойып, енді барар жер қалмағаннан кейін, кісі басы төрт құтыдан су ішті. Қарындары тырсиып, енді болмаса жарылып кеткелі тұрғанын балалар түрегелгенде барып бір-ақ сезді. Сонда да олар өзі тойса да, көзі тоймай қалған жүгеріге қарай береді.

	Тамақ тоқ, көйлек көк дегендей, балалар әбден жадырап алды. Оларға ұнамай тұрғаны — тек мына Мартонның қайта жатқаны. Оның түрегеп тұруға шамасы келмеді, отыруға дәрмені жоқ. Алдында жатқан жүзімнен бір-екі үзіп жеген болды да, аспанға, көшкен бұлтқа көз салып жата берді. Петер сонда да уыс-уыс жүзім мен құшақ-құшақ жүгеріні оның, алдына тастады:

	— Мынау тегін тынығушылар ауруханасына сыйымыз… — деп қалжыңдап та қояды. — Аурулардың халін білу үшін таңертеңгі сағат сегізден онға дейін келіп тұруға болады.

	Мартон қалжыңға да тым қысқа жауап берді:

	— Тәуір болып келе жатқан тәріздімін.

	– Әрине, үйге кеткенге не жетсін! — деп мұны өзінше түсінді де, Петер жадырап, тағы да күле бастады. Оның қуанғаны соншалық, бет-аузы, көзі, қас-қабағы тұтасын кетті.— Тарт үйге! — деп ұран салды ол. Мартонның «тәуір болып келемін!» дегенінен шығатын бірден бір қорытынды «осында қала береміз» емес, «Тарт үйге!» — деді Петер.

	Балалар тауыса алмаған жүгерілерін жан-жаққа лақтырып жатыр. Қолға ұстап жүруге болмайды, жолшыбай біреу-міреу кезігіп қалулары мүмкін. Оның үстіне бұлар осы таяудағы елу жыл ішінде енді тамақ іздемейтіндей болып тұр. Тойғандары соншалық! Бірақ Мартонның есіне кенеттен басқа бір ой сақ ете қалды.

	– Өйткенше, жерге неге көміп кетпейсіңдер? — деп ұсыныс айтты ол. Сөйтіп балалардың: Ол неге керек деген сұрауларын естімеу үшін ол Петерден: — Сағат қанша болды екен, — деп сұрады.

	— Тоғыз немесе он болар. Октябрьде күн қашан шығушы еді? Лайош, сен айтып жіберші, ішіміздегі білгішіміз сен емес пе едің…

	ОНЫНШЫ ТАРАУ

	мұнда Мартон туған інісі Беланы, Алпамыс Яношты, Илошка мсн Фицек мырзаны қандай қайғыға душар еткенін әлі сезбейді, әлі Фицек мырза әбден тұйыққа тірелгендіктен құдайға жалбарынады.

	1

	Фицек ханымның өмірі ормандағы аңның жортуылы мен тең сияқты еді. Егер ол кісінің тұрмысы аңнан өзгеше бола қалған жағдайда, онда бұл айырмашылық Фицек әйелінің пайдасы жағында емес еді. Өйткені орман ішінде жортып жүрген қай аңның болса да түнде жатар орны, кішілерінің ең болмағанда тұрақты іні болады ғой, олар мұнда өздері ғұмыр кешеді де, күшіктерін шұбыртып жүре береді. Ең бір кереметі — аң пәтерге ақы төлеп жатпайды. Тек анда-санда ғана, жау келе жатқанын сезгенде, немесе басқадай бір қауіп төнген реттерде аң баласы басқа ін іздейді. Ал Фицек мырзаның бәйбішесі мұндай емес, ол кісі де ешуақытта да тұрақты баспана болып көрген емес. Өмір бойы көшумен келеді. Алдымен ол салт бас, сабау қамшы кезінде жалғыз көшіп-қонып жүрді, кейін балалы болған шағында сәбилерін мәрте көшетін болды. Тіпті балалар ер жеткен өзінде де тұрақты баспана тауып көрген емес.

	Бұл кісі Веспрем маңында, Зирцин ғибадатханасы таяу жерлердің бірінде дүниеге келген еді. Ол тумастан бірнеше жыл бұрын «венгер халқы» өз императорымен келісім жасап, бұдан былай қарай нан да, арақ-шарап та, денсаулықта, баспана да сұрамауға бақұл болған-ды. 1867 жылы Венгрия мен Австрия арасында шарт жасалып, Венгрия жартылай отар ел қалпына түскен еді. Фицек ханымның дүниеге келгені де соның алдындағы бір-екі жыл шамасы болатын.

	Ол кезде ауыл-ауылды кезіп, монахтар жүреді. Олар әдетте етегіне намаз оқып жүретін діндар деп есептелетіні белгілі ғой. Соның өзінде де бұл тәуіптердің тәуір қыз көрсе, соңынан қалмайтыны да оқта-текте байқалып қалатын. Сондықтан Бертаның шешесі «Монахтан аулақ бол» — деп үйрететін қызына. Ал әкесі бала тәрбиесімен ешуақытта айналысып көрген емес. Мұның үстіне ол кісіге ұл бітіп көрген жоқ. Ал қыз баланың жүріс-тұрысын, әдеп-тәрбиесін бағып қайтсін. Сондықтан ол:

	— Жүрекке әмір ете алмас, ұнаса біреу моллаға. Әйел жолы жіңішке, Сиына бер аллаға! — деп әндетіп қана жүретін. Көңілденіп отырғандағы осы қыздарының естіп қоюы мүмкін-ау, оларға бұл нендей әсер етер екен, — деген ойлар әкесінің есіне кіріп те шыққан емес.

	Ауыл үйлерінің төбесі көбінесе сабанмен жабылатын еді. Солардың бірі «мектеп» атанды да, Берта, Фицек мырзаның болашақ қалыңдығы, соған оқуға барып жүрді. Осы бір оқу орнының жер еденді жалғыз бөлмесі, жетпіс шақты ұл мен қызы, төрт класы және жалғыз мұғалімі болатын. Сегізге келген шағында қыз «оқуын» бітіріп, екі кластан аттады. Қанша қиындыққа түскенімен, ол біраз әріп жазуды үйренді, кейбір тұтас сөздерге дейін оқып, ажырата алатын болды. Бүйтіп әуре болғанша қыз бір үйдің кірін жалғыз өзі жуғанды оңай көретін. Бірақ, амал қанша, «білім алу» да керек еді.

	Берта оғып-бұғып екі класты бітірер бітірместен, оның әкесі күллі орманымен Сентмартонға көшіп барды. Әкесі Редей мырза қайыс әбзелші болатын. Шаруалар ол кісіні мырза атап кеткен. Бұл жердің жұты өздерінен басқаның бәрін мырза дей беретін де еді. Редей мырзаның Сентмартонға көшу себебі — онда Зирцин ғибадатханасының қасындағы ауылдағыдай емес, «адам да, жылқы да көп болатын». Олай болса, мұнда жұмыс та тез табылады ғой. Бірақ келе-келе мән-жай Редей мырзаның күткеніндей болып шықпады. Жұмыстың табылу, табылмауы адам мен жылқы санына байланысты емес екен. Сондықтан Бертаны мектептен шығарып алуға тура келді. Янка, Терез, Лина апалары сияқты ол да кісі есігіне, үй қызметшісі болуға берілді. Бастапқыда әкесі қызын онша алысқа апармады. Жақында болса, шешесі де, қызы да бір-бірін жиі көрісіп тұрар, деп ойлады. Кейіннен, сол апарып берген жері, яғни Дер қаласы Сентмартоннан небәрі он сегіз шақырым жерде ғана болса да шешесі мен қызының бір-бірін жыл сайын емес, екі жылда бір көрсе де болатыны анықталды. Сол себепті әкесі Бертаны Будапештке апарып берді. Бұл қала өздерінің тұрған жерлерінен табаны күректей 150 шақырым еді. Бірақ оның есесіне, қала тұрғындары үй қызметшілеріне Дердегіден сәл көбірек төлейді екен. Жаңағы айтқандай, жылына бір көрді не, екі жылда бір көрді не, бәрі бір емес пе? Шал сезім, сағыныш дегендеріңізді онша біле бермейтін. Елу алты жылдан бері таң сәрісінен қас қарайғанға дейін қамыт-сайман тігіп келе жатқан кісіге мұндай нәзік дүниелердің қанша қажеті бар? Оның бар жиғаны — әйелі, бір қора қызы, жалғыз аты бар. «Не дегенмен де, басы үлкен ғой, сезімталдық жағын сол жылқы ойласа да болмай ма?» — дейтін еді көп сөйлемейтін Редей мырза. Шал мұның өзін де бәйбішесімен оңаша отырғанда, әлде қалай бір көңілі түсе қалғып шақтарда айтып қалжыңдайтын. Ол кісінің енді бір көңілденетін кезі — қыздарынан хат келгенде еді. Бірақ мұндай сәттер жиі бола бермейді. Өйткені жол алыс, марка қымбат, конверт қолға түспейтін болғандықтан, балалары әке-шешесіне хатты тым сирек жазатын еді. Ал жаза қалған күнде олардың бір хаты екіншісінен аумайтын: «Сәлеметсіздер ме, біздің қымбатты әке-шешеміз! Мен денім сау, аман-есен жүріп жатырмын, сіздердің де сондай болуларыңызға тілектеспін… Осы хат соңында айтайын дегенім мынау еді, менің құрметті әке-шешем…» дейтін.

	«Атқа сұлы жоқ болса, қамшымен асыра! — деп күрсінетін Редей шал қыздарының хаттарын оқи отырып. Ол тіпті дамыл таппайтын, қолынан бізі, алдынан ине кетіп көрген емес. Күні бойғы жұмыстан әбден шаршап, көзі қарауытып кеткен сәттерде шал: «Болдырат өз құйрығын да әрең тартады» — деп өзін өзі отыратын. Осы бір мезеттерде сәл тыным тапқан болып, лашығының сығырайған терезесінен жарқылған күнге, анадай тұрған ғибадатхананың биік күмбезіне көз салып қоятын. «Осының бәрін қойып, чолла болмаған ат өзінен көрсін!» — дейтін мәтелі де еді ол кісінің. Ол бұдан кейін де тыным таппай, қайысын илеп, бізін шұқып отыра беретін.

	Фицектің әйеліне үйде жүріп дамылсыз іс істеу кей адамдарға ауа қандай қажет болса, тап сондай керек дейтін. Әкесі мен шешесі сияқты бұл да таңсәріден қас қарайғанша тыным таппайды, және ешбір налып, ауыр тиді деп шағым айтып көрген емес. Ол жұмыстан рахат табамын деп те, жұмыс дегенің адам басына түскен қып-қызыл бейнет деп ойламайды. Тек қана ертеден қара кешке митыңдай беруді біледі. О жер бұ жерінің, ауырғанына қарамайтын, «түрегеп жүріп» тәуір болып кететін. Осы бір жайтты еске алғанда, сол әйелдің бойында сарқылмас күш бар тәрізді еді.

	Бертаның бет-жүзі қырқында да өзгермеді, дене бітісі де сол күйінде қалды. Кейде ол әлденендей бірдеңеге қуанып, масаттана күлгенде, дауысы он сегіз-жиырмалардағы қыздай сыңғырлап естілуші еді, көзінде де таңғажайып от, жігер бары анадайдан аңғарылатын. Берта басын шалқайтып тастап, шашын тарап тұрғанда денесі жіптіктей, сымға тартқандай сұлу еді. Оның осы тұрқына қарап-ақ дауысының күмістей ашық екенін сырттай болжауға болатын-ды. Алайда күн-түнді біле бермейтін ауыр жұмыс, үй шаруасы ол кісінің күлкісін соңғы кезде едәуір тия бастаған болатын. Жыл өткен сайын ол сирек сөйлеп, көбінесе үнсіз отыруға дағдылана бастады. Күлкісі тек анда-санда ғана бір естілетін болды. Фицектер үйінде күле қоюдың өзі қиын еді. Күні бойы бір таусылмайтын айқай-шу, әркімнің өз ісімен күйбеңдеуі, қашанда тұрмыс қамы дейтін адамның күлкісін келтіре қоймайтын.

	Кейде жексенбі күндері түскі тамақтан кейін Берта үсті-басын жуып, мейрамдарда киетін киімін киіп, соп түзей шыққанда әлі де тамаша көркі бар еді. Көмірден қап-қара шашы тарақ тиген сайын жалтыраған, жанарынан от шығып тұрғандай болатын. Балаларының қасында отырғанда да туған айдай еді. Осы бір сәтте ол қараңғы түнді сүттей жарық еткен аспан планетасындай болса, балалары жымыңдаған жұлдыздай жарқырап қасында отыратын. Оларға мейірлене қараған шешесі көп сөйлемейтін. Оның сәбилеріне сүйсіне қарап, іштей әлдилегені анадайдан көрініп тұратын. Берта естіп жексенбінің кейбір сәтті кезеңдерін балаларының арасында тыныш өткізуді ұнататын еді. Тынымсыз жұмыста жүрген адамға жай отырған әр сағаты үш есе ұзақ болып көрінетіні бар емес пе? Сондықтан ол осындай бір сәттерді көпке балап, бұлтсыз, ашық аспандай жарқырай өтетін. Бұл кезде оған өзі де мәңгі жасап, жұлдыздары ешуақытта сөнбейтіндей болып көрінуші еді.

	Мұндай кездерді Фицек мырза да әйелінің қасына тоқтай қалып өзінің сүйсіне қарағанын ауызша жеткізе алмайтын.

	Енді бір сәтте анық кезі Белаға түсті. «Мартоннан ешбір аумай қалыпты-ау!» — деп ойлады шешесі ішінен. Бұдан кейін ол Оттосына көз салды. Ол бірдеңеге тан қалғандай, аузын ашып ұйықтап жатыр екен. «Тез өсті… заматта-ақ сойылдай болып шыға келді… Осы жақында ғана емес пе еді, етегіме жабысып, көлеңкемдей сонымнан қалмайтыны?.. Ал қазір көрдің бе, үлкен жігіт болғанын?» — деп ойлады Берта. Ол баланың кішкентай күніндегі талай қызықтарын да ұмытқан жоқ, ал қазіргі мына түрі, әсіресе иығына түк шығып, мұрт сияқтана бастағаны таңғажайып сияқты. Бұдан соң шеше Пиштасына қарады, ол бүгін де ұйқысырап, тісін сықырлатып жатыр екен. Баланың бет-әлпеті сәл көңілсіздеу, көңілінде бір әбігер бар сияқты. Мұны көргенде шешесі біршама қапаланды да. «Сорлы бала!..» «Тірі болсаң, әлі талайды көрерсің!» — деген аянышты ой келді шешеге. — «Сөйтіп жүріп, аспанда гимнастика ойнаймын дейді… Ал әкесі оған жібермеу үшін слесарьлық, шеберханаға жұмысқа берді-ау: әуреленіп бір көрсін, — дейді… «Мен, — деп айқайлайды, — бұл ақымақтың басындағы күллі жиып өстіп қағамын!» Сондағы Пиштаның жылағанын айтсайшы. Берта Лизасына да бір қарап қойды. Оның кіп-кішкентай, нәп-нәзік башпайы көрпеден шығып жатыр екен. Шешесі оның көрпесін қымтап, жан-жағын дұрыстап қойды. Сөйтті де баласына күле қарады. «Осыншама ұлдың ішіндегі жалғыз қызым! — деп сүйсінді Берта. Бұдан соң ол Бандиге қарап, қабағын түйе бастады. «Ұйықтап жатқанында мінезінің шәлкем екенін байқауға болмайды екен-ау. Ол оңды-ақ бала секілді. Ал енді сотқар-ақ!»

	Шеше қайта іске кірісіп, қолы-қолына жұқпай кетті, тек анда-санда ғана сумаңдаған инесі көрінеді. «Өсе келе, әлі-ақ адам болып кетер. Мен өзім де сөйткен жоқпын ба? Үйден қай күні кеткенімді де сезбей қалдым. Бұларда сөйтіп әрқайсысы өз жөнімен жүре береді. 15із де солаймыз ғой. Мәселен менің өзім әке-шешемді жылдап көрмеймін. Қазіргі күнде шешесі қатты ауырып жатыр, сіңлісі Терез ашық хат жіберіпті: «Егер мүмкіндігің болса, тез келіп қайт. Заманның қалай болып кетерін кім білсін?!» — депті. Бірақ оған қалай бара қоярсың. Билетке де ақша керек, құр қол баруға көне болмайды. Домалақ ақ кәмпит, печенье, тағы басқа бірдеңе болса да ала барған жөн ғой… Феридің ашуланғанына қарамас едім. Бірақ қазір шынымен-ақ ақша жоқ қой. Оның үстіне мына шиеттей балаларды кімге тастар… Оларға жаздыгүні барып қайтпақ едім, мына бұрқ ете түскенін көрмейсің бе?

	2

	Фицек ханымның көзіне қарасаң, жас сияқты. Ал құдды кемпірдікіндей. Кешке қарай ол екі алақанын, қолының сыртын түгелдей глицеринмен ойлайды. Оның қол жұмсартатын қасиеті бар дегенді естіді. Мұны кісі есігінде жүргенінде біреу айтқан болатын. Содан бері Берта глицерин алуын қоймайды. Оның үстіне бұл өзі «не бәрі үш тиын күреш болғанымен, аптаға жетеді». Ақыры, Бертаға шет тіл боп естілетін «глицерин» деген сөздің өзі де ұнайтын еді. Сондықтан ол дәрінің шипа болу-болмауына қарамай атына болмады.

	Берта шіркеуге сирек барады, соның өзінде ол құдай бар деп есептейді. Бірақ оның жасағанға сенуі күйеуінің ожданынан мүлде өзгеше еді. О кісі құдайға тек жәрдем үшін ғана жалбарынатын. Фицек мырза әлде нендей ойын іске асырып, мұқтаж бірдеңесін сұрап алу үшін шіркеуге жүгіретін. Мұнда ол тегін ештеңе сұрамайды. Темір жолы да тегін ештеңенің жоқ екенін әбден тіретіп тастаған. Міне сондықтан да шіркеуге барған сайын жолда отырған қайыршыларға садақа беру, шіркеу қорына деп беру салтын бұзбайтын. Аса мұқтаж бірдеңе «алғысы» келгенде тіпті өтірік айтпау, карта ойнамау жөнінде де ант-су ішіп, тәубе ететін. Кейде ол осы уәделерін оңай орындайтын еді де, кейде сөзбұйдаға салып, жүріп алатын… Есебі, оның уәдені орындауға деген ниеті әлгі тақсырдан жалбарынып сұраған тілегінің үлкен-кішілігіне байланысты еді.

	Бір күні ол лотореядан жүз форинт ақша ұтқысы келді. Әйтпесе күллі үй-ішімен қорексіз қалуы мүмкін еді. Бұл жолы ол тілегінің неғұрлым тез қабыл болғанын күтіп, былапыт — сөз айтпауға, керек болса, құдайдың өзімен де «Сіз» деп сөйлесуге ант етті. «Бұл заманда, дауласудың өте қиындыққа түсетінін, жасаған ием, өзіңіз білесіз ғой, — деді ол. Сонда да ондай деп аузымды ашпауға уәде етейін, ал сіз маған рақым етіп, лотореядан бірдеңе ұтқыза көріңіз!» — деді де ол екі қолын шіркеудің күмбезіне созып, қос тізерлеген күйінде аспанға қарап отыра қалды. Әлгі сөздерін айтып беруі-ақ мұң екен, жасағанның пақыры кенеттен сасқалақтай бастады. Ол өз сөзіне сенерін де, сенбесін де білмейді. Фицек мырза «сіз» дегенге құдай ашуланып қалуы мүмкін деп ойлады. Өйтсе түк татырмауы ғажап емес. Ол жалма-жан кешірім сұрап, «сен» деуге көшті. Сөйтіп жаңағысын бастан-аяқ қайтып айтты. Ондай деп еш аузымды ашпауға уәде етейін, ал сен маған рақым етіп, лотореядан бірдеңе ұтқыза көр әмин! Аллаһу-акбар!»

	Құдаймен келіссөзді осылай аяқтап, ол шіркеуден шықты. Жолшыбай ойланып келеді. «Мұның қайсысы дұрыс екенін кім білсін: үй қожасымен «сіз» деу керек те, ал құдаймен «сен» деп сөйлесу керек. Мұның жөнін сол бір алланың өзі-ақ біледі: Ал маған салса, құдай бәрінен де үлкен сияқты… сондықтан оған «сіз» деген жөн тәрізді…» — деп қояды ол. «Бұл итке адамның ақылы жетер емес…» — деп қоса айтайын деп еді, үрейі ұшып, аузын жаба қойды.

	Құдаймен екі арадағы келіссөз ойдағыдай аяқталып, басына іс түскен қиын сәтте оған берген уәдесі оңай болса, Фицек мырза оны бұлжытпай орындайтын. Ал егер әлгі келіссөз сәтсіз аяқталса, Фицек қатты ашуланып, жер жүзін балағаттай бастайтын еді: «Саған жалбарынып жүрген мен ақымақпын! Сен де барға бересің!.. Сонда да мен саған «сіз» деп сөйлеуім керек. Адыра қал!»

	Фицек әйелінің құдайға сыйыну пошымы мұндай емес-ті. Ол жер бетінде тіршілік етіп жүргенін жақсы біледі. Тек ол ғана емес, күллі әйел солай ғой. Олар құдайға тіл тигізетіндей ештеңе деп көрген емес, сондықтан құдай да бұларға жақсылықтан өзге ештеңе ойлай алмайды. Сол себепті кісі шіркеуге тек анда-санда ғана барып тұрса болғаны деп ойлайтын еді. Берта әке-шешесін қаншалықты сирек еске алса, құдай да оның есіне сонша сирек түсетін. Мұның бәріне, әрине, ол кінәлі емес, уақыттың жоқтығы, үй шаруасынан қол босамайтыны кінәлі.

	Мартон шешесінің шіркеуге барғанын бірақ рет көрді. Орындықтардың қаз-қатар арасында, жалпы топпен бірге екі қолын кеудесіне ұстап тұрған болатын. Ортанның құдіретті үні естіледі, іштегі жұрт соған ілесіп, діни ән айтып тұр. Оған әр жерінде бір қосылып тұрған шешесінің кірпігі кейде тым төмен түсіп, көзін жауып кетеді. Мартон о кісіге көрініп қалмау үшін тым алыста, аша-бағаналардың ар жағына барып тұрды. Сондағы байқағаны шешесінің анда-санда бас изеп, тізе бүккені, тағзым етіп, жұртпен бірге жалбарынғаны. Бірер рет сөйткеннен кейін ол «енді жеткен болар» деді де, орамалын түйіп, сыртқа шыға бастады. Басқа халық әлі шіркеудің ішінде бұрынғысынша органға қосылып, періштелер әнін шырқап тұр. Ал Мартон шешесі болса, шаршы топтан былай шығып, есікке қарай жақындап келеді.

	Бала біресе шіркеу ішіндегі шырақ нұрына, біресе анадайдан көлеңдеп келе жатқан шешесіне қарайды. О кісі басындағы орамалын қайта түзеп, артына бір қарады да, шыға беріп, есікке қайта беттеді. Намаз үйінен шыққаннан кейін шешесі баспалдақпен төмен түсіп, әрі кетіп барады. Қазір оның басы мен иығы ғана қараңдайды. Оның әр жағында шыға беріс есік шалқасынан ашық тұр, одан даладағы көгал, жолдың екі жағындағы сән түзеген ағаш көрінеді. Орган манағысындай гуілдейді. Шіркеу іші қаракөлеңке. Иін тірескен жұрттың екі жаққа теңселген қимылы, аспанға созған қолдары, тізе бүгіп тағзым еткені алма-кезек байқалады. Сәлден соң шешесі көзден ғайып болды. О кісі ендігі сыртқа да шығып кеткен болар.

	3

	Мартон табалдырық аттап, үйден шыққалы да екі аптадай болып қалды. Қазір қайда екені белгісіз. «Tе демалыста» жүргендердің қай-қайсысынан да еш хабар жоқ. «Балам қайда жүр екен?» — деп налиды анасы. Бірақ мұны басқа біреуден, әсіресе үй-ішінен сұрауға қорқады. Мұндайда Фицектің үйді басына көтере ашуланып, бала-шағаларын ығыр қылатынын ол әбден біледі. Онда бұл үйде отырғаннан, дозаққа барғанның өзі артық.

	Фицектер басқа пәтерге көшкелі жатқан. Нешінші рет көшуі екенін өздері де білмейді. Есептерінен жаңылатын болды ғой, қай көшкені есте тұрады? Бүгінде олар Нефелейч көшесінен Луиза көшесіне көшіп барады, Фицек даяшылықты тастап, қайтадан етікші болмақ. Сол себепті олар төртінші қабаттағы бір бөлмелі пәтерді тастап, аядай ас үйі арқылы далаға шығатын шағын шеберханаға көшіп барады.

	«Құдайға сонша не жаздық?» — деп жалбарынатын. Одан кейін Лиза туды. Іле-шала Иошка да дүниеден кетті. Шешесінің ойына бұдан басқа да жайлары осы үйде өткен сәтті, сәтсіз күндері келе бастады. Мартон әдетте ана терезенің алдында отырушы еді-ау. «Ал қазір қайда жүр екен?» Мұны ешкім білмейді, шешесінің жанына қатты батып жүрген жайы да осы еді. Бүгінгі үйде жоқ баласы ана жерде отырып, сабағына әзірленетін. Оны шешесі ерте оятып, оқуына жіберетін. Мектебінен қайтқан шақта тамағын тез ішіп, қайтадан стол басында отырушы еді. Бұдан соң ол үй-үйді аралап, нашар оқитын жолдастарына көмек беріп қайтатын. Сөйтіп жүргенде, бала күннің қалай кешкіріп қалғанын сезбей, тым кеш жататын. Кейде сабағына күндіз әзірленуге уақыты жетпей қалғанда, ол шешесіне ерте оят деп жалынатын еді. Ұйқысын тез сейілту үшін ол тұра сала суық сумен жуынып, дереу терезенің алдына барып отыратын да, кітабына үңілетін. Кейде шешесі оның әлденендей бірдеңелерді күбірлеп, жатқа айтып отырғанын да еститін. Сонда мына бір сөздерді кемі он рет қайталағаны шешесінің әлі есінде: «Ол жолы әулие Иштван Коппаня әскерін қырып салып, жиырма мың венгерлерді жер құштырды», өзінің осы тамаша, жеңісімен біздің ең даңқты короліміз венгерлердің христиандық мемлекетінің негізін қалаған болатын… Мартон оқуының осы бір жеріне келгенде терезенің алдына барып, сонау алысқа ұзақ қарап тұратын еді де, едәуір ойланғаннан кейін әлгісін қайта айта бастайтын: «Ол жолы Әулие Иштван Коппаня әскерін қырып салып, жиырма мың венгерлерді жер құштырды, өзінің осы тамаша жеңісімен біздің ең даңқты короліміз венгерлердің христиандық мемлекетінің негізін қалаған болатын…» Осыдан кейін ол тағы да сәл тоқтап, терезеге, сонау алыстағы бірдеңеге қарап тұратын.

	Фицек әйелі үшін пәтері тек баспана ғана емес, алынбайтын қамал іспеттес еді. Ол ұзақты күн күйбеңдеп осында жүретін балаларының мектептен келуін күтіп, оларға түскі, кешкі тамақтарын әзірлейтін, таң ертең тұрып кеткендерінде төсектерін жинап, түсте қайта келуін күтетін. Күні бойы олардың бірі келіп, бірі кетіп жүретін еді, шешесі де солармен үнемі бірге болатын…

	«Мартон қайда жүр екен?» — деп сұрағысы келді ол бір сәтте. Бірақ ол күйеуінен онша оңтайлы жауап ала қоярмын деп күтпеген болатын, жәй әшейін, көңіл тоғайту үшін сұрай салғысы келген-ді.

	Жүк әбден тиеліп арбалар жол тартуға әзір тұрды.

	4

	Биыл күз тым ерте түсті, ондай боларын білмеген кей ағаштың басынан кектей құлап жатыр. кешегі қырық күн шілденің ыстығынан кейін Карпапан бүйтіп лезде-ақ ызғар соғып кетеді дегенді орман да, сай-сала да, егінжай да білген жоқ: халық та, тіпті құдіретті күші мен көріпкелі барлар да мұны біле алмады.

	Сүмбіленің дауыл аралас қара жауыны қиғаштап соғып тұр. Ағаш біткеннің су болмаған жері жоқ, төбеден тамшы тамады. Жаздыгүні анда-санда бір түстен көк жапырақ енді міне сап-сарала боранға айналған. Сонау алыста, майдан жағында да астан-кестен болып жатыр. Ұрысқа аттанған талай сарбаздар бірер адамды өлтіріп, серуендеп қайтамыз, әлі-ақ үйге оралып, той-думан өткіземіз, дүние қызық біздің қолымызда болады деп ойлаған еді. Өлім, ауыр жарақат түгіл, денеге дақ түседі деген ешкімнің ойында болмаған. Енді міне сол батырларда дәрмен жоқ, бораған оқтың астында басын бұғып, жаңағы қара суға малшынған ағаштай дірілдейді, желмен ыққан жапырақтай безек қағады. Айнала төңіректі түгелдей тарсыл мен гүрсіл, өлім мен үрей билеген. Бастапқыда соғыстан жеңіспен қайтып, көрсеткен ерліктері жайында үй-ішіне нелер керемет әңгімелер айтпақ болып кеткен жігіттер, есіл ерлер енді алыс тылдағы госпитальдарда жатыр. Олардың ерлік жайында әңгіме айтар хәлі жоқ.

	Бірер кісі өлсе бір сәрі ғой. Оны еске алуға да, құлаған жеріне тамған қанын, екі көзінің аспанға бір қарап, мәңгілікке жұмылғанын бейнелеп айта беруге болар еді. Бірақ жүздеген мың адам өлім құшып жатқанда жақсы сөз ауызға түспейді екен. Көз алдыңа қарасаң сұлап жатқан талай-талай адам денесі, омақаса құлап, мойын омыртқасы үзілген аттардың өлімтігі, қираған зеңбірек, осының бәріне қарасаң тіпті кез тұнады. Бүкіл дүние жүзіндегі өлген адамды түгел жинап әкеліп, осында бәрінің басын қосып тастағандай. Мұны көргенде бойы шымырламайтын, төбе шашы тік тұрмайтын кісі болмас, сірә. Көрсең көз тұнады, естісең құлақ талады, не болғаныңды білмей, басың айналып, құлап түсе жаздайсың. Адам айтқысыз осы құбылыстарға ой жіберіп, көңілге тоқу үшін әлі талай жыл керек. Ал тап қазір ешбір ақылға сыймайтын қырғын, қара топалаң сияқты бірдеңе.





— Иә, император Вильгельм, енді не айтасыз? — деп дауыстай сөйледі Фицек мырза. — Ағаш жапырағы болса, әлде қашан түсті, сидиып тұр. Баяғы уәде қайда?

	5

	Жана пәтерге барғасын Фицек әйелінің шыдамы таусылды. Шеберхананың шыны есігіне бетін тақай тұрып, ол көшеге, жаңбыр аралас қара дауылға, ұшын жатқан сары жапыраққа, қабағы түсіп кеткен реңсіз аспанға үрейлене қарайды. Шеше өстіп тұрып көз жасын бір сығып алды да, кенеттен күйеуінен баласының жайын сұрай бастады:

	— Эй, сендер не сыбырласып тұрсыңдар? — деп зекіретін Фицек мырза Белаға, — сөйтті де ол Беланы қолынан сүйреп әкеліп, қақ алдына мелшитіп қойды. — Жаның барында айт! Сен оған Мартон жайында не дедің?

	— Жо-оқ,— деп жауап берді Бела, үрейі ұшқан бала дірдектеп кетті.

	— Бандиға не сыбырладың?

	— Мен оған өз нанымды беремін, егер сен маған тоқашыңды берсең,— дедім.

	— Немене, тамағыңды саудаға сала бастағансың ба?

	Алты жасар Банди «сауда» дегеннің мәніне түсінбей, көзі жыпылықтап тұра берді.

	— Жо-оқ!.. Мен жай әшейін… Ешкімді алдайын деп тұрған жоқпын… Мен тоқашты ұнатамын… Ал повидла жаққан нанды мамам ертең де береді ғой.

	Екі күн өткен соң, Фицек аяқ киімін киіп жатқанында бәтеңкесінің бауы үзілді де кетті. Сол-ақ екен ыза кернеп, көзі аларып тұра келді:

	— Пишта! Мартонның достары қайда тұрады? Айт жаныңның барында!

	— Білмеймін, — деді бала теріс қарап.

	— Отто! Сен білесің бе?

	— Мен де білмеймін.

	— Айттым ғой, мыналар ас ішіп, аяқ босатқаннан өзге түк білмейді,— демеуші ме едім? Өй, өңшең төбеңнен жай түскірлер! Егер ол оңбаған ертең келмесе, дереу полицияға айтамын. Солар іздеп көрсін.

	— Сенің ойыңша… — деп үрейлене сөйледі әйелі.

	— Мен ештеңе ойлап тұрғам жоқ. Сені қорқытқым да келмейді. Дунайға талай адам кетін өлген. Қазір олар бұл дүниеде жоқ. Азар болса, соның бірі болар! — деді де ол арқасынан әлде нендей бір ауыр жүк түсіргендей болып, бір күрсініп алды. Енді сол жүктің ауыртпалығы өзіне емес, басқаға түсіп тұрғандай!

	Фицек мырзаның аузына ақ ит кіріп, қара ит шығып, не дегенін білмей, әрең тоқтады. Денесі сал-сал, құр сүлдері тұр. Оған әйелі де ештеңе дейтін емес. Үй-іші жым-жырт, әке-шеше мен бала-шаға түгел үрпиісіп әр жерде тұр. Қаракөз Бела аузымен ауа қауып, ол да үндемейді. Бірақ сәлден соң бұған тіл біте бастады:

	– Ә… Мартонның бір досының қайда тұратынын мен білемін… Иә, солай… Бір күні оның мені Фифка Арланға ертіп апарғаны әлі есімде.

	– Қайдағы Арланға?

	— Фифка Арланға.

	– Қайда ол үй, — деп сұрады Фицек мырза.

	— Білмеймін — деді де алты жасар бала башпайының басына қарап тұра берді.

	— Оңдап қарасаңшы, — деді де әкесі сұқ қолымен иегін жоғары көтеріп қойды. Бірақ Бела қараған сайын адасып барады. көрген көше де, үйлер де бұған ұқсамайды. Мартонмен келгенінде мына үйлерді, мынадай қабырғаларды, мынадай дүкендерді көрген емес-ті.

	— Білмеймін, — деп күбірледі бала сөйтіп мұрнын бір тартты да әрі қарай беттемей тұрып қалды.

	Фицек шыдамы таусылса да, құдайдың салғанына көнгелі тұр. Ол аң аулап, ит жүгірткен саятшыдай баланы алдына қоя беріп, өзі соның соңынан келе жатыр. Бәкім, ізге түсіп, жол табар, Мартонмен барған жерлерін тани кетер… Біраздан кейін Бела алдына қарап тура қалды. Бұл оның әсте де жол тапқаны емес-ті, манадан бері адасқанға әбден жалығып, әкесінен қорыққаны болатын. Бұдан соң ол кенеттен Эремвельди көшесіне қарай шапшаң адымдай бастады. «Мейлі, әйтеуір бір жерден шығармыз!» — деп ойлайды ол. Бірақ бұлар көшенің арғы басына жеткенде, алды Ботаника бағына дейін жарқырап, түгел көрініп тұрды. Бала тары да адасқанын сезді. Бірақ әкесінің көзіне көзі түсіп кеткенде, үрейі ұшып, ол тағы да алға тартты. Сөйтіп олар Людовик академиясына дейін келді. Юллеи проспект! мен оған жалғасып жатқан көшелер балаға мүлде бейтаныс еді, сондықтан ол манағыдан да сасқалақтайын деді.

	— Жоқ… мұнда емес, — деп сыбырлады Бела. — Біз бұл жерге келгеніміз жоқ.

	Фицек баланы қолынан жұлқып қалды да, өзіне қарай сүйреп, қайтадан Зират алаңына алып келді. Мана, осында келгенде бала бірдеңе білетіндей тәрізденген еді ғой.

	— Ал енді көзіңе қарап жүр!

	Бұл арадан бала әкесін бастап Кериш көшесіне қарай жүрді.— Міне, біздің болған көшеміз мынау, — деп қуана сөйледі бала.

	Бела жан-жаққа зыр жүгіріп, қораға еніп шығады, әр есікті бір қағып жүр. Мартонфи үйіне келгенде ол қақпаға жүгіріп кірді де қораны айнала бір қарап, қайта шықты.

	— Жоқ, мұнда да болғанымыз жоқ,— деді ол тағы да өлімсірей сөйлеп.

	Бұл жерде бала кінәлі емес еді. Егіз қозыдай, бірінен-бірі аумайтын үйлердің өзі кінәлі болатын. Ол тек үйді ғана тани алмай тұрған жоқ, тіпті көшеге де күдіктене қарайды. Баяғы Мартонмен келгенінде күн жарқырап тұрған сентябрь айы болатын. Күн жылы, жер қара еді ғой. Ал қазір, мына қарашаның суығында кім кімді танығандай. Жеңінен сорғалаған суға малшынып, тоңған қолын бала мұрнына тосты. Қараса, қызарып кеткен екен.

	— Онда күн жарқырап тұрған еді ғой… — деді ол.

	— Иә, сонда не айтпақсың? — деп кіжінді де Фицек мырза баланың қолынан салып қалды. — Сеніңше қалай, жаңбыр жауғанда үйлер де көшіп кетеді деп ойлайсың ба? Дұрыстап қара жан-жағыңа! Әйтпесе тап осы жерде сазайыңды тартқызармын!…

	Әзірге ол баласын ұра қойған жоқ. Бірақ Беланың су болмаған жері қалмады: шашынан, бет-аузынан, қас-қабағынан, басындағы малақайы мен киімінен су сорғалайды.

	Оларын бір қойғанда мұрттай ұшырып, бір дәуді бойы теңізді тізесінен келтірмей жалдап. Ол Кальвария аланына келгенде көлге лақтыр раушан гүлі кейіннен Илушканың зиратына шық еді ғой. Сонда Мартон әндете жөнелген болатын: «Көкпеңбек жасыл көл, таза көл де асыл көл». Тап сол ғажаптың аяғы бірімен бірі жалғасып, манағы гүлдің Илушканың өзіне айналып кеткенін көрген еді. ал мына Кальвария аланында қайта тірілген болатын.

	«Сол көлдің суы өлі су емес, тірі су еді, папа!» — дегісі келді баланың. Ал мына арада, ана бір орындықтардың қасында екі баланың асық ойнап жүргенін ол сонда көрген, ана жатқан көл де есіне түсіп тұр. Қазір соның бірде бірі жоқ, орындары тып-типыл: көл де, Кериш көшесі де, Фирка Арлан тұратын үйде көрінбейді. Сол күні ол Мартонның ыстық қолынан шап беріп ұстап алып, қасында дедектеген болатын, күн тамаша жылы, аяқ асты құрғақ еді, ал қазір болса, жауын сорғалайды, жан-жақтан ызғар келеді, сондағы қызықтың бірі жоқ. Сұлу қыздарының да қайда кеткені белгісіз, олар да сол Илонкамен және Мартонмен бірге ғайып болған да. Әкесі ұрамын деп қорқытады, ал Беланың үсті-басында сау жері жоқ, бәрі су, бәтеңкесінің іші де су…

	— Янош Батыр-ау!.. — деп күрсінді бала.

	— Не дейсің, ей? — деп таңдана қарады Фидек мырза баласына.

	— Илушка, — деп сыбырлайды бала.

	— Илушка дейсің бе, — деп сұрады зығырданы қайнап келе жатқан әкесі.— Немене, сонда сендер қызға барып па едіңдер?

	— Сұлу қыздар еді-ау!..

	— Сұлу дейсің бе?.. Жынданып келе жатқаннан саумысың, ей?

	Бірақ ол баладан осыдан өзге ештеңе біле алмады. Фицек мырза һүр қыздарының, Янош Батырдың, Илушканың жайын кейін барып түсінді. Бірақ ол мұны түсінсе де түсінгісі келмейді. Жаны тыныштық табатын емес. Тек ашу ғана оның жанын сақтап келе жатыр.

	Фицек баласын ұстаған қолын жалма-жан жұлып алды да, қатты адымдай бастады. Тіке үйге тартты. Баласы аңшының соңына ерген итіндей дедектеп келеді; аспаннан сүмбіленің суық жауыны себелеп тұр, жан-жақтан ызғар лебі келеді. Бала анда-санда:

	— Па-па-а!.. — деп айқайлап қояды….

	— Айтпап па едім, мына иттерің ас ішіп, аяқ босатқаннан басқа түк білмейді деп! — Фицек мырза үйінің есігін аяғымен теуіп ашты да, артында келе жатқан баласын үйге сүйреп кіргізді.— Бойы бір қарыс болып, мынау итіңнің күндіз-түні ойлағаны қыз екен… Оған Мартон ертіп апарыпты. Сенің балаң ол!.. Қайдағы бір Илушканы айтады… Сандырағы ма, әлде есінен танғаны ма, — біліп болар емес… Осы өңкей қаңғыбасты тапқан сенсің!.. Егер анау оңбаған күні ертең келмесе, полицияға барамын, ауруханадан, моргтардан, иесі жоқ өліктердің арасынан іздесін… Біреу келіп танығанша суық қоймада жататындардың ішінде болар, бәлкім… Оны танысаң, сен танисың, бет-жүзі саған тартпағанымен, тапқан сен емессің бе?.. Сөйтіп Фицек қайдағы жоқты айта берді, оның әр сөзі әйелінің ту сыртына пышақ сұққандай болып, жүрекке жара салып барады.

	— Фери! Фери! Сенің ойыңша…

	— Жүр, — деді ол әйеліне, соның алдында ғана екі сағат үнсіз отырған еркектің кенеттен сөйлей бастағанына үй-іші аң-таң қалды.

	Күйеуі бүйтіп ұзақ уақыт үнсіз отырғаннан кейін, бұрынғыдан да едіреңдеп қайта бақыра түрегелетінің әйелі жақсы білетін. Сондықтан ол ақырын, еппен ғана мән-жайды сұрай бастады.

	– Қайда?

	— «Непсаваға», — деп жәй үн қатты Фицек мырза.

	— Далада қара жауын құйып тұрғанын көрмейсің бе?

	— Жоқ, көріп тұрғаным жоқ! — деді тағы да Фицек мырза. — Біз оған осыдан екі апта бұрын баруымыз керек еді, бірақ сен-ақ осы тартпақтай беретін!.. Міне қазір де… жүр десем болмай тұрсың…— деп ашу Ура сөйледі ол. Бір қолына қалыптардың астына төселген қағазды ұстап алып, уқалап тұр. Әйелі бұған қарсы келе қойған жоқ.

	…Шниттердің есік алдындағы кіре беріс бөлмеде ерлі-зайыпты бұл екеуін Лисняи ағай қарсы алды. Ол екеуін жайғастырып отырғызды да, мән-жайды сұрастырды. Бірақ қанша сұрағанымен, редакция қызметшісі Фицектің айтқанынан ештеңе ұға алмады. Мырза орнынан қайта-қайта атып тұрып, қызметшінің столына төне береді. Содан кейін ол оқиғаны басынан бастап қайта айтады да, мына қызметшінің тез түсіне алмай отырғанына ашуланады. Фицек мырзаның көп отырарлық уақыты жоқ екенін ол білсін бе?!

	Шниттердің кабинеті жағынан соғылған қоңырау естілді.

	– Әне, ол мені шақырып отыр! — деп айқайлады Фицек. — Тез, бол енді, тез барайық! — деп әйелін асықтырды да, Лисняидің алдына кес-кестеп тұрып алды.

	— Ол сіздерді қайдан шақырсын? Тіпті сіздердің мұнда отырғандарыңызды мүлде білмейді ғой!

	— Білмейді дейсің бе? — деп таңданды Фицек мырза, сөйтті де: «Шынымен-ақ білмегені ме?» — дегендей әйеліне қарады.

	Лиеняи Шниттерге кіріп кетті.

	— Доминич осында ма?

	– Әлі келген жоқ.

	— Онда ана отырғандар кім?

	– Әйелін ертіп бір еркек келіп отыр.

	— Аты кім?

	— Фицек деген біреу көрінеді.

	— Оныңыз кім?

	— Кім білсін! Біресе даяшымын біресе етікшімін дейді.

	— Есінен адасқан біреу болар? Неге келді екен сұрап біл.

	— Бұл жайында, Шниттер жолдас, ол кісі сізге өзі ғана айтамын деп отыр.

	— Кәсіподақ мүшесі ме екен?

	— Кім білсін! Даяшымын дегенде, кәсіподақ мүшесіне ұқсайды, ал етікшімін дегенде олай болмаса керек…

	— Жарымес біреу болды ғой! Аулақ жүрсін!

	— Ол кісі әйелімен бірге келіп отыр.

	– Әйелімен қоса аулақ жүрсін!

	Редакция қызметшісі орнынан қозғалмай тұрып алды.

	— Мүмкін… Доминичтен кейін қабылдап жіберер. Адам ғой, мұқтажы бар шығар… Әлденендей бір жағдайға ұшырап келгенге ұқсайды… Әйелі жылап отыр…

	— Шағым беретін бюроға барсын, сіз мені мазалай бермеңіз, Лисняи жолдас.

	— Онда баратын түрі жоқ. Шағым бюросы дегеніңіз — бір жолы болмағыр мекеме дейді. Келген шаруасы құпия нәрсе болса керек. «Непсава» шыққанға дейін оны ешкімге айтуға болмайтын сияқты.

	— Ойбай-ау, «Непсава» дегеніңіз құдайдың құтты үні шығып жатқан жоқ па?! Оның қай шығуын күтеді екен?

	— Оны кім білсін! Дүние жүзіне өйтіп масқаралаудың қажеті жоқ дейді.

	— Кімді?

	Өзінің баласын.

	Баланың бұл жерде не шаруасы бар. Оның бұған қандай қатысы бар? — деді. Шниттер екі жағына кезек қозғалып, ашулана бастады.

	Оны кім білсін Ол жағын айтқан жоқ. самайын сипап, маңдайын сүртті. Жарайды, уақытым болса, сізге айтармын. сағат өткеннен кейін Шниттер басқа есіктен шығып кетіп, Фицек мырзадан қашып құтылды.

	Фицек шеберханасына барып, орындығына отырды. Басын ішіне тығып, қайғыға шомады. Шниттер есігінің алдында отырып келгеннен бері күллі үміті үзілгендей, Шеберхана іші тып-тыныш. Оның ар жағындағы бөлмеде де ешкімнің үні естілмейді. Осы бір тыныштық әлде қалай үрей тудырып, көз алдына өлім әкелгендей. Әйелі күйеуінің қасында тұр. Сүрте-сүрте қып-қызыл болған мұрнының ұшынан жас тамшылары домалайды.

	— Сен білсең,— деді Фицек мырза үнін бәсеңдете шығарып, — осыдан енді келер болса, тіпті үндесем не дейсің… тимеймін… Берта, сенің не ойлағаның бар? — деді ол әлгісінен де ақырын сөйлеп. — Сол бала тірі дейсің бе? Оны сен білесің де… Бала сенікі емес пе?.. Ол менің де ең сүйікті балам еді.

	Жаңбыр аралас қара дауыл құйындата соғып тұр. Есік алдын, көшені түгелдей жаңбыр суы шайып өтті.

	ОН БІРІНШІ ТАРАУ

	мұны жатар алдында оқымаған жөн.

	1

	Новак пен оның жолдастары отырған эшелонның жолы болмай қойды; бұлар аттанғалы бес апта болып қалды, бірақ әлі майданға жете алар түрі жоқ. Поезд қайта-қайта тоқтай береді. Паровоз ышқына тартқанда вагондар бір-біріне соқтығып тарсыл-гүрсіл шығады. Әскер мінген осы эшелон Галицияға «шұғыл жетуге» тиіс еді, өйткені «ешбір бөгеуге болмайтын» әскери жүкті әсте тоқтатуға жол жоқ еді. Соған қарамастан, бұл өгіз аяңмен келе жатыр, кейде тіпті ұзақты күнге айдалада тоқтап тұрады.

	Бір күні Новактар келе жатқан эшелонның артынан зеңбірек тиеген поезд көрінді. Оның ешбір бөгетсіз, бәрінен бұрын жүруге правосы бар екен. Зеңбіректің болат ұңғылары үңірейіп бара жатқан осы бәлені тез жөнелтуге күллі темір жол адамдары асығып жүр. Солдаттар мінген қызыл вагондардың қасынан өтіп бара жатқанда зеңбіректері аспанға қарап, жұрттың зәресін алады.

	Бұдан кейін артиллерия тасыған пойызды да сол кідірте тұруға тура келді. Майданға қазірге ең керегі — қару-жарақ, оқ-дәрі тасып бара жатқан эшелон екен, оны жіберіп жатқан «бас ставканың өзі» болса керек. Мұның правосы дегеніңіз бес құлаш. Поезд күні-түні дамылсыз, ешбір тоқтаусыз жүріп барады. Вагон доңғалағы безек қағып, зырылдауды ғана біледі. Темір екеш, темір де майданға оқ-дәрі жетпей жатқанын білетін сияқты. Майданнан қайтып, жаралы жауынгерлерді алып келе жатқан поездар да бар.

	Австрия — Венгрия армия жеңімпаз болса да, тас-талқан болып, толық күйреудің ақ алдында қалған. Mіне, енді станка осы тесікті Иошактың пелонымен бітемек.

	Айтылмышты жерге асқор бір аптаның ішінде әрең жетті. Бұл олардың шапшаң жүргені деп саналады. Қайтсін, соғыс жағдайы, жол қиындығы солай болды. Әйтпесе, ел аман, жұрт тынышта бұл жол ең әрі кеткенде жиырма алты сағаттан артық, болмайтын. Бірақ осы арада, Фицек мырзаның тілімен айтқанда, «Лембергтің мойын омыртқасы үзіліп», ставка жаңағы эшелонды солтүстікке қарай қайта жөнелтті. Осыған қарағанда, бұл солдаттардың түпкі тұрағы белгісіз сияқты еді, тіпті керегі жоқ та болар деген ой келеді.

	Жолға шыққан алғашқы күндері, сентябрь айының жайма-шуағында солдаттар көңілді болатын, вагонға самал жел еніп, тыныш ұйықтаушы еді. Теплушканың есігі күндіз-түні ашық жататын. Аспанда көшкен бұлт, қалықтаған ай сәулесі түні бойы көрініп тұрады. Тек анда-санда ғана, ай бетін қалың бұлт басқанда, сәл қаракөлеңке түсіп, көп кешікпей-ақ түн қайтадан сүттей жарық боп кетуші еді. Солдаттар бастапқыда мұны да қызықтап келе жатты. Кейін сүттей жарық түннің де адамды мезі қылатын кезі келді. Ашық тұрған терезеден аспанға қарап бара жатқанында жұрт кейде не бұлт көшіп бара жатқанын, не ай көшіп бара жатқанын айқын айыра бермейтін. Бара-бара осы жарық айдың да, көшкен бұлттың да солдаттармен ісі жоқ сияқтанады. Олар бір бөлек, әскер бір бөлек, екеуінің жайы екі түрлі, қам-қаракеті де басқа.

	Солдаттар дөңбекшіп, ұйықтай алмай жатыр. Бастапқыда «Ұйқыны енді қандыратын болдық!» — деп қуанысқан-ды. Бірер күн өткесін олай болмай шықты. Әркімге әр түрлі ой келіп, жұрттың көпшілігін қайғы басты. Новак, Дембо Бойтардан басқалары жүрер күні болған әйелдерінің жанжалын естерінен шығара алмай келеді. Оларды бүйтеді деп кім ойлаған? Әйелдер тағдырға, Новак айтқандай, өкімет орындарына қарсы тұрады деген ешкімнің өңі түгіл, түсіне де кірмеген.

	Әркімнің көкірегіндегі ой бара-бара бұлдырап, вагон доңғалақтарының бірегей тарсылымен үндеседі. Ақыры поездық осы бір дауысы көңілдегі ойды жеңе бастағандай еді. Бір сарынмен қимылдап, тербеліп жатқан солдаттар ұйқыға енді. Вагон іші тып-тыныш.

	Бірақ бұл ұйқы соншалықты бейқам жатыс емес еді. Жұрт кезектесіп оянады. Көзін ашып алғандар тағы да манағы көшкен бұлт пен айға көзі түсіп, қайта қалғи бастайды. Қатты дөңбекшіп жатқандардың астындағы тақтай еден сықыр-сықыр етеді де, аунаған адам ұйқыға кеткенде, қайта тынышталады. Қайсы біреулері көзі сығырайып, жай жатыр, ұйқысы келетін емес. Үй-жайын, жылы төсегін, әйелін, балаларын ойлайды. Осы бір жандар болашақ халді, алдағы арпалысты іштей сезіп жатқан сияқты. Сондықтан олар поезд сол кідіріп, жүрісі баяулай бастаса-ақ «Келдік пе?» — деп жалма-жан бір-бірінен сұрай бастайды.

	Бастапқы күндері жұрт эшелон тоқтап, оның тұрысы көбейген сайын қуанатын еді. Майданға тез барғанша, әр станцияда бір тұрған оңды ғой. Ана кезде Петерди көшесінде тұрғандардың көбі осында келе жатыр. Олар бұрынғысынша қомданып, «Барсам қиратамын!» деп қояды. Жұрт түні бойы тыныш ұйықтап тек таң ата поезд кілт тоқтағанда ерсілі-қарсылы соқтығыстан шошып оянғандай болады.

	ІІІимандиді көріп, басқалар да тұрып жатыр. Вагон қырық адам бар, солардың бәрі тұрғанда абыр-сабыр, ығы-жығы болды да кетті. Кейбіреулер бұған көндіге алмай, не істерін білмей жүрсе, енді біреулерге бұл да бір қызық сияқты. Кейде есіктің екі жақтауынан мықтап ұстап, үш кісі қатар тұрады. Осы бір мезетте олар асыр салып ойнаған, ұятты білмейтін балалар сияқты. Сырт қарағанда, олар көңілді де көрінеді.

	Сәлден соң поезд жүрісін тежеп, станцияға келіп тоқтады. Вагондар бір-бірімен соқтығысып, темірдің шақыр-шұқыр дыбысы естілді де үнсіз тұра қалды. «Беті қолдарыңды жуыңдар!» — деген бұйрық естілді даладан. Жұрт вагон-вагоннан секірісіп, түсе бергенде-ақ батальон командирі, майор мырза жан-жаққа күзет қойды. Бұған әр вагоннан «бет-әлпеті дұрыс» деген үш солдат шықты. Жаңа құрылған күзетшілер тобы эшелонды жан-жақтан түгел қоршап тұрды. Алысқа ұзап кетуге ұлықсат жоқ.

	Осы жерде алғашқы ұрыс-керіс те басталып кетті. Бұрынғы бірге жүрген жолдастары қарауылға ілігісімен-ақ мүлде өзгеріп алды: олар тек бұйрықты тапжылтпай орындап бастықтарға жағынуды ғана біледі. Бәлкім, сөйте-сөйте соғыс аяқталғанға дейін осы күзетте қалар. Онда істің оңға басқаны дей бер: жұртты майданға жөнелтіп, онан қайтқан жаралыларды қарсы алады да тұрады. Сонымен ә дегенше соғыс та бітіп қалмай ма. Ол соғысқа барғаннан әлде қауіпсіз ғой. Оның үстіне кей адамдар жолдастарынан бір елі жоғарылағанды мансап көріп, мақтан етеді: олар өздеріне өздері разы болып, басқадан артықпын-ау деп сезінеді, алайда бұл оны жоғарылату емес, басқаны кемсіту екенін түсінбейді.

	Ағайын, ана тұрған асханаға ғана барып келе қояйыншы, тез келемін… Бір аяғым онда, бір аяғым мұнда болады…

	— Жоқ, болмайды!

	– Әй, сен жынданғаннан саумысың?

	— Болмайды деген соң, болмайды? Бұйрықтың аты бұйрық!— өстіп ақырады да, осыдан бес-ақ минут бұрын өзімен бірге жүрген жолдасына қару кезеніп тұра қалады.

	— Аулақ жүр, жолама маңға! — дейді екінші бір сақшы; ол да жаңа ғана өзіне сөз салып тұрған жолдасын «ағайын» дегенін ұмытқан. — Оның барып тұрған қаһар екенін жаңа сезген жолдасы: қап, бәлем, вагонға бір келерсің, қабырғаңды түгендеп, беліне құяң түсірмесем бе! — дейді де ішінен, өз жөнімен жүре береді.

	Сақшы оған көзінің астымен қарайды да, әлде қандай болып, селтиіп тұра қалады. Ол әлгінің өзіне ешбір «күяц» түсіре алмайтынын жақсы біледі. Жаңада ғана батальон бастықтары күзетшілермен кеңес өткізіп, оларға ерекше вагон бөлінгенін хабарлаған-ды.

	Жұрт беті-қолдарын жуып болғасын вагон-вагондарда таңертеңгі тамақ үлестіріле бастады. Бастапқыда солдаттар той жейтін, тамағы да тәуір еді. Олар су жаңа котелоктарын жалтылдатып, буы аспанға шығып тұрған тамаққа қарай бір-бірлеп тоса беруді білетін. Ас соңынан кофе үлестірілетін. Осының бәрін фельдфебель анадайдан бақылап тұрады.

	– Өстіп бір күн тағы өтті! — деді біреуі.

	— Ыс болса да бара көрерміз! — дейді екіншісі:

	— Ештеңе болмаған күн әлі туып көрген емес, — дейді сонда вагонның арғы бұрышында жатқан үшінші біреу. Дауысының, жуандығы сонша, тіпті вагон іші дүңк етіп, бір күңіренді.

	— …пәленше етейін! — деп қорытты осы әңгіменің бәрін қарсы бұрышта отырған еңгезердей бір жігіт.

	— Маған салсаң, үш жыл естіп жүре беруге бармын, — деді Шиманди. — Мұның несі жаман? Тым жақсы-ақ?

	– Әлі-ақ, жалығасың, — деп жауап берді оған Дердь Новак.

	— Жоқ, жалықпаймын.

	Шиманди екі қатар болып отырған солдаттардың арасында серуенде жүргендей. Оның аяқ алысы матростар киетін кең балақ шалбарды әлі ұмытпағанға ұқсайды.

	— Отыр, әй, оңбаған, немене соншама, жәрмеңкеде жүрген ұрыдай көлең-көлең етесің! — деп айқайлады оған біреу: ол мұнысымен бейтаныс біреуді ренжітіп алармын деп ойлаған да жоқ.

	Таңертеңгі астан кейін солдаттар тағы да бәрін ұмытып, тәтті ұйқыға кете бастады. Әзірге олар ойланатын шаруа келген жоқ қой. Күн өтсе болғаны емес пе. Болашақ әлі келген жоқ, оның нендей болып келерін де ешкім білмейді. Сондықтан жатқанға берсең, маған бер деп сұлаған бір халық. Есік бұрынғысындай шалқасынан ашық жатыр, вагон іші таза ауаға толы, ұйықтай бергенге не жетсін! Кейбіреулерінің тәтті ұйқыда жатқаны соншалық, тіпті сілекейлерінің аққанын да сезетін емес.

	Жұрт уақыттың қалай еткенін білмей қалды. Поезд тағы бір станцияға тоқтап, түскі тамақ берді… Бірер керауыз болмаса, қалғандары сақшылармен енді айқайласқылары келмейді. «Болмаса қойсын!» — дейді де олар вагон-маңынан алысқа ұзамай жүре береді. Адамгершіліктің шегі осы болса — оған да жұрт көнеді екен. Тек кейде мынадай бір күдік туады: басқа әскер ешбір күзетсіз-ақ кетіп бара жатқанда, марш батальонын неге қызғыштай қорғайды?! Жанға бататыны осы. Сәлден соң о да түк болмай кетеді. «Бастықтар білсін!» — деп мойынсұна бергеннен басқа қолдан не келеді?

	Түскі астан кейін солдаттар жаппай үйлеріне хат жаза бастайды. Әркім әке-шешесіне, қатын-қалаш, бала-шағасына бір хабар беруді жөн көреді. Хат жаза білмейтіндер сасқалақтап, тұр. Олар желкесін қасып, маңдайын тыжырайтып қояды, хатын қайсысы бұрын жазып болар екен деп күтеді де, жан-жағына қарайды. Өзінің хат білмегеніне қапаланған жан мұны басқадан көруді де біле бермейді. Тек үйіне хат жазып беретін біреуді тапса болғаны, жан-жақта не болып жатқанымен ісі жоқ жұрт не айтса да тыңдамайды, бар ойын, үйіне бергісі келіп тұрған хабарын әлгіге шатпақтап айта берумен болады. Новакқа хат жаздырып алмақшы болып келген адам саны үш-төртеуден асып кетті. Олардың қайсы біреулері айтқанын түгел жазды ма екен, әлде бірдеңесі қалып қойды ма екен, — деп Новакқа бір, жан-жағына бір қарайды. Сондағы хаттары егіз қозыдай, бір-бірінен аумайтын еді: «денім сау, жол жүріп кетіп барамын… Сіздерге осыны хабарлай отырып, өздеріңіздің де дендеріңіз сау болуын тілеймін… Тағы бір айтарым…» хаттардың бәрін жіберіп жатпай-ақ, біреу-ақ салса да болғандай.

	Бұдан соң жұрт қайта жатты. Тыным таппай жүрген!. Шиманди ғана. Ол күндіз неғұрлым көп ұйықтасаң, түнде солғұрлым мазасы кететінін жақсы біледі. Мұнда таң аттырудың өзі қаншалық қиын десеңші. Мұны басқалар да білетін болар, бірақ оған қарамай, жата берді. Бұлардың ендігі салты мүлде өзгеріп кеткен: ертеңгі күні не боларын кім білсін!» — дейді жұрттың оның үстіне осы бір қызыл вагонның іші күндегідей емес, түнгі ұйқы төрт бөлініп, адам елегізіп ұйықтайды. күндіз болса, төңірек жап-жарық адам ештеңеден қорықпай-ақ, қаннен-қаперсіз жата береді екен. Күн тек қана қас қарайғанда оянған қиын болады. Адам арақты көп ішіп, мас болғандай немесе асқа шамадан тыс тойып кеңірдек сасығандай, мең-зең болып тұрады. Кім бұрын оянса да — оның алдымен көретіні Шиманди еді. Ол күндіз де, түнде де жату дегенді білетін сияқты, ерсілі-қарсылы жүре береді. Шаршау жоқ «Ел жатса да, Енекем жатпайдының» нағыз өзі.

	Бір күні Шиманди де бастықтардың көзіне ілікті. Батальон командирі оны қажымас қайсар, қырағы болар деп есептеп, күзетшілер қатарына қосты. Соның ғана жолдастарына жұмсақтық жасай беретін бір солдатты ол күзеттен қуып шыққан болатын. Бастық оның орнына Шиманди дәл келер деп ойлады. Бірақ қаңғыбас мұны жете бағаламаған көрінеді, сондықтан ол келесі аялдамалардың бірінде вагонына қайтып келді, бет-аузы қып-қызыл, талай шапалақтың осып кеткен ізі тұр.

	— Не болды?

	— Жай, әншейін.

	— Сонда да?

	— Фельдфебельді мазақтап келдім, — деді Шиманди немқұрайды сөйлеп — Оған сен есексің дедім!

	— Ол не деді?

	— Түк деген жоқ…— деп күңк ете түсті де Шиманди бұрынғысына басып ерсілі-қарсылы жүре берді. Новак жолдас, сіз мынаны айтыңызшы: егер мен енді барып, майорды есексің деп келсем, мені бастықтың абыройын төккенім үшін сотқа берер ме еді? Сонда олар мені Пештке қайта айдай ма? — оның бар арманы сол Пештке оралу болатын, сондықтан ол бұл қаланың атын «жұмақ» дегенмен барабар айтты.

	— Жоқ өйте қоймас.

	Шиманди біраз ойланып, ештеңенің шешімін таба алмай тұрып қалды.

	— Ал егер мен офицерлердің вагонынан бірдеңелерін ұрласам қайтер еді? Мені сонда да сотқа бере ме? Ұрлық жасаған адамды олар атуға кесе алмайды ғой…

	– Ұялсаңшы! — деп дүрсе қоя берді бұған бір солдат. Бейбіт уақытта ол әмбебап заттар дүкенінде сатушы болып істеген, сондықтан ол өзін осының ішіндегі ең ақылдысымын деп есептейді. Былайша айтқанда, осы әскердің ең үлкенімін деп сезінеді,— Ел болса, соғысып жатқаны мынау, ал сен ұрлық істеп, ши түбіне жата қалмақсың.

	– Әй, сізге не керек? Менде не жұмысыңыз бар? мен ешкімге соғыс жариялаған жоқпын!

	— Иә, ол солай, әрине! — деп әңгімеге Новак араласа кетті.

	— Міне көрдіңіз бе? Жұрт не деп тұр! — деп айқайлады Шиманди жаңағы дүкеншіге.

	Новак ойын жалғастырып, онан әрі сөйлей бастады:

	— Сіз ұялғанда жалғыз қалудан ұялуыңыз керек еді.

	— Неге? — деп таңданды Шиманди, ерсілі-қарсылы жүруін әлі тоқтататын емес.

	— Неге десең: тек өзіңді ғана ойлайсың.

	— Басқа кімді ойла дер едің? — деп сұрады Шиманди. — Сіздің ойыңызша, мен мұнда да мүшелі жарна төлеуім керек пе? Адам өз бақытын өзі жасауы керек екенін мен әлде қашан түсінгенмін. Сондықтан мен не істесем де өзім, жалғыз істеймін.

	— Жалғыз өзім дейсің бе? — деп қайта сұрады Новак. — Жоқ, балам, жалғыз өзін түк бітіре алмайсың, көргенің қайғы болады… Солай!

	— Оны көрерміз, — ден нақышын келтіре, қуақылана сөйледі Шиманди. — Көрерміз әлі! — бірақ осы арада күдіктенген сияқтанды. Ол жалт бұрылып, Новактың қарсы алдына барып тұра қалды. — Онда қайттік? Білсеңіз, неге айтып жібермейсіз? Оны құпия етіп қайтейін деп едіңіз?! — деді де Шиманди жылап жібере жаздады — Мен сол Пештке бару үшін… қылша мойным талша, неге де көнемін.

	— Солай-ақ болсын делік, — деп ақырын жауап берді Новак. Соның өзінде неге болса да келісе беруге болмайды. Тіпті бұрынғы көрген күніне де зар болатын жағдайлар кездесуі мүмкін…

	Дау қыза түсті. Новак бұған араласқан жоқ. Ол Дембо мен Ботара анадайдан көз тастап, сақ болыңдар дегендей ишара етті. Өзі болса, әлгі керілдесіп жатқандарға анда санда бір сұрақ тастайды да, жанжалды қыдыра түседі.

	Бұлай болатынын баста ешкім болжамаған-ды. Жұрт кеңірдектен келе, әбден жалықты ма, әлде не болғанын ешкім білмейді: дау толастап, ақыры үнсіз қалды. Сол-ақ жиналған жұртты әбігер биледі. Олар жауған жапа да, ұйқылары келер емес.

	Әбден жалыққан кейбіреулері он айта бастады. Бастапқыда көңілі ауғанмен басталған он келе-келе қайғылы сары уайымға салынды. Кейбірі тіпті жылағанға бергісіз еді.

	…Кеш бола болдамар әлдегіндей бір май шам тауын алады да, қоршап апарып, карта ойнайды. Бұдан кейін әркім әртүрлі ертегі айтуға кіріседі. Біреулердің ертегі оқи алармын аяқталса, енді біреулер адамын үрейін алып, жұртты жаппай қырғынға ұшыратумен аяқтайды. соңғылары, көңіл көтеретін ертегі айтуды білмейтін болса керек. Сондықтан олардың кейіпкерлері қашан да шам жітім құшып қатады да, өздері бұған айыздары қанып, жан рахатына бөленгендей болады. Олар мұнда бейне бір жан алғыш сияқты, басқаның өмірін қысқартумен өз өмірін ұзартып жатқан сияқты…

	Поезд бір тоқтап, бір жүріп келеді. Бұлар осымен үшінші рет кері қайтты. Солдаттар осы «қауырт» жүруге әбден жалықты. Үш апта өткеннен кейін ставка бұларды Оңтүстік майданнан Галицияға қарай қайта жөнелткенде, поезд Будапешттен есік-терезелерін тарс жауып етті. Шиманди жоғарыда тұрған торлы терезенің ернеуінен ұстап жоғары көтерілді де тұрды. Оның ойы — Будапешті анадайдан тамашалап, өзін-өзі жұбату еді. Қолы талған кезде сәл төмен түседі де, біраздан кейін басын торлы терезеге қарай қайта көтеріп: «Пешт… Пешт…» — деп үш рет қайталап айтады.

	Солдаттар енді үйлеріне хат та жазбайтын болды. Бәрінің де қабағы жабыңқы, көңіл-күйі нашар. Оның үстіне мына толассыз жауған жаңбыр да қайдағы-жайдағы қайғыны еске түсіреді. Жерде жатқан жұрт: әрі тарт, бері тарт, — деп дауласады, бір қасық кофеге бола ұрсысып қалады, біреудің қатты қорылдағанына ашуланып тіпті төбелесерменге келеді. Екінші қабатта, тақтай нардың үстінде жатқандардың да халі бұдан мақтарлық емес. Шимандиден басқаларының бәрі тезірек майданға жетсем дейді. Олар темір торға қамалған тағы хайуанаттай жандарын қоярға жер таппайды.

	Бір станцияда майданнан келе жатқан жаралылар мінген эшелон кездесіп, бұлардың қасына тұра қалды. Бір теплушканың есігі өздерінің вагонымен тұстас келіп, екі-ақ метрдей әрі тұр. Теплушканың ішінде қолы-басын байлап алған солдат отыр. Оның шинелі иығына жамылып, шынтағынан төмен қарай бір түймесі ғана салынған. Солдат едәуір егде тартқан адам екен, ұйқы-тұйқы болған ақсары шашы дауылда берекесі кеткен бір кәпене сабанға көбірек ұқсайды. Солдат жайдары отыр, қайдағы бір алысқа қарайды. Бұдан едәуір бұрын, кешегі август пен сентябрьде майданнан қайтып келе жатқан «жаралы патриоттарды» жұрт станция басы «уралап!» қарсы алатын еді. Әйелдер мен балалар түгел жиналатын, майдангерлерді құрауыз жібермеуге тырысатын. Солдаттар да бұларға күле қарап, рақметін айтып жататын, кейбіреулері қарсы алған әйелдердің кез-келгенімен құшақтасып, сүйісе беретін: Неме баланың атасы болса да, жұрт бұларды «Балам!» деп қарсы алатын еді. Ал қазір станциялардың ешқайсысында мұның бірі жоқ, әркім өз ісімен жүр. Жолаушылар күтетін залдағылар жаралылар мінген эшелон келгенде тіпті далаға да шықпайды, бірі тамағын жеп бірі шылымын тартып отыра береді. Бір топ адам анадайда пойыздардың келіп-кету мерзімін қарап тұрады. Майдангерлермен ешкімнің ісі жоқ сияқты.

	Қара күз түсіп, күн суыта бастады. «Жаралы батырларға» ешкім енді қызыға қоймайды, оның үстіне бұл «сарбаздарды» солтүстікте де, оңтүстікте де есінен тандыра соққылап жатқаны белгілі. Оның не қызығы бар?! Әркім жан сауғалап жүргеніне мәз, әзірге майданға барып, кеудесін оққа төсеп жүрген өзі болмаса болғаны.

	Новак жаңағы қолы-басын байлап алған солдатқа қарап.

	– Қайдан келесің? — деді.

	— Майданнан келе жатырмын.

	— Не болды?

	– Қолдан оқ тиді.

	Ерсілі қарсылы сүйрегелі бес апта болды, әлі апарар түрлері жоқ.

	Ойбай-ау, ол бір бақыт қой!

	— Не дейсің?

	— Бақытты жансыңдар деймін! — деп қайталап айтты жаңағы қолын байлап алған солдат, сөйтті де шылым сұрады.

	Бұл тұста ол барлық әңгіме айтылып, мән-жай түгел шешілгендей сыңай білдірді. Өзінің майданнан жарақаттанып келе жатқанына, мыналардың майданға аттануына ол немқұрайды қарайтын сияқты.

	Осы кезде жаралылар мінген поезд ерсілі-қарсылы ышқынып, сәл қозғалды да, қайта тоқтады. Оған мін адамдар ғана емес, тап осы пойыздың өзіне де оқ тиген сияқты. Ақыры ол салдыр-гүлдір етіп біраз тұрды да, орнынан әрең қозғалып, жылжи бастады. Соның ішінде де поезд жүрейін бе, жүрмейін бе дегендей бір жұлқынып, бір тоқтап бара жатыр. Новактың қол соң берген бір коробка шылымын жаңағы жаралы солдат алып та үлгерді.

	— Аналарға да берерсің,— деді Новак; ол мұны теплушканың ішінде жатқан басқалары да естісін деп, қаттырақ, айтты. — Жапырақ түсе солдаттар да үйге қайтады дегендері қайда?!

	– Қайтуын қайтады-ау, бірақ түгел қайтпайды, келгендерінің өзі сау келмейді,— деді ол даусын бұрынғыдан да қатты шығарып. — Не дегенмен де қайтып келе жатқандарың жөн болған! Он бастама болғай! Бастан құлақ садақа, — дегендей емес пе, бір қол, бір аяқ түк етпейді,— деп Новак кеңірдегін кере түсті,— Император кейін қайтарып бермей ме? Ура!

	Жаралыларды көргенде майданға жаңа аттанып бара жатқан солдаттар тыныштала қалды. Олардың кейбіреулері: осы біз несіне асығамыз? — деп ойланғандай. Олар әр жерде отырып әр нәрсені ойлайды, өзгеріс болып қалмас па екен деп күтеді.

	Күн барған сайын суыта түсті. Таң ата шөпке түскен бозқырау көрінеді. Түнімен вагондардың есігі тарс жабылады да, таң атқанша ашылмайды. Жұртқа түзге отыратын леген-шылапшындар таратылған. Олар қойылған жерлерде жатқан адамдар иісіне әрең шыдап келеді. Вагон ішін желдетіп алу үшін есік ашылған тақта жұрт бір-бірімен ұрсыса бастайды. Есік алдында жатқандар бүрсең қағып, вагонның түпкіріне қарай жөңкіледі. Олар суықтан гөрі жаңағы иісті ұнататынға ұқсайды. Станция сайын жаралылар мінген поездар жиі кездесе берді. Оның адамдары венгер әскерлерінің кері шегініп келе жатқаны, ойсыраған жеңілістер, адам айтқысыз шығындар туралы әңгімелейді. Ал газеттер, соның ішінде алдымен «Непсава» қайдағы бір ұлы жеңістер жайында жар салып жатыр. Командованиенің солдаттар арасында таратуға жарлық берген газеттері Европаның орталық мемлекеттерінің әскерлері күніне 10–15 шақырым ілгері басумен келе жатыр, қалалардың, қамалдар мен деревнялардың бірінен соң бірін алып келеді,— деп хабарлайды. Тек қана осы вагон ішінде келе жатқан соғысқұмарлар манағы әмбебап дүкеннің сатушысы бас болып, көңілдері көтеріңкі.келеді.

	— Шіркін, жеңіс деп осыны айт! Егер бұлай бола берсе, соғыс та тез-ақ, бітетін болды! Мадьяр — дүние жүзіндегі ең таңдаулы солдат! — деп көкиді олар.

	— Ал неміс ше, — деп сұрады сонау түкпірде жатқан біреу.

	— Неміс те сондай.

	— Дұрыс айтасыңдар! — деп келісе кетті Новак, сөйтіп ол өзімен әңгімелесіп келе жатқан адамдарды біріне-бірін айдап салды.

	– Әне, көрдіңдер ме?! — деп айқайлады дүкенші.— Келе-келе сіз де ақылға көнейін деген екенсіз. Біз үздіксіз алға басып келеміз!

	— Ол рас қой, бірақ содан түбі бір шатақ шығып жүрмесе игі еді,— деді Новак.

	– Қайдағы шатақ?

	— Сіз жаңағы газеттерде жазылған қашықтықты біріне бірін қосып көріңіз: сонда орыс және ағылшын-француз армиясының тым ұзап кеткенін көресіз, тіпті олар жақында жер шарын түгел айналып шыққандай болады. Сонда орыстарыңыз сонау оңтүстіктен, ал француздар солтүстіктен шыға келіп жүрмесін.

	Солдаттар ду күлісті. Новак тағы былай деді:

	– Қолға түскен тұтқындарды да бір-біріне қосып көруіңізге болады. Егер ол жаңағы газеттер жазып жатқандай тез көбейе беретін болса, онда тұтқын саны орталық мемлекеттердің бүкіл халқынан да асып кететін күн туады. Сондықтан олар бір күні соғысатын кісі таба алмай, тіпті бейбіт халыққа тап беруі мүмкін.

	— Мынау жынданған болар?! — деді дүкенші.

	Вагон іші тым-тырыс бола қалды. Кейбіреулері әлі де күліп отыр. Көп кешікпей олар да үнін өшірді. Әркім әр бұрышқа қарап, өз жайын ойлап отырғанға ұқсайды.

	…Үйден алып шыққан тамақ әлдеқашан таусылған болатын. Тіпті дүкенші де ең соңғы шылымын тартып отыр. Бұдан кейін басқалар сияқты ол да темекіні қолдан орап тартпақ. Почта келмегелі не заман. Солдаттар үйлеріне адрестерін де хабарлай алмай қалды. Оның үстіне, бақылау, аңду күшейіп барады. Оның не сұмдық екенін ешкім білмейді. Ал басқа батальондар майданға жайымен емін-еркін кетіп барады.

	Өздерін шығарып салған әйелдердің бүлік шығарғаны жайындағы құпия хабар сол күні кеште-ақ талай жерге жеткенін бұлар сезбейді. Ол алдымен 32-ші Будапешт гарнизондық полкінің командованиесіне, онда бірер күн өңделіп, әсіреленгеннен кейін — Будапешт корпусының штабына, одан әрі қосар жамалып, — соғыс министрлігіне, одан да талай өңдеулер қосылып, бас штабқа, онан әрі және өзгеріс қосылып ұлы мәртебелі корольдің өз кеңсесіне жетіп жатты.

	Соңғы сында әйелдер туралы ештеңе айтылған да жоқ. Есебі, солдаттардың өздері бүлік шығарыпты-мыс. Оларға жай адамдар дем беріп, құтырта түскен көрінеді. Бүлікшілер вокзалды басып ала жаздапты. Басқа полктерде де толқулар болып өткен екен. «Марсельеза» шырқалып, Кошут әндері айтылған. Мадьярлар ұлы мәртебелі Франц-Иосифті 1848 жылды қайталаймыз деп қорқытып, жұдырықтарын түйген көрінеді. Егер гарнизон полкының командованиесі полицмейстер және Будапешт корпусының қолбасшысы тікелей өздері барып соғыс министрі бас болып, бас штаб бастығы тікелей және дер кезінде араласпаса, бұл шатақ бүкіл елге тарап кеткен болар еді… Сондықтан бүлікті асқан шеберлікпен, жасырын түрде, ешкімге білдірместен басып тастауға тура келді. Әйтпесе басқа солдаттар біліп алса, жау естіп қалса, сондай-ақ дүние жүзілік баспасөз хабарланып қалса, — адам айтқысыз масқара болғандай еді.

	«Өте құпия» конверт бастапқыдай шапшаңдықпен қайта жүйткіді. Оған мөр басылып, сорғышпен желімделді. Алдымен ол ұлы мәртебелі тақсырдың кеңсесінен бас штабқа, онан соғыс министрлігіне, бірте-бірте Будапешт гарнизоны полкының қолбасшысына да жетті. Жаңағы шатақты бірден көріп, бүлікті басқанда ерлік көрсеткендерге құпия наградалар үлестіріліп жатты. Әулие Иштван, аса ұлы мәртебелі Мария-Терезия шендері мен шекпендері, кайзер Вильгельм «темір крестері» қарша борады.

	Құпия білдіруде әлгі бөлімше «бүлік шығарған батальон» атанды, оған ерекше назар аудару керек және оны майдан шебі бұзылған жерде ұрысқа енгізуге болмайды, — деп хабарланды. Сондықтан әр бастық «менен аулақ!» дейді де эшелон әткеншек тепкендей оңтүстіктен солтүстікке, солтүстіктен оңтүстікке жөнелтіле береді.

	Осы кезде солтүстік майдан да, оңтүстік майдан да әбден тозығы жеткен шалбардың екі балағындай еді: солтүстігін жамасаң, оңтүстігі жыртылып жатады. Қысқа көрпе жамылуға келмей, басқа тартсақ аяқ, аяққа тартсақ бас шығып жатады.

	Бас штабта үрей қалған жоқ. Батальон офицерлері бірлі-жарымынан басқасы түгелдей не істерін білмейді. Кешке жатарда үрейлері ұшып, қорқа жатады, түн баласы сергек ұйықтайды, кім білсін біреу-міреу вагонда өрт салса қайтеміз деп қауіптенеді. Ал батальон солдаттары мұны мүлде сезіп келе жатқан жоқ, өздерінің қаншалықты атышулы екендерін білмейді. Тылдағы әскери басшылар жоғары жаққа хабар берерде олармен ақылдаспады ғой. Новактан бастап, әмбебап дүкеннің сатушысына дейінгі қатардағы солдаттардың ішінде мұны білетін бірі болсайшы! Батальон командирінің үрейі ұшқандығы сонша, тіпті ол күзетшілерге де сенбейтін болды. Сондықтан өзі шақыртқан далалық жандармерияның келуін асыға күтті.

	Ал поезд тарс-тұрс етіп, сықырлай бастады, кейде тоқтап, кейде жүріп келеді. Оның сырт пішіні Австрия-Венгрия монархиясының өзінен аумайды, тап сол сияқты әбден тозығы жеткен, жамау түспеген жері жоқ. «Бүлік шығарған батальон» солдаттары осы сергелдеңнің сырын: «Сайтан білсін!» — деп жүре береді.

	Осы бір жөн-жосықсыз жүріп келе жатқан жылжымалы түрмеге бұдан әрі Новакта шыдай алатын емес.

	Бірақ сонда да ол жолдастарына дау айтып, қарсы тұратын күңкіл шығарып, керісіп алатын, онан соң ауыр күрсініп, қатты ойланатын.

	2

	«Бүлік шығарған» және «бақытты» батальон ноябрь айының алғашқы аптасында Карпат маңындағы станциялардың біріне келіп, солдаттар ақыры теплушкадан түсе бастады.

	Қар жауып тұр. Солтүстіктен ызғарлы жел соғады.

	Эшелон тоқтаған жердің дәл жанынан жоғары өрлеп, қалың ағашы бар бір төбеге көтеріле бастаған. Осы келген әскери эшелонға, онан түсіп жатқан солдаттарға, жақын келіп бір қарау, дүниеде не болып жатқанын білу үшін ол осы темір жол бойына әдейі жақындап тұрған тәрізді.

	Вагондарда иін тіресе отырған солдаттар таза ауаны аңсап, далаға жүгірісе шықты. Әркім кеудесін кере тыныстап қалғысы келеді. Ал ана тұрған төбе оның етегінен бастап төбесіне дейін шығып кеткен қалың ағаш, мына жауып тұрған қар жұрттың есіне жаңа жылды, рождество мейрамын түсіргендей. Табиғаттың осы бір құбылысы манадан бері көңілдері түсіп келе жатқан солдаттарды бір көтеріп тастады.

	Бірақ осының бәрі бір қарауға ғана жарайтын дүние екен. Өкпек желге кеуде тосып, не болмаса арқаны керіп тұру оңай емес. Сондықтан жұрт айнала төңірекке, анадай тұрған поезға жауған қарға да қарай-қарай жалықты.

	Вагондардан кісі түскесін төрт сағаттай өткенде осы бір шағын станцияның әскери комендатурасы жағынан қасына көп адам ерген генерал көрінді. Ол жұлқына басып, солдаттарға қарай беттеді. Генералдың қып-қызыл ала киімімен түскен сәуле ме, әлде басқа бірдеңеден бе, батальон командирі екі беті шиқандай қып-қызыл болып, қасында дедек қағып келеді.

	Генералды жиналған жұрт айқай салып құттықтады. Солдаттар сымға тартқандай тік тұрып, тек мойындарын ғана бұрады. Тиіп кетсең, жарылып кеткелі тұрғандай тырсиып қарап қалғандары да бар. «Генерал мырза, сізге хабар еткенімді өзіме абырой санаймын…» — дейді бастықтар. Ал генерал жан-жағына қарап: «Мені алдай алмайсыңдар!» — дегендей сыңай тастады. Сөйтті де ол солдаттарға күдіктене қарап, батальон сапының алдынан өтті. Орман аралап жүрген қорықшы сияқты, қайсысын кесіп тастасам екен, қайсысын қалдырсам екен, — деп ойлайды. Генерал Шимандидің қасынан өте бергенде батальон командирі тақсырдың құлағына бірдеңе деп сыбыр етті. Генерал тоқтай қалып, қолын көтерді де, Шимандиді қорқытқан болды. Ол кісі бірдеңе дегісі келгендей рең білдіріп, үндеместен әрі қарай жүре берді.

	Барабандар соғылып тұр.

	Солдаттар осы кездесуге аң-таң. Генералмен жолыққаннан гөрі, жаназа думанына көбірек ұқсайды. Жігіттер мойындарын созып, қаз-қатар тұр. Ұрыс алаңы қайда екен дегендей, жан-жақтарына көз салып қояды. Көпшілігі: «Алға ұмтылсаң, найзаңды кезене шық!», «Ал ұрыс басталды!» — деген жарлықтың естілуін күтіп тұр. Анда-санда сонау алыста гүрсілдеп жатқан зеңбірек дүмпуі естіледі. Оның қай жақта, осыдан қанша шақырым жерде екенін ешкім білмейді. Мына төбенің күңірене жауап беріп тұрғанына қарағанда, шамасы, алыста болса керек.

	Поручик қылышын қынынан суырмастан келе жатыр. Ол қасындағы қоқаңдаған майорға қарап, күліп қояды. Бұлардың астында бір-бір аты болса, ал соңдарына ерген капитан мен подпоручик жаяу салпақтап келеді. Подпоручик бірінші ротаның бірінші взвод командирі болатын, ол қалпағын бір шекесіне қарай киіп алған, ештеңеге қарар түрі жоқ, Өткен алты аптаның ішіндегі жол бойында подпоручик алдымен жұртқа ұнап алды, онан кейін әлденендей қылықтарымен тек майорды ғана емес, басқа офицерлердің де көпшілігін өзіне қарсы қойды. Қазір келе жатқанда ол мына «бүлік шығарған» батальон жағында-ау деген күдік тудырады.

	Екінші және үшінші роталарда осылардың ізімен келеді. Жолдың екі жағында қой күзеткен сақшы иттер секілді подпоручиктер, прапорщиктер, фельдфебельдер мен қарауыл әскерлері келе жатыр. Осы шерудің соны бірнеше пулемет сүйреген ат арбамен, қызыл Крест пәуескесімен, тамақ әкеле жатқан көлікпен барып бітеді.

	Қарауыл әскерлері өзара күңкілдесіп, ұрсысады. Бұларды өз бөлімшелеріне қайта жібермегенімен, бастықтар жаңағы станцияға тастап кетпей бірге алып барады. Ал олардың ойы — жаңағы жаралылармен бірге кері қайту еді ғой. Сонда да олардың үміті алда тәрізді, сондықтан майорға ұнап-бағу үшін солардың бірі ән сала бастады:

	Зеңбірек қанша соқса да, Біз одан қорықпаймыз.

	Майор артына жалт қарады. Оның басы атының аяқ алысына сәйкес қалт-қалт етіп келе жатқан болатын.

	— Подпоручик Эгри! — деп қатулана айқайлады ол.

	Подпоручик:.келе жатқан түрім майорға ұнамай қалды-ау, — деген оймен киімін бір түзеп қойды да, басындағы қалпағын дұрыстап киді. Бірақ майор бұрынғысынан да қатты айқай салды:

	— Подпоручик Эгри! — деді де ол ән айтып келе жатқан солдаттарға қарай нұсқады. Подпоручик мұны түсіне қалды.

	– Әй, өшір үніңді!.. — деп бұл да айқайлады, — Сендер шарапханада отырған жоқсыңдар. Қоймасаңдар Мәскеу естіп, таяқ жейсіңдер! — дейді подпоручик.

	Осы өлеңді солдаттардың өзі де әрең айтып келе жатқан болатын. Мына жарлық сыныққа сылтау бола кетті.

	Өстіп жарты шақырымдай жүргеннен кейін бұлар жол бойына өскен бук ағашына асылған біреудің салбырап тұрғанын көрді. Қиыршық қар жауып тұрған, сондықтан анадай алысқа қарағанда жұрттың көзі бұлдырап, әлгі асулы тұрған өлік жоғары көтеріліп бара жатқандай болып көрінді. Оның салбырап тұрған аяғына тиіп кетпей өту үшін майор жолдан бұрыстау жүруге тиіс болды. Асулы тұрған адамның үстіне кигені қолдан тоқылған кенеп шалбар екен.

	— Бұл не? — деп сұрады майор поручиктен, өлікті орағытып өте бергенде. Майор оның әлі де көк желкесінде тұрғандай сезінеді.

	— Шпион.

	— Басқаша киініп алған ба?

	— Жоқ, өз киімі сондай.

	– Ә…, ә…

	Бұдан әрі бірнеше қадам өте бергенде алдан тағы бір асулы тұрған дене кездесті. Ол да жол бойындағы ағаштың бұтағына ілініп тұр екен. Сұңғақ бойлы ірі кісі көрінеді, аяғы жер сызуға жақын тұр. Денесі ауыр болғандықтан, ол жақындаған сайын ұзарып бара жатқан тәрізді.

	— Мынау ше?

	— Бұл да шпион, — деді бас штаб поручигі. Ол қылышын жалаңаш ұстап келе жатқан майордың үрейі ұшып кеткенін көрді. Оның аты да жер тепсініп, осқырып өтті. Мұны көргенде поручик күліп жібере жаздады.

	— Шпионның сонша көп болғаны ма?

	— Көп дейсіз бе? — деп поручик алға қарай мегзеді.

	Анадай жерде тағы бір адам асулы тұр екен. Ол ашаң өңді, тақыр бас кісі екен, жалаңаяқ тұр. Көрден жаңа суырып алып, асып қойған тәрізді.

	Екінші бір ағашта юбка киген бір әйел ілулі тұр. Шашы жалбырап, басы кеудесіне түсіп кеткен, жіп жетпегендіктен бұтаққа іліне салыпты.

	— Мынау да шпион ба, — деп сұрады да майор күліп жібере жаздады. Бірақ тұла бойы шымырлап, арқасы құрыса бастағандықтан ол үн шығармауды жөн көрді.

	Бұдан әріректе қала киімін киген бір еркек асулы тұр. Бір аяғында бәтеңкесі бар да, екіншісі жалаңаш. Ағаштан түскен соңғы жапырақ сол байғұстың ерініне барып жабысыпты. Майор басын көтеріп, ілгері қарай бергенде әлгі кісінің тілі салақтап тұрғанын көрді.

	Солдаттарда үн жоқ, кілең өлік асқан ағаштардың қасымен жүріп келеді. Шиманди бұған шыдай алмады. Оның бастапқыда басы айналып, көзі бұлдырады да, тәлтіректеп барып жерге сылқ ете түсті. Күзетшілердің бірі оны бірдеңеге сүрініп жығылған болар деген оймен желкесінен сүйрелеп көріп еді, тұрғыза алмады. Шиманди беті құп-қу болып, ес-түссіз жатыр. Құдды жаңағы асулы тұрғандардың біреуі жерге құлап түскен тәрізді. Санитарлар жалма-жан жүгіріп барып, Шимандиді алып кетті…

	Түкірігін үздік-создық әрең жұтып келе жатқан Шимон Дембо қасындағы Дердь Новакқа қарап, мынау не сұмдық дегендей болды.

	— …Сіз… Қалай деп ойлайсыз… Трансильванияда да осындай ма екен?

	— Немене… не дейсіз, — деп сұрады селк ете түскен Новак.

	— Румын ба?

	— Білмеймін.

	Діндәр киімін киген бір адамның шашы мен сақалы желбіреп анадайда ілулі тұр. Оның екі қолы осы келе жатқандарға қарап созылатын сияқты. Сауда дүкендеріне қойылатын қуыршақ секілді. Жалаңаш төсінен салбыраған кресі көрінеді. Мұны асқан жандармдар асығыс болса керек, байғұстың мойнындағы бойтұмарын алуды да ұмытып кетіпті.

	— Мынау священник қой… — деді майор, сөйтті де ол қылышын қынына салды. — Священник… — деп ол қайта айтқанда тісі-тісіне тимей, сақылдай бастады.

	— Поп, — деп жауап берді бас штаб поручигі.— Есебі, православие шіркеуінің имамы. Майор мырза, бұған онша қынжылмай-ақ қойыңыз. Күшіңізді кейінге сақтағаныңыз жөн болады. Жұрттың үрейін алу үшін біз бұларды әдейі асып қойғанбыз. Бүлік шығарған батальон өз көзімен көрсін деген едік. Айтылмышты жерге жеткенше біз мұндай тоқсан алты шпион кездестіретінімізді сізге күні бұрын айтып қояйын. Бұларды біз майдан шебіндегі орыс деревняларынан «жинап алған» едік, орыс әскерлері осыдан бір апта бұрын Лембергті алғанда, соғыс трибуналы оларды асып қоюға жарлық берді…

	ОН ЕКІНШІ ТАРАУ

	мұнда жаңбыр жауып, өкпек жел соғады, сөйтіп «тегін демалыс» аяқталады.

	1

	Петер Чики мен Геза Мартонфи «тегін санаторийдің» бір демалушысын екі жақтан қолтықтап, зорға сүйреп келеді. Бірақ тек Мартон ғана емес олардың өздері де жүруге әрең жарайды. Өстіп бірнеше жүз қадам аттағанынан кейін балалар мұнымен кері қайтар ұзақ жолдың оннан бірін де жүре алмайтынына көздері жетті. Олар Будапешттен ең бері дегенде отыз шақырымдай ұзап кеткен еді ғой.

	Чики бір жуан ағаштың ұзындау бұтағын кесіп алды, сөйтті де одан екі жағын, ұсақ бұтақшалары мен жапырақтарын жонып, ұзын сырғауыл жасады. Бұдан кейін ол Лайош рюкзагын ұзын-ұзын суыртпақ етіп тілгіледі. «Саған жаңасын сатып әпереміз» — дей салды иесіне. Бұл суыртпақтар әлгі сырғауылға арасы бір метрден байланып, оның екі арасына төменнен тағы бір ағаш бекітілді. Сонымен астыңғы қысқа ағашқа кісі мініп, екі жақтағы аспа суыртпақтан ұстап, отыратындай әткеншек болды да шықты. Балалар өздерінің осы өнер табысын әрқайсысы кезек-кезек отырып сынап та көрді. Оның үзіліп түспейтіні анықталғаннан кейін, балалар әткеншекке енді Мартонды мінгізіп, екі жақтан екі бала көтеріп келеді.

	Әрине, Мартонды носилка жасап, соған жатқызып алып жүруге де болатын еді. Бірақ Мартон бұған көнбеді. Оның мұндағы ойы зембілде сұлап жату — жеңілгенін мойындаумен тең ғой. Алайда ол зембілге қарсылығын басқаша себеппен дәлелдеген болды. «Менің жаралы екенімді жұрт бірден біліп қалады!» — «Оның үстіне мен әлі өлейін деп жатқан кісі емеспін ғой!» — деді.

	Достарын әлгі әткеншекке мінгізіп алған төрт бала даңғыл жолға түсіп келе жатыр. Анадайдан қарағанда шынында да бұл балалар ойын ойнап келе жатқанға ұқсайтын. Келе-келе балалар әбден шаршап, жалыға бастады. Мартон да мұны сезіп отыр. Ол өзіне-өзі кіжініп әткеншектен түсіп кеткісі келді. Сөйтіп ол өз аяғымен жүрейін деп еді, бірде бір қадам баса алмай жерге отыра кетті…

	— Жоқ, бүйтіп болмайды! Мен қайткенде де өз аяғыммен жүруім керек! — деп ауырсына сөйледі ол тағы да.

	Тибор әткеншекке қайта мін деп оны қаншалықты үгіттегенімен, Мартон одан үзілді-кесілді бас тартты. Сол кезде Петер бар күшін жұмсап, Мартонды әткеншекке қайта мінгізді. Басқаға еш дәрмені жоқ жаралы бала күңкілдеуден басқа түк бітіре алмады. Ол не дерін білмей, алдымен Лайошқа тиісті:

	— Сен де қайдағы бір өмір шындығы дегенді ойлап тауыпсың,— бұдан кейін ол Гезаға ұрса бастады — Сенің мына түрің галантерея дүкенінің сатушысынан аумайды, мұнтаздай болып келесің.— Ақыры ол Петерге, Тиборға, өзін сүйреп келе жатқан балалардың бәріне түгел соқтығып шықты. Сондағы айтатыны— Мені қоя беріңдер, өзім жүремін!

	Мартон жолдастарына масыл болып келе жатқанына ренжиді. Ол өзінің алдымен жүріп, жол бастай алмай келе жатқанына көнуді, бүйтіп қимылсыз отыра беруді ар көреді. Оның үстіне денесі қызып, қайдағы бір діріл пайда бола бастады. Сонда да Мартон достарына, олардың қамқорлығына риза болды да, сәлден соң күңкілдеуін қойды.

	— Ренжімеңдер! — деді ол.

	— Жайыңа отыр! — деп айғайлап қойды Петер.

	Егер сен үндемей отыра білсең, сонда ғана барып біз ана саған оқ атқан оңбағаннан кейін өшімізді аламыз деген уәде байласамыз.

	— Мартон! Эй, Мартон деймін! — деп жалынды да, Тибор сырғауылды сол иығынан он иығына ауыстырып салды, Ағаш қажағандықтан пиджагының асты қызып, дуылдап бара жатқан болатын.

	Баяғы балалар тап беріп, ит айтақтаған ауылды олар сыртынан орағытып өтті. Бара жатқан беттері Келенфельд. Осы бойда олардың алдарынан қару кезенген өңкей егде солдаттар кенеттен шыға келді. Олар әлденендей бір кең жазықты қоршап алып, соны күзетіп тұр екен. Солдаттардың, бір-бірімен арасы қырық-елу қадамдай. Олар балаларды маңайларына жолатпады, төмен жүріп өтулеріне ұлықсат етпеді.

	Жаңағы жазықтан түр-түсі басқа әскери киім киген адамдар көрінді. Бірсыпырасы жерде жатыр, жүресінен отырғандары, ақсаңдай басып, түрегеп жүргендері де бар. Сол маң осындай бір қыбырлаған жанға лық толы болып көрінді. Көпшілігінің үстінде шинельдері болса, кейбіреулері күннің салқындығына қарамастан, шинельсіз жүр.

	— Орыстар! — деді Лайош. — Орыстың соғыс тұтқындары.

	Балалар анадайдан көз тігіп, бұларға біраз қарап тұрды. Не үй, не баспана жоқ, мидай далаға қамалған бұл жандардың халі өздерінен әлдеқайда ауыр сияқтанды.

	— Бұлар қайда тұрады екен? — деп сұрады Мартон.

	— Ешқайда тұрмайды… Осы жер бетінде тұрады.

	Бұларды да айналып өтуге тура келді. Сол кезде жаңбыр тағы басталып кетті. Түндегі жауыннан аумайды, тап сол сияқты сұп-суық қара жауын. Балалар иықтарына асқан сырғауылға серіктерін мінгізіп, өздері де малшынып келе жатса да, әлгі айдалада, баспанасыз, шылқылдаған судың астында тұрған орыс тұтқындарын аяп барады. Оларды күзетіп тұрған венгер солдаттарының жағдайы да тұтқындардан онша жақсы емес. Күзетте тұрғандары кілең қарт кісілер екен. Олар әрбір төрт сағатта ауысады. Сол төрт сағаттың ішінде жаңағы тұтқындармен бірге тұрып, солармен бірдей малшынады. Күзеттен ауысып шыққандары маңайдағы ауылға барып, киімдерін құрғатқанша болмай, қайтадан күзет кезегі келіп үлгереді. Қолдарындағы мылтықтары да іске алғысыз бір нәрсе сияқты, қару-жарақтан әлде қашан шығып қалған бір ұңғылы «вернда» мылтығына сүйеніп, басын кеудесіне тығады да тұра береді. Қайтсін, басқа амалы жоқ болған соң!

	Балалар бұлардан да өтіп қалаға қарай беттеп барады. Олар тоқтап, аяқ суыта береді. Мартон болса ауық-ауық есінен танып келеді, әткеншектен құлап кете жаздайды. Сондықтан Петер екінші рюкзакты да жаңағыдай суыртпақ етіп Мартонның өзін қолтығынан демей, жаңағы сырғауылға байлап қойды.

	Күн кешкіріп, қас қарайғаннан кейін, көшеде газ шамдары жанған шақта ғана олар Келенфельдке келді. Мұнда трамвай әлі жүріп жатыр екен. Балалар бар ақшаларын жинап, екі билетке әрең жеткізді.

	— Мен сені қазір трамвайға мінгізіп үйіңе апарып саламын, — деді Петер.

	Бірақ Мартон бұған көнбеді, турадан-тура ауруханаға апарып салыңдар, — деді.

	— Ешкімге тіс жарып, ештеңе дей көрмеңдер, әйтпесе жұрт біліп қалады! — деді де ол өз үйін, мектебін, Илонканы есіне алды, сөйтті де былай деді:— Мұны көрсе шешем есінен танып қалуы мүмкін. Сендер мұны ешкімге айтпаймын деп маған уәде етіңдер! — Балалар солай деп уәде етті.— Мені үйдегілер екі аптадан кейін келеді деп күтіп отырған жоқ па, ал мен оған дейін жазылып та шығамын… Түк көрмегендей болып, үйге бара қаламын, яғни біздің әлгі… жаңа аяқталып келген сияқты боламын…

	Мартонның Лайошка көзі түсіп кеткенде тілі күрмеліп, «тегін демалыс» дегенін айта алмай қалды. Балалар көрген-білгендерін ешкімге айтпайтын болып, аяқтарын әрең басып келеді.

	Қаланың газ шамдары бастапқыда тым алыстан, тіпті көз ұшынан ғана көрінген-ді, келе-келе жақындай берді, сәлден соң көз алдынан көрінді де, не оң иықтан не сол иықтан өтіп кейін қалып барады.

	Балалар көшеде жүрген полицейскийден Келенфельд ауруханасының қайда екенін сұрады. Мойындарына сырғауыл артып, біреуін әткеншекке мінгізіп бара жатқан бұларды көргенде полицейдің өзі сасқалақтап, не дерін білмей қалды. Сәлден соң ол есін жинап, балаларға дұрыс жөн сілтеді. Келенфельд ауруханасы жүк станциясының қасында екен.

	Аурулар қабылдайтын бөлімшенің ішкі дәлізіне енгенде балалардың алдындағы ақ халатты апайлары шығып тоқтатты. Бұлардың тірі, қолдарындағы таяқтары мен қару-жарақтары, жаралы досын мінгізген әткеншектері шынында да адам таңданарлықтай еді. Сестралар, тазалық сақтаушылар мен үй сыпырушылар бастарын шайқап күліп тұр. Балалардың түріне қарағанда, тым алыстан келгендері байқалады. Сондықтан болса керек, аурухана қызметшілері бұларды қуып шығармай, дәліздегі орындыққа отырғызды.

	Балалар әрең жетіп құр сүлдері келген, аш-жалаңаш еді. Сәл отырған соң олар аяқтарын мүлде баса алмай қалды. Тұла бойлары дуылдап, осы жерде жата кеткілері келіп барады.

	Сестралардың бірі дәрігерді шақырмақ болып, жүгіріп кетті. Екіншісі есін жия алмай жатқан Мартоннан мән-жайды, қайда туғанын, жасы нешеде екенін, қайда тұратынын сұрап жатыр. Қайда тұрасың деген соңғы сұраққа Мартон «Советшег көшесі, 18» — деп жауап берді. Сөйтті де ол балаларға қарай бір қарап қойды. Олар мұны бірден түсіне қалып, үн шығармай отыра берді. Сестра Мартонның қолтығына градусник қыстырмақ болып, көйлегінің етегін түре бергенде, ар жақтан шыққан ыстық леп шарпыды. Басқа балаларда үн жоқ, тек қана Петер Мартонды көңілдендірмек болып, әлденендей қалжыңдар айтты.

	— Керек болса, мен де ыстығымды өлшей берейін, — деді ол қолындағы сырғауылдың бір басын қолтығына қыстырып тұра қалды.

	Мартонның ыстығы қырық та екі ондық екені анықталғанда, Петер қалжыңын тоқтата қойды. Мартонды екі сестра қолтықтап алып, қабылдау бөлмесіне қарай алып кетті.— Жаңағылар не деді,— деп сұрайды балалар бір-бірінен. «Әзірлеу керек!» — деп кетті. Балалар аяқтарын көсіліп тастап, не істерін білмей отыр. Арада жарты сағаттай өткенде бір-екі санитарка Мартонды носилкаға салып алып, аурухананың екінші жағына алып кетті. Бұлардың есіктен шығып, бұрыла тартуының шапшаң болғаны соншалық, балалар тіпті Мартонмен қоштаса да алмай қалды. Сол-ақ екен, бір сестра оның киімін де алып кеп берді. Бар дүниесі көйлегіне салыныпты да, екі жеңімен ортадан бір буылыпты. Бәтеңкелерін жеке ұстап әкелді.

	— Міне киімі! — деді де, ол кісі жаңағы буманы үнсіз отырған балаларға ұсынды.

	Олардың бірде-бірі орындарынан қозғалған жоқ. Балалар: біз мұның туысы емеспіз, әке-шешесіне хабар беріп, соларды шақырса қайтеді? — дегісі келді. Бірақ Петер жаңағы уәделерін есіне алды да, бумаға қарай қол созды. Тибор Мартонның бәтеңкелерін алды да, оны қайтемін дегендей, не істерге білмей біраз тұрды.

	— Ауруханадан шығарғанда мен өзім әкеліп беремін, — деді Петер бумаға қарай нұсқап — Сіздер маған бір күн бұрын хабарлайсыздар ғой, солай ма?

	Сестра жауап қатқан жоқ. Онсыз да әбігерленіп жүрген ол қыз носилкасын алып, қайта жүгірді. Петердің аузына келген сөздері сыртқа шықпай, көмейінде тұрып қалды. Ол алдымен Тиборға, онан соң басқа достарына қарады. Балалар қабырғаға арқа сүйеп, солғын отырған-ды. Кейбіреулері арбадан жаңа түсірген қап тәрізді, мелшиіп қалған бірдеңе. Дәліздің іші тым-тырыс, ерсілі-қарсылы жүгіріп жүрген манағыдай ешкім жоқ.

	Ауруларды қабылдайтын бөлмеден дәрігер шықты. Ұп-ұзын ақ халат киген осы кісі кәдімгі адамнан екі еседей биік болып көрінді. Ол беттеген бойымен балалардың алдына келіп тоқтады. Бұлар орындарынан атып тұрмақшы болып еді, аяқтары жібермей, қимылдай алмай қалды. Сол ретте дәрігердің өзі де иықтарынан қағып, отыра беріңдер дегендей болды.

	— Ол қанша жатады, — деп сұрады Петер. Бала дәрігердің инабатты жүзін көргенде көңілге қонымды бір жауап алармын деп ойлады. — Әйтпесе, сіздің құзырыңызға мағлұм болсын, ол екі аптадан кейін үйінде болуға тиіс.

	Дәрігердің бет-жүзінен оның ойланып тұрғаны байқалды. «Бұдан дөрекілеу сөз айта алмас, па едің?..» — дегендей. Сөйтті де ол әбден арып-шаршаған балаларға қарап, басын шайқады.

	– Қазіргі ең басты қауіп мұнда емес! Ол үйіне қатаң қайтса да бәрі бір ғой. Бірақ он екі мүшесі түгел қайтқанды айтсаңшы! — деді дәрігер. — Соншама ауыр бейнетке қалай киліккенсіңдер? Егер мұның аяғын кесуге мәжбүр болмасақ, істің сонда сәтті шыққаны, оңға басқаны деу керек! — деді де дәрігер теріс қарап кетті. Балалардың жаңағы екі апта жайындағы сұрағына тікелей жауап айтқан жоқ. Сөйтті де ол сестраны шақырып:

	— Мыналарға сорпа мен нан бергіз, — деп жарлық етті. Одан соң, ол шапшаң қимылдап, манағы сестралар носилка алып кеткен жаққа жүре берді.

	Бұл кісі балалардың аш екенін қайдан білді? Әлде олардың көзінен көрді ме? Немесе Мартон бірдеңе деді ме екен? Бұл жағын олар біле алмады.

	2

	Хирургия бөлімшесінің екінші палатасы… Зембілде жатқан Мартон алдымен осыған келді. Әр кереуеттің бас жағында бір-бір тақтайша тұр, оған жатқан аурудың аты-жөні, туған жылы, мамандығы, тұрағы, науқасының аты, бүгінгі дене қызуы жазылған. Бөлмеде он бес ауру жатыр екен, қазірде олар түнгі ұйқыға әзірлене бастаған екен.

	Денесі оттай қызу баланы кереуеттің ара-арасымен алып келе жатқанда ол жан-жағындағы ақтан басқа ештеңеге көзі түспеді; үйдің қабырғасы, төбесі, кереуеттер, төсек-орын жатқан аурулар, келіп-кетіп жүрген сестралар мен дәрігерлер түгелдей аппақ. Тіпті жаңағы жазулар жазылған тақтайша да ақ үйеңкіден істелген тәрізді. Тек қана аурулардың көрпе сыртында жатқан қолдары, Мартонға қараған көздері, ақсары немесе қара шаштары көрінеді. Кей науқастардың мұрты бар екен. Мына бір он жақтағы бұрышта жатқан адамның түрін аңғару қиын, қап-қара қаба сақалы анадайдан көрінеді. Жаңағы Мартонды әкелген санитарлар осы сақалдың қақ алдына келіп тоқтады. Олар баланы носилкадан алып, төсекке жатқызайын дегенде, науқас «Мен өзім! — деп айқай салды да, зембілден секіріп, кереуетке күмп берді, сөйтті де көрпеге оранып жата қалды, «рақмет» деуін ұмытқан жоқ. Кенеттен қатты қимылдаған баланың жүрегі аттай тулап, кеудесінен шығып кеткелі жатыр. Оны алып келген сестра баланың ауру аяғына мұзды шөлмек басты да көрпесін қымтап, маңдайын сүртті. Мартон оған да «рақметін» айтып, енді қашан жалғыз қалар екенмін деп күтті. Оның үстіне сол сестра тым жас еді, оның маңдайын сипаған қолы жұмсақ, Мартонға үн қатқан лебі жылы тиді. Мартон бұған бір жасап қалғандай болды.

	Сұлу қыз балаға сол кездің өзінде-ақ ұнайтын. Кейін келе де сондай жандар оған дем беретін ұлы күштей, жігер қосатын рухтай әсер етіп кететін болды. Мартон қатаң да махаббаттан әл-жігер, қайрат алатын еді.

	Келте пішілген ақ халатты санитарлар мен сестра есікке қарай беттеді. Олардың шығып кетуі-ақ мұң екен, аспанда жанып тұрған люстра сөнді де, есіктің маңдайшасына ілінген жалғыз-ақ ақ қалпақты шам жанып тұра берді. Бала енді ғана аяғын көсіліп жатуға мұрсат алды. Аурухана төсегі үйіндегідей болмаса да жанағы Петер жасаған әткеншекке мініп отырып ұйықтағандай емес қой… Мартон қолын да созып, кеудесін кере дем алды да, көзін жұмды, мұрнына әр түрлі аралас иістер келіп жатыр: дәрі-дәрмек, тамақ, жуған кір, адам терінің иістері аңғарылады. Бір терезенің саңылауы сәл ашық тасталған екен, содан таза ауа келетін сияқты, бірақ оған да сыртқы дымқыл мен паровоз түтінінің иісі араласқан сияқты. Бала осы неше түрлі иістің ақыры қайсысы жеңер екен деп ойлады. Сөйтті де ол тағы да демін ішіне тартып, кеудесін кере тыныстады. Терезенің дәл алдынан кейде поездар өтеді, әлдеқайдағы бір алыстан ән салған жұрттың үні естіледі. «Солдаттар болар!» — деп ойлады Мартон. Өстіп, иіс пен әнді еміс-еміс ажыратып жатқан бала ұйқыға кетті.

	Қанша ауырсынып, шаршап келсе де Мартон жиі-жиі ояна берді. Таң ата келе ол түсінде не көргенін, кей нәрсенің түсі ме, әлде өңі ме екенін аңғара алмады. Бірақ қазірде соларды оймен саралап, көңілмен болжап жатыр. Бір сәтте ол жүгері егінінің ішінде жүр екен. Анадайдан көзі шалып қалған күзетші, бұған қарап мылтық атты, бірақ тигізе алмады. Енді бір сәтте сұлу қыздардың, біреуі келіп жаралы аяғына басылған мұзды шөлмекті ауыстырды, тағы бірде ол достарымен бас қосып, бір шаруаның ауласында отырған сияқты. Илонка да осы жерде көрінеді, еркек балаша киініп алыпты, сонда осы қыз жаңағы балалардың бәрінен әдемі болып көрінеді. Жадыраған жаз екен, күн батқанымен, ыстық басылар емес. Осы бір венгер шаруасы балаларды қадірлі қонағындай қарсы алып, үйіне кіргізді. Әйелі дастарқан жайын әбігер болып жүр: «Алыңдар! Тойғандарыңша жеңдер!» — дейді. Нанының өзі гармонның кеңірдегі сияқты, бассаң орнына қайтып келеді, шошқасының майы кереқарыс. Сонда бала осының бірде-бірін жегісі келгендей болып, қол созбайды, оған өзі де таң қалып жатыр. Стол үстінде көбігі аспанға шығып, бір топатай сүт тұр. Оны бала ішіп алды. «Ал балалар, сендерге не керек? Жұмыс па? Әрине, жұмыс дегенің толып жатыр! Енді бір аптадан кейін жүзім піседі… Оған дейін мына біздің сыйлы қонағымыз бола тұрыңдар… Жандарыңа не жақсы, соны жеп тыныға беріңдер!» — дейді үй иесі. Сол мұжықтың шалбары кең балақ еді, жағасы жайлауда, төсі қыстауда болатын… Көйлегінің дәл кеудесінен үш түсті жолақ тартылған, бұл біздің ұлттық жалауымызға ұқсайды. Жалпы алғанда, сол кісі театрларда көрсетілетін шаруалардан аумайды. Шаруаның жоғары қарай шиырылып тасталған ұзын да қоп-қою мұрты бар. Ол бізбен сөйлесер алдында жаңағы мұртын қолымен сипап қойды. «Сендер Пешттен келе жатқан боларсыңдар», — деп сұрады ол. — Иә, Пешттен келе жатырсыңдар ғой? Біз Пешт балаларын жақсы көреміз!» Осы мезетте баланың кереуетіне еңгезердей бір қара торы ағай келіп отырды да, оған сусын берді, сөйтіп әлде нендей бір оқиғаларды айта бастады. Бұдан кімсің, қайдан келе жатыр едің, жолда саған не болды, тағы да су ішкің келіп жатқан жоқ па? — деп сұрайды. «Ештеңе етпейді, балам! Әлі-ақ жазылып кетесің!» — дейді. Одан басқа бір адам келіп, қарсы алдындағы кереуетке құлай кетті, кереует салдыр-гүлдір етіп, әрең аман қалды. Ол да баладан әлденендей жайларды сұрап, «Еһе! Еһе!» — деп қояды. Бірақ оның бұл «еһесінде!» жанашырлық әуен жоқ, қайта, мұны әлде неге ұрысқандай, зекігендей көрінеді, «Сендердің осындай боларыңды білгенмін!» — дегендей. «Тегін демалыс?! Еһе!», «Еһе», — дей береді әлгі кісі. Оның мұнысы не екенін бала бірде аңғарып, бірде аңғара алмай жатыр. Денесін ыстық қысып барады. Бірақ сонда да әлгі кісінің: «Саған сол керек! Өзің бастадың, өзің құтыл!» — дегенін түсінеді.

	– Әй, оңбаған, баладан аулақ жүр! — деп айқайлады біреу жаңағы «Еһеге».

	Ол күңкілдей жөнеліп, аурухана берген шәркесімен жер сыза, өз кереуетіне барып жатты. Бірақ сонда да Мартон оның «ехе», ехелегенін түні бойы есітіп жатты. Қазір де ол құлағында ызыңдап тұр.

	Таңертең дәрігерлер мұны операция жасайтын бөлмеге апарды. «Чык» — деген дауыс естіді ұйқылы-ояу жатқан бала. Бұл түндегі «Еһенің» үні сияқты. Сол-ақ екен, Мартонның бет-аузы қисайып, түрі өзгеріп жүре берді. Ол операциядан қорыққан жоқ, жаңағы «Еһенің» даусынан үрейі ұшып кетті.

	…Мартон алғашқы орнына қайта келді. Санитарлар шығып кетісімен-ақ, тәуір бола бастаған аурулар түгелдей осының қасына жиналды.

	— Немене? Операция жасады ма? — деп сұрады баладан қисық ауыз қара біреу. Сөйтті де ол баланың қолынан ұстады. Дауысында әбігерліктің нышаны бар сияқты.

	— Жоқ,— деп жауап берді Мартон. Сөйтті де ол түнде естіген дауыс иесіне қарап езу тартты. — Профессор алдымен басқадай әдіспен емдеймін деді. Ол мені мұрнымнан шертіп, — деп мақтана сөйледі де бала профессордың өзіне оң қарағанына мәз болып жата берді,— «Кесіп тастау, әркімнің-ақ қолынан келеді,— деді ол кісі. Мұндай ұзын аяқты кесуге қия алман деп қайталап айтты ол. Яғни оның мені аяғаны ғой, — деп түсіндірді Мартон. Оның мұндағы дауысында үрейі ұшып, есін жия алмай жатқандықтың нышаны бар еді.

	– Әрине, қиюға болмайды? — деп жаңағы қара шаш кісі Мартонның қолын қысты. — Айтпап па едім, әлі-ақ тәуір болып кетесің деп. Көкірегім сезді… көріпкелім бар! — деді ол. Осы палатада бірге жатқан басқа адамдар көңілсіз тарады. Олар айта қаларлықтай ешбір оқиғаның болмағанына ренжіді. Мына баладан нешеме сағат бойы айтып отырарлықтай әңгіме шыға қоймады ғой.

	— Иә, айтпақшы, біз көрші боламыз! — деді жаңағы қара шашты кісі. Басқалары кетіп, бұлар енді оңаша қалды. — Мен де Севетшег көшесінде тұрамын, он алтыншы үйде. — сөйдеді де ол Мартонның бас жағында ілулі тұрған тақтайға нұсқады.

	Мартон үндемеді.

	— Сен Понграцтарды білесін бе! — деді ол. — Понграцтарды дейсің? Олар да сол үйде тұрады.

	— Білмеймін, — деді де бала, «осының аяғы шатаққа айналып кетпесе игі еді!» — деп үрейлене бастады.

	— Фекете апайды білесін бе, ол «ісі пансион ұстамай ма?

	— Оны да білмеймін.

	«Мына кісі осымен болса жарар еді!» — деп ойлады Мартон.

	— Оны да білмеймісің? Онда сен өзін қай қабатта тұратын едің?

	Мартон үшінші қабатта тұратынын көрсеткісі келгендей болып, үш саусағын көтерді. Мұны сөзбен айтуға ол ұялып жатыр. Соның өзінде де ол бас бармағы мен ортан терегін жасырып қалуды жөн көрді. Ал сұқ қолы анаған қарағаннан гөрі жаңағы бұжыр бет, қисық ауыз көршісін шақырғанға ұқсайды.

	— Сіз мынаны бір тыңдаңызшы, — деп сыбыр етті Мартон. — Мен Севетшег көшесінде тұрмаймын… Тиш-ш, үніңізді шығара көрмеңіз!

	— Сен онда тұрмаймын дейсің бе? — деп ол да сыбырлады қара шашты кісі.— Онда сен бұларға неге солай дедің?

	— Егер сіз иланатын болсаңыз, мен айтып көрейін, мен бұл жағдайды үйдегілер біліп қоймаса деп қорыққан едім, — деді бала көршісінің құлағына, — оны білдіруге әсте болмайды… үйдегілер қорқады… әсіресе мамамның үрейі ұшып кетеді… Сіздер мұны тісіңізден шығара көрмеңіз… Бұл бір құпия жағдай еді….

	Мартон екі көзін жыпықтатып, көршісіне жалбарына қарап жатыр.

	— Айтпаймын, — деді қасындағы көршісі, сөйтті де ол әлде нендей бір ойларға шомғандай болып, басқа бұрышқа қарай қалды. — Бірақ сен сонда да мұны маған айтуға тиіссің,— деп өтінді ол Мартоннан сәл кідірген соң, балаға құлағын тосып еңкейе берді.— Әке-шешең қайда тұрады? — Соны айтсаң болғаны.

	Мартонның жүрегі аттай тулай бастады. Ол енді көршісінің жаңа не ойлағанын түсінгендей болды. Сөйтті де үйінің адресін айтып үнсіз жата берді. Мартон төбеге, жаңағы көршісі терезеге қарайды.

	— Сіз кім боласыз, — деп сұрады Мартон, — түйгендей болып, ауыр күрсінді.— Атыңызды айтасыз ба?

	— Ене Алконь.

	— Ауруыңыз қандай?

	Алконь бастапқыда үнсіз жатты да, сәлден соң баланың құпиясын біліп алғаннан кейін, оны қауіпсіз деп есептеді. Оның үстіне өзі де көптен бері сырын біреуге айтқысы келіп жүрген болатын, мына бала тап сондай сыр шашпайтын кісі ме деп ойлады ол. Одан соң Мартон жаңағы кісіден: «Науқасыңыз не еді», — деп қайта сұрады.

	— Еш ауруым жоқ,— деді Алконь.

	— Онда сіз бұл жерде не істеп жатырсыз? — деп сыбырлады Мартон.

	— Бұлар маған операция жасамақ.

	– Қандай?

	— Соқыр ішек.

	– Қашан жасамақ?

	— Жуырда жасай қоймас деп сенемін.

	— Неге? Ол қалай? — деп сыбырлады бала көршісінің құлағына.

	— Оның себебі — соғысқа барғым келмейді,— деді Алконь.

	Мартон оған қарап жата берді.

	– һм… — деп бір қойды бала.

	— Бойың тәуір болғаннан кейін бұл жайын тағы сөйлесерміз, — деді де қара шашты кісі Мартонның төсегінен түрегеп кетті.— Ал оған дейін ешкімге үндеме… — деді де ол балаға қарап бір күлді. Ал бала оның етегінен ұстап, тез айрыла қоймады, оған бір жаңа танысы қатты ұнап барады.–

	– Ғафу етіңіз, — Сіздің кәсібіңіз не?

	— Мен журналистпін.

	— Журналистпін дейсіз бе?.. Кейін сіз оны да айтатын боларсыз. Ол қайткенмен де өте қызық жұмыс болар… Рас қой, ә?

	— Соншалық қызықты жұмыс емес… жарайды, жата бер, тәуір болған соң тағы сөйлесерміз.

	Түстен кейін сағат екіден төртке дейін ауруларға көңіл сұраушылар келе бастады. Мартон өз достарының келуін күтті. Бірақ әзірге ешкім келе қойған жоқ… Мұндағы аурулардың бас-басына бірнеше кісі келіп жатыр. Ал бұл қарай-қарай, екі кезі төрт болса да, ешкімді кере алмай жатыр. Ақыры, сағат төрттер шамасында есік жақтан ақ халат киген алып тұлғалы біреу көрінді… Ол Петер Чики екен. мартонды көре салысымен, досы бірден жүгірді.

	— Петер… сенбісің? Манадан бері күте-күте, көзім талып жатыр еді…

	– Қалың қалай?

	– Қалдың оңып тұрғаны жоқ. Басқа балалар не күйде? Олар неге келмейді?

	— Тибор үйінде жатыр, — Ондап тұрып суық тиіпті, Фифка да ауырып жатыр — аяғын бәтеңкесі қажап тастапты. Лаиоштың іші ете береді.

	— Сен өзің қалайсың?

	— Мен бе, — деп сұрады Петер Чики. — Мені айтасың ба? Менің жаныма батып тұрғаны тек сенің осы ауруың ғана! — деді де ол күлімсірей бастады. Сонда оның күллі беті, маңдайы аузы, қас-қабағы, — бәрі де бұрынғысындай тұтасып кетті.

	Дегенмен Мартонның ауруы біршама ұзаққа созылды. Дәрігер тіпті оны тәуір бола қоятындай халде емес деп есептеді. Бұл шақта ол ауру аяп кесіп тастаса да түк шықпайды деп ойлады. Бір түні, Мартом қатты қысылып жатқанда дәрігердің әлде қалай айта салған: «Жеткен жері осы!» — деген сөзін естіп қалды. Бұл тұста Мартон қайткенмен де шешесіне хабар беруді ойлады. Бірақ ол алдымен. Ене Алконьнан жаңағы «жеткен жері» дегеннің қаншама созылатынын сұрап алу керек деп түйді. Оған әлі екі-үш күн бар екен. «Онда тағы бірер күн күте тұрайын», — деп ойлады Мартон. «Егер таң атқанша тәуір болмасам, — деді дене қызуымен оттай жанып жатқан Мартон Петерге. — Онда мамама ғана айтарсың… Бірақ жалғыз келсін». Содан бері Петер ауруханаға күнде келетін болды. Ертеңінде Мартонның беті бері қарай бастады. Үш аптадан кейін оған терезенің алдында, таза ауада отыруға ұлықсат етілді.

	…Темір жол станциясы, вагондар, жол табандары, басқа да жабдықтары, ерсілі-қарсылы жүгірген адамдар терезеден түгел көрініп тұрады. Жаңбыр еш толастар емес. Әрбір жарты сағат сайын поезд келіп, біраз аялдайды да, қайта жүріп кетеді. Өткен-кеткен солдаттар әр түрлі ән айтқанымен, Мартонға осының бәрі бір-ақ ән сияқты болып көрінеді. Бәрі былай деп басталатын еді:

	Апырай, мына желдің азынауы-ай!…

	Баяғы қара шашты журналист бір күні тағы да Мартонның қасына келіп отырды. Олар станциядан кетіп бара жатқан поездарға, паровоздардың будақтаған түтініне себелеп, тұрған жауынға бірге қарап отырды.

	— Сен өлеңді ұнатасың ба, — деп сұрады журналист Мартоннан. Бұл кезде әлгінде келген поезд көз ұшынан барып жоғалған еді де, темір жол бойында кезге түсерлік ештеңе қалмаған болатын.

	– Өте жақсы көремін! — деді Мартон. Ол жаңа досына өзінің де өлең жазатынын, композитор болуды армандайтынын әлі мойындай алмай жүрген-ді. Оны айтпайын демейді-ау, бірақ беті құрғыр қып-қызыл болып, дуылдап кетеді де, аузына келген сөзден айырылып қалады. Бұл кісіден ұялмау да қиын еді. «Қайткенмен де журналист қой!».

	— Саған бір өлең оқып берсем қайтеді?

	— Оқи қойыңыз!

	Алконь жаңағы поезд кеткен жаққа ұзақ қарап тұрды да, өлең емес, жай әңгіме айтқандай үнмен бастап кетті:

	Күн руының баласы еді,

	Әлденеге көз тіккендей,

	Жан рахатын іздеп таппақ,

	Көрсе соны елмен бірдей

	Жағасынан ала берген,

	Неше түрлі қиқым бақай,

	Кеудесінде гүл өсірген,

	Келсе реті талай-талай…

	Мартон мұндай өлеңді еш уақытта да естіп көрген емес-ті. Сонда да ол осыған ұқсас бірдеңені естігенін, немесе кітаптан оқығанын біле алмай отыр. Жаңағы өлеңде таңғажайып бір сезім бар сияқты, бірақ оның қандай сезім екенін білу қиын-ақ.

	— Тамаша өлең!.. Сіз мұны өзіңіз жаздыңыз ба?

	— Жоқ, әрине! — деп күле қарады журналист. — Егер мен мұндай өлең жаза алатын болсам… онда мұнда жатпас едім ғой! Оны Эндре Ади жазған, — деді Алконь. — Ондай адамның атын естіп көргенің бар ма еді? Ол венгрлердің революцияшыл ұлы ақыны, 1877 жылы туып, 1919 жылы дүние салған.

	— Еш уақытта естігенім жоқ,— деп шын ниетімен мойындады бала. — Жоқ, естігенім жоқ.

	Кешке қарай Ене Алконь Мартонға өлеңдер жинағын берді. Бала мұны жатса да, тұрса да оқумен болды, кей жеріне келгенде көзі жайнаңдап, науқасы барын да ұмытып кететін сияқты. Балаға бұл өлеңнен кейін дүние жүзі түгел өзгергендей, жан-жақ оттай лаулап, жанып жатқандай болып көрінді. Осы қиын дүниені өлең оқитын адам оп-оңай түсіне алатынға ұқсайды.

	Күн кешкіре бастаған шақта ортадағы үлкен шам сөніп, маңдайшадағы сығырайған ақ шам ғана қалды. Мартон кітабын жастығының астына тыға берді де, оқыған өлеңдерінің кей жерлерін іштей жатқа айта бастады. Бұл сәтте ол баяғы егін күзетушінің өзіне қарап мылтық атқаның және дәл жамбасынан дөп тигізгенін оңды болды-ау деп те ойлады. Әйтпесе, ол мына ауруханаға келмес еді де, мынадай өлеңдер жинағы оның қолына тимес еді ғой. «Бұл кітапты көргенде балалар, Лайош не айтар екен?» — деп ойлады Мартон.

	Ашық тұрған терезеден тағы да өлең айтқан адамдардың дауысы естілді. Бұлар — бұрынғысынша әндетіп бара жатқан солдаттар еді:

	Апырай, мына желдің азынауы-ай!..

	…Үшінші ноябрьде Мартон ауруханадан шығып, үйіне келді. Мұның алдында ол Петерді жұмсап, үйдегі жағдайды біліп келуін өтінген еді. Әке-шешесінің Луиза көшесіне көшкені рас па екен? — деген-ді.

	Петер бұл тапсырманы ойдағыдай орындады.

	Аурухана дәлізінде Мартон мен Петер екеуі оңаша отырып, бір-біріне қарап күле береді; сондағы әңгімелері мынау. Петер Фицек мырзаға өзінің бәтеңкесін жөндеуге апарған. Ол Мартонның шешесін де, аға-інілерін де түгел көру және олардың жоғалып кеткен кісі жайында не ойлайтынын білу үшін етікшімен жарты сағат саудаласқан. Чики бұлардың қайтсе де Мартон туралы бірдеңе демей қоймайтынын білген-ді.

	— Сенін әкең: менен мектепке барасың ба? — деп сұрады. Сөйтті де ол кісі сенің ұшты-күйлі жоғалып кеткеніңді айтып, егер сенбіге дейін оралмасаң, онда жексенбі күні «Непсавада» хабарландыру жариялайтынын айтты», бұл масқараны бүкіл дүние жүзі біліп отырсын», — деді ол. Бұдан кейін ол полицияға бармақ. Ал шешен жылай береді. Мен соларға өзімнің саяхатқа жиі баратынымды айттым. Онда тұрған ешбір жаманшылық жоқ дедім. Осы соңғы жолы өткен жексенбіде мен Пилиш орманында болғанымды әңгімеледім. «Сіз онда басқа балалардың да бар-жоғын аңғара алмадыңыз ба», — деп сұрады әкең. «Көргенде қандай, — деп жауап бердім мен. — Табаны күректей бес бала кездестірдім. Күркеде тұрады екен». — «Не дейсіз?» — деп айқай салды жұлып алғандай сенің әкең.— Берта! Естіп отырсың ба? Сонда әлгілердің ішінде бұйра шашты қара торы бала болған жоқ па? — «Болғанда қандай? — дедім мен, — Әбден болды… Сөйтіп мен оларға жаңағы бұйра шашты қара баланың қандай екенін айтып бердім, шіркін, сол баланын өлеңді жақсы айтатынын-ай! — деп те қойдым. «Нағыз сол! деп екі қолын кеудесіне тоса қалды сенің шешең.— Мартонның дәл өзі!» — «Иә, иә! — дедім мен. — Оныңыз рас! Балалар сол бұйра шашты Мартон деп жатқанын да құлағым шалып қалды». — «Бәсе! — деді сенің әкең.— Біз екеуміз бүгіндікке мына сауданы пісіре алмайтын едік, оллаһи, жаңағы хабарыңыз үшін мен сіздің бәтеңкеңізді тегін жөндеп беремін! Берта!.. солдаттардың етігін тіккенше, мынадай бәтеңкені жөндеген көп артық емес пе?..»

	— Солдаттардың етігі дейсіз бе? — деп сұрады Мартон.

	— Иә… әскерлерге керек дейді… Сол кісінің шеберханасынан толған сондай етік көрдім. Сенін әкең соларға қарай саусағымен нұсқап тұрып, көп ойланды. Сонан соң ол кісі маған қарап былай деді: «Менің балам өте ақылды. бірақ кімге тартқанын білмеймін, әйтеуір түкке тұрғысыз бірдеңелерді ойлап табады да жүреді» — «Қайдағы түкке тұрғысыз бірдеңелер», — деп сұрадым мен. «Иә, әлденендей бір жоспарлар құрып жүреді… Музыка шығарамын дей ме, тегін демалыс дей ме… әйтеуір толып жатыр. Ол қайтсе де саған тартқан!» — деді ол кісі сенің шешеңе қарап.

	Иә, айтпақшы, ұмытып бара жатыр екенмін-ау, мен Мадьярлар үйінде де болып келдім! Илонканы кере алмадым, бірақ сенін хатыңды тастап кеттім… Тек бесінен бастап қана оқытамын… өйткені қазір ауырып жатырмын… — деген хатыңды айтамын. Хорански көшесіне де барып қайттым, онда да директорға жолығып, мән-жайды білдірдім… Иланды… Жолдасын үшін бара-бара молланың өтірігіндей бірдеңелерді де соға береді екенсің! — деді де Петер қарқылдап күлді.

	Бұдан соң ол күлкісін жиып алып, үнсіз тұрып қалды.

	— Сен білесің бе, тағы бір жаңалық бар, — деп ол баппен сөйледі. Мартон оның бүйтіп ұяңсығанын тұңғыш рет көріп тұр.

	— Ол қандай жаңалық,— деп сұрады Мартон, сөйтті де сескеніңкіреп қалды.

	— Сенің әкең менің әкемді біледі екен. Мамаң да солай көрінеді.

	– Әкеңді дейсің бе?.. Сен маған өз әкең туралы бұрын ештеңе айтқан жоқ едің ғой.

	– Өйткені…

	Сөйтті де Петер Чики қызараңдап, сасқалақтай сөйлеп, Жапонның күллі тарихын айтып берді. Оның шын аты Шандор Батори болатын. Ол кісі ұры еді, оны біреу өлтіріп кеткен.

	— Олар мұны қайдан біледі екен, сен оның?..

	— Мені содан аумайды екен деп сенін шешең айтты, сөйтіп менен: ондай кісіні білесің бе? — деп сұрады. Тек қана менің шашым ақсарылау да, оның шашы қара болған…

	— Батори дейсің бе? — деп ойланып қалды Мартон. — Сен Чики емессің бе?

	— Иә, бірақ мен некесіз туған баламын. — деді де Петер басы төмен түсіп, башпайына қарап тұра берді. Қып-қызыл болып кеткен екі бетін бүркемелемек ойы бардай шашы төмен жалбырап, көзін, бет-аузын түгел жауып тұр.

	…Аппақ қудай болып, әбден арықтаған Мартон үйіне келді. Үй-іші оны түгел құшақтап, сүйіп жатыр, Фицек мырза да сөйтті. Бастапқыда ол баласының қандай күйде келгеніне назар аудармаған еді. Кейіннен, түскі асқа отырарда Фицек осы қуаныштың құрметіне бір шөлмек шарап қоюды ұсынды да, Мартонға бастан аяқ әдемілеп тұрып бір қарап өтті.

	— Тегін етік, балам, аяқ қыспай қоймайды, — деді ол.

	«Аяқ» деген сөзді естігенде Мартон селк ете түсті. Ол бар ойын жинап, бұдан әрі не боларын күтті. Бірақ кісі қорқарлықтай ештеңе болған жоқ. Фицек баласының басынан қандай күндер өткенін білмейтін еді. Аяқ пен етік жайындағы теңеулер мен оның етікшілік кәсібінен қалған. Фицек мырза өзінің осы шаруасын күннен күнге жек көріп келе жатса да, шынында ол өз ісіне мығым еді.

	ОН ҮШІНШІ ТАРАУ

	мұндағы оқиғалар қысқаша баяндалады, бірақ сонда да оның зардаптары ауыр болады, бұл сайтан сапалағынан қорыққандықтан емес, қайта, оны елемегендіктен болады.

	1

	1914 жылғы үшінші және төртінші октябрьде «Непсава» «Редакцияның хаты» деген басмақала басып шығарды. Социал-демократиялық газеттің редакциясы осы хат арналып отырған адамның аты-жөнін дәл айтып, оның қайда тұратынын атап көрсетуді де ұмытпады.

	Бұл хаттың енді келіп-кетері шамалы, бірақ сонда да біз онда аталған кісінің аты-жөнін өзгертіп алдық. Ал басмақаланы сәл ғана қысқартып, сол күйінде толық келтіріп отырмыз:

	Біздің жолдасымыз Тамаш Пюнкешти бір топ социал-демократ жұмысшылардың атынан «Непсава» редакциясына хат жазды. Олар өз хатында бұдан былай қарай «Непсаваға» жазылмайтындарын өйткені оған риза емес екендіктерін хабарлайды. Біз Пюнкешти мен оның достарының «Непсаваны» оқығысы келмейтіндеріне қынжыламыз. Біз олардың өз оқырмандарымыздың қатарында әлі де бола тұрғанын жөн көрер едік, бірақ бұған тым қымбат ақы төлеуге тиіс болып отырмыз, ал біз газетімізді жауып тастарлықтай тәуекелге бара алмайтынымыз түсінікті ғой… Біздің жүздеген мың аға-інілеріміз қан төгіп жатқан қазіргі қиын-қыстау күндерде Пюнкешти өз газетіне: не болсаң о бол, — деп жақсы мінез көрсетіп отырған жоқ… Қазір қандай бір жеке адамның шағымын талдап жататын уақыт емес… Соғысқа байланысты газеттердің мазмұны да өзгеретін уақыт болады, бұл әлденендей бір жандарға және әркімнің көңіліне қарамайды. Сол сияқты социал-демократиялық газеттің де мазмұны өзгеріп отыр.

	Ұрыс майдандарында біздің ең жоғары мүдделеріміз шешіліп жатыр. Қазір үйде отырғандардың бірде бірі өзін осы істерге араласарлықтай күштімін білімім бар деп сезіне алмайды… Бұл істерді мемлекеттік өкімет билігінің ең таңдаулы өкілдері мен ең жақсы мекемелер жүзеге асырып жатыр: олар бұл істерді әзірледі және сол үшін жауап береді. Егер бұл адамдармен олардың мекемелері қажет деп тапса, олардың жоспарларын жүзеге асыруға, олардың соғысты жеңіспен аяқтауына бөгет болатын нәрсенің бәрін жоюға біз толық жәрдем етуіміз керек. Егер олар баспасөзге керекті қандай да бостандық соғыс мүддесіне қайшы келеді деп тапса, онда біз, осы хатты жазып отырғандар және сіз, оны оқып отырған Тамаш Пюнкешти бұған толық мойын ұсынуымыз керек. Біз көңіліміздегі бар нәрсені, жазғымыз келіп отырған жайларды, ал сіз, оқығыңыз келетін дүниелердің бәрін жариялай бере алмайтынымызға көндігуіңізге, тура келеді. Егер соғыс уақытының заңдары мен указдары мұндай болмаған күннің өзінде де біздің осылай еткеніміз жөн болар еді…

	Соғыс кезінде бүкіл қоғам әлеуметтік сезімдерге әдеттегіден әлде қайда толы болатыны даусыз, сонда да байлар мен кедейлер арасындағы әлеуметтік теңсіздікті толық жою мүмкін емес. Сондықтан барлық шағымдарды, өкпе мен әділетсіздікті қоғамдық пікірдің талқысына салу және жұртшылыққа хабар ету үшін де газеттің қайтсе де өмір сүруі керек. Сонымен бірге ол қоғам мен өкімет билігіне ұран салу үшін қажет. Біздің бұл үніміз әдеттегідей батыл шықпай жатқан да болар, бірақ оның есесіне соғыс дүмпуі бейбітшілік кезіндегі өкімет жарлықтарынан әлдеқайда күшті естіледі. Яғни, баспасөз үні неғұрлым баяу естілген сайын, қоғам мен өкімет арасындағы қайшылықтар сол ғұрлым шиеленісе түседі.

	…Қоғамдық өмірдің мынадай да салалары болатынын атап өткен жөн: мұнда мемлекет пен армияның жұрт дұрыс түсінген мүдделері социал-демократиялық баспасөздің мүдделерімен сайма-сай келеді.

	…Сонымен бірге, біз соғыста белді бекем буып, батыл болуға, жау армиясы емес, біздің армиямыздың жеңісі үшін қолдан келгеннің бәрін істеуге тиіспіз… Жаудың жеңуін ешкім де, тіпті сіз де, Тамаш Пюнкешти, достарыңыз да тілемейді!.. Жауға бел алдырмау үшін біз әрқайсымыз өз қолымыздан келгеннің бәрін істеуге міндеттіміз. Сонымен, біз социал-демократиялық баспасөз, ең соңғы минутына дейін соғысты тілемесек те қазіргі күнде сол соғысты жеңіспен аяқтау жағында болуға тиіспіз. Басқа іс түсіп, қазір сол соғыс бізге ауыртпалық салып, өмірімізге төніп тұрғанда, бізге жеңіс тілеп, соған ұмтылудан өзге ештеңе қалған жоқ…

	Тамаш Пюнкешти, сол бұрынғыша «Непсаваның» оқырманы және жаздырып алушысы болып қала беруіңіз сіздің мүддеңізге сай келеді».

	Бұл басмақала, яғни «Редакция хаты» тек жұмысшылар арасында ғана емес, сондай-ақ басқа топтарда да кеңінен әңгіме болды. Осының нәтижесінде және үш ай өтпей жатып-ақ Тамаш Пюнкешти мен оның бірнеше жолдасы тұтқынға алынды, соның өзінде бұл Фицек мырзаның да тұтқынға алынған күнімен тұстас келді.

	Бірақ бұл жайында оқырманға романның келесі кітабында әңгімелеп бермекпіз.





