	Молдахмет Қаназ

	Әңгімелер





САЯҚ





“Алақай, жарық дүние!”




	Қап-қараңғы болғандада ыстық түнек қараңғылықтан, аппақ жарыққа құлағанда ептеп қана тiршiлiктi сезiнiп, бостандықты түйсiндi: аяқтарын созуға, құлақтарын ербең-ербең қаққылап, мойнын олай-бұлай бұруға, кеудесiн көтерiп, əлдеқалай биiктетуге болатын тəрiздi. Ештеңенiң мəнiн бiле алмай мəңгiрiп жатып көкiрегiн керiп жiберiп едi, бақайшағына дейiн жеңiлдеп кеткен тəрiздi. Лəззатты бейтаныс бiрдеңе кеңсiрiгiн қуалап, тұла бойын шымырлатып рақатқа бөктiрдi. Аяқтарын сермеп-сермеп қалып, жасқаншақтай-жасқаншақтай көзiн ашқан сəтiнде əлiгi алқызыл дүние өрт қызыл перде, тiптi де түсiнiксiз, тiптi де сезiнуге қиын шетсiз-шексiз тұңғиық қорқынышты əлемге айналып жүре бердi. Қатты үркiп, көзiн қайта жұма қойды. Ұзақ талмаусырап мең-зең жатты, мынабiр жеп-жеңiл, ұшы-қиыры жоқ, жап-жарық əлемнен үркiп тырп етпестен мүлгiдi. Құлағы қаңғыр-күңгiр етiп, миы айналып кеттi. Бiр мезетте тұла бойы ду дiрiлдеп түшiркенген едi. Əйтеуiр бiр əрекет жасауға талпынып көрдi де, айналаның бəрi қорқынышты болған соң, қайта жантая кеттi. Мынау жұмбақ бұлыңғыр əлем – бəрi бiрдей жұптасқан зеңгiр аспан, саумал самал, жасыл белес, тəңiрi сыйы күн – ғажайып тiршiлiк болатын.

	Күңгiрт өзгерiстi сезiнiп, сонан үркектеп қимылсыз жатты да қойды. Құлағына əлдеқандай дыбыс: дүңк-дүңк дүрсiл, пысқырық, шуыл, əлдебiреудiң мекiренгенi бiрде бiрiмен-бiрi араласып, бiрде ап-айқын үзiлiп жетiп, құрттақандай құлыншақты үркектете түседi.

	Дəу ғаламат дүңк-дүңк басып мынау жап-жарық жұмбақтың бəрiн көлегейлеп келiп, тұла бойын жыбыр-жыбыр, жыбыр-жыбыр қытықтады. Тынысы жып-жылы, сондай жылы, сондай мейiрбанды екен, тұла бойы шымырлап елжiрей түсiп əлдеқандай себептермен сол дəу ғаламатқа ұмтылғысы келдi. Ұмсынғысы келдi де, емiнiп барып тəлтiректеп сəл тұрып, қайта құлай кеттi. Жасқаншақтап құлады. Ештеңе де түсiнiксiз едi. Əлiгi дəу тұла бойын жыбыр-жыбыр иiскелеп, мекiренiп қойып, əр жерiнен түртiнектей бердi, түртiнектей бердi. Шашы жалбыраған сол дəудiң иiсi қандай қош едi, көзiн ашуға қорқып жатып та ет бауыры елжiреп соны сезiндi, əлi де түртiнектеп, иiскелей берсе екен деп тiледi.

	Сол жанға жайлы ешқандай түсiнiксiз бiрдеңенi аңсап көзiн ашып қалып едi, аппақ, сүттей аппақ əлем жанарын қарып, жасқаншақтап, əрi дəл алдында серейiп тұрған бейтаныстан үркектеп, кiрпiктерiн қайтадан тез айқастыра салды. Осы бейтаныс ғаламаттардың бəрiнен де аулақ, əлдеқандай жаққа ышқына қашқысы келген, зымырап, құйғыта жөнелудi тiлеген. Оған дəрменi жетпедi, жетпеген де емес-ау, əлiгi өзiн иiскелеп тұрған, əйтеуiр əлдеқандай себептермен жанына жақын келген үлке...ен бейтанысты қимады. Соның өзi оқыранып қалып едi, күңгiрлеген дыбыстан шошынып көзiн барынша қатты ашып қалып, қаша жөнелмекке жан дəрмен тұра ұмтылған. Сол сəт жаңағылардың бəрi: ұшы-қиыры жоқ аппақ жарық, алыста жыбырлап жүрген қарайған-қарайған бiрдеңелер, қасынан бiр елi де ұзамай үстiне түсiп тұрған дəуге дейiн түп-түгел дөңгеленiп аунап-аунап түстi. Аяқтарына мiнiп, жерден əлдеқандай көтерiлiп тұр екен, қаша жөнелуге талап етiп едi, əлiгi алдын кес-кестедi де, əлдеқандай оқыранған жағымды дауыспен тəк-тəк пейiлiн сездiргендей болды. Тосын иiс көкiрек қапты, таныс бiрдеңе тұла бойын тағы да жыбырлата жөнелдi, сол таныс дəуге ерiксiз жақындай түстi: бүйiрiн тақап едi, жанға жайлы жылылықты сезiндi, тұмсығымен түртiнектеп едi, түу баяғыдан, баяғы болғанда ə...у болжап болмайтын заманнан, ет-бауырын елжiретер етене жақын хош иiс тұла бойына жылылық рухын таратып, көкiрегiн шымыр-шымыр қуалай жөнелдi. Солай қарай бар ынты-шынтымен ерiксiз ұмтылып, тұмсығын созғанда үлбiреген жұп-жұмсақ бiрдеңе аузына iлiктi. Талмап-талмап қалғаны: балдай тəттi нəр аузына саулай құйылды. Үлбiреген жұп-жұмсақ емшектi өлермендене емiнiп борп-боп сора бердi, сора бердi. Сондай жайлы лəззат едi. Əбден тояттаған кезде манадан берi бұған бауырын төсеп, тұла бойын жыбыр-жыбыр қытықтап иiскелеп тапжылмастан иiп тұрған бие сəл қозғалғанда бұл да таңдайға татыған дəмдi сүттi қимай iзiнен еруге талап еткен, сөйтсе əлi икемге келе бермейтiн серейген аяқтары бұны қалт-құлт көтерiп iлгерi-кейiн жылжыта алатын болып шықты. Тəлтiректеп екi, үш, төрт қадам басты да, əлде түсiнiксiз таңырқаудан, əлде шаттықтан селтиiп қалды. Манағыдай емес, жан-жағына жасқанбай батыл көз салып, аң-таң боп əрi қызығып, мең-зең күйде айналасын мəңгiре шолды. Бiр ғажабы, денесiнiң барлығы да қозғалуға келедi: басын олай-бұлай бұра алады, көзiн де аударып-төңкере алады, танауды жыбырлатып жiберсе, иiс сезедi, əлiгi емшек емiзген енесiнiң сүйкiмдi қышқылтым иiсi мұрынды жарады. Құлақты түрiп жiберсе, дыбыс есiтедi, бейтаныс əлдебiрдеңелердiң күрт-күрт шайнағаны, пысқырғаны құлаққа ап-айқын келедi, аяқтарын əлi түбегейлi түсiнiксiз əлемге бойлай сүңгiтедi, құйрықты да, неге екенi қайдам, олай-бұлай желпiп тастауға болады екен. Түп-түгел еркiндiк, əлi бұлыңғырлау, сүйкiмдi еркiндiк келгенi. Солардың барлығына таңырқап, лəззаттан басы айналып бiраз сiлейiп тұрды. Аспанмен таласқан бие бұған тағы да тақалып келiп, бауырын төсеген, тағы да тұла бойын, жонын, сауырын түктi тұмсығымен жыбыр-жыбыр қытықтап, өлермендене емiренiп, мекiрене-мекiрене иiскелеген. Сонда құлыншақтың жаны жай тауып, мынабiр шегi жоқ, түсiнiксiз кең əлемнiң iшiнен талайына таңдап жазған қарны жер сызған осыбiр тiршiлiк иесi ең жақыны екенiн түйсiне бастаған едi: қауiп-қатерден, апаттан, аштықтан сақтайтын мейiрбан тiршiлiк – аспанмен талас осының өзi екенiн емiс-емiс қана сезiне бастаған. Бұл тiршiлiк иесiнен қалуға болмайды, бiр қадам да қалуға болмайды. Өзi сондай мейiрбанды, өзi сондай қамқор. Түртiнектеп-түртiнектеп келiп, борпылдаған жұп-жұмсақ емшекке тағы да рахаттана ауыз салды.

	Құлыншақ сүтке тойып балбыраған тұла бойы сəл де болса шираған кезiнде аяқтарын қозғап көрдi: сөйтсе жеп-жеңiл, кеңiстiкке еркiн сүңгiп, еркiн бойлай алатын тəрiздi. Бiр түрлi қызғылықты едi, бейтаныс нəрсе, беймағлұм жұмбақ, сол жұмбаққа басқан əрбiр қадам өзiнiң құпиялылығымен елiктiрiп тарта бердi. Басын шайқап-шайқап жiберiп, түу қашыққа, əлемнiң түу алыс түкпiрiне көз салды, сөйтсе өзiн бауырына алып тұрған енесi тəрiздi бiрнеше дəу серейiп-серейiп тұр екен, үркiп кеттi де, үстiн жыбыр-жыбыр қытықтап иiскейтiн қамқор тiршiлiк иесiне қарай тұра ұмтылды. Жасқаншақтап ұмтылып едi, аяқтары қамқоршысының қасына сымп еткiзiп жеп-жеңiл-ақ алып келгенi. Өзiнiң қамқоршысы бiр түрлi күлдiр-күлдiр етiп, аспанның астын күңiрентiп, үлкендерше пайымдағанда, оқыранып қалғаны, тұңғыш рет естiп тұрса да Хауа ана мен Адам атадан, қанына туа сiңген, əбден жайлы қоңыр үн соншалықты сүйкiмдi, жағымды естiлген. Басы шұлғуға келедi екен: шұлғып-шұлғып тастады да, оның бауырына тақалып, құйрықты жылдам-жылдам жыпылықтата қағып жiбердi.

	Құлын жасқаншақтап биенiң бауырына тығылып тұрған сəтiнде басқа да дəулер құлақтары едiрейiп бұларға жақындай түстi, ол жақтан да, бұл жақтан да анталай өрiп, бiрте-бiрте тақалып серейiсiп-серейiсiп тұра қалысқан. Құлыншақ үркектей қыбыжықтап өзiнiң дəуiнiң бауырына кiре түстi. Бiреу жердiң төбесiн ойып, дүрс-дүрс жақындап келе жатыр, жақындап келе жатыр... Басын селт көтерiп алып, қос құлағын тiгiп жiберiп, шегiншектей жасқана қарап едi, бəрi де қорқынышты, сондай қорқынышты екен. Құлыншақ не iстерiн бiлмей, қыбыжықтап тыпырши түстi. Өзiнiң дəуi құйрығынан түрткiлей “Өйтiп балалық жасама, бəрi де өзiмiздiң дəулер ғой” деген сондай жайбарақат бейбiт мағынада мекiренiп қойды. Аналар тiптi тақап келiп, едiрейiп, анталай қалысты. Өздерi аспанның астына əрең ғана сияды, құлақтары бұлттың iшiне енiп кеткен. Оқыранып, бастарын кезек-кезек шұлғысып қойды. Кiм бiлiптi, “Тума құтты болсын” деген шығар. Өзiнiң дəуi де оқыранды: “Айтсын. Осындай кiшкентай құлыншақты болып қуанып жатырмыз”. “Ойпырмой...ой, құлыншақтың əдiмiсiн-ай! Тфə! Тфə!”, “Айғыр болайын деп тұрған неме екен. Мəссаған...”, “Бəрекелдi. Бəрекелдi. Тума көбейсiн”. Жалбыр шашы жерге түскен дəулерден де дəу бiреу жақын келiп, тiкендей мұрттарын денесiне қатты қадап, бұның сауырынан иiскедi. Жақындап келгеннен-ақ бiлiп тұрды: шашы жалбыраған бейтаныс бөтен неменiң иiсi жаман ащы, сүйкiмсiз едi. “Қане, бiр иiскеп көрейiк. Уа, жарайсың! Жiгiт екен ғой. Жiгiт деген соншама қорқа ма екен?! Па, айғыр болғаныңа. Əп, бəрекелдi! Бары жақсы. Бары. Үйiр ұстайтын неме болмасаң неттi. Қалай да құтты болсын!” Құлыншақ құйрығын бұтына тығып жiберiп белiн бүкiрейтiп, өзiнiң дəуiнiң бауырына кiре түстi. Көптен кейiн барып əлiгi ұзын шашты пыр-пыр осқырынып қойып, тағы да жердi дүңк-дүңк ойып əрi ұзады. Дүниеге жаңа келген əп-əдемi құлыншаққа таңырқай қарап, құлақтарына ала бұлтты iлiп, тiптi қорқынышты болып аңтарылып тұрғандардың барлығы да жапырылып ұзын шаштының iзiне ердi. Құлыншақ сонда ғана көңiлi жайланып, енесiнiң бұтының арасына басын сұғып, балдай тəттi дəмдi құныға жұтуға кiрiстi.

	Əбден тояттап басын алған кезде енесi құйрығын суылдата бұлғап тастап төбенiң арғы жағына қарай оқыранып қалды да, тұмсығымен бұны бiр түртiп, солай қарай ұзай бердi. Жалғыздық қорқынышты едi. Құлыншақтың қалғысы келген жоқ, тəлтiректеп iзiне ердi. Енесi анадай жерге ұзап кетсе де, қайырылып бұған қарай оқыранады, бұл болса тiлерсегi майысып iзiнен қалт-құлт жүре бередi. Көрiнбейтiн, бiлмейтiн жаққа кө...өп жүргендей болған... аяқтары талып шаршап қалды. Енесi болса анадай жерге барып, бұған қарайлап тұрып қалады, құлыншақ iзiне iлеседi, жақындағанда тағы да əрi ұзайды. Тiзе қағатын қалың шөптерi суылдаған төбеден əрi асса, құлақтары едiрейген бағанағы дəулерге келiп тұр. Көкмайса ойпат, көз майын суырарлық зеңгiр аспан. Үп еткен жел жоқ. Уылжыған тыныштық.

	Енесi басын жерге əлсiн-əлсiн салып, ащы əрi иiсi танауды қытықтаған бiрдеңелердi орып алып, күрт-күрт шайнайды. Дəулердiң барлығының да шықшыттары шошаңдап кеткен, күрт-күрт, күрт-күрт. Құлыншақтың ондаймен ешқандай iсi болған жоқ,. Аяқтары талған соң күнге қыздырынып жантайып жата кеттi. Əбден тынығып, тұла бойы сыңғырлап шираған кезiнде асыр салып ойнағысы келдi. Бiрақ бейтаныс əлемнен үрiктi.

	Сонан кейiн айнала қап-қараңғы болды, дүниенi теп-тегiс үрей басты, құлыншақ тұла бойы дiрiлдей қорқақтап сызды жерге жатып шықты. Мүлгiп көз шырымын алған, бiрақ əлсiн-əлсiн шошып, енесiнiң бауырына тығыла берген.

	Тағы да жарық болды. Одан кейiн тағы да қараңғы түстi. Сондай қызық-қызық жайлар қайталанып, құлыншақ жер, ауа, күн, түн, шөп, енесiнiң борпылдақ жұп-жұмсақ емшектерi тəрiздi əлемге бойы үйренiп, денесi əлдеқайда ширап, бəрi де таныс, бəрi де ескiден-ақ беп-белгiлi жайларға əбден қаныққан шағында өзiн соншалықты еркiн, серiппедей сергек, тiптi ауадан да жеп-жеңiл сезiнiп едi. Себепсiз-ақ қарайғаннан үрiккен болып, қарайғаннан үрiкпей-ақ жай желiк басу үшiн үйiрдi шыр айналып, құлдыраңдап келiп шапқылайтын. Құла түзге лағып озып кетiп, енесiнiң төбе шашы үрпиiп, құлақтары тiп-тiк, танаулары делдиiп əлдеқандай қауiптен сақтандыра кiсiнеп, iзiне ере жөнелген шағында ғана “Ой, əншейiн бiр ойнап едiк қой” дегендей құстай ұшып қайта орала салатын. Енесiнiң қаупi сейiлген жаймашуақ шақта қайтадан үйiрдi айнала шапқылайды келiп, шапқылайды: бүкiл денесi өз ырқына, ерiккен балаң көңiлдiң желiгiне оп-оңай бағынып, жүрегi алып-ұшып, аяқтары серiппедей серпiп тұратын, құлақтарының түбi суылдайды, құйрығын жел тартқылайды; жер шыркөбелек айналып, дүрс-дүрс еткен тұяқтарының дыбысы тұла бойын мамыражай рақатқа, жiгер мен қуанышқа бөлейтiн. Осындай шақта бүкiл денесiн аймалай қауып, желiк буған iшi-бауырына дейiн жеп-жеңiл сап-салқын ауа сылап-сипап, дəл құлағының түбiнен желдiң ызыңдай шулаған дыбысын рақаттана, елiте есiтетiн... Сондайда жастықтың буы көтерген кiшкентай құлыншақ бүкiл əлеммен дара, жекпе-жек оңаша қалатын: күнi-түнi асау тiршiлiк пен қуаныш үнi жамырайтын едi. Жалғыз өзi құлдыраңдай шаба жөнелгенде кiшкентай үлбiреген танаулары желбiреп таусылмайтын жұпар жусан иiсi аңқыған сарқылмайтын лəззатты ашқарақтана сiмiретiн келiп, сiмiретiн...

	Жастық пен еркiндiк қуанышы дəуiрлеген. Тiршiлiк лəззаты асып-тасыған дарқан бiр шақ едi.

	Көк жусанның иiсiне елiтiп, кекiрiк атып маужырап, ұйқылы-ояу бейқам жатқан бiр сəскеде төрт аяқты дəуге мiнген шаншылған бiреу төбенiң астынан едiрейiп шыға келдi де, əй-шай жоқ бүкiл үйiрдi алдына салып дүркiретiп əлдебiр бейтаныс жаққа қуды да кеттi. Таңқаларлығы, дəулердiң бəрi де əлiгiден сескенедi екен. Құлыншақ орнынан ұшып тұрып, қаша жөнелгiсi келген, бiрақ енесi басын жұлып алып, əлiгiге аңтарылып сəл қарап тұрды да қоя салды, құлыншаққа ерiп қаша жөнелген жоқ. Шашы ұзын, иiсi ащы, сұсты шатақ неменiң өзi бастап əнебiреудiң алдына түсiп, ойбай, ендi қайтейiн, жөңкiлiп бердi. Шараның жоқтығынан бұл да соларға құлдыраңдай iлесiп жөнелген. Үйiрдегi төрт аяқтылардың барлығы да өзi тəрiздi лекiтiп шоқыта алады екен, айналасы түгел дерлiк дүңкiл-дүбiрге көмiлдi. Құлыншақ енесiн сағалады, енесi топтың iшiне енiп жоқ болып кетедi, сондайда қалың нөпiрдiң iшiне тұмсығын батыра алмай шетке ытырына қашады. Сол сəт басқаларды киiп-жарып алдынан енесi көлбеңдеп шыға келедi де шұрқырап үстiне түседi. Кебеже қарын жасамыс байтал қатты-қатты кейiстiкпен үрейлi кiсiнеп ентелеп келгенде, дара лағып кеткенiнiң əбестiгiн түйсiнiп, керi орағытып, енесiне жанаған кезде мекiренген бiр ризашылық дыбыс есiтедi. “Шатақ болма! Адасып кетесiң деймiн! Адасып!” Енелi-балалы екеуi де қайта үйiрге жанайды. Төрт аяқтыға мiнген əлiгi едiрейiп, қос етегi жалп-жалп етiп соңдарынан қалмай келедi.

	Көпте...ен кейiн дымқыл иiсi шыққан, оның жанында төңкерiлген-төңкерiлген бiрдеңелерi бар, солардың жанында, астапыралла десейшi, өздерiн дедектетiп қуып келе жатқаннан аумайтын екi аяғымен шаншылып жүретiн үлкендi-кiшiлi мақұлықтар өрiп жүрген алапқа тiрелдi. Құлыншақ солардың бəрiн жатырқап едiрейiп үрке қарады, қолқаны бейтаныс ащы иiс қапты. Əлiгi екi аяғымен тiкейiп тұратын мақұлықтар шықылықтап бiр түрлi бейтаныс дыбыс шығара жапырлай шуласып топ-тобымен берi қарай далбақтады. Құлыншақ қатты шошынып, құйрығын қысып, енесiне тығылды. Самал жел ғана шаңытқан сары далаға – ешкiм де мазаламайтын өзiнiң туған тып-тыныш “үйiне” кетудi қалады. Сол сəт кiбiртiктеп тұрған бұлардың бəрi түгел ығысып-ығысып, тағы да бiр жаққа бет алды, дымқыл иiсi мүңкiген бейтаныс бiрдеңенi шылп-шылп кештi де үлкен төрт аяқтылар сол тұяқ астындағы сұйыққа бас қойып, қылқ-қылқ жұта бастады. Құлыншақтың тұла бойы дiрiлдеп кеттi. Топтың арасына қыстырылып сол қорқақтап тұрған сəтiнде енесiнiң жон арқасының үстiмен ұзын ағаштың баяу ғана жылыстап бара жатқанын сезген, мойнына жiңiшке, жұмсақ бiрдеңе iлiндi де ептеп керi демедi. Осы мезет қатты шошынып, бар қайратымен атылып iлгерi ұмтылғанда, демi тарылып, босанып кете алмай тыпыршыды да қалды. Екi аяғын аспанға көтерiп тiк шаншыла, қоңыраудай сылдыраған əп-əдемi дауыспен жаны ышқынып кiсiнеп жiбердi: “Ой, енесi-ау, төрт аяқты жұртым-ау, көрмейсiңдер ме мынаны? Бунап барады, қылғындырып барады! Қарасаңдаршы ендi! Тағы қандай пəлеге ұрынғанымызды көрмеймiсiңдер ме? Босат деймiн! Босат!” Бiр қапталында енесi, екiншi қапталында жүнi үрпиген жабағы, алды далиып жатқан үрейлi сұйық – құлыншақ көзi аларып қатты састы. Жан дəрменiмен шыңғырып енесiн қайта-қайта көмекке шақырған: оның оқыранып үстiне түсiп өбектегенi болмаса, босатып ала алған жоқ. Екi аяқтылардың шуласқан мəз-мейрам дыбыстары естiлгендей болды, үйiр дүркiреп жан-жаққа бытырай бердi, құлыншақ қатты қылғынып көз жанарына əлiгi жiңiшке жiптiң арғы ұшын жiбермей талтайып тұрған екi аяқты аударылып-төңкерiлiп шалына берген, сол елес шалына бергенде қырылдап тулады келiп, бұлқынды, мөңкiп, шегiншектеп басын олай да, бұлай да шұлғып аласұрды, бəрiбiр ешкiм де көмектесе алған жоқ. Көзiнiң алды қарауытты, қызылды-жасылды дөңгелек бiрдеңелер жанып-сөнiп олай да бұлай жүгiре жөнелдi. Дүние қайта түнере бастағандай едi. Сол сəт сауырын жұп-жұмсақ бiрдеңе жағалай-жағалай келдi де, екi аяқты мақұлық қырық жыл көрмеген нағашы атасындай өлiп-өшiп мойнынан құшақтай кеткен. Тынысын тарылтып, демiктiрiп тұрған жiңiшке жiп босап жүре бердi, құлыншақ үркектеп тұрып тағы да бейтаныс ащы жиiркенiштi иiстi сезiндi, бiрақ қолдары тұла бойына жайлы жұп-жұмсақ едi. “Кəнекей-кəнекей. Құлыншақ болғаныңа, айғыр болғаныңа. Өйдөйт деген-ай, əдемiсiн-ай, əдемiсiн өзiнiң! Тфə! Тфə! Сабыр ендi. Сабыр... Жiгiт деген сөйте ме екен. Кəнекей”, Күңгiр-күңгiр айналып-толғанып келе жатқан, сабырлылыққа шақырып, басу айтып келе жатқан...

	Бұл – құлыншақтың Иесi болатын.

	Бұның тұра қашқысы келiп тыпырлағанына қарамастан, басына бiрдеңе кигiздi де, тiптi босатып жiбердi, еркiндiк бердi. “Алақай! Алақай!” Қаша жөнелген, сөйтсе басы бос емес екен, жаңағы мойынға түсетiн жiңiшке бiрдеңенiң ұшы əлiгiнiң қолында. Олай бiр, бұлай бiр бұлғақтап қиқаңды салып бағып едi, ешқандай амалдың жоқтығынан ақыры iзiне iлесуге тура келдi. Енесi оқыранып, үстiне түсiп болып жүр. Кiшкентай екi аяқтылар көбейiп кеттi, айнала қоршап шу-шу етедi. Бəрi де бұған жақындап келiп, қолдарын жүгiртiп, үстiн сипалап, құшақтағысы келедi, ержүректерi ғана қашқалақтап тұрып сауыры мен мойнынан жұп-жұмсақ етiп сипап өтедi.

	Құлыншақ құм төбенiң баурайындағы желiге тұқыртып байланды, балаң бостандық қапелiмде көзден бұл-бұл ұшқан едi, қатты азарланып көздерi жəудiрей боталап, өрiс жаққа қарап күлдiр-күлдiр кiсiнеп тұрды.

	Иесi бұның тыпыршығанына қарамастан тұла бойына қол жүгiртiп баппен, байыппен сипаласын келiп, сипаласын. Құлақтарының түбiне бармақ батырды, алақанымен ептеп қана сағасын үгiттi, мойнын, кеңсiрiгiн, жотасын, сауырын шымырлатып тұрып, түу құйымшағына дейiн жайлы езгiлеген. Əлi жат, өгей болғанмен жағымды едi, ептеп қана бастығырыла бердi. Сөйте жүре Иесi бiрдеңе деп күбiрлейдi, даусы да жайлы ма, қалай, ащы емес, сол бапты күңгiр-күңгiр тек өзiне ғана арналған тəрiздi. Тұла бойын түгелдей уқалап жүрiп күбiрлейдi, күбiрлей жүрiп баппен уқалайды. Бұның асқан жүйрiк болатынын, желден де озып кететiндiгiн, ерке, əдемi, жақсы құлыншақ екендiгiн, ендi тəртiпке түсу керектiгiн, Иесi оған бiр түйiр де жаманшылық ойламайтындығын көрмей ме, мiне, тек қана тұлабойын сипалап құрыс-тұрысын жазатындығын күбiрлеп қана айта бердi, айта бердi. Бұны шыркөбелек айналып, күйбеңдеп көп жүрiп алды.

	Үйiрдiң бəрi, соның iшiнде бұның енесi де, əлдеқандай жаққа əлдеқандай себептермен бет алды. Желiде өзi тəрiздi ноқталаулы тұрған ересектеу құлыншақтар ұзап бара жатқан дəулердi қимай бiр-бiрiмен жарыса құлдырай кiсiнесiп, бас жiптерiн тартқылады. Бұл да жұлқынып кiшкентай қоңырау тəрiздi даусына салып кiсiнедi, еркiндiктi аңсады, сар жел ғана ескен тыныш та оңаша “үйiне” кеткiсi келдi. Енесiне ерiп сол жайлауға тартқысы келдi, үйiрден қалмағанды қалады, бiрақ бұл тiлектi тыңдаған ешкiм де болған жоқ, тыпыршып қайта-қайта кiсiнеген, жуан кендiр арқанға тұқырта таңылып қорланған күйiнде қала бердi.

	Күн шыжып тұрған, таңдайы кеуiп қатты шөлiркедi, өзегi талып, мойны алдырмай қалды. Енесiн сазарып күте-күте, тiптi болмаған соң үмiт үзiп, шаршап мүлгiп жатқанда, дүсiрлеген таныс дыбыс естiлдi. Басын жұлып алып қарағанда, үйiр көрiндi, ең алдында қарны салбыраған өз енесi əлдеқандай бiр жағымды дауысқа басып шоқытып келе жатыр. Орнынан ұшып түрегелiп, қуанғанынан күлдiр-күлдiр кiсiнеп, құйрығын шыдамсыздана шұлғып шыбжыңдады.

	Ноқтасын жұлқи тартып та көрдi. Ол да тұла бойын жыбырлата иiскеп, бауырын төседi.

	Иесi əнебiр төңкерiлген домалақтардың бiрiнiң iшiнен шығып келiп, құлаққа жағымды əлденендей бiрдеңелердi күбiрледi. Еңкейiп тыпырлап тұрған бұның ноқтасын шештi де, енесiнiң бауырына жiбердi. Алақайлап ұмтылып келiп, жұп-жұмсақ емшекке бас қойған – сүттiң нəрi тұла бойын тасқындай қуалады. Сəлден соң Иесi бұны тамсанған күйiнде əрең тартып алып, желiге қайта тұқыртып байлап тастады. Ақ жаулықты бiреу биенiң бауырына жабысты. Бiраздан соң қайта босатты. Соңғы рет емшектi өз еркiне берген шақта құлыншақ əбден мейiрi қанып тояттаған, желiн əбден былбырап, үлбiреп қалды.

	Желiге ендi қайта байланғанда бастапқыдай тыпыршыған жоқ, сəл де болса көндiгiп тоқмейiл көңiлмен маужырап жатқан едi. Енесi төбесiне төнiп ұзын қыл құйрығын су-су еткiзiп тұла бойын қаққылап тұр.

	Кешқұрым салқын түсе Иесi келiп, күбiрлеп жүрiп құлыншақтың ноқтасын сыпырды, керiлiп тұла бойының құрыс-тырысын жазып алды да, ойнақтап, үйiрмен бiрге өрiске – шексiз кеңiстiкке кеттi. Ауылдан ұзай бере олай-бұлай зымырап шапқылады келiп, шапқылады. Салқын ауаны сiмiре жұтты, аяқтарын еркiн созды, онан талтайып тұрып алып тұла бойын дүр-дүр сiлкiдi. Қалаған кезiнде енесiнiң бауырына жабысады, құлдыраңдап кеп өзiнiң көлеңкесiмен жарысып алады, тұла бойы жазылып кешкi самалда рақаттана сергiдi.

	..Күн қыза ноқтаға қайта түстi. Бiрте-бiрте бұл тiрлiкке де көндiге бастаған.

	Ноқталы жай бозқырау күзге дейiн созылды. Бұл кезде құлыншақ шөпке де ауызданып, сан еттерi бiлемденiп, жоны тегiстелiп, жылтырақ тықыр жүнi өсiп əлдеқайда ересектенiп қалған. Иесiне ғана болмаса, өзге адамға басын бермейтiн.

	Салқын түсе ноқтасы бiржола сыпырылды: əй дейтiн əже, қой дейтiн қожа жоқ үйiрмен бiрге асыр салып өле аңсаған шексiз кеңiстiк тек жел ғана жаяу жортатын сардалаға емiн-еркiн сүңгiп кеттi. Аңсаған бостандық дəурен қайта оралған. Одан кейiн құлынның басына құрық тиген жоқ: тиер екен-

	ау деп түйсiнген де емес, ен жайлауды жайлап, тойғанша жеп, мөлдiр бұлақтан қанғанша су сiмiрiп, бостандық дəуiрдiң бал лəззатын татардай-ақ татқан-ды.





“Дүлдүл дəуренiм менiң”




	Екi бiрдей жазды шығарып салып, екi бiрдей қарлы борасынды қақаған қысты өткердi.

	Берекелi сары жаз-тұғын. Шөп атаулы əбден толысып пiскен. Мəуелерден сүт тамшылаған кез едi. Бетегесi белуардан келетiн құмайтты далада еркiн сайрандап жүрген бiр кеште қыраттың астынан қараң-құраң етiп шыға келген екi аяқты əй де жоқ, шəй де жоқ, үйiрдi сыпыра қуып əлдеқайда жөңкiтiп ала жөнелдi.

	Алғаш көптiң ырқына көнiп, дүбiрден қалмай iлесе тартып отырған. Туғалы көзi үйренген өрiсi бiрте-бiрте қашықтап қалып бара жатты, түтiнi шыққан ақ шаңқан сорапты кешiп өттi, бұйырғынды жалды жағалай отырып кезеңнен де асты. Сонда да бұл үдере көшкен сүргiн жүрiстiң таусылар түрi болмады.

	Бұл кезде Теңбiлкөктiң бас еркi түп-түгел өзiнде-тұғын. Енеге тəуелсiз, өзiнше от оттап, су iшедi, бұрынғыдай кебежеқарын биенi сағаламайды, бiрде үйiрден оғаш, бiрде нөпiрдiң қалың ортасында. Емiн-еркiн бостан тiршiлiк кешiп жүрген-дi. Жалы жерге сүйретiлген, тұяқтары күректей, құйрығы шұбатылған Ақбақай көсем үйiр бастар. Топты орағытып сонадай жерде оқшау жүредi, өзi суға құлатады, өзi шүйгiн шөптi өрiске алып барып жиi-жиi алысқа көз салып, бұлардың қауiп-қатерден аулақтығын бағар. Ол баста бұнымен инедей де шаруасы жоқ сол айғыр қазiр алакөздiк сыңай аңғартып, зорлықшыл мiнез көрсете бастаған. Бұлақ басында “слушайна” жас байталдарды жанай кетсе, құлақтарын жымып жiберiп, пышақтай тiстерiн ала ұмтылады. Сонан да жүрек шайлығып қалған, өзi құралыптас тай-құнандармен бiрге бұның да сонадай жерде үрпиiп тұрғаны. Үйiр түгел суға қанып, бұлақ басынан мамырлап шыққанша əудем жерде тамсанып қойып, өзi тəрiздi шетқақпай жүрген құнан-тайлардың ортасында үрпиiп тұрғаны. Мама биелер мен күлдiреген құлын-тайлар ыңқылдап əбден суға қанып, өрiске қарай ұзай бергенше, ерiксiз қаңтарылып тұра бермекшi. Ақбақай айғыр бастаған үйiр түгел кеткен соң ғана суға жақындар. Ақбақайдың алакөздiгiне қарамастан үйiрден ешқандай қалғылары келмейтiн, сонадайда оңаша болса да бiрге жүретiн, қара үзбей бiрге жайылып, бiрге тыныстайтын едi.

	Жайсаң жайылымнан, етене бауыр басқан өтен өрiстен ұзап бара жатқанын əлдеқандай түйсiкпен шымыр-шымыр сезiнген соң қайқайып бөлектенiп шықты. Аттылы екi аяқты қашықтан дауыс көтерiп, қамшысын бiлей айқайлап келiп, қапталдаса берiп едi, оның бұл қоқан-лоққысына пысқырған жоқ, əрi ұзай түстi. Əлiгi айқайын да зорайтты, шабысын да үдеттi. Теңбiлкөк құнан адымын кеңейтiп сар желдi, анау өкшелеп қалар емес. Қасындағы саяқтар екi-үш төбеге дейiн ерген де шашырай үзiлiп қала берген. Тiптi болмаған соң, беттi жайлауға бiржола бұрып алды да қос аяққа ерiк бердi. Əлiгiлер iзiме iлесер, сөйтiп жайсаң жайлауымызға қайта барармыз, отымызды оттап, суымызды сiмiрiп қуғын-сүргiнсiз өмiр кешермiз деп үмiттенген, олай болмады, ешкiм ерген жоқ, жалғыз өзi ғана ышқынып тарта бердi. Екi аяқты Иесi көпке дейiн қапталдасып қалғысы келмеген, жалпылдай шауып алдын орағытуға да əрекет жасап баққан. Соны түйсiнген Теңбiлкөк алған бетiнен қайтқан жоқ, құлашты кең тастап, ытырылып ұзап шықты. Бiр сəт қуғыншының аламан дүбiрi естiлмей, қарасы үзiлген соң, шабысты бəсеңдетiп барып кiдiрiп, кейiн мойнын бұрса, Иесi қайырылып алып бүлкектеп кетiп бара жатыр екен. Шамалыдан кейiн бұйыр төбенiң арғы астына түсiп, төбесi шошаңдай қылтылдап ғайып болды.

	Екi жыл бойы басына құрық тимеген Теңбiлкөк Иесi түгiл адам атаулыны жатырқап қалған. Əлдеқандай жат дауыспен қышқырып айбат көрсеткен екi аяқтыдан үркердей-ақ үрiккен едi.

	Теңбiлкөк кең жайлауда ештеңеге түсiнбей аңтарылып жалғыз қалды. Жан-жағына таңырқай қаранып бiраз қипақтап тұрды. Сонан кейiн үйiр iздеп күлдiреп кiсiнеп, олай да бұлай шапқылады. Жайлау құлаққа ұрған танадай тым-тырыс едi. Түнiмен үркектеп жалғыздан-жалғыз түнеп шықты. Ертеңiне түс ауа алаңдап жүрiп бұлаққа да жалғыз құлады.

	Үш түнеп шыққан сəскелiкте аттылы екi адам келiп, екеуi екi қапталынан өкпесiн қысып, былай-былай тайсақтауға мұрсасын да келтiрмей, кешегi қашып келетiн жаққа қайта айдап кеттi. Құнан бұл жолы шығына алған жоқ, ерiктен тыс көнуге мəжбүр болды.

	Кө...өп жүрiстен соң ауыл маңында үйiрiлiп тұрған өз үйiрiне таңырқай-таңырқай күлдiрей қайта қосылған. Сонан кейiн барлығы бiрге дүбiрлеп бiрiнiң бiрi өкпесiн қысып үлкен шым қораға қамалды. Алдымен үйiр олай-бұлай жөңкiлiп көне топырақтың шаңдағын көтердi, мес қарын биелердiң арасына түсiп тынысы тарылды. Бəрi де бiрiн-бiрi қақпайлап, бұның немен аяқталарын түйсiне алмай қораның iшiн айнала қатты дүрлiккен сəтiнде қашықтан лақтырылған қыл арқан жылан тəрiзденiп мойнына сап ете түстi. Бiр сұмдықты сезiнiп ышқына ұмтыла бергенде, əлiгi суылдаған неме ысырылып келiп алқымға тiрелдi де, əрi ұзай алмай қырылдай қасарысып, табандады да қалды. Үйiр көкала қою шаңдақты аспанға көтерiп түгелдей сыпырылып далаға дүбiрлей шықты, бiр аңғарса, бұл тыпыршып жалғыз қалыпты. Ортада қақшиып тұрған темiр қазықтың маңында бiрнеше екi аяқтылар абыр-дабыр əбiгерге түсiп жүр. Бiрi таңдайын қағып “Так!”, “Так!”, “Так!” деп сыртын айналып жақындай түссе, екi-үшеуi мұның мойнындағы арқанды шыжымдап қана сығымдай тартады. Құнан басын шайқалақтатып борпылдақ көңдi бұрқыратып қатты бұлқынды, қос аяқтап аспанға атылды, төрт тағандап шегiншектеп бақты. Оған да болған жоқ, қыл арқан қимылдаған сайын қысқарып, темiр қазыққа тарта бердi, барған сайын қырылдап тынысы тарыла түстi. Шексiз əлем қуырылып келiп аядай болған, ербеңдеп жүрген екi аяқтылар қарауытып олай да бұлай көлеңдеген, көзiнiң алды қанталап, əлем қып-қызыл өртке көмiлулi. Жан дəрмен екпiнмен алғы қос аяғын аспанға көтерiп, дуалдың арғы жағына атылды, бiрақ ысылдаған қыл арқан еркiне жiберген жоқ, бақайшағына дейiн дiрiл қағып, көз алды қарауытып бара жатты. Əлiгi ербеңдегендер жабыла келiп, тұла бойы түп-түгел дiрiлдеп-қалшылдап жатқан бұның үстiне қонды. Бiр уақытта осыншама арпалыстың саябырсып, жан-жағын емiс-емiс қана болжауға шамасы келген шағында аңдаса, төрт аяғы бiрдей матаулы мүсəпiр күйде темiр қазықтың жанында теңкиiп жатыр екен. Тiптi, аяқтарын жинап, бұлқынуға да шамасы келмейдi, бiрақ бiр таңқаларлығы, басы бос...

	Еш нəрсенiң де өнбейтiнiне көзi жеттi. Ыңқылдап тыныс алуы да қиындай түстi. Жұлқына-жұлқына арыны басылып, əбден титықтап, көз алды қарауытып қалжыраған шақта манадан берi ыс та пыс етiп бұны матаумен əуреленген жұрттың бəрi тарап, құнан мəңгiрген күйi шым қораның ортасында жападан-жалғыз қалған. Сол қалпында түнiмен, ертең күнiмен, тағы да бiр түн жатып шыққан соң, ертеңгiлiк Иесi келдi. Əбден қалжырап, жүрегi сазып, таңдайы кеуiп болдырып жатқан құнанның сағағын, құлағының түбiн, жонын ұзақ-ұзақ сипалады, сауырын қаққылап, татулыққа шақырды. Теңбiлкөк тұла бойын жиып жолатпауға əрекет етiп бағулы, бiрақ оған шамасы келмедi. Бұл қаншалықты жатырқағанмен, денесiн жиырып ала қашқысы келгенмен, əлiгi сипалау мен жылы үн құлаққа да, əбден қалжыраған денеге де бiршама жағымды болатын. Амалсыз шым-шымдап көндiкпеске болмайтын сыңай аңғартты.

	Иесi əлдебiрдеңелердi күбiрлеп келiп, төстiгiне, шабына қол жүгiрттi. Қытығы келiп тұла бойын жиырғанмен аулаққа қайырып тастай алған жоқ, айбат көрсетер аяқтары матаулы, дəрменi де таусылған.

	Əбден болдырып көзiнiң алды қарауыта бастағанда, екi аяқтылар қайтадан үш-төртеу болып қаумалап тұрып бұның аяқтарын босатып кеп жiбердi. Теңбiлкөк құрысып қалған денесiн икемге келтiре алмай əрi аяқ астынан тап болған еркiндiкке сенер-сенбесiн бiлмей таңырқап сəл жатты да, бiр сəт орнынан апыр-топыр шалт атыла тұрды. Сол кезде көзiнiң алды қайта қарауытып, дүние дөңгеленiп жүре берген. Үстiне жеделдетiп тоқым салып, шап пенен төстен екi бiрдей тартпаны ыңқылдатып қысып тартқанда пəлендей қарсылық көрсете алған жоқ, сəл тыпыршыды да қоя салды, денесi икемге келмей, басы айналып өзiн-өзi билей алмастан мəңгiрiп тұрған-ды.

	Сонан кейiн монтаны солбырайып қалған құнанды Иесiнiң жалғыз өзi-ақ жетектеп алып кетiп, бұлаққа апарып суарды. Қатты қаталап қалған Теңбiлкөк бас алмай мұздай суды қанғанша iштi. Денесiне ептеп-ептеп шымырлап қуат ене бастаған-ды.

	Иесi сонан кейiн тағы да мəпелесiн келiп, құлаққа жағымды бiрдеңелердi айтып күбiрлеп, қышыған жерлерiнiң бəрiн түп-түгел тауып алып қасыды, үстiнiң шаңын сыпырып, сылап-сипады келiп, сипады. Жатырқаған, аздап мойын ұсынып, үркектеп тұрып көндi, бұл кейпiнде əлжуаздығынан, шаршағандығынан, ең негiзгiсi, жетiмсiрегендiгiнен, мынабiр мəпелеген дыбысқа құлағын құшырлана тосып көнген-дi. Əйтпесе, əттең, бас еркi өзiнде болғанда, тұла бойына жел, күн жарығы мен ай сəулесi, ауадан басқа ештеңенi тигiзуге титiмдей де зауқы жоқ-тұғын. Амал нешiк... Қайтпек ендi... Еркiндiк деген арман құсы көзден бұл-бұл ұшулы...

	Өзегi талған едi. Бас бостандығын қалады. Демiн терең алып, салқын самал, жайсаң жайлауды аңсады, алайда шеңгелдеген қыл арқан тағы да жiберген жоқ, өресiн тарылтып ерiк бермедi.

	Екi аяқтылар тағы да көбейген, дауыстарын көтерiп əлдебiрдеңе деп сөйлеп жүр. Бəрi де бұны көздерiмен iшiп-жейдi, осы маң күйбең де күйбең, бiрдеңелердi көтерiп алып келiп, бiр-бiрiне даудыр-даудыр дауыс көтерiп əлек. Иесi таңдайын тақ-тақ қаққылап, аналардан озып шығып, қасына келдi де тағы да тұла бойын сипалай жөнелдi: сағағын, жалының көбесiн, жонын, сауырын... Сөйтiп момақансып бiраз тұрды да, бұрынғы үлкен тоқымды ептеп қана сыпырып алып, жаңа бiр тоқым салды, бұның тұла бойын дiрiлдетiп жиiркене шегiншектегенiне мəу деген жоқ. Соңынан маңдайы қақиған ағаш ер кептедi, салақтаған екi бiрдей темiр үзеңгi төстiгiн қақты: бұл қатты үркiп, кекшеңдеп басын алып қашып едi, аналар таңдайларын қағып, бейбiт достық пен бiрлiкке, татулыққа шақырды. Мынадай ерттеп алған қорлық пен зорлық үстiнде қаншалықты достық, татулық болмақшы едi, бəтiр-ау! Тұла бойы қалш-құлш қалтырай жөнелдi. Iзiнен қалмай жабысып, “Так!”, “Так!” деп, таңдайын қағып жағаласқан бойы екi тартпаны да қатты тартты. Сөйтiп əуреленiп жүрген Иесi жалп етiп үстiне қалай мiнiп алғанын бiлмей де қалды. Ал, ендеше! Мəссаған! Бұны қалай түйсiнуге болады? Титықтап шаршап, əрi өзегi талып тұрған Теңбiлкөк белi сынардай ыңқылдап майысып кеттi. Ашу буып, сұмдық қорқыныш анталай қамалап, аспанға қосаяқтап атылды келiп. Одан да болмаған соң бойда қалған бар қайратын жинап, таусылды ма деп едi, сарқыншақ қуат əлi де бар екен, қосаяқтап бос ауаны зу-зу тепкiледi. Арқан ұзарып, еркiндiк тиген тəрiздi, бекершiлiк екен, тек ұзарған да қойған пəлекеттiң екiншi ұшы сонадайдағы темiр қазыққа байланған.

	Иесi үстiнен түскен жоқ, тақымын қысып пəлекеттей жабысып алыпты, онысымен де қоймай қос қолтықтың астынан түрткiлейдi, қытықтап түрткiлейдi кеп. Манада зорлап салған темiр де езуiн жырып барады. Қарш-құрш шайнап түсiре алмай, онымен бiр əуре. Үстiндегi қара тастай зiл пəлекеттi аударып тастап құтылуға тырысты, жанұшыра аласұрды. Иесi түскен жоқ, жабысқақ қара пəле болып жабысты да қалды. Бiр орнында тұрып алып өңкiдi, көңнiң түте-түтесiн шығарып шыркөбелек айналып шапқылады. Бас еркiн өзiне алғысы келген, саумал самал, жайсаң жайлауға кеткiсi келген. Өкпесi өртенiп аузына тығылды, тұла бойынан əл-дəрмен кеттi. Сұмдық-ай, аяқтары еркiне көнбей дiрiл қағады! Көздерi қанталап, бақайшағына дейiн тер жуған, алайда жақсылық туған жоқ, қанша жұлқынғанмен Иесiнен бастап ерiксiз жабысқан пəлелердiң ешқайсысынан да құтыла алмады. Тiстi бақадай жабысты да қалды.

	Арпалыс күн ұзаққа созылған: құнан əбден титықтады. Ақыры, тұлабойы мүлде ырқына көнбей, сал болып қалған, сүйек-сүйегiне дейiн қан қақсап, көзiнiң алды қарауытып, денесiн түп-түгел тер жуып, езуiнен қан тамшылаған кезде барып Иесi үстiнен түстi: ер-тоқымды алған жоқ, ауылдан ұзап кетiп олай-бұлай кездiрiп көп жүрдi, сонан кейiн ғана күн түспейтiн бастырманың астына қаңтарып байлап тастады. Сiлелеп əрi азарға булығып тұрған құнан тырп етпей құлағы салбырап мүлгiген күйi таң асты. Бiрнеше күннен берi нəр сызбаған iшi шұрқырады, өңдiршегi кеуiп сiмiрiп-сiмiрiп iшетiн салқын суды қатты аңсады. Таң сiбiрлене соққан салқын леппен бiрге денеге аздап қана шымыр-шымыр нəр ене бастаған едi. Езуi удай ашиды, арқасы да ойылып қалған тəрiздi, мойын етiнен бастап тұла бойының бəрi бақайшағына дейiн қан қақсап сыздап ауырады.

	Таң алагеуiм ата бастаған шақта Иесi келiп, алдына көкбалауса тастады. Əлдебiрдеңе деп күбiрлеп жүрiп тұла бойын үктi. Жұмсақ алақан ептеп болса да қаусаған денеге жайлы тиген.

	Бiрер күн тыныққаннан кейiн өткендегi азап түгелдей қайта басталған.

	Ендiгi кезекте Теңбiлкөк арқанға байланып шым қораны шыр көбелек айналмай, тiзгiндi үстiндегi Иесi алған.

	Келесi ретте осының барлығына бүлiк шығарудың тiптi де қажеттiгi шамалы екендiгiн, осындай-ақ икемдi тiршiлiк кешуге болатындығына бiрте-бiрте ерiксiз мойын ұсына берген.

	Теңбiлкөк бастығырылып, бiр иiнге келген шағында ұзатылатын қыздай күтiмге алынып, ерекше бiр бапқа түскен. Түн баласына ғана сəл тыныстар: өзге уақытта Иесi қасынан ұзамайды, иiсi мұрынды жаратын балауса шөптi əлсiн-əлсiн жаңартып салады, қолымен жем бередi, жетектеп апарып мөлдiр тұмадан əбден қанғанынша iшкiзедi, үстiне шелек-шелек су ақтарып, ағыл да тегiл шомылдырады. Асау құнан жаңа тiрлiкке көндiгейiн дедi. Өз қолымен жем бергенiн күтетiн болды, өз қолымен жетектеп суға алып кеткенiн аңсайтын болды. Иесiнiң келе жатқанын, аяғының тысырынан-ақ сезiп, жалт қарап, елеңдей бастайды, бастырманың астына енгеннен-ақ Иесiнiң жағымсыздау қышқылтым бiрдеңе аралас иiсiн тартып, орнында тұрмай алдынан шықпаққа ұмтылып, шылбырын жұлқылап тыпырши бастайды. “Моһ!”, “Моһ!” деген дауысын естiп қолынан жем жеп, үстi-басын мап-майда сипалаған соң барып жаны жай табады. Ие қасында болса жеттi, ештеңеге алаңдамай мамыражай тоқмейiл күйге енетiн.

	Сонан кейiн екеуi оңаша кешкi самалмен ауылдан асып барып қыдырыстап қайтады...

	Сонан кейiн тұла бойын үгедi... Сонан кейiн жем бередi...

	Сөйте-сөйте Теңбiлкөк құнан Иесiне əбден-ақ бауыр басқан.

	Иесi кешкi самалмен ауыл сыртына мiнiп шыққанда, тұла бойын қаулай ыстық қан жүгiрiп, бойы тартылып ширай түсетiн. Басын тiк көтерiп, жан-жағына елеңдей үрке қарап, аяқтарын қадап басып, маңғаз, сұлу, тектi аттарға тəн кейiпке енетiн. Иесiнiң тақымы мен жүген қағысынан, қамшыны бұның денесiне тигiзбей жай ғана баппен сипап отырысынан жарасымды əсемдiктi iштей түйсiнетiн.

	Бiрде далаға үш-төрт атпен қатар, талас шықты. Адамдар өзара дабырласып сөйлесiп келедi. Ауыл артта қалған, алдарында көсiлген кең жазық үп еткен желмен тербелiп, құбылып керiлiп жатыр. Делебесi қозып, қасындағы аттардан қол созым озып, ауыздығымен алысып, олардың қатарласып келе жатқандарын да ұнатпай, iштей егес күйдегi сəтiнде соны бiлгендей-ақ Иесi тақымын қысып қалды. Сол мезетте-ақ ытырынып оқтай атылып кеттi. Жанындағылар да қабаттаса дүрсiлдей жөнелген. Делебесi онан сайын қозып, қатты елiккен бапта шұғыл басын шұлғып тiзгiндi тартқылады. Мыналарды соңына тастап, қарасын көрсетпей озып кеткiсi келдi: оған төрт аяғы бiрдей, өзiнiң қазiргi күйi, бүкiл денесi түп-түгел сергек те дайын болатын. Алайда Иесi тiзгiн тартып, бұны ырқына жiбермей тежеп отырды. Пəленбей тұяқтың дүрсiлi даланы басқа көтердi, сауыр жағындағы пар-пар еткен өлермен дыбыс құлағын шақты. Шоғыр дүмелiп топтанып келедi, көпке дейiн бiрiнен бiрi алыстаған жоқ: оған Иесi жiбермедi. Iште əлдеқандай егестiң қыжылы бұрқ-сарқ қайнады.

	Теңбiлкөктiң бiр аңғарғаны, əрi қатты егескенi: сол қапталындағы Құлажирен қалар емес, көздерi шатынап кеткен, танауы шелектей болып аяқтарын еркiн тастап келедi. Соның шатынаған көзiн көрмей, дыбысын есiтпей ұзап кетудi қалап, ауыздықты қатты тiстелеп, басын жұлқылай жүгендi шiрей тартқан. Иесi тағы да көнбедi, бiрнеше рет əрекеттенiп бағып едi, қолы қарысып қалғандай. Құлажиреннiң шұбатылған құйрығын, алшайып кеткен аяқтарын ап-анық көрдi, тұяқтардан бұрқырай атылған топырақтан жасқаншақтады, өзi жермен-жексен болып жатып қалыпты. Ентiгiп ұзап кетiп барады. Теңбiлкөк Иесiнiң бас еркiн бермегенiне, адымын тарылтып, анадан оздырмағанына қатты қитықты, басын əрi-берi жұлқылап, қолды-аяқта тұрмай көздерi шатынап озған атты iшiп-жей азарлана аласұрды.

	Төрт-бес аттан құралған шоғыр қозыкөш жерге дейiн осылайша тақым жазысқан да ат басын тартқан. Кейiн қалғандар шамалыдан соң барып жеттi. Теңбiлкөктiң бойы ендi бусана бастап, қолтығының асты ғана жiпсiп едi, қатты аласұрып бiр орнында тұра алмай бебеу қағып бiразға дейiн басыла алмады.

	Қайтар жол жай аяңға ауысты.

	Осы оқиға бiрнеше рет кешқұрым қайталанумен болған едi: əр күн сайын қайтар жол ұзай түскен, құнанның сiңiрi үзiлiп, ақыры бойында арам етi қалмай, сып-сидам, жеп-жеңiл күйге ендi.

	Тағы бiр кеште Иесi бұны жетектеп келiп, үркектеп, шегiншектегенiне қарамастан зорлап қара үйге жалғыз қамады, үстiне ап-ауыр киiз жабу жапты. Киiз есiктi бекiттi де ысылдап-пысылдап жүрiп ортаға алаулатып от жақты. Кебу тезек бықси жанып, тар үйдiң iшiнде олай-бұлай шалқыған да ащы түтiн көкiректi қапқан. Иесi отқа басын сұғып жiберердей тоңқайып, қып-қызыл болып күшене үрлеген соң, айқара ашық түндiктен ащы түтiн шаншыла көтерiлдi де сəлден кейiн қып-қызыл шоқ маздады. Сонда барып көңiлi жайланған. Иесi төр жақта тiзесiн құшақтаған күйi ыңылдап əлдебiр əуенге басты. Оң жаққа үйiлiп тасталған қу тезекке қолын созып ұмтыла түсiп, ортадағы отқа дүрс-дүрс тастайды. Теңбiлкөк бүйiрiн қыздыра бастаған оттан үркектеп шегiншектеген. Бiрақ барар жер жоқ, басы байлаулы өзi аядай жер. Иесiнiң бұнымен ешқандай да жұмысы жоқтай ыңылдап отыр. Қапырық тынысты тарылтты, отқа көлденең тұрған құнанның бауыры қызды. Ол көңiлденiп жабудың астына қолын сұғып жiберiп, терiн алақанымен үгiп-үгiп тастады да, ендi оң қапталын отқа қаратты.

	Ие оттың жанына шоңқайып отырып алып, тағы да əлiгi əуенiн бастады, басы күйелеш-күйелеш томар көсеумен шоқты əлсiн-əлсiн түрткiлеп қоздатып қояды.

	Тұяғына дейiн тер құйылды. Көзiне де ащы тер төгiлген. Иесiнiң бұнымен жұмысы жоқтай, əлдебiр ойға шомып мүлгiп отыр.

	Түн ортасынан ауып, жұрт аяғы тегiс басылып, иттердiң жақтары семген шақта, бұның жабуын көтерiп, қол жүгiрттi, терiнiң дəмiн татты да, сауырынан қаққылап кетiп қалды. Шоқ бiразға дейiн маздап, күреңiтiп барып бiрте-бiрте семе бастады.

	Теңбiлкөктiң терi шүмектеп жалғыздан-жалғыз қалған-ды. Таң салқынымен денесi бiрте-бiрте суи бастады. Бойы ширығып бiраз жеңiлденiп қалған.

	Күн көтерiле iрге мен үзiктiң сан тесiктерiнен қызғылт сəулелер анталай сығалаған көзге Иесi келiп, киiз үйден жетектеп алып шықты. Асықпастан, саспастан бiр төбеден əрi құлап ауылдан ұзап көп жүрдi. Құнанның денесiн салқын ауа аймалай қапқан, тынысы кеңiп, түнiмен ұйып қалған аяқтары бiрте-бiрте ширай берген. Өзегi талып қалған екен. Мойын жетер жердегi шөптi ашқарақтана орып келедi.

	Сəскелiкте бастырманың астындағы орнына қайта əкелiп, жабуын сыпырып алды. Сол кезде құнанның тұла бойы серiппедей дыңылдап қатты ширығып тұр едi.

	Тағы бiр сиыр сəскелiкте, жаңбыр сiркiреп өткен күнi, ауыл маңын дүбiр көтердi. Иесi басын орамалмен таңып алған жеп-жеңiл баланы үстiне қондырып, алаңға жайтаңдап шыға келгенде, ауылдың батыс жағындағы етек қара құрым болатын. Теңбiлкөк жылқыларды көрген кезде қатты елiрiп басын жұлқылап, ауыздығын шайнады. Бас ырқына жiберген жоқ. Асықпай келiп, нөпiрдiң арасына сүңгiдi де, бiрден сапқа тұрды. Осы сəт өзге аттар да жан-жақтан бiртiндеп келiп қаумалана бастаған. Қалың топ шұбырынып төбеге асылды. Əлдебiреудiң шаңқылдаған ерекше дауысы құлақ жарады. Адамдардың ың-жың гуiлi де молая түстi. Ылғи тыпыршыған сыпсың жылқылардың тобыры қатарға бiрыңғайлана берген.

	Теңбiлкөк ауыздығын қашыр-қашыр шайнап, құлағын қайшылай кiрдi. Аяқтары жеп-жеңiл, тынысты еркiн алып, елiгiп қолтық сөгiлер шабысты тiлеп тұрған. Əлдебiр бəсекенi iштей сезiп, түйсiндi.

	Əлiгi таныс айқай қаттырақ естiлдi де, қызыл жалау желп етiп төмен түскенде, алға озып сапта тұрған топ ышқына ытырылып үзiлiп шыға бердi. Ат тұяқтарының дүрсiлдеген дүбiрi құлақты жарды, бұлар жел жаққа мүлт бұрылды. Ендi оң жағы тыныштық, мүлгiген, дөңгеленiп алып қашып бара жатқан жусанды дала, сол жағы қара құрым дүбiрге айналды. Жүйрiк көңiл сол қара құрым дүбiрдi түгелдей соңға тастап, ұзап-ұзап қара үзiп кетудi əбден-ақ тiлеген.

	Бəсеке!

	Бəсеке!

	Тұлабойын бақайшағына дейiн түгел қыздыратын бəсекелi дүбiрлi дəурен шынттап басталған. Алайда тағы да тiзгiн тартылды. Қаны шекеге дейiн тызылдай тасып, басын шұлғып, жүгендi соза ауыздық шайнады, құлақтарын қайшылап, қатты жұлқынды. Көздерi елiре шатынап кеткен. Бəрiбiр еркiне жiбермедi. Нөпiр болса жердiң төбесiн ойып, дүбiрлеп, тұтасып келедi.

	Төбенiң үстiн қарауыта жапқан топ бүйi шағып алғандай аспанды бастарына көтерiп шулап қоя бердi. Қиқу! Айқай! Желiкпе ду! Əркiмнiң қолында бiр-бiр бөрiк жалп та жұлп ербеңдейдi.

	Екi-үш айналыс арпалыспен өттi. Төртiншi айналымда əнеугүнгi Құлажирендi дəл алдынан көрдi, бұның көзiне топырақ шашып, жермен жер болып жатағандап жосылып барады. Ақшулан құйрығы тыртаңдаған салбөксенi мазақ еткендей көз алдында су-су. Басын шұлғып-шұлғып жiбердi.

	Сонда да еркiндiк тиген жоқ. Жүгенiн ердiң басына орап тастаған тарамыс бала қатып қалған, қыңбады. Бесiншi айналымда Құлажиреннiң ақшулан құйрығы шошаң етiп тасаға сүңгiп кеткенiн көзi шалды. Өзiнiң сырт жағынан да қалың дүсiр есiтедi, бiрдi-екiлi емес те, тұтас шоғыр. Бiрiн-бiрi жiбермей, бiр-бiрiнен ұзап шыға да алмай, тобымен ақтарылып келедi.

	Теңбiлкөк қатты жанықты.

	Келесiде барып, зарықтырып-зарықтырып, титықтатып-титықтатып келiп жүгеннiң ер басындағы түйiнiн ағытып, құнанның бас еркiн өзiне берген. Сол сəт аяқтарын барынша еркiн сермеп ытырыла жөнелдi. Құлашы жазылып, тұла бойдағы түйткiл ептеп-ептеп қана ыдырай бастаған. Теңбiлкөктiң төрт аяғы ендi ғана өз еркiне тидi: серiппедей жиырылып атылды, жер дөңгеленiп сырт айналып қалып бара жатты, суылдап дауыл естi, сонан соң... жайлы тыныштық, жанның рақаты. Өзге ештеңе жоқ. Шыркөбелек айналған жер, құлақтың түбiн ысылдай тiлген дауыл ғана. Қалың нөпiрдiң қарасы батты. Бала жалынан құшып жатып алды да тақымын қысып-қысып жiбердi. Ерiк дегеннiң, өз басының бостандығы өзiне шынттап тидi дегеннiң осы екендiгiн Теңбiлкөк түйсiне қойды. Əр жерге тiгiлген қызыл жалаушалар бiрiнен кейiн бiрi жылт-жылт жоғалып қалып жатты. Теңбiлкөктiң тынысы кеңiп сала бергендей. Ойпаңнан шыға келгенде, жарқ етiп Құлажирен көрiндi. Бала қышқырып қамшы үйiрдi. Үздiк-үздiк қиқу төбесiн ойып, тұла бойын қамшыдан бетер осқылады. Құлажирен кейiн ысырылып жақындай түстi. Құлажирен теңестi. Төбе басындағы жұрт аспанды жерге түсiрдi. Сол желөкпе топтың тұсынан өте бере Құлажирен артта қалды. Пырылдаған дыбысты құлағы шалды, төрттағандап жермен жексен болып, көздерi шатынап қалып бара жатқан Құлажиреннiң жаныға аласұрған егесiн бүкiл денесiмен түйсiндi. Теңбiлкөктiң кеудесiнде тек жаны ғана бар, аяқтары құйғыта ұшырып алып бара жатқан, елiрген шаршы топ жүйрiк мерейiн үстем етiп ұшырып алып бара жатқан. Ендi Құлажиреннiң дүсiрiн, шелектей желбезегiнiң пырылын есiтпеске тырысты.

	Қарақұрым жұрттың қолдары ербеңдеп аспанды жерге түсiрiп делiқұлданып кеттi. Теңбiлкөк құнан еркiн созылып ұзай берген, ұзай берген. Ендi мамыражай қалыпқа түстi, денесi түгелдей өз ырқына көнiп, тынысы кеңiдi. Шын қара үзген соң асыққан да, ентiккен де жоқ, бабымен ғана емiн-еркiн аяқ тастап отырды. Межеге жақындағанда, қақ жарылған қалың топ тағы да құлақ тұндыра шуласқан сəтте Иесi бұны ешкiмге көрсетпеске тырысып, қырдан қыр асырып жетектеп алып кеттi. Айқай-шу тым-тырыс басылғанмен жаңғырығы құлақта ұзақ уақыт шыңылдап тұрып қалған. Теңбiлкөк сабасына бiрте-бiрте түсе бастады.

	Иесi бүгiн ерекше көңiлдi, күнұзақ жанынан шыққан жоқ, оңаша алып кетiп жаяу кездiрдi, тұла бойын сипалап өбектеумен болды. Көз байлана бастырмадағы орнына алып келiп, көкбалауса салып, дорбамен жемiн берiп жайлады да, тағы да жанында өбектей күйбеңдеп ұзақ жүрiп, ел орынға түгел отырғанда ғана кеткен.

	Аз күнде даңқының дүрiлдеп осы құмды өңiрге кеңiнен тарағандығынан Теңбiлкөк құнанның, əрине, титiмдей де түйсiгi жоқ-тұғын. Бiр ауыздан екiншi құлаққа, екiншi ауыздан үшiншi құлаққа iлiнiп атқұмар, баққұмар шаруа қазақтың көңiлдерiн бiр өсiрген. Көргендер құнанның аяқ алысын, екпiнiн, мүсiн денесiн таңдай қағысып күпiтiп айтты, күпiп тұрып тыңдағандар онан арман күпiтiп асырды.

	Теңбiлкөктiң басына бақ орнаған. Сол жазда бəйгеге үш рет түстi. Таңқаларлығы, үш рет те қас қылғандай Құлажиренмен бəсекелестi, өзге тобыр бəсекеге тiптi де тұрмайтын, шаңына көмiлiп, құйрығын да тiстей алмай түу-түу қашықта қалатын. Ал Құлажиреннiң пырылын есiтсе-ақ жанын қоярға жер таппай тыпыршып тұла бойына қаны тасып, тұяғына дейiн қызып кететiн күйге түсетiн болды. Құлажирен сонысына егескендей дəп қазiр сауырынан тiстеп бiр шетке лақтырып тастайтындай, төрт аяғымен таптап жерге сiңiрiп өте шығатындай ентелеп, бұның зəре-құтын алып, үрейлендiрiп ентелеп келiп, ентелей төнiп отыратын. Теңбiлкөк құнан жарыс тек Құлажиреннен ғана озу деп түйсiктi. Озу, тек қана озу, құлақ түбiнен жарып шығатын оның пырылдаған дыбысын есiтпеу, қалай да есiтпеу...

	Бəсеке!

	Бəсеке!

	Бозқырау күзде басқа еркiндiк тидi. Иесi жетектеп алып келдi де жайлауды еркiн жайлап жүрген үйiрге ноқтасын сыпырып қоя берген едi. Үркектеген топты жағалай иiскеп жеке-жеке “танысып” шықты. Қысқа сыпсың кейпiнен арылып, сiңiрi жуантып түстi. Қыс қарлы, борасынды болған, бiрақ үйiрдiң берекесiн ала алған жоқ, бiрде үстiрттiң, бiрде жықпыл құмның ықтасынын тебiндеп күн кештi, Теңбiлкөк қоңын берген жоқ.

	Тағы да жадырап жаз келдi. Қарлы қыстың көктемгi шөбi шүйгiн, жамырай қаулап, дүркiрей көтерiлдi. Үйiр жусанды жайлауды кешiп, емiн-еркiн шарлаған. Теңбiлкөк дөненнiң буын-буынын желiк қуалады, мекiренiп қысырақтарға өлермендене емiнетiн мiнез тапты. Үйiрде жанжал жиi шығатын болды. Бұлаққа құлаған кезде əлдеқандай қысырақ алдынан бұлаң-бұлаң көлденеңдегенде жанай кетсе болды, Ақбақай жалы жалбырап құлағын жымитқан күйi, тiстерiн ақситып, бұған тұра ұмтылады келiп. Екеуiнiң өрелi оты жанбай қойды. Сауырына тағадай болып дақ түстi. Бұл да еркектiк танытып айбат шеккенде, алқымын ала екi рет мықтап тепкен едi, содан төстiгi қақсап, көпке дейiн алдыңғы аяғын сылтып басып жүрген. Ендi үйiрге еркiн араласып кете алмай қорғалақтап шеттей бередi. Қасында екi-үш жабағы, анадай жерде бөлек “отау тiгiп”, əйтеуiр Ақбақайдың қомақты үйiрiнен қара үзбейдi.

	Ертеңгiлiк аяқ астынан қоқысты аспанға көтерген апалақ-сапалақ дауыл соғып, тұтасқан қарала бұлттарды жөңкiтiп қуып алып кетiп, түс ауа жайма-шуақ бола қалатын күнi ымырт үйiрiле аттылы адам келдi. Күтпеген сəтте қыраттың арғы жағынан төбесi шошаң ете қалғаннан бастарын жұлып-жұлып алған, өткен жылдан берi адам қарасын көрген жоқ-тұғын. Аттылы үйiрге бұрылмастан бөлектенiп аңтарылып тұрған топқа тура салған едi. Бұлар не болғанын түсiнбей үркектеп əрi ығысты. Анадай жерге атын тастап жаяу келдi. Қолындағы дорбасын алдына тосып, “Моһ, моһлап” сонадайдан дауыстай жылыстаған. Теңбiлкөк едiрейiп, үрпиiп, қашқақтап тұрды да таныс бiреудi, таныс болғанда өзiне тым етене жақын Иесiн, емiс-емiс шырамытты. Сəл кiдiрiп тұрды. Таяп келгенде иiсiнен сездi – сол екен. Ептеп келiп сауырынан, сонан кейiн мойнынан қасыды, сағағын, құлақтың түбiн жанға жайлы етiп бiраз сипалап тұрды да аузына сұлы тосты. Қытығы ептеп қана бəсеңсiп, бұрынғы таныс қол, таныс алақан бойын жiбiтiп, сəл де болса жуасыта бастаған. Сұлының сағындырған таныс иiсi мұрын қытықтады. Аздап дəм алып көрiп, сонан кейiн күтiр-күтiр шайнады.

	Сол күнi жетекке ерiп, бұрын өзi тұрған, қазiр жат тартқан бастырмаға келдi. Үйiр болса не болғанын түсiнбей бұларға едiрейiп қарап жайлауда қалған. Соларды аңсап, қарайғанға жалт-жұлт елеңдеп ауылды басына көтерiп, қайта-қайта кiсiнедi. Сағым жортқан жонға, еркiн жайлауға кеткiсi келдi. Бiрақ ол тiлегiне құлақ асарлық ешкiм жоқ. Апта күтiм көрдi. Ақбақай айғырдың тiсi тиген тұс қарақотырланып барып бiтiп кеткен. Қазiр орнында тырнақтай ақ жүннен өзге ештеңе жоқ-тұғын.

	Теңбiлкөктi жаңа жас үйiрге əкеп қосқанда əбден-ақ бабында тұрған. Алғаш аңтарыла таңырқап тұрды да жаңа жас қауыммен кiбiртiктей жүрiп, жекелей иiскеп түгел “танысып” шықты. Қулықтар үркектеп жатырқай қоймады, қайта жұғыса түсiп, бұған жанасып ұзақ уақыт күрт те күрт үйездеп тұруға бейлi екен.

	Екi-үш құлыншақтың, тiптi де залалы жоқ, емшек болса болғаны, топты айналып құлдыраңдап шапқылай берсiн.

	Теңбiлкөк ескi жайлауды iздеген жоқ.

	Теңбiлкөк мына жаңа үйiрдiң қожайыны өзi екенiн бiрте-бiрте түйсiндi, ешкiм де алакөзденiп азуын ала жүгiрмедi, өкпеге сарт та сұрт тепкiлемедi, ылғи ғана бұның ыңғайына жығылған жұрт: өрiске өзi алып шықты, суға өзi құлатты, көрiнген қарадан қызғанып, жанын шүберекке түйiп, қарайғанға айбат шегiп бiр айғай жерде елiрiп жүрсiн. Үйiр əбден қанып болмай суға бас қоймас, үйiр айналадағы тыныштыққа сенiп көкбалаусаға алаңсыз тiс салмай, сынық шөп сындырмас. Қара көрiнсе болды, сол жақты айналып, бейтаныстың анық-қанығын бiлмей тынши алмайтын желөкпе күйге жеттi.

	Сондай бiр əрi беймаза, əрi салтанатты қарекет басталған. Ми қайнатар шiлде. Сəске түс едi. Өзге үйiрлердiң бiрсыпырасы топ-тобымен бұлақтың жайылма суында сабаттап тұр да, бiрсыпырасы сонадай жерге ұзап өрiске беттей бере кiдiрiстеп қалған. Бұлар үйреншiктi орынға беттедi. Теңбiлкөк секемденiп, үйiрдiң оң қапталын алып оқшаулау келе жатқан, сол мезетте ана бiр топтан Құлажиреннiң үзiлiп шығып, əй-шəй жоқ бұның үйiрiне бет алғаны. Шеттеп қалып тұрған ала шап бие мойын созып соған икемделе бердi. Бұл дереу қуалап барып, құлақтарын жымырайтып, пейiлi бұзық неменiң сауырына тiстi салып жiбергенi – ол қайқалаңдап, тапырақтай келiп, үйiрге қайта қосылды. Құлажирен болса əй-шəй жоқ айдалада күжiрейiп, жалын тiкiрейтiп, сонадайдан айбат шеге осқырынып қойды. Теңбiлкөктi аяқ астынан ашу буып, құлақтарын қайшылап жiберiп, айбат шегiп жер тарпыды. Осқырынып, тұла бойын ширатып, “аулақ жүрiңiздiң” белгiсiн бердi. Құлажирен қайтар сыңай танытудың орнына бұған қарап осқырынып қойып, жалын күжiрейтiп, айбат шегiп ол да жер тарпып жақындай түстi. Басын кiлт көтерiп, құлақтарын жымып алған. Иiскесiп көрдi де бiр-бiрiнен қайтпас сыңайларын аңғарды. Осқырынып, даланы бастарына көтерiп екеуi де бiр сəтте тiк шаншылды. Алдыңғы аяқтың тұяқтары сарт та сұрт қақтығысып қалған. Аяқтары жерге тиген кезiнде Құлажирен бұның жалына тiс салды. Теңбiлкөк кiлт құлай бере тез қайырылып босанып шықты да кеудеден қабаттай тепкiлеп жiбердi. Құлажирен құлақты жымырайтып алып өлермендене қайта ұмтылды. Көзiне қан толып, тұла бойын дiрiлдеген ессiздiк билеген. Екеуi де қайта шаншылып, бiрiн-бiрi iлiктiре алмай, бiрақ алдыңғы аяқтарымен тепкiлеп əлектендi. Аяқтары қайта жерге тигенде, Теңбiлкөктiң тiстерi тiзеге iлiнген, кеудемен қатты соғып омақа асырды. Құлажирен апыл-ғұпыл тұрып, тез бұрыла бере артқы аяқтарымен салып-салып өткенде, Теңбiлкөктiң шықшытына жанай тиген тұяқ көзiнiң отын жарқ еткiздi. Бiрiн-бiрi айналып айбат шегiп осқырынып тұрды-тұрды да, күмбiрлей кiсiнесiп қайта ұмтылысты. Қатқақ жердiң топаны шығып, түтеленiп кеткен. Аспанға шаң көтерiлдi. Екеуiн де тер жуды. Берiлiсер сыңайлары жоқ. Тепкiден, тiстен қашып сытылып шығады да, сол бетiмен маңып кете бермей, оқыранып, көздерi қанталап жер тарпып дереу қайта оралады. Топалаң тағы басталды. Ендiгi бiр текетiресте Теңбiлкөктiң тiсiне Құлажиреннiң алқымы iлiндi, қатты шайнап, сiлкiлей тартып, тарпып қалғанда, айғыр омақаса жығылып, бiразға дейiн басын көтере алмай мəңгiрiп жатты. Теңбiлкөк аяқтарын жұлқына сермеп тастап, жал-құйрығы күдiрейiп анадай жерге озып шыққан. Құлажирен орнынан сүйретiлiп тұрды да үйiрi жағына сылбыр қырындап ығыстай бердi. Теңбiлкөк осқырынып тұрып-тұрып Құлажиренге қайта ұмтылып, көзi тоймайтын сұғанақ неменi жөңкiлте қуып, құйрығын бұтына қысып, төстiгiн қосаяқтап сарт та сұрт тепкiлегенiне қарамастан сауырға тiстi аямай салып, шыбын жанын көзге тағы бiр көрсетiп ышқынтып жiбердi.

	Құлажирен сонан кейiн бұның үйiрiн төңiректемейдi, бұлақ басында тоқайласқан кездерiнде ығысып, аулақтау жүретiн болды.

	Солбiр шақ Теңбiлкөктiң күрмеу жiптей қысқа ғұмырындағы мейманасы тасыған еңбiр ғанибет кезеңi едi: мүлгiп жатқан сары жонның жалғыз қожасындай мамыражай еркiн күн кештi. Күн аптаға, апта айға, ай жылға ұласып, жылыстап жайбарақат өтiп жатты. Жаз соңынан күз, күз соңынан қыс, одан кейiн сағынтып болса да жайма-шуақ жаз қайта оралатын. Жалғыз ғана тəңiрi – Иесi, содан өзге адам бұның жалына қолын тигiзген емес, ешкiм несiбесiн жырған емес, үйiрiне көз сұғын қадаған емес. Өзi болса үйiрдiң тəңiрi, от мол, су қанық. Ешкiмнен титiмдей қағажу көрген жоқ. Дəурендей-ақ дəурен едi.

	Боранды қыстың мазасыз шақтары да болған-ды. Бiрнеше күн, бiрнеше түн жабысқақ жылымшы қар көктен жауып, жерден бораған. Шашадан əлдеқашан асқан күртiктi тебiндеп, құм жықпылдың қойнауында үйiрiлiп үйездеп тұрған. Үстерiне қар жабысқан, кiрпiк суланған, арқалыққа мұз да ұстаса бастаған едi. Қою қараңғылық болатын. Боран үйiрдiң апшысын қуырып тапжылмастан соғып түр. Сыңсыған ащы да зарлы дауыс тұла бойын дiр еткiзiп, Теңбiлкөктi қатты шошытты. Сол сəт үйiр тұтаса дүркiрей қозғалып, беттерiнiң ауған жақтарына топылып зыта жөнелмекке бiрiн-бiрi қаққылап, топырлай үрiктi. Теңбiлкөк басын жұлып алып, олай да бұлай елеңдедi, ширыға шоқытып үйiрдiң алдына шықты. Əлiгi бейтаныс зарлы дыбыстар жан-жағынан жамырай көбейiп, жақындап, төбе құйқасын шымырлатып берсiн, тұла бойы тұяғына дейiн дiрр... етiп қатты шошынды. Үйiр онан сайын тызалақ қақты, шұрқырай жанығып, беттерi ауған жаққа дүбiрлей ақтарылды. Теңбiлкөк ата жауымен беттескенiн бүкiл болмысымен түйсiндi. Ышқына шапқылап топтың ол жағына бiр, бұл жағына бiр шықты. Үйiр болса дүсiр де дүсiр үйiрiлiп бет алды құла түзге жөңкiле жөнелдi. Жарқ-жұрқ оттар жиiлеп кеттi, шұбатылған қара көлеңкелер сүйретiлiп iздерiне түстi. Алқымнан алмаққа ұмтылып қарға малтығып, қызыл көз бəлелер таяп келгенде, иiсiнен қатты шошынды, тұла бойы дiрiлдеп, қалтырай бастады. Қос аяқты сермеп қалған-ды, бос ауаны зуылдай қапты. Үйiрден кiлт кiдiрiп қалып, құлақтарын жымып тiстерiн ақситып ала жүгiрген, шұбатылған ата жауы бұлт бұрылып əрi қарай орғып кеттi. Үйiрдiң соңынан құстай ұшқан, тызығып оң қапталына ойысқанда, əлiгi от көздi шұбатылғандарға тағы кезiктi. Бiреу де емес, бiрнешеуi тұтасып екi қапталынан алып жосылып бердi. Екеуiне кезек ұмтылып, бiрiне тiсiн, бiрiне тұяқтарын жұмсаған, алдыңғы аяғымен тарпып-тарпып қалған, бiрақ ешқайсысы да iлiнген жоқ, қорқаудың екеуi де оп-оңай сытылып кеттi.

	Үйiр жылымшы қарды бұрқыратып жөңкiлiп келедi. Теңбiлкөк қатты-қатты кiсiнеп жiберiп үйiрдiң алдын кес-кестедi, жалын күжiрейтiп жер тарпып бет алды құла түзге лағып бара жатқан лекке айбат шектi. Сол сəт осқырынып ерiксiз дөңгелене үйiрiлiп қалған топты шұбатылған қорқаулардан қорғаштап шыркөбелек айналды. Еңсесi əлдеқайда көтерiлiп, жалы күжiрейiп, бұлшық еттерi ширатыла түскен. Аузы ақсиып, көздерi қанталай аласұрып жүр. Топыр да топыр иiрiлiп қалған жабағы, биелердiң айналасын аткөпiр еттi. Мама биелер құлын-тайларды бауырларына алып, бөкселерiн сыртқа берiп дөңгелене үйiрiлiп тұрып қалған, майдалары болса дiр-дiр жанығып ортаға тығылды. Теңбiлкөк қызылкөз пəлелерге əлсiн-əлсiн тұра ұмтылып, сескендiрiп, əрi ысырып тастап қайтып келедi, шегiншектеп тұрып алып, осқырынып алдыңғы аяқтарымен жер тарпиды. Шұбатылған немелер ендi ұйлығысып қалған шептi бұза алмады. Көздерi жайнап ашқарақтана жақындап келсе болды, алдынан айбаттанып айғыр шыға келген соң, омбылай атылып ерiксiз кейiн шегiндi. Əр жақындаған сайын үйiрiлген мама биелер жаныға тыпыршып, жабағы тайлар дiрiл қағады. Теңбiлкөк кiшкене ұзаса болды, сығымдалған топтың шетi ағытылып, бастарының ауған жақтарына тоғытыла жөнелердей. Айғыр жанығумен болды: бiресе жер тарпып iлгерi ұмтылып айбат шегiп, бiресе үйiрдi шыркөбелек айнала шоқыта жөнеледi. Тұла бойын шашаға дейiн тер жуды.

	Бозамықтанып таң атып келе жатты.

	Iштерiн күйiк жалаған ашөзек қорқаулар сонадай жерге құйрықтарын бұрғылап тастап, даланың зəре-құтын алып, шын аштықтың баба күйiн жамырай боздатты. Биелер дiрiл қақты, құлын-тайлар қалтырады. Қазiр Теңбiлкөктiң бойына титiмдей де қорқыныш дарымайтын. Егес буған айғырдың көзiне қан толып аласұрып тұрған-ды.

	Ұялы қасқырлар жарық түскен соң барып, сəтi кеткен бұл iске боздай-боздай лағынет айтып, құйрықтарын сүйретiп, шұбатылған күйi қыр асып кеттi.

	Теңбiлкөк түске дейiн өзiне өзi келе алмай үркектеумен болды, нəр сызған жоқ, басын қақшитып, жан-жағына жалт-жұлт қарап елеңдеп жүрдi.

	Бiрнеше ұрпақты болған. Оны түйсiнбейтiн. “Қанатты Теңбiлкөк” деген аты осы аймақтың аяқ жетер жерiн дүбiрлеткен. Оны сезбейтiн. Шүйгiн жайлау мен мөлдiр мұздай су, қала бердi жас үйiрдiң қызығы Теңбiлкөктiң бар ғанибет тiршiлiгi болатын. Бəйге əншейiн бiр ермек тəрiздi, көкпар құлықсыз тозақты ойын сияқты едi.

	Соңғы рет Иесi келiп, бiр дорба сұлыға шақырып, тұла бойын ептеп сипалап, баппен ғана ноқталап, үйiрiнен бөлiп алып кеткенде, қатты құсаланды. Кеткiсi келмей, Иесiн тыңдауды қаламай бұлағай салып-ақ бақты. Қатты бiр қимастықпен үйiрге мойын бұрып, iшек-қарны қопарылып күлдiрлеп тұрып кiсiнеген. Бұл тiлекке Иесi мүлде құлақ асқан жоқ. Бастырманың да астына сыймай, қыраттың арғы жағына, үйiрi қалған жонға қарай елеңдеп ұзақты күн ауылды басына көтерiп жетiмсiреп, күмбiр-күмбiр кiсiнеумен болды. Көпке дейiн қатты елегiзiп нəр сызбап едi. Қарайған жылқы баласы көрiнсе, басын жұлып алып ышқынып кiсiнейдi кеп, кiсiнейдi. Қыраттың арғы жағынан үйiрiн күткен, дауысын естiп топырлап жетiп келер деп аңсаған. Олай болмады. Ешкiм келген жоқ, ешкiм бұны емiрене иiскеген жоқ. Жалғыздан-жалғыз iшқұса болып тұра бердi.

	Бiрнеше тəулiк бойы сазарып нəр сызбады.

	Иесi болса өбектеп бұның жанынан шықпайды. Көк-балауса əкелiп салады, сұлы жiбiтiп алдына қояды, сəскелiк жетелеп алып барады да, кешқұрым жетелеп серуен құрады. Бiрте-бiрте ғана көндiгiп бастығырылайын дедi.

	Тағы да дүбiрлi думан бəйгеге түстi. Тағы да бəсеке. Бəсеке!

	Қызығы сол, тағы да алдынан Құлажирен шыға келдi. Теңбiлкөк қазiр əп дегеннен ауыздығымен алысып құйғыта жөнелмейдi, өз бабымен ғана тобырдан қалмай малтып отырады. Иесi солай үйреткен. Қызба желiкке жiбермейтiн болған. Алыстан қолтығы сөгiлiп қайырылатын бəйгеде үстiнде қауырсындай ғана жеп-жеңiл бала отырмақ.

	Құлажирендi ұзатпас. Көзi жеп, тұла бойын қайрат буды. Жарыс алдында тыпыршып өзiн қоярға жер таппайды. Көз алдында, таяқ тастам жерде артқы екi аяғы алшайып, тағы да ақшулан құйрығы жалт-жұлт етiп бара жатады. Бiр сəтте... бұның да құрыс-тырысы əбден жазылып, бойы жеңiлдедi-ау, өшiгiп, ұрынып болды-ау деген шақта бала жiңiшке дауысын көтерiп, айқайлай келiп төбесiне қамшы үйiредi. Сонан кейiн домалақ жер домалап тартылып, бауырына зулай енiп зымырай жоғалып жатады. Құлажирен емiн-еркiн тұсына келедi де, қос танауы шелектей болып пырылдағаны естiледi, кейде шатынаған көзiне де көзi түседi, омырауын көбiк басып барын салып келе жатады, теңеседi. Құлажирен бiрте-бiрте қала бастайды, Теңбiлкөк емiн-еркiн ұзай бермекшi. Құлажиреннiң көзiне топырақ шашып ұзай бермекшi. Осы ретте Құлажиренмен еркiн теңесiп, үзеңгiлесе бiраз бел асып, ендi созылып оза бергенi... сауырдан тiстi салып келiп қалғаны. Бұндай қылық күтпеген Теңбiлкөк жалт берiп, оң қапталға ытылып шықты. Бала аударылып қала жаздады.

	Мəреден өткенде соның бəрiн көрiп тұрған Иесi құстай ұшып келiп, əлдебiрдеңе деп жаны қалмай, үстiне түстi.

	Теңбiлкөк жарақатты пəлендей ауырсынбады, ертеңiне Иесi шаршы топқа жайтаңдап қайта мiнiп шықты.

	Ауылдың күнгей бетiндегi тақыр құжынаған жұртқа толы екен, елеңдеп соларға жақындады. Арасына ентелеп келiп бiрден сiңiскен жоқ, Иесi ентiгiп, екi қолы ербеңдеп, қызылтанау болып жүрген əлде-бiреулермен даусын көтерiп, айқайласып сөйлескен соң, қырындап бетегелi қыратқа шеттедi. Сол кезде аттар жан-жақтан саулай құйылып тақырдың үстi алатопыр болған. Теңбiлкөк əлдебiреулер елiрiп тұстарынан бiрнеше рет апыр-топыр өткенде делебесi қозып, додаға қосылмаққа ұмтылып ауыздығымен алысқан едi. Иесi жiберген жоқ, қақпайлап оңаша жаққа алып кеттi.

	Əлiгiлер дүмелiп келiп шоғырлана қалады да құлақ тұндырып шуласады келiп. “Тарт! Берi таста! Маған! Кəнекей! Жiберме! Тақымға деймiн! Тақымға! Шық былай! Шық! Қап, мынаның iстеп тұрғанын-ай!” Аттардың ыңқылы, үзеңгiлердiң сарт-сұрт сыңғыры естiледi. Өздерi шаңдақтың астына көмiлген. Бiрiн-бiрi жiбермей əлдеқандай иiрiмге дүмелiп үй орнындай жердiң тезегiн шығарды. Бiр сəтте барып үзiлiп шыққан торы аттының iзiне жапырлай ұмтылысты. Тақырдағы қою шаң ендi солай қарай шұбатылды. Қиқу бұрынғысынан да өршелене түскен, дүбiр мен айқайдан аспан асты дiрiлдеп тұрғандай.

	Бұлар ол топқа араласқан да жоқ, қара ұзап та кетпедi, көзден таса жiбермей баурайда күтiп тұрды. Бiр сəтте ақбақай торқасқа маңдайы жарқырап додадан сытылып шығып, бұларға тура салды. Ендi нөпiрдiң бетi берi бұрылған. Иесi “Иə, сəт!” деп айқайлап тебiнiп қалғанда, бұрыннан кəнiгi, желiгiп, ауыздығын шайнап тұрған бұл атылып тақырға түстi де алдын орағыта бердi. Жанаса кеткенi сол, Иесi əлiгiнiң алдынан жүнi жалбыраған басы жоқ, аяқтары тiзелiктен қырқылған қара ешкiнi жұлып алып, ердiң үстiне сылқ тастай берген. Тақымын қысты да тiзгiндi босатып жiбердi, бұл ышқына ытырынып кеттi. Қалың нөпiр шу ете қалды.

	– Кеттi! Кеттi ендi!

	– Алдын кес! Орағыт! Иттiң ғана малы-ай!

	– Жiберме деймiн! Жiберме!

	Ендi бүкiл дүбiр бұның соңына жапырыла iлестi. Қолтықты еркiн жазып, тақырды жағалай келдi де, төбеге қиялай асылды. Бұл жақ та торулы екен, үш-төрт аттылы алдарынан андағайлай едiрейiп-едiрейiп шыға келгендерi. Жалт бұрылып, қыратты баурайлай жөнелдi. Əлiгiлердiң екеуi қапелiмде оза шығып, ентелеп, құйрық тiстеп жетiп-ақ қалды. Бұл амалсыздан тықсырылып қамшылар жаққа сəл ығысқан. Сол сəтте тақырда қалғандар екiншi бүйiрден қаптай iлестi. Елiгiп, есерленiп алған жұрт тобын жазбастан қарақұрым тұтасып келедi. Екi өкпеден тiрелген қыспақтың арасынан ышқынып сəл оза шығып, қобыны жанбауырлай ауылға бет түзеп едi, батпақ құмды кесе бұйырғанға кезiгiп, малтығып қалды. Екi қапталы бiрдей өкпесiн сығып, дүбiрлей ентелеп келген. Теңбiлкөк жалт бұрылып төбеден төмен құлдилаған сəтiнде ерiксiз баяулап қалды. Сол мезет кейiнгiлердiң дүбiрi, аттардың өлермендене пар-пар тыныстаған екпiнi, ұрандасқан елiрме жұрттың дауыстары құлағын жарды. Ентелей жетiп ендi көкпарға қол салмаққа ұмтыла берген сəтте, Теңбiлкөктiң жаны мұрнының ұшына келiп ышқынып-ышқынып түстi. Тiптi күтпеген жерден қобының ылдиға құлап, ендi тегiстiкке айналар етегiнен ақайраңданып оппа iндiкеш кесе-көлденең шыға келдi. Екi қапталға да бұрылуға болмайтын, жасқаншақтай үркектеп сəл кiбiртiктей түсiп, ешқандай амалдың жоқтығынан тiке салды. Алдыңғы аяқ, сонан артқы аяқ, бiр, екi, үш ойылып барып дүние шыркөбелек айналып омақаса құлап түстi. Малтығып, ақ шаңдаққа көмiлiп орнынан жан дəрмен апыр да топыр əрең тұрғанда, Иесi бауырының астында, қара тұлып сонадай жерде топыраққа былғанып жатыр едi. Қарақұрым айқайшыл лек андағайлап қоршап алған. Теңбiлкөк не болғанын түйсiне алмай үркектеп былай шықты да, қатты-қатты кiсiнеп Иесiне қайта оралды. Иесi өз еркiмен көтерiле алған жоқ, жанына таяп келiп, құмарлана иiскелеуге жұрт мүмкiндiк те бермедi. Бұны бейтаныс əлдебiреу жетегiне алып кеттi. Сырт жағына қарайлап алақ-жұлақ Иесiн iздеген. Ол келген жоқ, орнынан көтерiлген де жоқ.

	Артқы оң аяғының бастырмай қан қақсап қалғанын

	Теңбiлкөк былай шығып, денесi суыған соң ғана аңғарды.

	Сол күнi-ақ бастырманың қасындағы бес терезелi тапалтақ үйдiң маңына адамдар көп-көп болып дүмеледi. Кешқұрым қан иiсi, үйiтiлген құйқаның иiсi шықты, аспанға шұбатылып түтiн көтерiлдi. Əйелдердiң зарлы, мұңды дауыстары дененi тiтiркендiрiп, құлақты тұндырды. Теңбiлкөк əлдебiр үрейлi түйсiктен мазасы қашып, елеңдеумен болды. Иесi келген жоқ. Əне-мiне келiп қалар деп алаңдап тыпырши күткен. Тапалтақ үйден Иесi шығып, бұның жағдайын жасамады, үстi-басын сипалаған жоқ. Үй жаққа əлсiн-əлсiн елеңдеп, тағатсыздана сарғая күткен едi. Тiлегi тiптi де орындалмады.

	Ертеңiне ғана шаңырақтай қалпақ киген бейтаныс иiстi Бөтен адам келiп, шөп салған болды. Теңбiлкөк ұнатқан жоқ, үркектеп басын шұлғып, қашқақтап тұрды. Балаусаға да тəбетi шаппады. Күнұзақ, онан түнiмен үй жаққа елеңдеп, сазара мүлгумен болды.

	Оның ертеңiне екi-үш бейтаныс адам қаумалап жүрiп жал-құйрығын күзедi. Оларына тiптi де қыңған жоқ. Аузына сынық шөп салмастан Иесiн күттi. Тапалтақ үй жақтан бiреу шықса болды, солай қарай тыпырши елеңдеп тұрды да қойды.

	Иесi келмедi.

	Тағы бiраздан кейiн жетектеп алып кеттi де, жал-құйрығына қара байлап, күннiң астына, үйдiң жанына қақшита қаңтарып байлап тастады. Сол жерде шекесiн күн жеп тағы да тұрды. Бұл кезде қораның iшiнде Теңбiлкөктi сою керек пе, керек емес пе деген күңкiл дау болып жатқан. Айғырдың, əрине, одан хабары жоқ-ты. Иесi əне-мiне шыға келер деп дəме еттi.

	Бағына əлде сорына аман қалды, бiрақ “кербақ Теңбiлкөк” атанғанын, осыбiр тайға таңба басқандай суық сөздiң сыпсыңшыл жұрттың аузына бiрлi-жарымдап ене бастағанын жануар түйсiне алған жоқ-ты. Үш күнге дейiн нəр сызбады, қаңтарылып байлаулы тұрды да қойды. Бүйiрi солып, көзiнiң аңғалақтары үңiрейiп қалды. Алаңдап үйден кiрiп-шығып жүрген адамдардың арасынан Иесiн тағаты таусыла iздестi-румен болды.

	Абыр-сабыр сапырылыс жетi күннен соң ап-сап басылған. Тек қана алагеуiм сəтте, күн шығарда, ымырт үйiрiлерде созылған жағымсыз жоқтау үнiн есiтетiн. Əлдебiр əйел келiп, күбiрлеп, ауыз тимеген шөбiн аударыстырып кететiн, қараңғы қоюланған шақта ғана аһылап-уһiлеп жүрiп, бұлаққа жетектеп алып барып қайтатын болған-ды.

	Ертеңгiлiк сол əйел бəйге айғырға жақындап келiп, көзiне көзi түсiп:

	– Ойбай, жұртым-ау! Халқым-ау! Теңбiлкөк жылап тұр ғой. Жылап тұр, – деп қатты дауыстап үйге қарай сүрiне-қабына жүгiре жөнелдi. Келерде күңiренiп келедi, кетерде күңiренiп кетедi.

	Теңбiлкөк артқы оң аяғын əлi қатты ауырсынып басады, сол көзiнiң алдында да əлдеқандай кiреуке пайда болған. Жасқаншақтап, əрi үркектеп жүредi. Ол мiнiне ешкiм де көңiл бөлген жоқ.

	“Қош! Қош, жарық сəуле!”

	Кейiн Теңбiлкөк өзiне өзi келе алмай, əрi-сəрi болып тұрған кезiнде бiреу бейтаныс жаққа ала жөнелдi. Көз талар қоңырлықты басып өтiп, кесе-кесе батпақ құмды малшындап ұза...ақ жол жүрiп, шоғыр ауылға келдi. Былай шыға бере-ақ өз өрiсi, өз жайлауынан ажырап бара жатқанын сезiп, соңына көп қарайлап кегежектей берген, бiрақ жетекке мықтап алған айқайшыл қарулы шомбал кiсi ырқына көндiрдi. Қозыкөш жерге ұзаған шақта iшегiн тартып ышқынып үздiге-үздiге кiсiнеген. Иесiн аңсады, үйiрiн iздедi, жанға жайлы жайлауын қиған жоқ. Əйтеуiр, өзге мүлде бейтаныс жаққа ырықсыз кетiп бара жатқандығын түйсiктi, беймəлiм жат жерге бет алудан тұла бойы түршiге үркектедi.

	Əлi дыңдай болып сауығып кеткен жоқ-тұғын, алыс жолды едəуiр ауырсынып қалды. Тағы да, бұл ретте шақырайған күннiң астында темiр қазыққа бiраз байлаулы тұрды. Жаңа жердi қатты жатырқады, нəр сызбай, қазықты шыркөбелек айналып, ауық-ауық кiсiнеп көп сарылып тыпырши берген.

	Меңсiз ашық күнi ертеңгiлiк ауылдан екi қыр асырып, жусанды тепсеңде жайылып жүрген саяқтардың қасына тұсап жiберген. Айналасына елеңдеп сүт пiсiрiмдей айналды да, маңдайды Көкқабаққа түзеп алып, митыңдап тартып кеттi. Өзегi талған соң ғана анда-санда асығыс шалып қояды. Жусаны дүрдей, бетегесi белден келетiн тұяқ тимеген жайсаң кең алапқа да кiдiрген жоқ. Қосаяқтай шоқырақтап кесе құм белден əрең асты. Шашаға дейiн көмiлiп əбден шаршатты. Тұсаулығын қыл арқан қанын шығарып қиып тастады, əбден шөлiркедi. Қаз-қаз митың жүрiс тiптi өнбей қойған. Күндiз де, түнемелiк те аялдаған жоқ, мардымсыз болса да iлгерi жылыстай бердi. Үшiншi күнi ымырт үйiрiле өзiнiң үйреншiктi бастырмасының астында көзi үңiрейiп əбден болдырып тұрған-ды.

	Теңбiлкөктiң күлдiр-күлдiр кiсiнеген үнiне елеңдеп, үйден шыққан, қара жамылған көк жаулықты əйел жүгiрiп келiп, басын құшақтап дауыстап көрiстi. “Қайран, жетiмегiм-ай, тұл қалған сорлы-ай, кiмдi iздеп келгенiң?! Құртсаңшы қараңды! Күйiк болып көзiме көрiнбесейшi! Күйiк Теңбiлкөк, Кербақ Теңбiлкөк екенiңдi бiлмеушi ме ең, сорлым-ай!..”

	Айғыр əлдебiр үмiтпен оқыранып қойған.

	Төртiншi күнi сəскелiкте Бөтен шомбал кiсi бейтаныс жаққа тағы да ырқына қоймай жетектеп ала жөнелiп едi. Соңына қарап тағы да кiсiнедi, тағы да босанып кеткiсi келiп олай да бұлай ойқастай жұлқынды. Шомбал кiсi шылбырды өзiне тақап қысқартып алып, дырау қамшымен жостыртып-жостыртып алды. Айғыр iштей қатты қитықты.

	Бұл ретте Теңбiлкөк ата жұртқа бiрден қайта алған жоқ. Байлаулы тұрған жерiнен төрт-бес адам қау-қаулап жүрiп аяқтарын матап жықты да басын серпiп байлап тастап, үмесi жақты тызылдатып қатты ауыртты. Бұның не екенiн түйсiге алмай тыпыршып жанұшыра бұлқынғанына ешкiм құлақ асқан жоқ. Шаруаларын бiтiрiп босатып жiбергенде, артқы аяқтарын баса алмады, тұла бойы қан қақсап, тамыр-тамыры талықсып, бұның нендей бейнет екенiн түйсiне алмай жүйкесi құрып, көздерi кiртиiп мəңгiрiп ұзақ тұрған.

	Жүрегi сазып, көздерi қарауытуға айналғанда барып шiдерлеулi күйiнде өрiске беттеп едi. Көпке дейiн бойын тiктей алмады. Маужырап ауыл маңындағы аяқасты шөптердi талғажу еткенi болмаса, бүрi түспеген балауса тыңға тiс тигiзе алмады. Бойын енжарлық билеген: бұрынғы асып-тасқан қайрат-жiгер жоқ, аяқтары əлсiз, көздерi кiртиiп, аңғалағын былшық басқан, қабырғаларының сай-сайы үңiрейiп тұрған-ды. Бойды ерiксiз билеген бұрынғы тасқын күш ғайып, енжарлық пен сүлесоқтық басқан, тəбет тiптi жоқ. Бөксесiн күнге берiп көлеңкеге қарап ұзақ-ұзақ мүлгидi. Жұт жылдың қысынан шыққандай көзi адырайып, тiптi арықтап кеттi, сүйектерi ырсиып, құйымшағы қақия түскен. Өрiсте де жайылып нəпақа табар емес, қауыммен iсi жоқ, жападан-жалғыз мүлгiп тұрады да қояды. Бұрын бет қаратпай азынаған айғыр, ендi бəйге аты азапты ауырсынып та, өз өрiсiн аңсап та қатты азарланған.

	Айғырлықпен бiржола қоштасып, ендi буында желiк жоқ, арықтап болды-ау деген кезiнде Бөтен кiсi аяқтарындағы шiдерiн алып, сол шiдермен екi сауырынан кезек сабап, жабағы-тай араласқан саяқтарға қосып қоя бердi. Теңбiлкөк оларға iлескен жоқ, бiр-екi төбе бiрге асқан соң үйiрден бөлiнiп өзiмен өзi қала бердi. Айналада не болуға тиiстi, нендей өзгерiстер болып жатыр, солардың бəрiнен жетiм, шүйгiн шөптi жайлау, қылықты қулық бар, қызығы таусылмас үйiр, сiңiрi еркiн созылып, қанат бiткендей ақ тер, көк тер жеп-жеңiл қара орман тобырдың алдында үш-төрт айқай алда озып келетiн бейқам дүлдүл дəурен – бəрi-бəрi де көзден бұл-бұл ұшқан тəрiздi. Кеткенде де бiржола кеткен болар.

	Мəңгiрiп тұрып-тұрып, беттi жер жаннаты Көк қабаққа түзедi. Өзi де толық түйсiнiп болмайтын, əйтеуiр, бiр тартылыс күшi солай қарай суыртпақтап сүйрелей берген. Анда-санда шөп басын шалып, жүрек жалғап қана оттай жүре бердi. Түнде де, күндiз де аяң жүрiстен танған жоқ. Екi түн, екi күн өткен соң Көкқабақтағы мамыражай, бейқам жусап жатқан үйiрiнiң үстiнен құлап тұрғанын бiр-ақ бiлдi.

	Бұл сəл биiкте тұрған, үйiр болса ойпаттағы қалың жусан аралас еркектiң арасында: бiрден таныды да iшек-қарны ақтарылып ышқынып күлдiр де күлдiр қатты кiсiнеп жiбердi. Мойнын созып иiс алып ентелей түстi. Алдынан жалы күжiрейiп осқырынып Құлажирен айбат шегiп шыға келдi. Теңбiлкөк ештеңеге түсiнбей жасқаншақтап кiдiрiп қалған. Құлажирен зiлдi айбатпен кiсiнеп дəл қарсы алдына кесе-көлденең тұрып алып, алдыңғы аяқтарымен жер тепкiлеп осқырынды, “мына жүрген қай сүмелек?” деген мағынада менсiнбей шекесiнен қарады. Теңбiлкөк болса бұрынғыдай айбат шеге алмады, буын-буынында айбат шегерлiк ешқандай да қуат, ең бастысы желiк, айғырлық намыстың сарқыншағы да жоқ-тұғын. Өзiнiң меншiктi үйiрiне нелiктен жiбермей тұрғанын, тiптi де, түйсiне алмай аңтарылып, жасқаншақтап тұрған едi. Құлажирен құлағын жымитып жiберiп, ештеңенi байыптай алмай əукиiп тұрған немеге əй-шай жоқ қарш еткiзiп тiс салып өттi. Қабырғалығы удай ашып қоя берген. Көзiнен оты шыққандай. Ышқынып, қос аяқтап теуiп-теуiп қалғаны, Құлажирен оны шыбын шаққан құрлы да көретiн емес. Сауырлықтан қайтадан қырқып-қырқып алғанда, Теңбiлкөктiң шыбын жаны шырқырады. Аяқты айдалаға бостан-бос сермеп-сермеп қалды да, тырағайлап басының ауған жағына бет алды, құла түзге маңып бердi, қаңғалақтап тапырақтай лағып кеттi. Құла-жирен iзiнен қалмады, жымырайып сағалықтан, мойыннан, қабырғалықтан, қала бердi сауырдан тiстi емiн-еркiн салып, ойып, ащы-ащы қыршып түстi. Теңбiлкөктiң дəрменi келмей, мардымсыз ғана қарсылық көрсеткенi болмаса, өлiмiн салған неменiң бетiн қайыра алмады, теке-тiрескен жоқ, шатқаяқтай, жансауғалап қаша бердi. Əбден қалжырап, ендi үйiрдiң қарасын көрместей болып жүрегi шайлыққан шамада қуғыншы iзiнен əрең қалды.

	Құлажирен күмбiр-күмбiр кiсiнеген күйi дұшпанын мойытқан салтанатпен үйiргежелкесi күжiрейiп маңғазданып бет алды. Жақындағанда тайраңдап ойнақ та салды.

	Теңбiлкөктiң тұла бойы удай ашыған, əр жерiнен қан тамшылап, мүлги сүмiрейiп, төбенiң астындағы ойпатта шыбынын қағып ұзақ тұрды. Көзiнiң алды тұманданып қарауытып кеткен, тұла бойы дел-сал, мəңгiрiп қалды.

	Теңбiлкөк сол жерде азарланып тапжылмастан сiлелеп тұрып, қараңғылық түсе аздап отығып, аздап əл жинап, ертеңiне түс ауа бұлаққа құлаған жерiнен Бөтен адам келiп, айналдырып қуып жүрiп оп-оңай құрық салды. Басына ноқта кигiзiп алған соң, аттың ол жағына бiр, бұл жағына бiр шығып, қан жоса болып таланып қалған кейпiнен қатты шошынып, жалғыздан-жалғыз дауыстап əлдебiрдеңелердi ашына-ашына айтты. Шамасы əлдекiмдi балағаттаған болар. Жұлқынып тұрған жараулы шомбал айғырға мiнiп алған екен, былай шыға бере шылбырды қысқарта тұқыртып қапталға алды. Қараптан-қарап қатты ақырып, тiстенiп, сегiз өрме қамшымен бас-көз демей сабалап, жостырсын келiп, жостырсын. Теңбiлкөк жасқаншақтап кегежектедi, тұла бойындағы жараларына қамшының ұшы тигенде, шыбын жаны көзiне көрiнiп, тыз-тыз удай ашыды. Басын босатып алып, айдалаға тұла бойын самал ғана аймалайтын еркiндiкке қашқысы келдi, алайда қара шомбалдың көздерi ақшия есi кетiп елiрiп кеткен.

	– Көресiнi сенен-ақ көрдiм ғой, кербақ тұл неме! Мына түрiңмен менi де жұтарсың əлi, жұтарсың түбi! Екi ауылдың ортасында жүредi екенмiн ғой сол ақборбай болып əрi-берi теңселiп! Атаңа нəлеттiң ғана малы! Осы күзге аман жетсең бе осы... көрермiн. Пышаққа iлмесем бар ғой, əкел қолыңды! Шылбырды ердiң басына орап тұқыртып қысқартып алды. Теңбiлкөктiң сүмелектеп Бөтен кiсiге ермеске амалы қалған жоқ.

	Бөтен адам ендi бас-көз демей сабалауын тыйды, əлдебiрдеңе деп мұрнының астынан күңкiлдеп бұған қарап қояды. Көзiнiң алды бұлдырап, əр қадам басқан сайын тұла бойы зар қақсап, сəл кейiндеу жетекке ырықсыз ғана сүлесоқ ерiп келедi.

	Бұған құрық салған жерден қозы көш ұзай бере шоқыта жөнелдi.

	Бейтаныс ауылдың сыртындағы қалың дүзгендi қолаттың iшiне шiдерлеп тастағанда бəйге Теңбiлкөк соншалықты енжар күйде едi. Онсыз да арық қабырғалары сидиып, құйымшағы шошая түскен. Дүзгеннiң көлеңкесiне басын тығып жiберiп, құйрығын сылбыр шайқап тастап бейжай мүлгiп тұрды да қойды. Бөтен адам суға жетектеп алып барғанда да, үркектей иiскелеп əлденеден жиiркенiп аузын шайды да қоя салды.

	Бұл күйiнде тiптi өлер болған соң екi тəулiктен кейiн Бөтен адам шiдерiн шешiп жетектеп алып келiп, екi тұқыл бестi, үш-төрт құнан-тай аралас саяқтардың тобына ноқтасын сыпырып қосып жiбердi.

	Бұлармен дəм-тұзы жарасар болмады, бiр мезгiл бiрге жайылды да, олар суға құлағанда орнында қалып қойды. Сол маңда тағы бiр мезгiл жүрегiн жалғап айналшықтап жүрдi де баяу маңып ендi бет алды құла түзге тартты. Асықпай-аптықпай жайлы жайлау, ащы шөптi қуалап мимырттап жүре бердi, жүре бердi. Кiндiк қаны тамып, жарық дүниеге келген, жiгiттiк дəурен құрған өзiне етене жақын ескi жұртқа да, бейтаныс кiсi жетелеп алып келетiн бейтаныс ауылға да маңдай тiремегенiн iштей түйсiккен едi. Бұдан былай Иесiнен бiржола үмiт үзген тəрiздi, тыныш жайлау, құнарлы шүйгiн шөп iздеп жалғыздан-жалғыз тарта бердi.

	Тəулiктер өттi, апталар өттi, талай жер артта қалды. Теңбiлкөк баяу жылыстап, ел маңынан, адам қарасынан алыстай түстi. Бұл күнде даланың əр жерiн кен iздеп шұрық-тесiк етiп тесiп тастаған, содан күнi-түн, қысы-жазы тынбастан сарқырай ағып жататын бұлақтардан шөл басып, бiраз күн аялдап, тағы да əрi тарта бердi, елден, жан-жануардың қарасынан күн санап ұзай бердi. Күндердiң күнiнде тек анда-санда ұшқан құс қана көрiнетiн меңiреу далада жалғыздан-жалғыз қалған.

	Шөп əбден толысып пiскен-дi. Дала сарғайып, қоңыр реңге боялған. Бəйге Теңбiлкөк бiрте-бiрте дейлене берген, жалғыздыққа да бой үйренген. Бұрынғы бал дəурен көзден бұл-бұл ұшқан. Көкқабақ естен шыққан, үйiр түсiне де енбейтiн, дүбiрлi бəсеке, ентiкпе бəйге ұмытылған, осы кезге дейiнгi дарқан дəуiр енжарлық перденiң арғы жағына ысырылып жоғалғандай едi.

	Осы алқапты жайлағалы тұңғыш рет аспанды теп-тегiс шарбы бұлт басатын күннiң iңiр қараңғысында есте қаларлықтай-ақ қатты шошынды. Алдымен бабына келген лөктiң күйiндей ыңыранған зор гүрiл естiлдi, оншақты қыраттың арғы астынан алқызыл жалын қапелiмде көтерiлiп, бүкiл алаптың апшысын қуырып аспанға суырыла атылып бара жатты. Тыныс тарылтарлық алапат жел соқты; шөп бастары баба күйiн тартып шулап қоя бердi, қаңбақтар дедек қағып безiп кеттi, түбi бос бұталар қопарылды, селеулер сусылдап жерге жатып алды. Ендiгi бiр сəтте сол алапат бұның дəл желкесiне шығып алып, еңсесiнен мыжып басқандай. Құлағы шыңылдап қоя бердi. Бəйге Теңбiлкөк жанын қоярға жер таппай тырағайлап ышқынып жөнеле бердi. Екпiнiн баса алмай көп шапты. Ұзап кетiп, дыбыс семiп, əлiгi көрiнбей ентiгiн əрең басқанда бəрi де тым-тырыс, ештеңе болмағандай, дала қайтадан мамыражай күйге енген-дi. Жер бетiн тыныш түннiң қара жамылғысы ысырылып басып келе жатты.

	Ертеңiне түс ауа тойынып алып, ыңқылдап бейқам мүлгiп жатқанда, қыраттың арғы жағынан тағы да гүрiл естiлдi. Лезде сопаң етiп шыға келiп, желке тұсына төнiп бұған шүйлiктi. Солқылдаған дыбыс айналаны сiлкiндiрдi. Теңбiлкөк жалма-жан апыл-ғұпыл атып тұрып, кiрерге тесiк таба алмай қапалақтап қалды. Қуғын-сүргiннен зəрезап болған аттың буын-буындары босап, ырқына көнбей қалтырап тұр едi. Жоғарыдағы дəу инелiк миын жарып жiберердей, тас төбесiне солқ етiп құлай кететiндей гүрiлдеп келедi де, тайқып шыға бередi. Алып көлеңкесi үстiнен мыжғылай басқалы ентелей түседi де, зу озып өте шығады. Тұла бойы дiрiлдеп, құйрығын бұтына қысып бүкiрейiп, тапырақтап басының ауған жағына зыта жөнелдi. Сол сəтте төбесiнде темiр салақпаны бар əлiгi аждаїадай нəн инелiктiң дыбысы солғын тартып қырат асып, сəл ұзап кеткендей болады да қайта орағытады. Дiрiл қаққан көлеңкесiн зiркiлдетiп алдына салып ентелеп келiп, зулап тағы өте шығады. Бұл ендi басқа жаққа тырағайлап бас сауғалаған болады. Аспандағы инелiк аттап бастырмай, тұла бойы селкiлдеп қайта оралады. Қалай қашса да құтқарар түрi жоқ. Сорына қарай батпақ құмның қолатын бетке алар ма, ат ақ тер, көк тер болып əбден жанықты.

	Əрi шаршағандықтан, əрi қорыққандықтан аяқтары дiрiлдеп, өкпесi аузына тығылып əл-дəрменнен бүтiндей арылғанда барып құтылды-ау. Бiр сəтте құлақ түрiп едi, əлiгi үрейлi дыбыс басылғандай едi. Инелiк iзiм-ғайым жоқ болды, əлдебiр жаққа жоғалып кеттi. Тек құлағы ғана зыңылдап шулап тұр.

	Ентiгiн баса алмай титықтап тұрған сəтiнде төрт аяқты домаланған темiр хайуан төбенiң астынан жылт етiп шыға келдi де, бұның қыр соңына түсiп берсiн. Теңбiлкөк тағы да бет алды құла түзге лаға қашты. Бұл əлгiдей төбеден емес, құйымшақтан iлiнiп қалған сүйретпедей-ақ iзiне түсiп алды, қайда барса да құйрығын иiскелеп гүр-гүр етiп сүмеңдеп жосылады да отырады. Иiсi жаман неме мүлде қыр соңынан қалмай қойды. Сол екпiнмен ышқынып отырып қалың ну сексеуiлдiң iшiне сүңгiп кеткеннен кейiн ғана əлiгiнiң дауысы əлсiреп бiрте-бiрте алыстай берген. Көптен кейiн барып тыныштық орнады, бəйге Теңбiлкөк бұған да сенбей құлағын түрiп бiр жағынан сопаң етiп шыға келмес пе екен деп елеңдеп көп тұрды. Өзiне өзi əбден келген соң түйсiндi: осы жер шынында да мүлгiген мамыражай тыныштық едi. Айнала құлаққа ұрған танадай тым-тырыс болатын: тыныштығы қашқан қарала шымшық селтеңдеп шыбжыңдар, сексеуiлдiң қураған шырпысы болмашы ызың тартар. Сонан кейiн өзiнiң тұяқтары жаншыған бұтақтардың сырт етiп омырылған дыбысы ғана естiлетiн. Қыр соңынан қалмаған əлiгi бəле көрiнбей, ешқандай дыбыс та шықпай, тым-тырыс өлi тыныштық орнаған сəтте, бүкiл денесiн бос жiберiп, құлақ қақпастан дел-сал салбыраған күйде мүлгiп ұзақ дамылдады.

	Адам түгiлi бiр-жар саяқ малдың қарасы көрiнбейтiн, бiрде-бiр тезек түспеген мүлдем дүрегей тың жайлау едi. Тұяқтың таңбасы жоқ, мал иiсi сезiлмейтiн жабайы да жайлы өлке екен-дi. Қызғылт киiктердiң үйiрi ғана мына қалыңдыққа бас сұға алмай қыраттың етегiмен аралатпай шұбырынып өтер.

	Нудың арасында бiр түнеп, ертеңгiлiк сылбыр ғана сылтып басып қыратқа асылды, сонан сəл ылдилай бере көкбұйра жынысты көзi шалды. Жайменен сол қалыңдыққа қарай ығысқан. Жақындап келгенде мойнын созып жiберiп, ылғалдың дымын ашқарақтана тартты. Екi-үш күнгi қуғыннан қатқақсырап қалған-ды. Тамсанып қойып, балауса пiшен сiрескен тұяқ батар дымқылды кеше, шым-шым бұрқылдап жатқан саңылау бұлаққа кезiктi де, тiс жарар мұздай суға өлермендене бас қойды.

	Теңбiлкөк Сазбұлақта қалды. Ел iздеген жоқ, үйiр iздеген жоқ. Иесiн де iздеген жоқ. Иесiн iздей-iздей əбден шаршағаннан кейiн iздей қоярлық ештеңе де жоқ едi. Сазбұлақтың от-суы мол-тұғын. Ешқайда ұзамастан бұлақтың маңын шарлады. Ешкiм мазаламады, жападан-жалғыз тыныш құлақ, тоқ қарын күн кеше бердi.

	Қоңыр күз келе жатқан. От пен суға белшесiнен кенелген Теңбiлкөк əбден нəрленген. Аяғы жазылайын дедi, көз алдындағы кiреуке əзiр сол күйi. Онысына де үйренiсе бастаған. Қазiр дейлi. Бұлшық еттерi жуантып, жүнi жылтырайды. Бұрынғыдай бойда желiк жоқ. Самарқау. Едəуiр қоңданып, денесi ауырлап, ерiншек тартқан. Сиыр сəскеге дейiн бұлақтың жоғарғы жағындағы құмшауытта тыраңдап аунап жатады. Маужырап... маужырап дүр-дүр сiлкiнiп алады да, аспай-саспай самарқау күймен өрiске бет алады. Əбден тойынып алып, түс ауа ыңқылдаған күйi бұлаққа құлайды.

	Дала да оңаша, бұлақтың басы да оңаша. Күн сайын төрт-бес үйiр бұлдырық суға бұнымен тайталаса құлайды. Бiрiне-бiрi үйренiсiп, əбден еттерi өлiп кеткен, Теңбiлкөктiң аяғының астынан жүгiрiп өтiп шымшып-шымшып су алып iшедi де, сазға бауырларын төсеп едəуiр жатып, аптап қайтты-ау деген шамада дүрк көтерiлiп қанаттары сусылдап қырға асып кетпек. Бiрiне-бiрi залалсыз.

	Бiр топ торыала қаз да бес-алты тəулiк аралатып барып осында сусындайды. Сазбұлақ деген оңаша ауылдың сарықарын бəйбiшелерiндей балпаң-балпаң басып емiн-еркiн су жағалап сабаттап жүргендерi.

	Үйiр-үйiрiмен киiк табындары да келмекшi. Алғаш бұдан үркiп сонадай жерде едiрейiп, иiрiлiсiп тұратын едi, кейiн Теңбiлкөк ештеңемен де шаруасы жоқ, аяқтары сереңдеп байқам тыраңдап жататын болған соң, бұлаққа емiн-еркiн жақындайтын.

	Аралатпай кейбiр тымырсық түндерi отты дөңгелек сонау алыстан, өзi қашып келетiн пəленбай қырдың арғы жағынан гүрiлдей көтерiлiп, зымырай биiктеп, ұзаған сайын шеңберi кеңiп, ақыры жыбыр-жыбыр жұлдыздардың арасына кiшкентай нүкте болып сiңiп кететiнiн де көрiп жатады.

	Бозқырау күзде Теңбiлкөктiң тұлабойы жұмырланып, жұлындай болған. Дəл қазiргi қимылы əлдеқайда ширақ едi. Түнгi жайылымнан кекiрiк атып əбден тояттап, сəскелiкте жұмсақ құмда мүлгiп жатқан Теңбiлкөк əлдеқандай дүбiрдi құлағы шалып басын жұлып алды. Шығыстан естiлген дүңкiл бiрте-бiрте берi қарай таяна түскен тəрiздi. Орнынан жалма-жан ұшып тұрып, құйрығын қаққылап, құлақтарын едiрейтiп, көз тiгiп едi: төбенiң арғы жағынан қалпағы шошаңдап жалғыз салт атты шықты, əй-шай жоқ, бұған қарай тура салып келе жатыр екен. Көптен адам көрмеген Теңбiлкөк үркектеп əрi ығысты. Арқасында шошайған темiрi бар бұжыр бейтаныс кiсi бұған мойнын бұрып қарап қойды да, тiке бұлаққа тартты. Бұлақтың жиегiне кеп көлiгiнен түстi, асықпай-саспай ат суарды, сырт киiмдерiн анадай жерге үйiп қойып, пiшеннiң арасына кiрiп, бiраз уақыт жоқ болды да ышқырын уыстап қайта шықты. Теңбiлкөк үркектей таңырқап көз алмай қарады да тұрды. Кiсi бұлақ басында тағы да едəуiр күйбеңдеп жүрдi де, атына қайта мiнiп, бұған тiкелей салды. Теңбiлкөк жолаушының жолынан ығысып, былай шыға тұрмаққа қыңырайып бұрылып кеткен. Бейтаныс iзiне түстi. Теңбiлкөк сəл желiңкiреп, əрi ұзап, əйтеуiр, мына бəледен аулақ бiр жағына қашып кетпекшi-тұғын. Ол да шоқытып бұның қыңырайған қапталын орағытып, Сазбұлаққа қайта бұрылмақшы болған. Бейтаныс тағы да алдынан шықты. Теңбiлкөк шоқыта жөнелдi. Анау қатты айқайлап, қамшысын қашықтан сермеп үркiтпекшi болғанда, мəселенiң шынтуайтына келгенiн түйсiккен Теңбiлкөк қаттырақ шоқытты. Мына бiр адамның қатқыл дауысы таныс едi, бұл қарабұжыр Бөтен болатын. Дауыс құлағын шағып, тұла бойын дiрр... еткiздi, ескi, көмескi бiр қорқыныш, тұла бойындағы семiп қалған үрей қайта андағайлап шыға келген-дi. Iзiне түскен Бөтен кiсi шапты, Теңбiлкөк қатты, əлгiден де қатты шоқытты. Сөйтiп бiрiне бiрi тiркесiп Сазбұлақтан ұзай берген. Қуғыншы құйрығына iлiнiп қалған сүйретпе тəрiздi олай бұрылса олай, бұлай бұрылса былай қақпайлай бердi. Дəм-тұзына əбден етене бауыр басып алған ыстық Сазбұлақ бiрте-бiрте кейiнде ұзап қалып бара жатқан. Қуғыншы, əйтеуiр бұл бiлмейтiн, бiлсе де əлдеқашан ұмытқан бейтаныс бағытқа қақпайлай бермекшi. Мына пəледен тезiрек құтылмаққа тырысқан Теңбiлкөк борпылдақ жай шабысқа түскен де, Бөтен адамнан лезде ұзаңқырап орағытып кетiп, керi Сазбұлаққа қайта оралмаққа қырындай берген. Бөтен адам iзiнен қалмауға шынттап бекiнген екен, алыстан айқайлап, шошаңдатып қамшысын бiлеп, айбат шегiп, құйғытып келедi. Теңбiлкөк құлашын созыңқырады, сəлден кейiн денесi қызып, шабыстың лəззатына елiккендей болды. Бəйге аты баяғыда ұмыт қалған егеске, аттылы адам қуып келе жатқандықтан да бəсеке бабына ендi-ендi ғана түсе бастаған. Бөтен кiсi қапталдап жақын келдi. Ана аттың дүбiрiн, қинала малтыған пырылына дейiн есiттi. Бөтен адамның қырылдай айқайлаған дауысын құлағы шалды. Сонан кейiн құлашты бұрынғыдан гөрi сермеген. Ендi бойын егес шынттап буып, жеңiлдеп, бойын алып қалған салбөкселiктен əлдеқайда сергiп қалып едi, ет қызған соң ойлы-қырлы даланың қойнына сiңiп, қара үзiп, iзiм-ғайым жоғалып кеттi. Жалғыздан-жалғыз ышқынып кеттiм-ау деген кезде құлақ тосып бақса, аттың дүбiрi де, Бөтен адамның айқайы да естiлмейдi, айналаны маужыраған өлi тыныштық басқан. Қуғын да, сүргiн де жоқ, тым-тырыс, күздiң салқын кешi маужыраулы, селт еткен қара көрiнбейдi, сыбдыр еткен дыбыс естiлмейдi.

	Демiн басып, қуғыншының қарасы үзiлгенiне əбден қаныққан соң ғана тояттауға кiрiстi.

	Екi тəулiктен кейiн қаталап бара жатқан соң өз өрiсiн бетке алып, асықпай келiп Сазбұлаққа құласа, қара бұжыр қуғыншы алдында, пiшеннiң арасында бұған тура қарап ербиiп тұр екен. Бұның төбесi қылт еткеннен, жалма-жан атына апыл-ғұпыл мiне сала патырлатып қуа жөнелдi. Иығында ұзын темiр таяғы, оң қолында қамшысы жалп-жалп етiп ат үстiнде бұрқырап келедi.

	– Атаңа нағылеттiң ғана малы-ай! Көрсеттiң-ау көресiнi!

	Сенi ме...Сенi...

	Түк ойламаған жерден аласатыр шабыс басталды да кеттi: Теңбiлкөк жалт бұрылып алып қайқаңдап тарта жөнелдi. Қуғыншының екпiнi бұл жолы мүлде қатты едi, бұл етi қызып құлаш жаямын дегенше, ентелеп жетiп келдi.

	– Ет болғырдың малы! Ет болғыр!

	Қорбаңдап иығындағы темiр таяғын оңтайлай бастады.

	Гүрс еткен... Тағы да гүрс еткен қос дыбыс маужырап жатқан даланы жаңғырықтырды. Құлақтарының түптерiнен жылан ысқырып өтiп, алдыңғы жағынан топырақ бұрқырады. Теңбiлкөктiң тiлерсегi мен жамбасы күйiп кеткендей. Шоқ басып алған тəрiздi ып-ыстық болып жүре бердi. Мына пəледен шошынып ышқынып-ышқынып түстi де, жан ұшыра қатты серпiлiп зымырап жөнеле бердi. Баяғыдай-ақ жер дөңгеленiп бауырының астына ене бастаған, құлағының түбiнен ысқырып жел ескен, кеңсiрiгi кеңiп, салқын ауаны ындыны кебе тартқан. Тұла бойы жиырыла ширатылып сығымдала түстi, бүкiл денесi мен өкпесiн салқын ауа қапты. Осы ретте Теңбiлкөктiң жаны мұрнының ұшына келген-дi. Қорқыныш буған бəйге аты қатты шығынып өлермен қуғыншыдан лезде-ақ қара үзiп, ұзап кетiп едi. Алғаш дүрсiл де дүрсiл атыстан үрiккен, тұла бойының шым-шым ауырғанына əлдеқалай шошынған, ал денесi шынтуайттап қызған кезде өз екпiнiн баса алмай шабысқа елiгiп кете бердi. Əбден оңаша шығып, шабысын тоқтатып, жалғыз қалған соң барып тiлерсегi қақсап, жамбасын қан жуып қатты жараланып қалғанын түйсiктi. Аяғын ауырсынып жерге баса алмай көтерiп тұрды. Тағы да маужыраған тыныштық. Көңiлдiң жұбанғаны, əйтеуiр, жалғыз өзi едi.

	Бiрнеше тəулiк бойы Сазбұлаққа қайта жете алмай жарақатын ауырсынып, əрi үркектеп, далаға түнеп шықты. Бұлақтың басына əрең дегенде iлбiп келiп те талай уақыт бөксесiн көтере алмай жамбастап жатып едi. Жарасы жазылып болмады, ырбап, сауыры қан-қан күйi шоқаңдап жүрдi. Азарланып орнынан қозғалмай ұзақ жататын болды. Онсыз да қашыққа ұзай бермейтiн Теңбiлкөк арқан бойы жердiң ақ шаңдағын шығарып тастап едi. Бағына орай ендi ешкiм де мазалаған жоқ, митыңдап жайылған болып, онан бұлаққа құлап нəпақасын тауып күн кеше бердi. Алайда беймезгiл шақта төбесiнен əлдеқандай құс суылдай ұшып өтсе де, киiктiң үйiрi қарауытып тобымен көрiнсе де, аралатпай темiр инелiк қашықтан гүрiлдей өткен шағында шайлығып қалған жүрек үркектей елеңдеп, едəуiр мазасы кетiп абыржып қалатын. Əйтеуiр, шыбын-шiркей азайған кез, жарасы қара қотырланып бiрте-бiрте жазылайын дедi. Артқы оң аяғын сылтып, ақсаңдай басады.

	Табиғат пейiлi күн санап тарыла бастады. Соңы мұздаққа ұласқан жабысқақ жаңбырлы сылбыр күз беймаза ашкөз мыжың қонақтай асықпай-саспай ырғалып тұрып алды. Күннiң көзi жылт етiп, жер бетi сəл бусанып жылына бере қайта қатаяды да, шөптi мұз басады, аяқ асты тайғанап, шатқаяқтата берерi тағы бар. Қарасуық жел iшiн тартып, екпiндеп соғады да тұрады. Бойдың қызуын алып, бəйге атының сай-сүйегiн сырқыратты. Биылғы қыстың басы жаман-ды, əп дегеннен-ақ тiршiлiктiң апшысын қуырып, қаїарлы тоңторыс келдi. Мұз араластыра талғажулаған шөптiң қуаты шамалы, жұғымсыз, iштi алып кетулi. Өрiсiнiң едəуiр тарылғандығына қабат, ауа райының тоң-торыстығы тағы бар, iлкi күз алқымындағы дейлi күйiнен қазiр Теңбiлкөк едəуiр азған.

	Сазбұлақкөкмұзболыптұтасыпқалған.Бұлкездемұздақты шөп талғажу еткен соң Теңбiлкөк қатқақсырамайтын. Бұлақ маңындағы қамысақты шағын қалыңдықты паналап жүрулi. Қыс та түстi. Жаңбыр аралас қар жауды. Онсыз да тоңазып жатқан жер еңiреп ұстасты. Əп дегеннен күздiң көкмұздағына тұтаса ұстасты. Тiршiлiктiң қай-қайсының да күйi кеткен. Мазаң шақ туған едi. Аяз үдедi: соңғы жалаңқая үскiрiк дауыл Теңбiлкөктiң апшысын қуырып, едəуiр қалжыратып тастаған.

	Əзiр тыныштық-тұғын. Сусындауға келетiн құстар iзiм-ғайым жоғалған. Киiктер болса қыс басында-ақ оңтүстiкке шұбыра тартып кеткен. Бұлақ басында тiрi жан атаулыдан жалғыз өзi ғана қалды.

	Iлуде бiр асу да асу бұйрат төбелердiң түу... арғы жағынан отты дөңгелек көрiнiп, зымырап, қапелiмде ұзап кiшiрейiп-кiшiрейiп барып жұлдыздардың арасына сiңiп кетедi. Таңырқамайтын болған, көзiнiң қиығын немқұрайлы бiр салады да қояды.

	Тастай жердi тебiңдей-тебiңдей Теңбiлкөктiң де тұяқтары тозған, жылт еткен күннiң көзiне маңдайын тiреп қойып, аз да болса маужырап бойын жылытып мүлгiп тұрған едi. Түнемелiк жантайған сызды жерден сай-сүйегi сырқырап, мазасы болмаған-ды. Бейқам маужырап тұрғанда əлденеден шошынып, тысыр ма, иiс пе, өзi де бiлмейдi, тұлабойын дiрiл билеп, басын жұлып алып бұйқыт осқырынып жiберген. Бақайшағынан тас төбесiне дейiн түп-түгел жиырылып, ширатылып қоя бердi. Бұның əлi не екендiгiн бiлмей елеңдеп жан-жағына қарағанда, төбеден жайменен ғана шұбатылып түсiп келе жатқан арланды көрдi. Теңбiлкөк еңсесiн көтерiп, ата жауына қатты қадала, тұла бойы дiрiлдей шошынып қалған. Жер тарпып, аласұра осқырынды. Қасқыр болса төркiндеп келе жатқан кəрi қыздай асықпай-саспай жайменен аяңдайды. Келдi де сонадай жерге құйрығын қадады. Əнебiр ұмытылып кеткен кез болғанда, бiр сəт те кiдiрместен жалын күжiрейтiп жiберiп өзiне айбат шеге тұра шабар-ды, сонда арлан жалтақтаңқырап, кеткiсi де келмей, қашпасқа шарасы да қалмай жайменен əрi ығысар ма едi? Бұл жолы олай ете алмады, жалт бұрылып, тұла бойы қалтырап, жан дəрмен күйде осқырынып кейiн ысырылды. Сөйтсе, бұл жақта да екi қаншық қырындап жүр екен, онша жақындамай, жақындамаса да тастап кете алмайтын сыңайларын сездiрiп созыла түсiп, жайменен ғана алдын орағыта бердi. Басқа амалдың жоқтығынан бұл қырға тiке салды. Ешқайсысы да əне бiр жолдағыдай ашкөздене емпiлдеп қуа жөнелмедi, арлан тұмсығын көкке тiреп, Теңбiлкөктiң құйқа тамырын шымырлатып ұлып берсiн. Бəйге Теңбiлкөк тайғанақтай шатқаяқтап қырдан əрi құлады. Екi-үш төбеден асып “құтылдым-ау” деп түйсiнген кезiнде үшеуiнiң де қалыспай қапталдасып келе жатқанын аңғарды: екi қаншық сол қапталында, арлан қамшылар жағында. Жақындаған да жоқ, iзiнен қалған да жоқ, қара үзбей шоқытты да отырды. Теңбiлкөк барын салып келедi. Ендi бiр сəтте арлан құйрық жаққа iлесе бердi-ау деген шамада аяқты сермеп-сермеп қалған едi, бос ауаны зу-зу тiлгiледi, жарақаты болса қан қақсап қоя бердi. Алда таусылмайтын мұздақты дала бедiрейiп жатыр: шаңқан күнге шағылысып көз қариды. Өз ырқынша, көкiрегi қалаған тiлегiнше құлаш сермей алған жоқ: iлгерi басқан аяғы керi тартатындай, жарасы ауырды, жерде мұздақ, бiресе тайғанақтап, бiресе омақаса құлай жаздап сүрiнiп алады. Екi қапталы бiрдей қаусырыла түстi. Теңбiлкөктiң бойын тер жуулы. Өкпесi аузына тығылды, бие сауымындай шабыстан соң əбден қалжырады. Қанша шапса да бұларды артқа тастап, ұзап кете алмағанына азарлана таңырқанды. Барған сайын екпiнi бəсеңдей түскен-дi. Ендiгi бiр сəтте арлан алдын орағытты: сонан үркiп сəл кiдiрiстеп қалғанда, ана екеуi де жетiп келдi. Қос аяқты сермеп қалып, құлақтарын жымитып арланға ұмтылған шағында, қалжырағандықтан болсын мейлi, жердiң тұтасқан көктайғақ мұздағынан болсын мейлi, етпетiнен сүрiнiп кеттi. Шатқаяқтап мойны қайырыла омақаса құлаған. Қатты екпiнмен бiраз жерге дейiн сырғанай сүйретiлiп барды. Арлан өлермендене қайта ұмтылып келiп, сауырдан ауыз салған, бiр ғажабы, ешқандай да ауырлық сезген жоқ. Жан екпiн ұмсына түрегелiп шалт қатты қайырылып, жабысып қалған пəлекетке ауызды ала ұмтылды, сонда ғана ол қашқақтап əрi кеткен, тiсiне iлiнген жоқ. Мардымсыз қимылмен iлгерi оза бермекке ұмтылғанда, қаншықтың бiрi келiп қаны сорғалап тұрған сауырға жабысты. Бұл ретте жаны көзiне көрiнiп ауырсынғанда ышқына өңкiп, жұлқына тепкiлеген қаншық “қаңқ!” етiп əрi қарай домалап түстi. Сол мезет алдыңғы аяғы сырғанап тағы да құлап бара жатты. Көзiнiң алды қарауытып барып қайта түзелгенде, өршелене ырылдап қолтыққа тұмсығын сұққылап жатқан арланды шалт тiстеп алып лақтырды, “ар...р!” еткен ызалы да өшпендi дыбыс естiлдi. Тұруға ұмтылғанда артқы аяқтары өз ырқына көнген жоқ, бөксесiн көтере алмай алдыңғы аяқтарына мiнiп қақшиып шөкелеп қалды. Аласұра жалт-жұлт ұмсынғанда аңғарғаны: екi қаншық бөксесiне тұмсығын тығып тiркелiп қалғандай екен, солардан құтылмаққа жұлқынып-ақ бағып едi, болмады, өз денесi өзiнiң ырқына көнбедi. Көзiнiң алдына қою қызыл қан толды. Арлан мұрнын кiржитiп, құйрығын бұтына қысып, сояудай тiстерiн ақсита гүрiлдеп шұбатыла атылып алқымға жабыс-қанда, олай да бұлай жұлқынып бақты, бiрақ тiске iлiндiре алған жоқ-тұғын. Қас дұшпандары үстiнде тайраңдап жүргенде, пырылдай ентiгiп дiр-дiр жанығып жатты. Осы сəт ет қызу шабының дар-дар айрылғанын сезбесе де, iшiнiң удай ашып мұздап қоя бергенiн, əлдененiң жанын ышқынтып бырт-бырт үзiлгенiн түйсiнген. Қайта-қайта ұмтылып, ұшып тұрып, түу баяғы кездердегiдей мына қорқауларға көз iлестiрмей топырақ қаптырып алысқа, сайын далаға ышқынып ұзап кеткiсi келген-дi, жүйрiк көңiл зымырап бiр самғауды қалаған-ды, бiрақ дəрмен келген жоқ. Аяқтарын бостан-босқа ышқына сермеп жиырылып-жиырылып жанұшырды.

	Бұл кезде қас дұшпандары ербең-ербең етiп үстiнде тайраңдап жүр едi. Алдымен дүние қан қызыл болып сала бердi, сонан кейiн тү...у баяғы кездегiдей қайтадан қоп-қою түнекке құлдырай сүңгiп бара жатқан-ды.





ЕСКI ҚЫСТАУ




	Қас қылғандай биылғы күз аласат. Алдымен аласапыран есер дауыл дененi қиыршық құммен шып-шып сабалады. Сонан кейiн бiтiп болмайтын жаңбыр жыламсырап жауды да тұрды. Күн кiлт салқын тартып, жерге сiңiп үлгермеген ылғал мұздаққа ұласқанына бүгiн үшiншi күн. Көзге түртсе көргiсiз. Ыбылжыған берекесiз мұздақты жаңбырдың сылп-сылп шуылы құлақты тұндырады.

	Бопыр қораның ықтасынында жетi күшiгiн бауырына алып жатқан Төрткөз шыдардай-ақ шыдап бағып едi, ендi тұла бойы ырқына көнбей қалшылдай жөнелдi. Өз денесiн өзi жинай алмай дiрiл қақты. Əсiресе, ашық жатқан қапталындағы əлсiн-əлсiн молайып қалыңдай түскен мұз тұтасып сiресiп сай сүйегiнен өтiп барады. Сонда да жатқан орнынан тапжылмады.

	Əлi көздерiн ашпаған күшiктер бiрiнiң астына бiрi iндей тығылып, тұншыға булығып мұрындарының астарынан қыңсылайды. Бауырына кенедей қадалып жабысып алған, солқылдатып тартып барады. Қайыңқаптал тек осылар үшiн тапжылмайды. Бiр алапат түйсiк мына асты-үстi болып бығырлап жатқан қызылшақа əлжуаз немелердiң өзiнсiз қараң қалатынын сездiретiн. Неғұрлым қимылдамаса, неғұрлым бауырын осыларға төсей түссе, жаны жай тауып, мына төгiлген шикiлердiң шуылдасып, бет алды құла түзге қаңғымай тыныш жататынын түйсiнедi. Олар қыңсылай шуласып мазасызданса, бұнда ешқандай да дегбiр қалмас, сiрə. Бойы зiлдей болып ұйып бара жатқан соң қалпын бұзып сəл қимылдаса болды, кiшкентай немелер жамырай шуласып қоя бередi, жан-жақты қарманып, быт-быт болып бал татыған сүт пен жып-жылы бауырды iздейдi. Төркөз күшiктерiнiң жетiмсiреп, тұс-тұсына бейберекет қаңғып кеткендерiн көтере алмас. Аш құлақтан – тыныш құлақ, қалайда шуылдақ балғындардың мазаланбағандары қолайлы. Бастан құлақ садақа, əйтеуiр осылар жайлы болғай. Бауырында жатса болды. Таусылмайтын жаңбыр да, жүрегiн саздырып, көзiн қарауыттырып жатқан аштық та ештеңе емес, өтер де кетер. Əйтеуiр, мына шақалақ немелер тыныш болсыншы. Кiшкентай əлжуаз күшiктер булығып ауық-ауық мұрындарының астарынан мiңгiрлеп қыңсылаған болады.

	Аянышты да жалынышты. Төрткөз түйсiнедi. Таңдайларына нəр бармай, құр пұшпақты ақжем етiп сорпылдатып сорып жатыр. Шетке ығысқандарын тұмсығымен түрткiлеп жинастырып қойды.

	Емшектерi дырдай болып дертiп, толғақ қысқан кезде Төрткөз иесiз бопыр қораның түбiндегi майда қиды ашып, жайлы орын тепкен едi. Оңаша. Күн көкбеттенбес бұрын бойды қыз-қыз қайнататын жылы да болатын. Бопыр қора Қарақуыстағы бұрын үш, қазiр екi үйлi ауылдың қырат жақ шетiнде. Ал бiр жағы қамысақты ойпат, бiр жағы жусанды қыр – Қарақуыс болса, ферма орталығынан қозы көш жер.

	Төрткөз тектi ит емес. Əкесi – салпауыз кəупек төбет, шешесi – əйтеуiр арғы бiр атада тазыдан дөреген жеңiлаяқ қайыңқаптал. Босағабағардың асын iшiп, аралатпай тазының да кəсiбiн жасап қоятын. О баста басыбайлы аты болса болған да шығар, қазiр ол ұмытылған: көзiнiң астындағы екi бiрдей бармақтай ақтаңдағына қарай жұрттың бəрi Төрткөз дейдi. Бүкiл қарақошқыл өңiне сондай таңба үлкендi-кiшiлi болып шашырай түскен.

	Төрткөздiң өзi өз болғалы алдындағы қысқа жетiм түскелi тұр. Бұрынғы ғұмыры, айтатыны жоқ, дүбiрлi де бейқам, соншалықты жайсаң едi...

	* * *

	Түпкi себептi Төрткөз қайдан бiлсiн, бұлар аяқ астынан дүрк көтерiлдi. Көктем-тұғын. Қамыс қораның күншуақ бетiнде жуындыға тойып алып, күнге маужырап бей-жай жатыр едi. Төрт аяқты еркiне тастап, аздап көз шырымын алмақ-тын. Өңкиген бiрдеңе арқырап келiп, үйдiң жанына тоқтады. Соңынан тағы бiреуi, оның соңынан тағы бiреуi тiркесiп жеттi. Шошынып кетiп, пəлеге жоламай қиыстап үркiп жүрiп, бейтаныс пəлекетке ызалана үзiк-үзiк үрген. Ашына қоярлық еш нəрсе жоқ екенiн кейiнiрек бiлдi. Бiлген себебi: кейбiреулер тəрiздi бұған өлермендене ұмтылып, айбат шеккен ешкiм жоқ, солқ етiп тоқтағаннан кейiн ашуын басып, жұп-жуас, моп-момақан бола қалды. Темiр есiктерiн сарт-сұрт жауып, iшiнен түскен адамдар иесiмен жып-жылы шүйiркелесе кеткенiн дауыстарынан аңғарды. Ретсiз қылғынып шабалаңдай беру Төрткөздiң тiптi ғұрпында жоқ-тұғын. Тиiсiп, бұның иелiгiне енiп жатса не ағаш итаяғына сұғынып, бұтын бауырына қысып, мүлəйiмсiп, жылмаңдап жүрсе iс басқа. Ондай шақта иə бел кетер, иə белбеу кетер, аянбасқа болар. Ал қазiр арамтер болып қажетi не...

	Төрткөз аулақтау барып, қарап жатты. Шамалыдан кейiн үйдегiлер сыртқа шығып, аласапыран қарбалас басталды да кеттi. Тайлы-таяғы қалмай жабылып, əлiгi қопарыла жылжитын қараларға үй мүлiктерiн бiрiнен кейiн бiрiн тией бастады. Бұл еш нəрседен күдiк алмастан, аяғының үстiне иегiн артып тастап, көзiн аударып-төңкерiп кiсiлердiң əрекеттерiнiң бəрiн бағып жатты. Абыр-сабыр көпке дейiн басылса-шы. Үйге кетедi – ыңқылдап жəшiк көтерiп шығады, “Ал, көтер! Əп! Əп! Кəнi!” десiп, ауылды бастарына көтерiп, шуласа ма, тай-тай буылған жүктi қос қолдап жоғары ата ма. Əйтеуiр қарбалас. Төрт аяқты қобдилардың бəрi тегiс лықа толған едi. Бiрiнен бiрi өтiп төбе тəрiздi зəңкиiп кеттi. Олай-бұлай арқан лақтырысты. “Уф! Ах! Тарт! Байла!” десiп ыңқылдасты да. Ең соңынан барып Бəлдiр бұның итаяғын қаудырлаған үлкен сiңiр қағазға орап, жүктiң соңына лақтырды. Итаяққа жақындағаннан-ақ ас дəметiп, қасына емпеңдей жетiп барған, ондай пейiлi жоқ екен, ас орнына бұның мойнына жуан кендiр арқан байлады.

	– Көке, көке деймiн. Төрткөздi машинаға салысып жiбершi.

	Ана жақтан самай шашы үрпиiп делбегейленiп жүрген Бəлдiрдiң шешесiнiң даусы шықты.

	– Баланың итi қалмасын. Шал-ау, өзiң үстiне шық та кебеженiң аяғына мықтап байла. Артқы жағында орын бар. Ана шопырдың бiрiн шақыр. Көмектесiп жiберсiн, – Жеңi түрiлiп кеткен бiлегiн анадайда үрпиiп тұрған екеуге сермедi. Еш нəрсеге түсiнбей жасқаншақтап бұқпантай-лағанына қарамастан бұны жерден лып көтерiп алды. “Оу, жiгiттер, бұл қалай? Ең болмаса, iстiң мəнiсiн түсiндiрсеңдершi” деген мағынамен қыңсылап, жан-жағына жалтақ-жалтақ қаранып едi, онысына дыр деген ешкiм болған жоқ. Көкке көтерiлiп бара жатқанда жүрегi суылдап шошып кетiп, қыңсылағаны рас. Сол тырбаңдаған күйiнде қуысқа топ еткiздi. Кебеженiң аяғына тұқыртып байлап тастады. Əрi-берi тартыншақтап көрiп едi, демiн ала алмай, қақалып-шашалып қылғынып қалды. Өзi де аядай жер екен, еркiн табан тiрей алған жоқ. Төрт жағы да қамашау. Өнбейтiн iс екендiгiне көзi жеттi. Сонан кейiн шарасыздықтан қозғалмай жатқан.

	Шаң-шұң басылды. Темiр есiктер тарс-тұрс жабылғандай болды да, кең дүние олай да бұлай дөңгеленiп, айналасының барлығы дерлiк аудаңдап сықырлап ала жөнелген. Тап бауырының астынан манағыдай гүрiлдеген беймаза дыбыс естiледi. Теңселiп, айнала дөңгеленiп жылжып жүре бердi. Қайың-қапталдың құты қатты қашқан. Орнынан ұшып тұрып, қыңсылап, тартынып, əл-дəрменi келгенше табанының астын бүрiп жұлқынды. Шегiншектеген сайын демi тарылып, қырылдай түстi. Арпалысып жүрiп көзi түсiп едi: жарық дүниенi көргенi өтенi – ескi қыстау барған сайын кiшiрейiп алыстап қалып бара жатыр. Қасына Бəлдiр жетiп келдi. Жон арқасынан сипалап, бөстек төселген орнына итермеледi.

	– Төрткөз! Жат! Жата ғой! Жат!

	Иесiнiң дауысы жұмсақ əрi жайлы едi. Қауiптiң онша еместiгiн ептеп сезiне бастағанда саябырлайын дедi.

	Белгiсiз бiр жаққа зымырап ұзап кетiп бара жатқанын да емiс-емiс аңғара бастады.

	Не де болса ұзақ жүрдi. Бойы əбден үйренгеннен кейiн бiр рет мойнын созып, жан-жағына қарауға тырысқан. Бұрынғысы. Айнала шыркөбелек оратылып қала берсiн. Көңiрсiк жат иiс маңдайын қақ айырып жарып барады. Үрей мен беймағлұм жұмбақ жай да бойына қорқыныш пен қауiп ұялатқан. Ендi тырп етпей, не де болса мойынсұнып, олай-бұлай шайқатылып, шайқатылған соң миы айналып, дел-сал күйде жата бердi.

	Бесiнде тоқтаған кезде басы мең-зең, тұла бойы түгелдей қақсап тұр. Бұны жұрттан бұрын түсiрдi де, сонадай жердегi қуысқа апарып жатқызып тастады. Өздерi тағы да манағыдай қарбаласқа қайта кiрiсiп кеттi. Жүктердi түсiрiп, бiрiнiң үстiне бiрi мiнген ығы-жығы үйлердiң iшiне тасып жатыр, тасып жатыр. Таныс дыбысқа елеңдеп, қайдан шыққанын бiлмей жалтақтап қараса, сонау биiктегi терезенi шалқасынан салып, Бəлдiр дауыстап тұр. Соншама аспанда несi болғаны? Соған тiптi де түсiне алмай бiраз аңтарылды. Жып-жылмақай ақ тас сарайдың жанында тұла бойын ала алмай дел-сал күйде жата бердi. Қарны да ашқан, iшi шұрқырап астаң-кестең. Түсiнiп болмайтын қолайсыз иiс мұрнын жарып, миын айналдырып барады. Тұмсығын бауырына тығып, дөңгеленiп, ұнжырғасы түсiп бей-жай жатыр. Бұрыштан шыға келген жылмиған тықыр жүндi қызыл ала төбет бұның сырт жағын айналып, ашқарақтана сұғанақтанып өлермендене ыс-пыс иiскедi. Құлағын тiгiп адырайып, құйрығын олай-бұлай тастап, “қызойнақ салалық” дегеннiң мағынасын түсiндiрiп едi, бұл былқ еткен жоқ. Көзiнiң аласымен қарап қойып, мыңқ етпей жата бердi. Аяқ жимағаны тiптi. Осы жылмақайдан бəле келмейтiнiн iштей сезген. Сезген де немқұрайлы марғау кейiп танытқан. Анау айналшықтап-айналшықтап iстiң мүлде оңға баспайтынына көзi жеткен соң, жуынды қуалап жөнiне кете бердi. Төрткөз жеккөре қарап мұқатты: “Қарық болған шығарсың”.

	Əбден солығын басқанша тырп етпедi, сол айналасына көзiн аударып-төңкерiп тастаған күйi, дел-сал болып тым-тырыс жатты да қойды. Осы араның серi-салдары бұған түнiмен тыныштық берсе-шi. Ырғындай босқан бiр жұрт. Сүмелектеп келедi де кетедi, келедi де кетедi. Танауын түрiп жiберiп, мойнын созып алты аласысы бардай-ақ ашқарақтана зу-зу иiскесiн келiп. Шiркiндердiң iштерiнде жағымдысы болсайшы. Бiрiнен күйiктiң, бiрiнен манағы машина үстiндегi майдың, тiптi құйрығы жер сызған майтапалдан өкпеңдi қабар кiр аралас борсыған қоңырсық иiс шығады. Бiр де бiрiмен етене таныстыққа тұмсық созбастан, шыдамдылығымен жеңдi.

	Талықсып-талықсып барып таң алдында көз шырымын алған. Бойы едəуiр жеңiлейiп, тыныстап қалыпты. Əсiресе, əнебiр елес бар-ау. Сол елес. Дүр тимеген қау көгалда төрт аяғын түгелдей керiп, асыр салғысы келдi дейсiң. Тəнi де едəуiр сергiп қалған екен.

	Шолақ пен Бəлдiр үшеуi қыратта тышқан аулап жүр ме тəйiрi. Құлақшынының бауы салақтап Бəлдiр қолын алға шошайтып жүгiре жөнелдi дейдi. “Айт! Айтақ! Əне, түлкi!” Ешнəрсе жоғын өзi де көрiп тұр. Ешқандай да иiс сезiлмейдi. Сонда да бойда серпiн бар. Желiк тебедi. Марқа көктемнiң самалы өзегiңдi қуалайды. Тап-таза. Түлкiге де емес, əншейiн ермекке серпiлiп, денесiн дiк-дiк тастап алға ұмтыла жөнелдi. Үлке...н шеңбер жасап, орағытып Бəлдiрге қайта қарайды. “Қайда? Əлiгi қызылшұнақ зытқыр немең қайда?” Бəлдiр көз ұшынан тiрi нүкте болып қыбыр-қыбыр салпақтап келе жатыр. Шолақ болса оның да арғы жағында. Ешнəрсе де болмай, тiптi меселi қайтқан соң тышқанның iнiне тұмсықты сұғып жiберiп, қолқаға өлермендене иiс тартады. Аузынан сiлекейi шұбырып, жас ет жегiсi келе ме, əйтеуiр бiр алға сүйрелеген ессiз құмарлық бар. Масаң. Сонан майда қиыршық тас аралас ылғал топыраққа қара тырнақты көсiп-көсiп салады дейсiң. Топырақ сонадай жерге атылып барып торс-торс түссiн келiп. Барған сайын қайраты тасып, жұлқына, құмарланып құтырына кiрiседi. Сiлкiлеп жейтiн жас еттiң иiсi тұмсыққа жақындаған сайын құлшына түседi екен. Бiрақ сол кезде Бəлдiр жетiп келiп, қарғы бауынан сүйреп түлкiге салмаққа алып кетедi. Ол сайтаның осындайда кезiге қояр ма. Амал қайсы: екi езуiн кезек жалап, артына жалтақтай қаранып кете барады.

	Сонан кейiн шолақ екеуi ылғал иiсi аңқыған сызды жағалауда жүр ме, бəтiр-ау. Төрткөз əрбiр бұтасына дейiн бiлетiн ескi қыстаудың төменгi жағы: сызаттап ағып жатқан арықтың ауыл жақ бетi. Солардың бəрiн əлдеқашан иiскеп тастаған, етене жақын ен жайлау. Тағысын тағы. Не керек, аз ғана көз шырымын алғанда ылғи ескi қыстаудың жанынан бытырман да шытырман бiрдеңелердi көрумен шықты.

	Орнынан тұрып керiлiп, сiлкiнiп-сiлкiнiп жiбергенде iшi сар-сұр ұли жөнелдi. Салбөксе сары балпақтарды еске алғанда езуiнен сiлекей тамды. Алабұртып таң атып келе жатыр екен. Ит аяғы басылған. Тыныштық. Ызы-шу жоқ.

	Аяқтарын созды, белi күтiр-күтiр етсiн. Iшiнiң жылан жалағандай тап-таза екенiн бiлдi. Өзi əлдеқашан айнадай етiп тастаған, кеше “қоныс жайлы болсын” айтқандардың бiрсыпыра ашқарақтары да тiлдерiн бiр-бiр салып кеткен, тап-таза итаяғын есекдəмемен жайлап барып иiскедi. Қаңсып тұрғаны өзiне аян. Алайда iшi құрымағыр айтқанға көнiп жатыр ма. Парыздан құтылмақ үшiн тiлдi екi-үш рет салып-салып алды. Оншақты түйiр топырақ iлiнген едi, басын шайқап пысқырынып түсiрiп тастады.

	Аңтарылып жан-жағына қаранып бiраз тұрды да, ауыл-аймақты барлап шығуға зауқы соқты. Елшiлiк емес пе, тiске басар бiрдеңе кезiгуi де мүмкiн. Бейтаныс жұрттың ой-шұқыры да таңсық едi. Көз майын сорып далиып жатқан жазық көрiнбейдi: сiресiп бiрiне бiрi иiн тiресiп тұрған үйлер, бытықы-шытықы қора-қопсылар. Тек иттiк мiндет үшiн жан-жақты барлап қойған жөн. Жаңа қоныстан табанға салып жұлқылап, тiстiң қышуын қандырып тартқылап жер салбөксе балпақ кезiккендей бола ма, кiм бiлсiн.

	Мойнын созып-созып қойып, жайлап қана iлгерi аяңдады. Көп-көп терезелерi бар үлкен үйдi айналып, тұмсықты желдiң өтiне тосып, демдi iшке тартып-тартып қалып едi, тағы да баяғы жағымсыз иiс. Ошақ атаулы болмайтыны-ау.

	Бұрышты айнала бергенде, аяқ асты баж ете түскен. Шошынып қалт тоқтап қалды. Кiшкентай жұтқын ит, күшiк пе деп менсiнбей қалып едi, маңдайының қыртысы мол, əукесi салбыраңқы екен. Төрткөз жағасын ұстай жаздады. Астапыралла! Анау болса өзiнiң ұсқынымен шаруасы жоқ үп-үлкен итiмсiп шабалаңдап үрiп тұр. Артына қарамай соншама қылғынып айбат шегiп тұра-тұра ұмтылды. Ең болмаса бойы бұның тiзесiне жетсе-шi. Мойнын созып, басын салып жiберiп тұра ұмтылып едi, құйрығын бұтына қысып, даланы басына көтерiп, бажылдап ақ үйдiң iшiне сүңгiп кеткенi. Əй, үрей неме. Дауысы тiптi жоғарыдан естiле ме қалай? Төрткөз аң-таң қалып, аңтарылып едəуiр қарап тұрды. Түсiнсе бұйырмасын. Ит үйге кiре ме екен? Ит төбеге шыға ма екен? Шiркiннiң миды шаққан ащы үнi əлдеқайда маужырап жатқан иттердi де дүрк көтердi-ау деймiн. Ана жақтан да, мына жақтан да шəу-шəу, əуп-əуп, заңқ-заңқ. Сан-алуан дауыстар бiрiне-бiрi жалғасып естiле бастады. Түу мұншалықты көп болар ма? Кектi, кексiз осы дауыстарды құлағы шалғаннан-ақ қараптан-қарап Төрткөздiң жүрегi шайлыға бастады. Көп қой берекет дарығыр-ау. Не деген көп. Бiр үйiр ме, немене өздерi? Бейтаныс жерде алысқа ұзап берекет таппайды екен. “Қой, мына қора-қопсының сыртын бiр айналайын. Сосын жатын орынға жетпесе болмас”. Бұрыштан айнала бергенi, аузы алты қарыс қап-қара албастының тiсiне iлiгiп қала жаздады. “Бəле қайда, бассаң аяқ астында” деген осы. Тiптi осындайда салдарға тəн “танысып қоялық, бикеш” деген iлтипат жоқ, əй-шəйға қарамай, арсыздықпен тура тап бергенi. Төрткөз аяқасты серiппедей жиырылып, сонадай жерге атылып түстi де бөксесiн алдырмас үшiн қарама-қарсы керi бұрылды. Сөйтсе, əлiгi шойдымқара бұған жете алмай шынжыр баулы қарғыда қақалып-шашалып қылғынып тұр. Бұнда атасының кегi кеткендей жер тырналап өлiп-өшедi. Төрткөз қорқынышын баса алмай, буын-буыны дiрiлдеп тұрса да, тағы жағасын ұстай жаздады. “Астапыралла, иттi де темiрге байлайды екен-ау. Сорлының не жазғаны?” Мына шомбалдай немеге шаң қаптырып, қалаған жағына зымырап отыруға Төрткөздiң мүмкiншiлiгi толық. Бiрақ жамбасты удай ашытып, зар қақсатып жатқан қанжардай тiс болмаған соң жəне олай ете алмайтындығына лезде көзi жеткендiктен де шынжырлаулы төбетке қарап, аңтарылып тұрып қалды. “Алты аласысы, бес бересiсi жоқ, неге өршеленiп тұрғаны? Сүйегiне сұғанақтық жасасам да бiр сəрi. Былай... өзiмше өтiп бара жатырмын”. Ондай уəжге құлақ асатын қара төбет жоқ. Ауаны сақ-сақ осқылап, екi иығын жұлып жеп, арп та арп ұрынып болып тұр. Қарғы бауы алқымын буып, қақалып та қалды. Оған қарайтын төбет жоқ. Шiренiп келiп ұмтылады. Шамасы байдың ұлы болар, жүнi барынша жылтыр, аяқтары бiлемдей. Мойын жонарқасымен тұтасып кеткен бе, қалай.

	Не болғанда да шiркiннен аулақ тұрмаса болмас. Төрткөз артына бiр-екi рет қарап қойып, монтаны жортып келiп, жатын орнына жайғасты.

	Күн көтерiле тағы да абыр-сабыр басталды: көшеде кешегiдей құйрығында түтiнi бар қораптар арлы-берлi босты. Адамдар мен балалардың легi молайды. Не екенiн түсiнiп болмайтын ың да жың, сарыл да гүрiл шуыл көбейдi. Басы мең-зең. Үндемей аңысын аңдып жатыр едi, қолында үлкен ыдысы бар Бəлдiр шыға келдi. Атып тұрып, тұра жүгiрiп, құйрығын бұлғаңдатып, қарнының ашқанын, жалғызсырап торыққанын, сонымен берекесiнiң болмай тұрғанын да қоса шағынды. Кеуiп қалған езулерiн кезек-кезек жалап қойып, асылып еркелеп, əсiресе қарнының ашқандығына басымырақ налып азарланып едi: “Мына ың-жың сапырылыстан қай уақытта құтыламыз? Сар жел ескен сары далаға, ескi қыстауға қашан кетемiз?” деп аяғына оратылды. Түсiнбегендiктен болар-ау, Бəлдiр жауап қатқан жоқ: итаяғына сүйексiз жуынды құйды. Бiреу ортақтаса кеткендей болар ма деген қауiппен жан-жағына көзiн алартып, ұрлана қарап, асты қомағайлана қарпыды. Бəлдiр асығыс тəрiздi, қасына тұрмай кетiп қалды. Шеңбiрек атып, кекiре тоймағанмен, аш қарын жұбанған тəрiздi. Ыдысты тазалап тастап, екi езуiн кезек жаланып, бөстекке бауырын төседi. Орын деген де беймағлұм нəрсе болар шамасы. Əйтеуiр, үйдiң тоқтаған жерi. “Тас – түскен жерiне ауыр” деп, осы маңды қарайлап жатқаны. Қай үйдiң жыртысын жыртып, намысын қорғайтынын да бiлмейдi. Өз босағасы қайсы? Мына бiр зəңкиген үлкен үйге шұбырып кiрiп-шығып, босып жүрген адамнан көп нəрсе жоқ. Ылғи есiк, ылғи терезе. Ит басы да молшылық көрiнедi. Кiм кiмдi қорғайды? Кiмнiң кiм үшiн үретiнiн де бiлмейдi. Ескi қыстауда бəрi де беп-белгiлi. Кiшкентай ғана үш үй тұр. Ол – ауыл. Аттылы болсын, жаяу болсын бейтаныс бiреу жақындаса, қай бұрын көргенi хабар бередi. Сонан кейiн алдынан Бөрiбасар екеуi жарыса үрiп шығады. Бөрiбасар қол-аяғы балғадай қызыл төбет, ескi дос. Бiрiнiң ымын бiрi лəппайдан түсiнедi. Таныс болса белгiлi: жұп-жұмсақ етiп еркелетiп атыңды атайды, құйрығыңды бұлғаңдатып, есен-саулық сұрайсың. Даусың өзiнен өзi өшiп қалады. Алып бара жатқан жау болмаса да ұялғаннан аспанға, қыратқа, көлге бiр-бiр үрiп, бiрте-бiрте бəсеңси бересiң. “Аңғармай қалдық. Ғапу етiңiз. Жайша ғой. Барған жерiңiз аман ба? Иттерi саушылық па? Сəлем айтқан болар. Иə, саламат болсын. Бiз де өзiңiз көргендей итшiлiкпен өмiр сүрiп жатырмыз. Мiндет болғасын үрiп шыққан. Айып етпейсiз. Үйге барам десеңiз мейлiңiз. Көрiп тұрған боларсыз, бiзден пəлендей қарсылық жоқ...” Мəселенки, осы мағынада келiсе кетесiң. Өзiң кiсiнiң себебiмен күнұзақ жатыстан ұйып қалған денеңдi жазып, бұтадан бұта қуып бас-басына сарып бiраз жердi орағыта айналып серуендеп те қайтасың.

	Кейбiр қаїарлы аттылы адамдар болады сабаз, қаїарлы.

	Қамшысын үйiрiп, олай да бұлай ысқыртып сiлтейтiнiн қайтерсiң. Сондайда ит жының тырысып, намысты қолдан бермеске арпалысып бағасың: абайлап-абайлап аттың аяғына, құйрығына ұмтыласың. Тiс салу қайда. Күректей-күректей тұяқтар ауаны ыс-ыс тiлгiлегенде зəре-құтыңды алады. Əлсiздiгiңе онан сайын ызаң келiп, шаужайлай түсесiң. Əлiгiнiң олай-бұлай ойқастап, мазасы кетедi. Соның өзi-ақ жетiп жатыр, қыбың қанады. Сенен сескенгенiнiң өзi не тұрады. Қожайының алдыңнан шығып, дырдай етiп атыңды атап, арашаға түскен соң амал қайсы. Шараң таусылады. Қоясың. Соның өзiнде ашу шiркiн оңайлықпен басылмас. Көпке дейiн құйрықты дөңгелетiп қайырып жiберiп, үйдi айналып заңқ-заңқ үрiп жүргенiң.

	Мына жерде қайсысын тауысарсың. Шұбырып жатқан жұрт. Жаяуға үргеннен абырой бола ма. Оның үстiне бас-басына атаусыз үре бергенде жағың қақ айрылар.

	Оны айтасың, бұл жерде тiптi орынның өзi де даулы ма, қалай.

	Шекараның анықталмағандығынан да болар, кешқұрым үлкен сiлкiс болды.

	Бет-аузы салтақ-салтақ ала төбет анау-мынау емес, жеңдi бiлектей ортан жiлiктiң хош иiсiн бұрқыратып, тап жанына келiп жантая кеткенi. Бұны итпiсiң демейдi найсап. “Əрмен кет!” деп, мұрнын кiржитiп, айбат шектi. Өзi арсыз болар, сүйегiн тiстеп əрi кетудiң орнына бұған көз алартады. Желкесiн күжiрейтiп қырындап жақындай түстi. Түйенiң көн терiсiнен жаралсаң да ендi шыдап көр. “Сүйегiңдi əрмен алып кет!”, “Сенiң не жұмысың бар, қаңғы”, “Қай жақтағы қаңғының басын шатып тұрсың? Жер менiкi. Мына бөстектi көрмейсiң бе?”, “Сенiкi емес”. “Менiкi”. “Атаңның басы...” Арс етiп оң жамбасын қауып алды. Ұрыста тұрыс болсын ба, бұл алқымға ұмтылды. “Көргенсiз, бiреудiң отауына ойнақ салғанның қандай болатынын көрсетейiн. Сенiң ғой сүйегiңде инедей шаруам жоқ. Маған десең мойныңа неге байлап жүрмейсiң?! Титықтап жатқан итке тыныштық берсейшi”. “Iшiң күйiп тұр ғой, ə? Олай болса, тұз жала”. “Мына салтақ-салтақ нəлеттiң майдашылын қарашы”.

	Екеуi текеше тiресiп керiлдесiп тұрған. Аяқ астынан улыған да шулыған басталып кетсiн. Дауыс жетер жердегi көршi-қолаңдар түгел жиналды. Сүйек айдалада қалды, ойран-топырға кiрiстi. Бұның арқасынан тарта ма, құдай-ау, шабына тiс салды ма, ет қызумен түгендеп жатқан Төрткөз жоқ, бiрақ сезедi. Күпiнiң битiндей бəрi бұған жабылғаны анық. Соған қарамастан өзi мына қорлығы өткен ала төбеттiң алқымынан жабысып айырылмайды. Қалаға осыған арнайы келген, қырық жылдан берi көрiспеген бауырындай құшақтары айқасты да қалды. Сыртқа тəуекел. Не болса да болары болып жатыр. Бiр кезде нахалды құшақтай құлады. Əлсiреп құлады ма, жонға жабысқан зiл салмақты көтере алмады ма, бiлмейдi. Манағы манағы ма, ендi нағыз көкпарға түсiп берсiн. Тұла бойынан сау тамтық қалдырмай күпiнiң битiндей жабысып шабақтады келiп, шабақтады. “Көк ит жеңе ме, көп ит жеңе ме?” деп, ендi мына додаға түскен соң бел ала алмайтынын бiлдi. Иə, ит атаулының осындай итшiлiгi болары рас.

	Кезiнде өзi де ауыл маңын торыған бөтен иттiң ата-тегiн сұрамай керiп салу додасына талай қатысқан. Солай боларын кейiн, үлкендi-кiшiлi болып қаптай шуласып бұған ұмтылған кезiнде шамалаған едi. Өлермен халге жеттi. Жiберейiн-ақ дейдi, бiрақ жақ қарысып қалған болар, тоңмойын неменi босата алмайды.

	Бұл маңда көптен берi кезiкпеген үлкен топылыс болды. Екi бiрдей көшенiң əлеукендей жалаңдаған “сен тұр, мен атайын” сал-серiлерi қызылкөз ессiздiкпен Төрткөздi керiп салды, тұралатып тастады. Бұл бөксесiн көтере алмай, көзi қарауытып сұлық құлағаннан кейiн ғана ойларында көптен жүрген iстерiн бiтiрiп тастағандай тiстерiнiң арасына қыстырылып қалған жүндерiн сiлкiп түсiрiп, мыңқ-мыңқ үрiп, маңғаз кейiппен тұс-тұстарына тарай бастаған.

	Төрткөз дуалдың түбiне сүйретiлiп жеттi. Кiрпiгiн əрең ашып-жұмады. Тұла бойында удай ашымаған жерi болсашы. Ептеп-ептеп сылбыр қозғалып жалана бастады. Қақаған аязда панасыз қалғандай-ақ дiр-дiр етедi. Қатты ашынды, қорланды. Бойын ыза кернедi.

	Бағана топалаң кезде арашаға таптырмаған адамдар мұның жанына шоғырлана бастады. Жаңағы ит арпалыстан да жаман шаң-шұң құлағын тұншықтырды.

	– Құтырған ит пе мынау өзi?

	– Көзiн-ай шiркiннiң, қып-қызыл ғой...

	– Ойбай, адам қабатын шығар!

	– Баламызды далаға шығара алмайтын болғанымыз ба сонда?

	– Комхозға айтып, аттырып тастау керек.

	– Үйшiгi қайда? Шынжыры қайда бұның? Осылай да ит ұстай ма екен?

	– Осы күнгi жұртқа бар-ау түсiнбеймiн, тiптi.

	Төрткөздiң құлақ асуға мұршасы жоқ едi. Өзiн анталай қоршап алған адамдардың əйтеуiр бiрдеңеге абыржулы екенiн сезедi. Қышып жүрген талай пышақтай тiстердiң жұлып, мытып, түтiп кеткен жерлерi ендi ғана удай ашып қақсап бара жатқан. Көзiнiң алды қарауытады. Мең-зең басын жерге сұлық қойды.

	Бiраздан соң Бəлдiр келдi. Əлдебiрдеңелердi айтып, өбектеп жонарқасынан сипады. Жараларына қолы тиiп ауыртқан соң тұла бойын жиып кiржiң еттi. Киiмдерi алабажыр болып өзгерiп кеткен шешесi де жақындап келiп, алақандарымен қос тiзесiн басып, бұған төнiп тұр. Бiразға дейiн бөтен адам ба деп жатырқап жатып, дауыстаған соң барып таныды.

	– Қасқаны сойып тастапты-ау.

	– Өлiп қалмас па екен?

	– Қайдан бiлейiн... Үйшiк жасап бер. Байлап тастамасақ, бiреудi қауып алып, шатылып жүрермiз.

	– Сөйтейiк.

	Үш күн, бəлкiм, төрт күн шығар, Төрткөз сол орнынан тырп етпей, ызаға пiсiп жатты да қойды. Жұлынған жерлерi бiрте-бiрте қарақошқылданып бiте бастаған тəрiздi. Бəлдiр сол топалаң болатын күнi ағаш қолтықтап алып келiп, тап бұның жанына отырып алып, ыр-ыр аралай бастаған едi. Күнұзақ ысылдап-пысылдап əлiгi тақтайды тарс-тарс шегелеп жүрдi де қойды. Ақыры кiшкентай қуыс дайын болды. Оның iшiне жамбасындағы бөстегiн төсеп, бұны “кiр, iшiнде жат” деп шақырды. Төрткөз көзiнiң қиығын сүлесоқ тастады да қойды. Тырп етпедi.

	– Мында кiрiп жат деймiн. Жүр!

	Мойнынан сүйреп тұрғызып, бөксесiнен итермелеп қоймаған соң сүйретiлiп ене салды. “Ал, жарайды. Сенiң-ақ айтқаның болсын. Сонда не шықты? Ал? Қайтер екен? Қошы болмай жатқан иттi сонша сүйрелеп...” Айнала алмайды. Қуыстың iшi тап-тар. Күнге қаңсыған қу ағаштың исi шығады. Өзге түк те жоқ. Бұның несi қызық? Бойыңды қыз-қыз жандырып жататын ескi қыстаудың жұп-жұмсақ бопырына не жетсiн. Бүктетiлiп жатып-ақ бəрiн естисiң, бəрiн бiлiп жатасың. Айналаң ашық. Сылқып жел соғып тұрар, бəрiн бiлiп жатасың. Үстiңдi қар басып қалғанмен, тоңдырмайтынын қайтерсiң. Тек қозғалмай жатсаң болды. Мынаусы не пəлi? Қамашау, қапырық. “Ал, жаттық. Ал, тыңдадық. Құлақ аспай қойсаң да жақтырмайды. Итермелеп маза бермей тұрғанын қарашы”.

	Басын қолтығына қысып, зорлап отырып мойнына қайыс қарғы тақты. “Бұнысы несi тағы? Ойбай-ау, шынжыры бар ма?! Зiлдей ғой мына пəлесi”. Төрткөз iндiкештен шыға қашты. Салдыр-күлдiр еткен темiр “бикеш, қайда кеттiңiз?” деп керi тартты. Қайыңқаптал шегiншектеп барып табандап, басын олай да бұлай шайқап бұлқынды келiп, бұлқынды. Қылғынып түкiрiгiне шашалып қалды. Бойындағы тiс тиген жерлер түгелдей дуылдап жарыса жамырасып ашып қоя берсiн. Олай да, бұлай да жүгiрсiн. Ит неме салдыр-салдыр етiп тiстi бақадай қадалып жiберсейшi.

	Бəлдiр бұнымен жұмысы жоқ, артына жалтақ-жалтақ қарап кетiп қалды. Төрткөз ызадан жарылардай болып, қыңсылап көмекке шақырды, шағым айтты. Елеген жан баласы болған жоқ. Олай-былай жұл-қынды, төрттағандап тартынды, тiстеп те көрдi. Кө...өп арпалыстан кейiн барып, ешнəрсе өнбейтiнiне көзi жеткен. Мына тозаққа қатты қорланды.

	Түн едi. Ел тегiс жатып қалған. Қаңғыбас кезбе төбеттер де бөкселерiн басқан болар. Селт еткен тiрi жан жоқ. Төрткөз бүктетiлiп жатып алып, ескi қыстауды ойлады. Көл-көсiр кеңiстiктi, дархан жайлауды, сыз иiсi шыққан көлшiктiң салқын жағалауын аңсады. Көсiлiп, төрт аяқтың рақатын көретiн тепсеңдi сағынды. Көкiрегi сыздап, қатты торықты. Содан сылбырап орнынан тұрды да тұмсықты қап-қараңғы көкке сұғып жiберiп, құйрықты жерге қадап тастап, бойы бей-жай болып рақаттанып ұлысын келiп, ұлысын.

	– Ау...у...у...у! “Ауыл...ыл. Ауы...ыл”

	Кеше қанталапайдың ортасына түсiп, пəрше-пəршесi шыққанда мұндай ашынған жоқ. Тəн жарасын қойшы, “ауырып тұрдың – аунап тұрдың” жазылар, қағынды алмас, ұмытылар. Iштегi күйiктi айтсайшы. Жазық-жапасы жоқ бұны тар қапасқа қамап, шынжырлап тастағаны несi? Сонда иттiгi қайда қалмақшы? Неткен қорлық. Жау алғырдың қорлығын-ай. Ескi қыстауға неге кетпеймiз. Бiздi қудалап жүрген қайсысы бұл?

	– Ау...у...у! “Ауыл...ыл. Ауы...ыл”. Ұлыған сайын кегi тарап, өн бойы шымырлап, жеңiлдене түсе ме, қалай.

	Құлағын тосты. Кешегi қаңғыбас əңгiлер бұның мұңына ортақтаспақ керек, үн қосуы тиiс. Соны күттi. Əрi күттi, берi күттi. Ауыздарына құм құйылғандай тым-тырыс. Ымына түсiне кететiн Бөрiбасардай қайдан болсын. Шошынып кеткендерi-ау. Үредi ғой. Сол да өнер болып па? Неге ұлымайды? Неге қосылмайды? Осылар неге жетiсiп жүр? Əзiр астың атасы, қаланың үйкүшiк надандары ылғи.

	– Ау...у...у!

	Əнекей, қандай тамаша! Бойыңдағы қордалы запыраның төгiлiп, қолма-қол рақаттанып қаласың. Қой үстiне бозторғай жұмыртқалаған заманда шынжыры несi? Қайдан шыққан пəле? А?!

	Төрткөз азарланып, қатты налыды. Ұнжырғасы түстi. Үйшiкке бас сұқпады. Есiктiң аузында қаққан қазықтай қалшиып тұрды да қойды. Түннiң бiр уағы болды. Аралатпай үрiп қоятын иттер де тым-тырыс, жақтары семдi. Жалғыз өзi ғана жұрттың құйқа тамырын шымырлатып, тымырсық ауаның шарбысып сөгiп, ұлудан танған жоқ. Тынығып-тынығып алып, iшiн тартып ұзақ, ұзақтан үзiп ұли бердi.

	Жолшыбай бiрдемелердi күбiрлеп, тырп-тырп басып үйден бəйбiше шықты. Қуанып кетiп, ұмтылып, құйрығын бұлғақтатты. Мына зiл қара тастан босататын шығар. “Алақай, еркiндiк беретiн болды. Кəнекей, алып тасташы. Құтқаршы”. Басын төмен салып жiберiп қипақтап, құйрығын бұлғақтатып жағымпазданудан басқа амал кəнi.

	– Өй, қара басыңа көрiнгiр! Жат! Басыңа не күн туып тұр?! Кiр, кəнi! Жат! Аузыңа құм құясың ба, жоқ па?!

	Жер тепкiлеп бұған тұра-тұра ұмтылады. Қарағайдың исi аңқыған тар қуысқа қарай итермеледi. Тыңдамаса болмайтын болды-ау. Шынжырын сылдырлатып артына жалтақ-жалтақ қарап, емпеңдеп келiп аядай жерге шарасыздан бүктетiлiп жатты.

	– Өшiр үнiңдi! Шықпа! Жат солай! – Қолын сермеп-сермеп қайтадан тырп-тырп кетiп барады.

	Көз iлiндiрген жоқ. Ендi ұлымады да. Таң да атып қалған екен. Сазарып жатты да қойды.

	Күндiз де тапжылмай жатты.

	Қараңғы түсiп, адам аяғы басылған соң кешегi əуенiне қайтадан салды. Iшiнде батпан мұз жатқан, сол мұз ұлыса ғана ептеп ерiп, аз да болса жаны жай табады.

	Тап кешегi тырп-тырп тағыестiлдi. Төрткөз қорыққанынан екi елi аузына төрт елi қақпақ бастыра салған. Бұл жолы келе жатқан Бəлдiр екен. Құйрықты шолжаңдатып олай-бұлай тастап жiберiп, кешегi тiлектi тағы қайталауға тура келдi. Кiм бiлсiн, аяушылығы түсе қалғандай бола ма.

	– Көнгiң келмейдi, ə? Жарайды. Таң атқанша бос жата ғой. Бiрақ кетектен шықпа. Əнеукүнгiдей шатақ болмасын. Тыныш жат. “Пажалыста. Пажалыста. Сөйтпегенде қайтемiз ендi”.

	Мойнындағы зiп-зiлдей темiр шылдыр етiп жерге түстi. Бостандық! Бостандық! Қайыңқаптал қуанға-нынан тайраңдап Бəлдiрдiң мойнына асылды. Жараларының қанқақсағанына қарамай, олай-бұлай бұлғалақтай секiрiп айналып келдi. Бүкiл дене – мойын да, бас та, құйрық та, аяқтар да өзiнiкi тəрiздi. Айналып келiп, Бəлдiрдiң аяғына оратылып, қолын жалап-жалап алды. “Тəңiр жарылқасын”.

	Бəлдiр мойнын уыстап ұстап, қарағай иiсi мүңкiген үйшiкке қарай сүйреледi. “Ойпырмо...ой. Жарайды ендi. Ал, жақсы”. Төрткөз үйшiктiң iшiне бүктетiлiп жатып алды. “Пажалыста”. Бəлдiр есiнеп, бiрдеңе деп күбiрлеп кетiп бара жатыр. Тырп-тырп. Құлағын тосып едi. Бiрте-бiрте алыстап, алыстап барып өштi. Тағы да тыныштық орнады.

	Тырп-тырптың жағы əбден семгенiне көзi жеткен соң үйшiктен атылып шықты. Шықты да артына бұрылып қарамастан, басының ауған жағына жортып жүре бердi. Не болса да, зiп-зiлдей темiр шынжырлы жерден, төбелесi көп жерден, түтiн-түтiн жəшiгi көп жерден аулақ, əйтеуiр, аулақ.

	Үй-үйге қайырылмады. Ашқарын болса да жағымды-жағымсыз иiске мойын бұрмастан, бағана бастарындағы өлiмшi шамдардың əлжуаз жарығы түскен түнгi, оңаша, тым-тырыс көшенiң қақ ортасымен бөксесi қисайып салып жортты да отырды. Селт етiп дыбыс шығармасқа, кездейсоқ қаңғы төбеттермен дидарласып қалып, есен-саулық сұрасып жол бөгеу болдырмасқа бекiнген. Аулақ. Əйтеуiр, аулақ. Мынабiр еңсенi басқан қамашаудан, ажыратып болмайтын былапыт иiстен, зiп-зiлдей шынжырдан, алқымыңды бунап қарлықтыратын қайыс қарғыдан ең ақыры ылғи төбелесқұмар ақкөз төбеттерден аулақ. Бет-бағдары əйтеуiр кең тынысты тыныштықта. Асфальт жолды төрт табаны бiр сарынмен əлжуаз ғана емiс-емiс тысырлатады. Тiршiлiк болса қазiр түгел тыныстап, сұлық жатыр. Қайыңқапталға керегi де осы едi.

	Күтпеген жерден қамшылар жағы “сықыр...р” ете қалғаны. Жолдан атылып шығып, қалт бұрылып, қарама-қарсы жиырылып тұра қалды. Кiм болды екен, ə? Мойынды тiктеп созыңқырап, осындайда игiлiгiн көруге жаратылған салпаң құлақты түрiп жiберiп едi: есiктiң тот басқан топсасы екен. Неге сықырлағанын төбет бiлiп пе. Бөтен иiс те сезiлмейдi. Төрткөз əлiгi сықырды орағытып, қайта жорта жөнелдi.

	Дауысынан қалт жiбермей таныған. Түу алыстан заразап көрген қаншық байбаламдай үрдi де құмығып тез басылды. Сырт жағынан сиыр мөңiредi. Бұлардан келетiн жолбайлау жоқ болар. Кең жолға қайта шығып, басын төмен салып жiберiп, бүлкек желiспен тартып келедi.

	Тұмсығы ағаш шарбаққа тiрелiп тұр. Мынаусы несi? Жан-жағына қаранды. Тұйық. Жалт бұрылып керi тартты. Мынау не тағы? Көше ме? Арғы жағы дала болар. Нар тəуекел.

	Жылмиған күйелеш-күйелеш сары дүбəра аузына су кеткендей тым-тырыс, мысық тəрiздi еппен басып, сұғанақтанып шыға келдi. Найсапта дыбыс болса-шы. Жағы қарысып қалған шығар. Ой, имансыз сұм. Əккi неме танысқысы келетiн болмасын. Танысқанда да соншама ұрланып бұқпалай ма екен? Жо-о-оқ. Бұнысы жiгiттiкке жатпас. Ойында арамдық бар неме ғой. Көзiнiң қиығымен көрiп қалса да iшi бiлiп-көрмегенсiп сылаңдап тарта берсiн. Арам ойлы сұм əукесiн салып жiберiп, еппен жақындай түстi. Бұл кiдiрмедi. “Бикеш!” “Бикеш!” Көзiнiң ғана қырын салды, қайырылып қараған жоқ. Аяқты жеделдеңкiреп басып, қапталдап келдi. Қараған жоқ. Қаттырақ жортты. Ол да. Төрткөз жортуылды үдете бердi. Ол да. Имансыз. Төрткөз құлашты ұрды. Сол кезде анау ойбайды салсын келiп. “Жер ғана жұтқыр-ай”. Төсек бұйырған жерлерiнде ұйқылы-ояу манаурап бұйығып жатқан талай ит жамырасып қоя берсiн. Алдынан ба, соңынан ба, екi қапталынан бiрдей ме, тəңiр-ау. Ендi аянатын ештеңе қалмады. Барын салсын келiп. Жол, көше, иттер қайда. Бiрiн де бiлмейдi. Тарамыстай созылып, бiлемдей аяқтарына сыйынып, “қашпақ болсаң, зымыра” деп құлашты ұрды келiп, ұрды. Ешнəрсенi бiлгiсi келмедi, ешнəрсеге құлақ аспайды. Салтақ-салтақ неменiң жiгiтшiлiгiне бiр тиын. Тек алға, алға. Осыбiр қыры мен сырын ит бiлiп болмайтын бейтаныс жат жерден аулақ. Көзiнiң алды қарауытып, құлағы шулағандай бола ма. Əр жерге бiр дiк-дiк түсiп, зымырап ұшты да отырды.

	Əйтеуiр бiр кезде мол ызы-шудан, мың сан жамырай үрiстен, ың-жыңнан, өкпе басар қапырықтан, қора баққан көп жатыпiшер сал-серiлерден құтылғанын сездi-ау. Қайырылып қараса, қала түтiн-түтiн болып қарауытып көз ұшында қалған екен. Алды көз талатын кеңiстiк. Ешкiм де жоқ. Кəдiмгi дала. Ендi бiраз бүлкiлдеп жортып отырып, сүйектерi сырқырап, буындары босап шаршап келiп, төбенiң етегiне құлай кеттi. Неше күнгi беймаза арпалыс пен тұла бойын қаптаған жарақат əбден титықтатқан екен, ықылық атып мамыражай тынығуға кiрiстi; селт етпей алаңсыз ұзақ ұйықтады.

	* * *

	Ернияз əдеттегiдей елең-алаңнан тұрып, малды өрiске ысырып салуға шыққан. Басына жастанған соң мыж-мыж, түгi қырылып қалған қара барқыт бешпентiн жалғыз қолымен желдiң өтiне қайта-қайта сiлкiп, жүрiп бара жатып киiп алды. Арқадан сылқып соғып тұрған мұздай леп жалаңаштанған көкiрегiн аймалай қауып түшiркендiрiп жiберген. Қойын-қонышына да сумаңдай жүгiрiп, жеңiл дiрiлдетiп өттi. Кең адымын қадап басып бара жатып, жел қуалап салақтап жүрген жеңiн ұстап алып, сол қалтасына тықты. Омырауын iлген жоқ.

	Ергенектiң кендiр жiбiн шеше бергенi сол едi, бiреу сыртынан шалғайлап пысылдап алдына шықты. Төрткөз! Шал аң-таң. Түнеукүнi ғана машинаға тиеп жiберген итi.

	– Ау, Төрткөзiм-ау, қашан келiп қалдың? Қашып кеткенсiң бе? Ит өлген жерден адаспай қалай жеттiң? Ой, пақырым-ай, азып кетiпсiң-ау. Мəссаған, өлуге келiпсiң. Бiреу талаған ба немене? – Жүнi ұйпа-тұйпа, қарны қабысып, көзi шүңiрейiп азып тұрған қайынқапталдың жонынан сипады. Жайлы да таныс үнге бойы босап, Төрткөз құйрығын олай-бұлай тастап жiбердi, аяғына сүйкендi. Құрғап қалған тамағын қинала жұтынып, тамсанғандай болды. Ернияз ыңылдап жүрiп, иттiң ол жағынан бiр, бұл жағынан бiр қарап, зор сойқаннан шыққанын сезiп, басын шайқап алды. Шал ергенектi шалқалатып тастады да малды сыртқа қуалап тез шығарды. Бiр қолында шелек, екiншi қолында көк сыры алақандай-алақандай болып ойылып-ойылып түскен көне пұшық темiр шəйнегi бар қылыштай қатқан тiп-тiк арық кемпiр үйден шығып келедi. Қайынқаптал танитын. Құйрықты бұлғақтатып, оған да сəлемдi берiп жiберген.

	– Жеңеше, мына қара. Төрткөз келiптi!

	Кемпiрдiң миығында мысқыл ойнады.

	– Мұңдасың табылып, құдайың берген екен... Бəрекелдi...i десейшi.

	Алыстан қосылып, жамағайын саналатын қазiр бұлардың үйiнде жүрген тетелес қайнысын кемшiн санап, ретi келген жерiнде қағытып алу Қалыштың бұрыннан бойына сiңген əдетi-тұғын. Тегеурiнi жоқ адам астам сөздi кек тұта алмайды. Жеңгелiгi тағы бар. Кемпiрдiң қыбы қанды, майманасы тасқандай тiкiрейе түстi. Қайқаңдап барып, қарала сиырдың бауырына отырды.

	– Ана үлкен бұзауды ағыт.

	Ернияз шын қуанған, аңғал көңiлде тап қазiр iлiнiсе кетер деген ой жоқ-тұғын. Ендi қитығып қалды. Сиырларын саудырып болғанша түйiлiп, лəм-мим деп ауыз ашқан жоқ.

	Өрiске мал айдап былай шаққаннан соң ғана құрысып қалған денесi ептеп жазылайын дегендей. Төрткөз iзiнен қалмай, Бөрiбасар екеуi асыр салып ере шықты. Кейде жалғыз өзi озып-озып кетiп, əр бұтаны тiмiскiлеп түбiн иiскелейдi. Азып-тозғанына қарамастан басын жерге салып жiберiп, iз кескен болып олай-бұлай шапқылайды. “Шiркiннiң сағынып қалғанын қарашы, – деп күбiрледi шал. – Туған жер ит-екеш итке де ыстық-ау”.

	Күнде малды ылдиға ысырып тастап, кiдiрмей ертеңгi шайға оралатын, бүгiн асықпады, қатқан шөптiң бiр талын тiстелеп, қалың көгалдың үстiнде шынтақтап ұзақ жатты. Төрткөздiң ит арқасы қияннан ауылды қалай адаспай тауып келгенiне таңданады. Жермен кетсе де бiр сəрi, машинаға салып алып едi. Тiптi сенгiсi-ақ келмейдi. Өйтейiн десе, Төрткөз тайраңдап əне жүр. Машина осыдан фермаға, фермадан Тайпаққа, Тайпақтан Үйректiнiң үстiмен Кеткенсуға... Кеткенсудан əрi екi ме, үш пе бекет, содан кейiн барып Үкiлiсай, қала Үкiлiсайдың арғы жағында. Трудармияға аларда поезға сонан мiнген. Өгiз арбамен үш күнде əрең жетiп құлаған едi. Төрткөздiң туғалы баспаған жерi. Түу! Итжандымысың деген. Осыны ғой бiреуге айтса сенбейдi. Басын шайқап-шайқап қойды. Не дегенмен келгенi жақсы болған. Қара ғой. Осылар көшкелi ауыл үңiрейiп қалып едi. Айналдырған екi-ақ үй. Ит те болса көрiнiп жүргенi жақсы.

	Қылыш кемпiр аяғын көсiлiп салып, күрең шайды ындыны кеуiп сораптап отырған болар. Мұрнына құйсын. “Шоқ сал! Үстеуле! Жинап қой” – деп əмiр ете отыратын қасында бұл жоқ, терiсi үйткен құйқадай тарылып-ақ отырған шығар. Мейлi, неге буынып өлмейдi. “Қараң батып қайда құрып кеттiң?” – деп шаптығатыны анық. Қата қалғырдың тiсi бұған балтадай. Болса да кесе-аяқ жиналмай, бұны күтiп тұр. Ернияз соны бiле тұра асыққан жоқ. Жамбасын ауыстырып қойып, түс қызғанша қисайып жата бердi. Жүрегi сазды, шекесi де шып-шып терледi.

	* * *

	Төрткөз қаладан қашып келетiн жазда соншалықты бейқам өмiр кештi. Итаяғыңдағы iркiт кiлкiлдеп апталап күтiп тұратын кездер болды. Тəңiрi сыйлаған азу тiстер мен бiлемдей-бiлемдей төрт аяғы түгел тұрғанда қызыл өңештi қақсытып қоймады. Талай салбөксе балпақты азуға басты, бiр-жар ұйқыдағы қоянды да жатын орнында тарпа бас салып, емiн-еркiн паршалағаны бар. Кеспектен ойып жасаған добалдай итаяқты бiрте-бiрте ұмыта бастаса, оған алдымен жайдары да берекелi жаз себепшi болса, екiншi бойдағы желiк себепшi едi.

	Күн қыза дененi алапат құмарлық билеген. Тайдай тебiсiп өскен желке жүнi дүрдиген кəупек қызыл төбет

	– Бөрiбасар өткен кездегiден əлдеқайда ыстық тартты. Бұрынғы татулықтың арасына тiптi қыл өтпейтiн болған. Ендiгi жұптастық одан да ыстық едi. Бойға кербездiк пен əсем паңдық бiткен тəрiздi. Итшiлiк ашкөздiк азайып, едəуiр тоқмейiл тартқан. Құйрықты дөңгелетiп қайырып жiберiп, аяқтарын кербездене жұмсақ тастар. Бөрiбасар көлеңкесi тəрiздi: күн демей, түн демей iзiнен бiр елi қалмады. Жатса жанында, жортса соңында. “Түф!” десе түкiрiгi жерге түспеген қадiрмендi уақыттың да өлшеуi болып шықты. Кейiн бойы бiрте-бiрте ауыр тартып, салбөкселене бердi. Иiс тартып, бақайшағы сыртылдап, сай-сала қуалайтын, түрiкқұлақтанып, түнiмен көз iлмейтiн сергектiк сұйылып, манаурай беретiн болды. Бөрiбасарды жалғызсыратпау үшiн ғана қосылғаны болмаса, кəделi кезде де бой көрсетiп жұлқынып шыға алмады. Басын бiр көтерiп, мұрнының астынан мыңқ-мыңқ етедi де қояды. Зауқы жоқ. Бөрiбасар болса əрқашан бабында: аттандап, жер-жаїанды жаңғырықтырып заңқылдап ауылға жақындаған қараға жалғыз шыға бередi. Бұл күншуақты қалайды. Қыз-қыз қайнаған бопырға жамбасын төсеп, маужырай бұйығып, бүк түсiп жата бергендi көңiлi қош көредi. Аңдығаны итаяқтың жиегi.

	Күздiң қара суығымен қарбалас Төрткөздiң басына қат-қабат бейнет те түскен. Толғақ қатты қысты. Тұмса неме жанын қоярға жер таба алмай, боранды түнде безек қақты. Ақыры дүниеге жетi бiрдей қызылшақа соқыр күшiк келдi. Барлығы жамырай қыңсылап, бей-берекет тырбанып, бауырына жармассын келiп. Солардың емшектерiне қадалып солқылдатып сорғандарына мойынсұнып, бойы бей-жай маужырап, көздерiн əнтек жұмып, өзегi талғанша ұзақ-ұзақ жата беретiн болды. Итаяқтың сүйексiз асы жұмырға жұқ болмайды, мыналарға байланып, ұзап жортуылдап та кете алмайды. Қазiр далада да не болсын. Күз түсiп, жердiң пейiлi тарылған кез. Сармайға бөккен тышқандардың да жетi қат жер астындағы iндерiнiң түкпiрiне кетiп, қараларын батырғандары қашан. Оның үстiне жер зар еңiреп қалған: тырнақ салсаң төбе құйқаң шымырлайды. Бөрiбасардан қалған сүйек-саяқ, шолақ əкелiп тастаған ауыз жарытпайтын оны-мұны итше ұлыған аштықтың аузына құм болып құйыла алса-шы. Жүрегi сазып, көзi қарауытады. Мына суық та сай сүйектен өтедi.

	Қарасуық қаїарлы. Көп болды: қара дауыл бiр тыным алмастан iшiн тартып-тартып соғып тұр. Жылымшы жабысқақ жаңбыр құтын қашырып-ақ болды. Əсiресе түнге қарай сай сүйегiн сырқыратады, тiсi-тiсiне тимей кетедi.

	Өрелi таңды көз шырымын алмай атқарды.

	* * *

	Ертеңгiсiн əлi көздерiн де ашпаған қызылшақа күшiктерiн бауырына басып, қалшылдап жатқан Төрткөздiң тас төбесiне талтайып Ернияз төнiп тұр едi.

	Аяғында басы қайқайған керзi көне етiк, бұтында баяғыдан берi етiкпен жолдасқан қолпылдаған сұр галифе, үстiнде əр жерiнiң мақтасы үрпиген шибарқыт қара күпəйке, басында мылжа-мылжа қалпақ.

	– Ой, пақырлар-ай. Жарық дүниеге мұншама мезгiлсiз келуiн. Жағдайларыңды кiм жасайды ендi?

	Бұрылып үйге кеттi. Қамыс қақыраны бойлап салынған ұзын дəлiздiң түкпiрiндегi қоқыстарды жалғыз қолымен бұрқыратып ашып, далаға шығарды, қорадан легенге салып, сақ тасыды. Оның үстiне майда қи төктi. Қидың үстiне бөстек тастады да, қыңсыласып у да шу ұйлығысып жатқан күшiктердi легенге бығырлатып салып, сүйретiп алып келдi. Төрткөз iзiнен бiр елi қалмай сүмеңдеп ердi. Қалыш шығып келе жатыр екен. Бағанағыдан бүлiншiлiкке түсiп жүргенiн көрмептi.

	– Ау, бұл не? Көшiп жүрсiңдер ғой түгi.

	Бiр лаңның болатынын бастан-ақ бiлiп бекiнген Ернияз үндеген жоқ. Өзiнен-өзi түтiгiп жүр.

	– Саған айтып тұрмын. Құлағың қалған ба немене?

	– Көрiп тұрған жоқсың ба? Бейшараларды көрiнеу көзге қырамыз ба? Дала суық. Қатып қалады.

	– Қасыңа алып жатсайшы. Ендi итпен бiрге жатуың қалып едi.

	– Жұмысың болмасын. Жатсам жатамын.

	Қалыш Ернияздың көпəйкесiнен шымшып тоқтатты.

	Иегiн жоғары көтердi.

	– Шаңыраққа қара.

	Ернияз Қалыш қатынның қолын қағып жiбердi.

	– Шаңырақтың сенiкi екенiн бiлемiз. Төрiңе сүйреп жатқанымыз жоқ. Бейшаралар ең болмаса бойларын жылытып дəлiзде жатсын да.

	Қалыш ернiн шығарып сəл кiдiрiп тұрды да, неге екенiн өзi бiлсiн, тiлдi сұғып-сұғып алатын ретi келiп тұрса да ұстасқан жоқ, шығып кеттi.

	* * *

	Жылы орындарынан қозғалған соң берекелерi қашқан шақалақтар қыңсылап емшек iздеп тырбаңдап, əрқайсысы əр жаққа шашырап кеткен. Төрткөз соларды жинастырды. Құрғақ та жұмсақ бөстекке бауырын қайта төсеген соң, күшiктер таласып-тармасып кеп мұрындары пышылдап, емшектерiне қадалып, бiрте-бiрте тыныштала түскен тəрiздi. Ернияз екi рет келiп, қаракөлеңкеде дұрыс та көре алмай, үстерiне едəуiр төнiп тұрды.

	– Əп, бəсе. Мiне ендi, жағдай жөнделдi. Солай ма екен, ə?

	Жылы болды ма? Жатыңдар осылай.

	Шалдың осы жұп-жұмсақ та сирек естiлетiн мейiрiмдi дауысы Төрткөзге əманда жағатын. Етiгiнiң басымен күшiктердiң бөкселерiнен еппен түрткiлеп кеткен. Екiншi рет келгенде тiске басар бiрдеңелердi қағазға орап əкеле жатқанын Төрткөз сонадайдан иiсiнен сезiп, күшiктердi шашырата-шашырата тұра ұмтылды. Екi-үш түйiр қатқан нан екен, тiске пашыр-пашыр басты да əп-сəтте қылғи салды. Арасындағы екi қабыртқаны қосарлай тiстеп, орнына қайта оралды. Əлгiнiң арасында тағатсызданып бытырай бастаған балақандар бауырына қайта жармасқан. Тастай сүйектiң сiлекей шұбыртып ермекке қажарға жарарлығы болмаса, аш қарынды жұбатар нəрi жоқ, қайта аранын аша түсе ме қалай. Арғы жағындағы анталай жамырасқан аштыққа басыртқы болудың орнына түртiп оятып, ұлардай шулатқан тəрiздi. Қылдырықтай сүйектi күтiр-күтiр омырып қылғи салған соң тiлiн шығарып жiберiп, екi езуiн жалап-жалап қойды. Ашқарақтана жұтынды. Басын аяғының үстiне жайлап жайғастырып, есiкке мөлидi.

	Бой жылынып, бұрынғыдай емес, денеге аз да болса қуат ене бастаған.

	Сыртқы есiктiң аузында бұларға уықтай иiлiп Қалыш қарап тұр. Бiрдеңе деп қатқылдау сөйлеп тұрғанын Төрткөз iштей сезедi де жымқырыла түседi.

	– Көзiн қарашы! Көзiн! Осы неменiң бар-ау, көзi жаман.

	Əне, қарашы! Өңменiңнен өтiп кетедi.

	Төрткөз тырп етпедi. Кемпiр сыртқы есiктi мықтап бекiтiп, үйге кiрiп кеттi. Iштен iлiнген iлмешектiң сылдыры естiлдi.

	Бiраздан соң үйдегiлердiң күбiр-сыбыры саябыр тапты. Суықтан қалжыраған күшiктердiң де бойлары жылынған соң маужырап, жақтары семе бастаған. Төрткөзден ұйқы қашты. Жүрегi сазып, iшi сар-сұр етiп мазаны ала бередi. Əнеу қарама-қарсы арғы қуыстың тегiн еместiгiн қайыңқаптал келгеннен-ақ сезген. Сол жақтан жанға жайлы хош иiс сыздықтап келедi де тұрады. Сүр еттiң жұпар иiсi, шiркiн. Басын көтерiп, қос танауды төсеп жiберiп, құшырлана тартып-тартып көрiп едi, едəуiр сыбағаның сақтаулы тұрғанына күмəнi қалған жоқ. Сiлекейi шұбыра жөнелген. Екi езуiн жаланып-жаланып қойды. Тамсанды. Құрғақ жұтынды. Болмас ыңғайы бар. Орнынан еппен тұрып, солай қарай жағалады. Ет бар. Жəне ол жоғарыда – тас төбеде iлулi тұрғанына жақындағаннан-ақ шүбəсi қалмады. Неге екенiн өзi де бiлмейдi, ауызға түсiп тұрған шiркiндi бiрден қақшып алмай, дəмнiң астында əрi-берi сенделiп бiраз жүрiп қалыпты.

	Дайын астың күйiнiшiнен жер тырналап, қыңсылап қойды. Мойнын созып танауды жақындатып көрiп едi, күмəн жоқ, ап-анық – дəл төбесiнде дайын ас iлулi тұр. Секiрсе қақшып-ақ түсетiн нəрсеге тағы кiбiртiктедi. Қалай толқығанмен болмайды екен. Тiк атылып, тiске iлiнген бөлiгiн жұлып алды. Жатын орнына келiп, етке жалма-жан табанын тiреп, апыл-ғұпыл ашқарақтана жұлқылай бастады. Өлермендене қарпып, қомағайлана жұтты. Зарлауық қарынға ел қондырғаннан кейiн барып, езуiн жаланып, бiрнеше күнгi аштық пен суықтан сiлеленген қайынқапталдың бойына қызу теуiп, бей-жай маужырап, созылып, мамыражай көз iлiндiруге кiрiстi.

	Сықыр еткен дыбыстан шошып оянды. Шолақ шал бұған бұрылып қарамастан күпəйкесiн жолшыбай қаусырынып далаға беттедi. Баж етiп жылаймандана ашылған сыртқы есiк пен шелектiң түбiндей жалғыз көзден таңның саржағал сəулесi ұзын, қараңғы дəлiзге төгiлдi. Мал өрiске шықпақ болды. Бiраздан кейiн шелегiн салдыратып, жолшыбай есiнеп, шашы дудыраған Қалыш та шолақтың соңынан кеттi. Тағы бiраздан кейiн шiмiлдетiп бiр шелек сүт алып келiп, жоғарыдағы салбырап тұрған темiр iлмешекке iлгелi жатып, маңдай алдындағы еттiң жоқ екенiн, керулi жiптiң үзiлiп жерде жатқанын көрiп, жылан шағып алғандай баж ете қалсын.

	– Өй, қараң қалғыр көрдемше! Мынау сенiң iсiң ғой! Құмыңды же, құмыңды жегiр! Құмыңды ғана жегiзейiн сенiң. Қап, мына қаңғыбас шолақтың көрсеткенiн-ай маған. Жатқан жерiңде не iстесем екен осы? Шық былай! Шық!

	Сыртқы есiктi шалқалатып ашып тастап, қолындағы добалдай иiнағашты оңтайлап, жар жағалап бұған жақындай түстi. Мына айқайдың тегiн еместiгiн Төрткөз бiрден сезген. Қабағы қарс жабылып, иiнағашты қос қолдап көлденеңдей ұстап, бiрте-бiрте жақындай берген соң ырылдап айбат шегiп көрiп едi, қоятын айбықа емес. “Жүрегiмiз талып, көзiмiз қарауытып бара жатқан соң, пендешiлiк, азғантай еттi жегенбiз да. Күнi-түнi өкпеңдi суырып жатқан мынау күшiктердi көрмеймiсiң? Батырекесi, сабыр ендi сабыр. Болар iс болды, ақ таяғың ет болмайды. Қойыңыз деген соң қойыңыз. Батырекесi, ашу – араз, ақыл – дос, батырекесi деймiн”. Тiстенiп, онан сайын кiжiнiп жақындап келе жатыр. Ит бiр жағынан айбат қыла қырындап, есiкке қарай жылыстауға мəжбүр болды. Қайырылуға мұрша қайда? Қалыш қапталдан тықсыр-ды. Тұсқа келе берiп серiппедей атылған кезiнде көзiнiң оты жарқ ете қалды. Жолшыбай қыңсыланып, сүрiне-қабына ұмар-жұмар сыртқа құлаған. Сегiзкөз қақсап қоя берсiн. Өзге жағы сау тəрiздi. Соған қарағанда, мықтап бiр-ақ сiлтеп үлгерген болар. Сол бетi төбенiң баурайына барып, жантая кеттi. Жаланайын десе, мойын жетпейдi.

	Кемпiр есiктiң аузында қолын олай-бұлай сермеп, жұлқына шаңытып жүр. Ернияз да жалғыз қолын белiне қайырып алып, одан мойнын созып тұрып, саусағын шошайтып, кемпiрге бiрдеңе деп дауыстап екеуара əлек. Ұрысып жүрген шығар.

	Төбенiң баурайында осының бəрiн бақылап, түске дейiн тапжылмай жатты.

	Түсте, адам аяғы басылған кезде, есiктiң жанына жақындап келiп, жайғасты. Ендi мұнымен ешкiмнiң жұмысы жоқ тəрiздi.

	Қараңғылық түстi. Ел тегiс орынға отырды. Төрткөз үйдiң сыртын ептеп айналып келiп, дəлiздiң бұрышына құлағын түрдi. Iштен күшiктерiнiң қыңсылаған дыбысы емiс-емiс естiледi. Сəтке де жақтары сембей, жаппай жамырасып жатыр. Дауыстың əр жерден шығуына қарағанда бұны iздеп бытырап кеткен бе қалай? Iшке енгiсi келдi. Iшi-бауыры уылжып, қалай да панасыз қалған аш күшiктерiнiң жанында болуды қалады. Тырнақты салып көрiп едi, жылауық ағаш есiк мықтап бекiтiлген екен, ашылмайды. Мылқау тымсырайып тұр.

	Жүгiрiп күшiктер жаққа барды, одан ағаш есiкке қайтадан қашыр-құшыр тырнақ салуға мəжбүр болды. Кектенiп, үстi-үстiне жұлқына тырналады. Қайта-қайта үрдi. “Есiктi ашыңдар! Бөпелерiме барамын. Ашыңдар! Ашыңдар!” Тым-тырыс.

	Үйдi үш-төрт рет айналып шықты. Дəлiздiң күшiктер жатқан тұсына тырнақ салып едi, жер зар еңiреп қалған екен, төбесi қақсап, төбе құйқасы шымырлады. Қайта келiп, есiктi тырналады. Сыбыс жоқ. Үнсiздiк онан сайын ашындыра түскен. Тұмсықты қап-қараңғы мылқау көктiң бауырына тiреп, iшiн ақтарып ұлысын келiп. Есiтер құлақтың құйқа тамырын шымырлатып, дауыс созсын. “Бөпе...лерi..ме барайы...ын деймi...iн. Жұртым-ау, бөпе...лерiме...е! Бөпе... лерiме...е! Жұр-тым-ау. А-у... А-у...”.

	Кенет қабырғаның арғы бетi дүңкiлдеп, шомбал темiр iлмек салдыр-гүлдiр етiп есiк шалқасынан ашылды. Босағада қолпылдаған көйлек, дамбалы ағараңдап Ернияз тұр.

	– Iшке кiр!

	Төрткөз аузын тарс жұма қойып, жақындап барып кiлт кiдiрдi. Əлдеқалай жасқаншақтап күдiк алған. Ит бiлiп пе, жақсы адам дегенмен иiнағашы болуы мүмкiн ғой. Дəл тұсына келгенде сарт еткiзер. Шолақ берi жақындай түстi. Қолында ештеңе де жоқ екен. Сəтiңнен.

	– Iшке кiре ғой. Болды ендi. Шығарма үнiңдi.

	Дауысы жұп-жұмсақ-ау. Қандай жайлы едi. Қайынқаптал сендi. Сендi де есiктен сымп берiп енiп, əрқайсысы əр жақта ұлардай шулап, тұла бойлары қалтырап, бытырап жүрген күшiктерiн бiртiндеп жинастыра бастады. Олар да үмiт үзген жақсылықтың аяқ астында келе қалғанын түйсiнiп, тұншыға қыңсылап, енелерiнiң бауырына жабыла түстi.

	Төрткөз бұл түндi елеңдеп жайсыз өткердi. Ертеңгiлiк дəл кешегiден айнымайтын уақиға болды. Жалғыз айырмасы жүрегi шайылып қалған Төрткөз ерте қамданып, Қалыш қарманып арғы бұрыштағы иiнағашты қолына iлiндiре алмай жүргенде, арқасына таяқ тигiзбей далаға сытылып үлгiрген.

	– Менiң басым ылғи тастандылардан-ақ бəлеге қалды-ау! Қайтедi мыналар, ə? Ендi қойнымызға алып жатумыз қалған шығар! Сөйтетiн болармыз. Иiнағашы құрымағыр қайда құрыды? Басын ғана жарайын.

	Қарасуық еңiреп тұр. Тұла бойыңды қариды. Əнеукүнгiден берi бұршақ аралас дамылсыз жауған жабысқақ жауын жер бетiн жылмитып қата бастаған. Мұздақты тоңды қайынқапталдың өткiр тырнағы да əрең iледi. Айнала жалт-жұлт, шөптердiң бастарына мөлдiреген мұз тұтасқан. Бiрдi-екiлi дүбəра тайыншалар өрiстен қашып келiп, белдерi бүкiрейiп бүрсеңдеп қораны ықтап тұр.

	Қылышын сүйретiп жұт жылдың қысы келе жатқан. Төрткөз сонадай жерде шаншылып отыр. Екi көзi есiкте.

	Қалыштың шаң-шұң дауысы көпке дейiн басылған жоқ. Ернияз бүрсеңдеп мойнын iшiне жиырып алып, өрiске мал айдауға кеттi. Қалыштың қамытаяқ қарабұжыр тапал байы иығына кетпен салып, қисалаңдай басып қораның сыртын айналып барады. Сол жақта бiраз кiдiрiп, кетпенiн тастап, босқол қайта оралды. Қамытаяқ бұның бөпелерiн шүпiрлетiп кешегi легенге салып, үйден шықты. Көктайғанақтан жүре алмай еппен ғана тəй-тəй басып, қайтадан қораның сыртына беттеген.

	Күшiктерiнiң дауыстарын құлағы шалған бойда емпеңдеп келiп, қамытаяқтың iзiне ердi. Анау “кет əрiлеп” сес көрсетпеген соң қашқан жоқ. Легеннiң iшiне мойнын созып, балбыраған балғын немелердi иiскегiсi де келдi. Қораның сыртындағы жаңа ғана қазылған, кiшкентай шұңқырға күшiктердi қыңсылатып, бiрiнiң үстiне бiрiн үйiп салды. Төрткөз кiсiмен жағаласып, оларды иiскеп емiзбекке ұмтылған. Қарашұбар бұған кiжiнiп, кетпеннiң басымен жасқаған соң анадай жерде аңтарылып отырып қалып едi. Ананың иiсiн ала алмай жетiмсiреп, сап-салқын сыздан түшiркенiп, бiрiн-бiрi баса көктеп, тұс-тұсына бей-берекет қаймаласып жүрген, əлi көздерi де ашылып үлгермеген шақалақ күшiктердiң үстерiне кесек аралас қара топырақ дүрс-дүрс түсiп, кезек-кезек өрiстерiн тарылтып тұншықтыра бердi.

	Төрткөз ешнəрсеге түсiне алмай шоңқайып қалды. Шұңқырдың iшiнде не болып жатқанын өз көзiмен көрiп бiлмекке бiр-екi рет ұмтылып, жарқ-жұрқ еткен кетпеннен жасқанып, қайта кiдiрiп, құлағын əлсiн-əлсiн көтерiп сөмпиiп отыр. Қарабұжыр күшiктердi тiрiлей көмiп болып, топырақты бұзып шығар бiреу бардай-ақ мықтап таптап кеткен соң да, тапжылмай едəуiр аңтарылып қалды. Бiраздан кейiн барып жаңа ғана тыпырлатып алып келген күшiктерiн көре алмай əлiгi жердi иiскеп едi, мұздай сыз қолқаны қапты. Жас иiс емiс-емiс қана сызаттайтын. Əлденеден шошынған Төрткөз ессiзденiп, төрт шеңгелдi қара жерге долылықпен өршелене салды. Жымдасып үлгiрмеген жас топырақ алысқа барып сатыр-сұтыр түскен сайын жағымды жас иiс молайды. Қайынқаптал одан бетер құлшына бердi. Iлезде қорыс болып қазылып қалған. Қыңсыламайтын, қимылдамайтын, бiрақ жас иiсi əлi мүңкiп тұрған тырбаңдмайтын күшiктерiн көрiп, Төрткөз аң-таң қалды да, бұрынғы ескi қорадағы жатын орнына кезек-кезек таси бастады. Түгел жеткiзiп болған соң көңiлi жайланып, əрқайсысын бiр жалап, тұмсығымен түрткiлеп бəрiн бауырына тартып, емiренiп ұзақ жатты.

	Күшiктер болса мұздай. Бұрынғыдай қыңсылап, бiр-бiрiмен таласып-тармасып, алдыңғы аяқтарымен емшектi құшақтап, ешқайсысы бұған ұмтылған жоқ жəне бауырын жылытпады да. Сонда барып Төрткөздiң тұла бойын үрей билеген. Емшектерi лезде дыриып iсiп кеттi.

	Ернияз жайлап келiп бұларды көрiп, қап-қара болып түтiгiп, көзi алашапыраштанып үлкен сойқанды бастауға үйге қарай аяқтарын аннан-саннан бiр басып адымдай жөнелдi.

	* * *

	Белгiсiз үрей тұла бойына шым-шым дарып, алаң ете бастаған. Бiрi бүктетiлiп, бiрi серейiп, ендi бiрiнiң ауыздары қолапайсыз ашылып, қимылсыз жатқан өлi күшiктерге бiр, бет-аузы жыбырлап, серейiп тұрған шолаққа бiр қарады. “Мынаған қалай түсiнемiз?” Аяғын ширақ басып емпелеңдеп кетiп бара жатқан Ернияздың соңына iлестi. Бұрынғыдай алдын орағытып асыр салған жоқ, ептеп еркелей келiп аяқтарына да оратылмады, кейде бейқам келе жатқанда осыбiр өзiне етене жақын адамның сау қолын ұзын тiлiмен жалап та алатыны болатын. Өйтпедi. Басын жерге салып жiберiп, сонадай жерде сүмелектеп сүлесоқ ерiп отырды. Ол да бұған қайырылып қарамады. Жауырыны күжiрейiп, өкшесiн қадап, алшақ адымдап ұмтыла түсiп асып барады.

	Үйге сол екпiнмен ендi. Төрткөз əлсiн-əлсiн жалтақтап қойып, сонадай жерде шоңқайып отыр. Көздерi үңiрейiп, қарны қабысып қалса да аштықты ұмытқан. Үрей мен алаң тағат таптыртар емес. Iшi алай-түлей қопарылып, көзiнiң алды кiлегейленiп кеткен.

	Тағаты болмай қайырылып күшiктерiне қайта кеттi. Сол күйлерi серейiп-серейiп жатыр: қыңсылап бауырына жармаспайды, сүйретiлiп олай-бұлай бей-берекет кезбейдi де. Бойына ду-ду қызу беретiн нəзiк дыбыстары да естiлсейшi. Тұмсығымен кезек-кезек түрткiлеп көрiп едi, кепкен ағаштай серең-серең еттi. Хош иiсi де семе бастаған, салқын. Бауыры болса сыздап барады. Қинала қыңсылап айдалаға жөн-жосықсыз үрiп-үрiп қойды. Тағы да үрдi. Iштегi ұйыған дертi төгiлiп, бойы жеңiлдегендей бола ма қайтедi. Сонан тұмсықты көкке көтерiп жiберiп, ұлыды дейсiң. Аянбай зарлап, жылап ұлыды. “Жұрт...тым...ым-ау. Ау...у...”.

	Беймағлұм бiр түйсiк көмек дəметкен болар, теңселiп тұрып-тұрып қайтадан шолақ жаққа беттедi.

	Төрткөз ендi ескi қыстауда өзiне жақын жалғыз кiсiге бар мұңын шаққалы босағада құйрығын жерге қадап отырғанда үйдiң iшiнде көкдолы қатынмен қып-қызыл ұрыс болып жатыр едi.

	Алпыстан асқан шал мүгедек Ернияздың ет жақын туысы жоқ, шарасыздықтан жамағайын қуалап, осы маңдағы елдiң ортақ қонағы – қабағы ашық үйде жүрiп-тұра беретiн, ол пақырдың да басында жетiм-дiктiң барлығын, бəлкiм сонан болар, бұнымен мұңдас екендiгiн Төрткөз бiлмейтiн. Жұртта қалған қайынқапталға ара түсiп, жетесiз жаман байыңа жазықсыз күшiктердi өлтiрттiң деп, обалы сенi жiбермейдi, тасбауыр жауыз, пəшест деп – бiр жағынан жеңгесiне тiлi өткiр – жеңiн салақтатып, жалғыз қолын сермеп жатқанын, ал Қалыштың да сөзден есесiн бiр адамға жiберiп көрмеген талай тар кезеңдерде сыналған тарлан ұрыскер екендiгiн, Ернияздың жалғыздығы мен қаңғырмалығын бетiне быж-быж басып, кiмдi басынатындығын түп-тұғиянымен қоймай қазбалап, ақыры қолын далаға сермеп жолының тап қазiрден-ақ ашық екендiгiн ашып айтып, қай үйге барса да арқасынан қалмайтын жалғыз көрпе-жастығы мен көр-жөрiн бұрқылдатып бетiне шашып жатқанын түсiне алмайтын едi. Уайымы панасыз перзенттерi болып тұрған ит қайдан түсiнсiн.

	Есiк сыртқа ашылып, iшiне жастығын салып ширатқан көрпесiн жалғыз қолымен қолтықтап, екi босағаға кезек соқтығып, өрттей алаулап Ернияз шықты. Iзiнше-ақ Қалыштың шаңқылдақ дауысы түйдек-түйдегiмен төгiлсiн келiп, төгiлсiн. Шошып кеткен қайынқаптал артына жалтақтай қарап, аулақ барып отырды.

	– “Тышқан кө... көре алмай жүрiп, құйрығына қалжауыр байлайды” деп, алдымен өзiңнiң қара басыңды жарылқап алсайшы, қаңғы неме-ау! – деп бiр қойсын. – Менiң үйiм саған итқора ма едi сондай-ақ! Бауырың езiлiп, жаның шығып бара жатса, ана қораға бар да қойныңа алып жат! Қой десем бетiме тiпə де, – деп, тағы бiр тыныстап алсын. – Шулатып үймелетiп қойғаны несi? Мə, мынаны да ал! Мə, трəпкiң! Ендiгi жерде бар ма, желкемнiң шұқыры көрсiн. Мə! Мə!

	Көне шалбар ма, кенеп туфли ме, шұлғау ма бiрiнен кейiн бiрi шұбатылып, томпылдап келiп есiктiң аузына түсiп жатыр.

	Ернияз болса, заттарын жинастыра алмай, əрқайсысына бiр еңкейiп əуре. Жалғыз қолдың ырқына көнбей, қойған жерiнен ысырылып, əрқайсысы əр жаққа шашырайды. Ырс-ырс демiгiп, жиi тыныстап ентiгiп жүрiп, бiр жағын тiсiмен ұстап, екiншi жағын тiзесiмен басып, ақыры бiр түйiншекке түйдi. Ендiгi iлiнбегенiне қайырылған жоқ, сол жерде шашырап қала барды. Мықшиып түйiншектi жалғыз қолымен алдымен тiзесiне, сəл кiдiрiп қақшиып иығына салды, қораның дəл аузынан қыратты етектей фермаға тартатын жалғыз аяқ жолға беттеп тұрды да, бұған жаутаңдай қарап отырған итке бұрылды.

	– Төрткөз! Жүр! Ер iзiме, кеттiк! Атаңа нəлет айдалада қалсын қу мола болып. Жүр!

	Төрткөз құйрығын сəл бұлғақтатып қойып, ешнəрсеге түсiнбей шалдың iзiне ердi. Шал болса мұздақ ұстасқан жалғызаяқ жолға түсiп, бүкшеңдеп тəнтiректеп ұзап барады. Күпəйкесiнiң iлгегiн салмаған, алдынан соққан желмен қарақұстың қанатындай далбақтайды, бiр балағы да қонышына түспеген екен, сүйретiлiп жер сыпырып барады. Түйiншектiң салмағы басып сəл еңкейген. Тоқтап, қырындап тұрып, бiр иығынан асыра қайынқапталға қарады. Екi-үш қадам жерде өкшелеп келе жатқанын көрiп, көңiлi жайланып əрi тартты. Күбiрлеп сөйлеп барады.

	– Қалмай жүрiп отыр. Кеш бата үлкен ауылға жетермiз. Атасына нəлет! Ел жетедi. Осы залымға күнiмдi қаратпасын. Жазық-жапасы жоқ кiшкентай күшiктердi тiрiлей көмдiргенi несi. Обалы жiбермегiр, нəлет! Жiбермейдi əлi! Қайда барамын дейсiң! Жерiң кеңитiн болса, кеттiк. Осыдан өлiп жатсақ көрермiз! Құдайдан безген нəлет сенiң...

	Бiраз жүргеннен кейiн шалдың аяқтары шатысып, тар жолдың екi езуiне шəлкем-шалыс түсе бастады. Демiгiп, маңдайынан шып-шып тер шықты. Болмаған соң арқасындағы жүктi жолдың жиегiне лақтырып тастап, жеңiмен терiн сүрттi. Маңдайынан бу көтерiлiп, тiстенiп сұп-сұр болып тұр. Ептеп барып жүгiн жаншып отырды. Кiр баттасқан орамалын алып, бетiн сүрттi.

	Төрткөз қасына келiп, мөлиiп тұрды да, қайырылып ауыл жаққа қарады.

	Шалдың қолы ұйып қалыпты. Қан жүгiрсiн деп əрi-берi қозғап, алақанын ашып-жұмды. Бауыры бырдай болып iсiнiп кеткен, көздерi үңiрейiп, əбден сiңiрi шығып жүдеп, бұған мүлəйiм көзiмен телмiрiп қарап тұрған қайынқапталға көзiнiң астымен қарады. Едəуiр тынықтым-ау дегенмен, түйiншектi мықшыңдап тiзесiне, одан иығына əрең салды. Тəнтiректеп барып жолға қайта түстi.

	Екi-үш қырдан асып кеткен едi. Төрткөз кiдiрiп, артына ендi қарағанда қыстау көрiнген жоқ. Шал болса ол жаққа тiптi көз салмайды, емпелеңдеп ұзап барады. Ескi қыстаудан басқа жаққа, алысқа, бейтаныс жерге кетiп бара жатқанына қайынқапталдың көзi ендi жеткен. Тағы да көңiлi құлазыды. Iлгерi басқысы келмедi. Жолдың жиегiне шоқиып отырып алды да, екi жаққа кезек-кезек қарады. Ернияз иттiң отырып қалғанын ұзаңқырап кетiп бiлiптi.

	– Төрткөз! Төрткөз! Кə! Кə! Жүр кеттiк!

	Ит мыңқ етпедi. Қайта шақырғанда да қозғалған жоқ. Ернияз жүгiн жерге қайта түсiрдi.

	Қайынқаптал қыстауға қарай аяңдады. Ернияздың дауысы жарқыншақтанып иттiң iзiне ердi. Мұңайып жалынып шақырды.

	– Төрткөз деймiн, iзiме ершi, шырағым. Төрткөз жақсы ғой. Жақсы.

	Ит қайта тоқтап, аңтарылып қарап отырды. Сөйтiп шамалы отырды да, ескi қыстауға қарай бет алды. Соңынан шалдың ащы дауысы естiледi.

	– Төрткөз! Төрткөз! Қайт! Қайт деймiн! Ана құдайдан безген Қалыш қатын сау болса, сенi аттырып тастайды. Айтпады деме! Көр де тұр! Төрткөз! Төрткөз деймiн! Аттырады əлi.

	Ит ендi алаңсыз бүлкiлдей жөнелдi.

	Ернияз жар жолда шолақ жеңi бұлғалақтап, жападан-жалғыз көзi жасаурап селтиiп тұр.





БҰРУ ЖОЛ




	Ат жақты шоқша жирен сақал, шүңiрек көз, осы өңiрде бiрде “қыңыр”, “қияс”, ендi бiрде “шатақ” деп аталатын арық шал Пiрiмбет алакеугiмнен қаладан шыққанда, аяз ұшынып тұрған. Алдымен ашық тұстарын: мойнын, бiлезiктiгi мен бет-аузын, сонан кейiн тəнiне мұздай темiр басқандай-ақ бүкiл бойын тiтiркендiрiп қарып кеттi. “Мынау қайтедi-ай” деп, iштен күбiрлеп, үзеңгiге шiренiп көтерiлдi де қайта қымтанып отырды. “Алдым – күндiз, жылынар. Əйтеуiр маңдайым күннiң шығысы, не iстей қояр дейсiң, май сасыған балғашының үйiнде болмашыны сылтауратып жата алам ба, балалар болса жол жаққа қарайлап күтiп отырған шығар” деп, тағаты болмай қараңғылатып атқа қонған. Басқармадан сұрап алған астындағы шолақ құйрық түгi үрпиген арық ақжал дөнен бiр өзiнiң жол жоралғысына жарап тұр. “Үлкен кiсiге осы да жетедi, көшелi көлiк атқамiнер бiргаттарың мен шатауаттарыңның тақымынан ауысар деймiсiң” деп, шүкiрлiкке балаған да қойған, əлде берер, əлде сылтау айтар, төркiнi көрiнiп тұрған соң белдi көлiгiн қолқалаған жоқ. Қысқа тонның сыртынан бастыра киген қаудырлақ кенеп сулықтың етегiн қымтырып, ерге қайта бiр көтерiлiп отырды да, қамшысын оңтайлап, тақымын қысты. Үш күн бойы əлдененi талғажу етiп қорада байлаулы тұрған дөнен даланы аңсай ма, не тыңдығынан ба, ширақ ытырынып түстi. “Əп, бəрекелдi, осының оңды” деп, қария көлiгiнiң мiнезiне бiр сүйсiнген.

	Аспан ашық танылған. Арқадан соққан жеңiл жел екi күннен берi бағытынан таймай қадалып тұр. “Бұныңа тағы бiр тəуекел, əйтеуiр арқадансың ғой, көрiп алдық” деп бiр топшылаған. “Шамаңа қарағанда, бүгiн де борасынсыз қатқақ күйiңде тұрарсың, тұр. Жаман балаларды аман-есен қуантсақ, онан əргi құқайды тағы да көрiп алғанымыз”.

	Шығыс бозамықтанды. Əлi өшпеген сылбыр жұлдыздар бiрте-бiрте семе бастады. “Қараңғыда сүрiнiп-қабынып, түртiнектеп жүремiн бе, əрi бетi қабыршақтанған сүрi қар көлiкке ауыр болар” деп, аттың басын сəл бұралаңдау болса да, машина жолдың таптаурын табанына салып қойған; дөненнiң тұяқтары бауырласып қалған қасат қардың төбесiн қашыр-құшыр ойып келедi.

	Мойнын iшiне тартып отырып, соған құлақ түрмесе, айнала тым-тырыс, үш-төрт төбе асқан соң қаланың шет жағасындағы бiр-жар ояу төбеттердiң де ерiншек дауыстары семген.

	Едəуiр жүрiстен кейiн елең еттi – құлаққа жағымсыз жылайман дыбыс емiс-емiс келетiн тəрiздi. Тұла бойы шымырлап, оқыс ытырынып айналасын жалтақ-жалтақ шолып өттi. Елең-алаңда бұтаға дейiн едiрейiп көрiнедi, қорқаққа соның бəрi əзiрейiл. Биыл қыста қасқыр да қатты босқындаған, “қораға түстi” деген де хабар əр тұстан естiлiп жатады. Ашығып ел маңайлап жүрген осы жайсаңдарыңнан болмасын? Қамшының сабымен тымағының құлағын түрiп жiберiп, демiн iшiне тартқан, анық жылайман дауыс, оның үстiне таныс та тəрiздi.

	“И...и...и...и”

	“Не дейдi?” Жүгендi шiрене тартып, атты мүлт кiдiрттi де тымағын жұлып алып, дыбыс шыққан жаққа қос құлақты бiрдей қадаған. “Сол. Жылайман атан, беймезгiл уақытта мұнда неғып жүр? Кiм болғаны?”

	Атқа қамшыны салып-салып жiбердi де, далақтап шаба жөнелдi. Қарасын көзi шалғаннан доп-домалақ болып құнжиып отырысынан бiрден таныды: жылайман түйенiң үстiндегi Оқас екен. Сол қарқынымен жетiп барғанда, атан аяқ астынан далбалақтап шыға келген бұдан үркiп, жолдан тайрақтап атыла қашқан. Оқастың да екi қолы бiрдей ербеңдеп, көзi аларып, түйесiнен құлап қала жаздап, берекесi кетiп қалыпты. Шал күлiп жiбердi.

	– Оқаспысың? Желкеңнен-ақ таныдым-ау.

	– Пiрiмбет пе ең? Жын қақты ма сенi? Соншама жалғыздан жалғыз шапқылап. Аударылып қала жаздадық қой.

	Бас киiмi бiр жағына қисайып, берекесi кетiп қалған.

	– Жүрегiңдi бас та жөнделiп отыр. Жол қысқаратын мұндай жақсы болар ма. Қашан келiп ең?!

	Оқас түйесiн жолға қайта қақпайлаймын дегенше, бiразға дейiн жауап қатпады. Жолға түсiп, киiмдерiн жөндеп, қайта нығайыңқырап отырып, көңiлi жайланған соң барып бұрқ ете қалған.

	– Уа, келгенбiз да! Сенен басқа адам қала көрмесiн деп пе?!

	Пiрiмбет онысын елемей:

	– Жылайман атанның дауысын қозыкөш жерден танығаным, – деп күлiмсiреп бiр қойды.

	Көлiгiн аяқ астынан үркiткенiне қитығып, əрi бастықтық кеуде бар, соны сəлеттеп Оқас көз қиығымен бiр-екi шолып өткенмен, шатақ шалға бiразға дейiн жауап қатпай, тұлан тұтып ширығып отырды. Аңғарады: шал ақжарқын, бəлкiм олжасы да болар – бөктергiсiнде бiрдеңе бұлтияды, тiптi сөзуар неме жолда мылжыңдасатын жолдас табылғанына қуанып та келе жатқан шығар-ау.

	– Бiр елдiң заппермасы дейдi. Қалада достан дұшпан көп. Мына неменi “мен мұндалап” көшеде жылаймаң-датқанша, сары айғырды мiнбедiң бе?

	Сұрауын əншейiн сұрай салып, бұған назар салмаған күйi, алдына тiп-тiк қарап, қапталдасып келе жатқан Пiрiмбетке қырынан жақтырмай атыла қарады. “Əнекей, сөйтiп қотыр ешкiдей сүйкенiп тұрады ғой бұл. Сөзiнiң терiсiн қарашы”.

	– Екi күн болды келгенiмiзге. Естуiң бар шығар, мынау Сарбастың Бадағы құдамыз едi. Солар ертең үйге құлайды. Айтатын жекжатың бар, алатын кəкiр-шүкiр бар, соған арнайы өзiм шығып ем. Өзiң жүрмесең, iс бiте ме. Бiразы орындалған тəрiздi, – қамшысымен етегiнiң астындағы теңдi нұқып жiбердi. Пiрiмбеттiң көзi ендi ғана теңге түскен. – Осыларға бола кiдiргенiм. Сары айғырды бала мiнiп кеттi. Хабарды жеткiзе берсiн деп, кеше түсте қайтарғанмын. Жылайман болса да жүкке оңтай. Бұнымен көшенi кiм араласын.

	– Е... жөн, жөн. Талап оң болсын. Бала дегенде ата-ананың борышы таусылған ба. Дұрыс екен.

	Алыс жолда жалғыздан екi адам жақсы – жол қысқарады, əсiресе Пiрiмбет шал қуанып қалған. Ауылдарының арасы үш-төрт-ақ шақырым, демек барғанша жолдас. Екеуi жолдың екi табанына түсiп алып, манағыдай емес көңiл жайланып, қатарласып, көлiк қинамай жеңiл келе жатты...

	Оқас тығыршықтай мығым, елудi ендi ғана алқымдайды, айналаға сыйлы, шашырап асып-тасу жоқ, шаруасына мықты, пысықай. Ферма бастықтықты да айналдырғанына оншақты жылдан əрi аунады. Əлi бiреуге беретiн сыңайы жоқ, ауданға да, елге де майлы қасықтай.

	Қазiр əлпетiнде сыз бар, құда-құдағи деп көптi жинамақшы екен, ферма бастығы деген атағы болған соң, жұрт аузын аша келедi. Əлдененiң есебiн келтiре алмай отырған тəрiздi, қабағын салып жiберiп, өзiмен өзi тұнжырай түседi.

	Мұнартып күн көтерiлген. Шаңқан аппақ қар əлi қызып үлгiрмеген бозамық сəуледен алабұрта түседi. Осыдан екi күн əрi қатарынан үш тəулiк бораған, қазiр бет-аузы жылмағай тартып, безбүйректенiп бедiрейiп жатыр.

	Оқастың үстiнде құндыз iшiк, iшiктiң омырауы ашық, аяғындағы қолдан илеттiрiп, арнайы тiктiрген бұзаубас байпақты етiк, тымақтың бауын қайырып байлап тастаған, қарға аунап пiскен қызыл түлкiнiң түгi қозғалған сайын желк-желк етiп, мың құбылады. Онсыз да аласа неме қалың киiнген соң, тiптi домаланып қалыпты. Сызданып отырып-отырып барып, бұған ерiншектене əнтек мойнын бұрып, жөн сұраған.

	Пiрiмбеттiң бауырынан тараған үш перзенттiң үлкенi Нұрғайша Оқастың түп нағашысынан келiп қосылатын қыли дүкеншi Нармағамбеттiң туған бөлесi осындағы алтынбай Жекеннiң ортаншы ұлында едi. Бала бəгөнсекте1 1 дөңгелек ұрады. Жас келiңкiреген соң, желпiлдеп жолға шыға берудiң ретi келе бере ме. Кемпiрдiң қыңқылының зорымен, солардың есен-саулығын бiлiп келе жатқан бетi, өзге салауатты бұйымы жоқ.

	Кезек өзiне келгенде де қаны бетiне тепкен қызыл шырайлы домалақ жүзi онша ашыла қойған жоқ. Жаңағы əңгiменiң аяғын сызданып тарқатты. Жұртты жiберсе, бiреудiң жоғын бiреу түйенiң үстiнде жүрiп iздейдi, балалар болса жасық, көпке түсе алмайды. Əлi күнге дейiн бет моншақтары төгiлiп тұр. Содан амалдың жоқтығынан өзi шыққан екен, бiрсыпыра бұйымтайының орындалған сыңайы бар. Жақсылы-жаманды атағы ел аузында. Дұшпанның алдында жығылмағанға не жетсiн. Жылайман атанмен арпалысып, шаруа шаруалап жүргендiгi сол.

	Күн тас төбеге асыла бере жолаушылар əлдеқалай сақтықпен дариядан көлiктерiн жетектеп өттi де, қайта қонысты. Бұған дейiн бұйырғын төбе, ылдилы-биiк, бұралаң жол-тұғын, ендi көз ұшындағы қарайған қылау беретiн Сорқақтың мидай кең жазығына түстi. Сонау көз ұшында менмұндалап Оқшатау дара асқақтайды. Сол иықтарын тауға берiп, əйтеуiр кешке дейiн ел қарасын бiр көрерiмiз анық қой деген пейiлмен көлiктерiн қуып қинамай, еркiн қатарласып келедi.

	Үнсiздiк жалықтырды ма əлде сөз терген кəрi құлақ шалдан бiрдеңе есiтiп уақыт оздырып ермек еткiсi келдi ме, тiптi, жолдың салмақты жағын арқаға тастағандық-тан болар:

	– Пiреке, əңгiме айт, жол қысқарсын. Үндемес ойнап қашанғы отырамыз, – деп, Оқас еңсесiн көтерiп, жазының үстiне бiр көтерiлiп отырды.

	Шал:

	– Не əңгiме болсын... – деп сүйейсалдылау қашырта жауап қатқан.

	– “Əншейiнде ауыз жаппас, айт дегенде өлең таппастың” керi емес пе бұныңыз, Пiреке. Əлi де бiраз жол бар дегенiм да, – деп дауысын көтерiп, тағы бiр салмақтап тастаған.

	Пiрiмбеттiң қаршадайынан қунақ, ертерек хат танып, əкесi Тойымбеттiң соңынан қалмай, бəйгеге де шауып, жиын-тойда қалың топтың ортасында көбiрек болып, шатақтығымен қатар, құймақұлақ атанған шежiрелiгi де бар. Сонысын мегзеп, пұлдандың, пəлсiнiп, қашырттың деп келедi. Жасы кiшi болған соң, жолы да кiшi, бiрақ ел ағасы атағы бар, артық ауыс сөздi Пiрiмбет басынан асыра бередi.

	Əйтпесе, басқа бiреуден есiтсе, əлiгi сүйкеме сөзден ертоқымын бауырына алатын-ақ ретi. Оның үстiне жол үстi болғасын ба, əйтеуiр, осы ретте елемедi, жайбарақат.

	– Мана... – деп, жымиып күлiп алды Пiрiмбет, – осы Сорқақтың етегiне тұяқ тигенде түу баяғы бала кездегi бiр оқиға есiме түскенi. Қызуқандылық дегендi қой бұл. Əкем марқұм буыны əлi бекiмеген неме жазым болар-ау деп бiр ойламайтындай көрiнедi. Жиын-той болсын, ас болсын ауылдан шұбырына ұзап шыққан топтың қарасында əкем, əкемнiң артында құйысқанға жапсырылған шоғайнадай жарбиып мен отырғаным. Ол кезде артына бала мiнгестiрiп жүру айып емес: атын əкелiп бередi, онда-мұнда жұмсайды, сол пайдасынан гөрi үлкендердiң сөзiн тыңдасын, жақсы мен жаманды көре берсiн деген есеп бар болар деп шамалаймын. Құрманай Тобықтың асы болып, аяқ жетер жерден пенде қалмағандай. Сонда мына Оқшатаудың етегi адамға қара құрт толды да кеттi. – Қамшысын солай қарай шошайтып бiр тастады. – Өзiмiзде бəйгi ат жоқ, бəйгiге қосыламыз-ау деген ой оның арғы жағында, тiптi, жоқ, тек көптен қалмай, қызық көруге келгенбiз. Той десе қу бас домалайды. Ол кезде қарынның бiр тойғаны да олжа. Тап бəйге басталардың алдында жылмиған көсе бiреу əкеме қолқа салмасы бар ма. “Атшабар баламыз аяқ астынан науқастанып қалды, Пiрiмбетiңдi бер, мына атқа мiнсiн, – дедi. – “Пiсi астың күйiгi жаман” деген, бұйырған бiрдеңе бар болар. Ат пен бала аман болсын де”. Ондайдан шегiнетiн əкем бе. Екi иығы қопаңдап, делебесi қозып шыға келдi. Бiр төбенiң астында құйрық-жалы төгiлiп, жабулап тастаған тарамыстай тартулы аттың жанына алып келдi бiздi. Адамға көрсетпей, тасалатып қорғаштап тұрғаны. Əкем атты көрдi де көзi жайнап кеттi. “Мiн! Алатын болса жаныңды мақтаға орап қойсаң да алады”. Соны есiткен жұрт: “Ойбай, боз айғырдың басы қатты. Үйренген адамы болмаса, қаршадай балаға əл бермес, жазым болар” дестi. Оған құлақ асатын бiздiң шал ма? Қайта ерегiсiп, елiре түстi. Жұрттың көзiнше айтты, болды. Олжа өз қанжығасына байланатындай-ақ көзi шақшиып, едiрейiп тұр. “Қолға қонғалы тұрған бақты теппе. Не бақытың, не сорың. Мiнесiң”. Əке айтқан соң, қорыққанмен шама бар ма. Көндiк. Былайынша ауыл арасында атқа мiнiп жарысып-ақ жүрмiз. Аз да болса сол көңiлге демеу. Бiрақ мына бəйгенiң орны бөлек. Басымды орамалмен байлатып алдым да шап берiп ерге жабыстым. Сейiс аттың тiзгiнiн ұстап тұрып, миыма мың да бiр тапсырманы құйып жатыр. Жарықтық аттың қасиетiн қой бұл. Жүрегiм алып-ұшып, құлағым шулап кеткен. Бiреуiн тұтпаймын. Əйтеуiр, мына мəреге бұрын келу керек қой, соны бiлсем жетедi. Қанша ат екендiгiнде шаруам болса бұйырмасын, қара-құрым болып, жапырылып шыға бердiк. Қарап қоямын: көбiсi ересектеу болғанмен, бəйге аттарының үстiндегiлер – негiзiнен өзiм құралыптас балалар. Жүрегiм аздап орнына түсейiн дедi. Жарықтық сəйгүлiктердiң бiрiнен-бiрi өтедi, шеттерiнен үкiлеп, құйрықтарын сыптай етiп буып əлемiштеп тастаған, ауыздықтарымен алысып тұр. Жұрт жаяуы жаяулай, аттысы аттылай, түйе, өгiз мiнгендер бiрi қалмай Оқшатаудың басына өрмеледi. Қалың халық қобыр-қобыр. Бiз болсақ, дүмелiп ат жiберер межеге тарттық. Түннен тұрғанбыз, таң жаңа бiлiнiп келе жатыр. Əр-əр жерден: “Ыстыққа қалдырдыңдар, аттарға обал болады, жол байламаңдар, жiберiңдер! Болыңдар ендi, болыңдар!” деп, асықтырған дауыстар делебенi онан сайын қоздыра түседi. Əнеу қияннан, дөңгелек тақырдың арғы басынан ат басын жiбердiк-ау. – Шал тағы да қамшысын көз ұшына сермеп қойды. – Қырық-отыз шақырым неге болмасын. Дүмелiп аңдысып келемiз. Топ жазылмаған. Бұйратқа табан iлiне бере ұшқалақ аттар оқ бойы оза бастады. Соны көргенде бозайғыр құтырынып кетер ме дегем, ауыздығымен алысып, жүгендi үзер болды немесе орап тастаған ердiң басын жұлып алар, тiптi өзiмдi де тастап кетер ме деп қауiп еткенмiн. Сауырына көз салып, жалының астына қол жүгiртiп қоямын. Тер бiлiнер емес. Ат дегенiң қайда... қолды-аяққа тұрмай, ойнап кеттi. Қатты ерегiсiп келе жатқанын бiлдiм де, “тəуекел” деп аруақтарға сыйынып, бұйраттан шыға бере басын қоя бердiм. Екпiнiнен ұшып түспейiн деп ердiң басына қос қолдап жабыстым да қалдым. Ендiгiсiн бозайғыр бiледi. Менiкi – жолда мертiгiп қалмай, аман жету. Басқа амал қайсы. Қалай да менен ерiк кеткенiне көзiм жеткен. Ендi аттың басын тартпаймын, тартуға əлiм де келмейдi. Саған – өтiрiк, маған – шын, аттың үстi дауыл, құдды дауыл, қараймын: жер шыркөбелек айналып бəйге боздың бауырына енiп, қалып барады. Жануар-ай, жануар! Мал да жаратыла бередi екен-ау. Əп дегеннен-ақ, суырылып алға шыққанмын. Ақбоздың жаны сонда ғана жай тапты. Бағанағы аласұрғанын қойды, тiптi жайбарақат. Ауыздығымен алыспайды, аяқты бабымен ғана жайлап тастап келедi. Көзiмнен пора-пора жас аққан. Соны белiме байлап берген орамалмен сүртiп, артыма қараймын, негiзгi топ қозыкөш жерде қалған. Топтан атқан оқтай суырылып екi торы, бiр шабдар келедi. Сүт пiсiрiмдей мерзiм өткенде шабдар құйрық тiстесуге келдi. Соны сезген бойына ақбоз жаңа бiр екпiнмен ытырылды дейсiң. Көрiнеу көзге сыпырылып, түсiп қала жаздадым. Не керек, сол тартқаннан мол тартып, қара көрсетпей ұзап кеттiм. Көзiмнiң жасы тыйылар емес. Оқшатау болса бұлдырап көрiнiп тұр. Бағана бiз шыққанда ондай тəрiздi емес едi, үстi қара-құрым. Осынау тұста сол қаптаған халық самұрықтың қанатындай болып жарылып, екi қапталымнан бiрдей көтермешiлер шуласа iлестi. Сонымен не керек, олар да тiзгiнге қол тигiзе алмай, у да шу, мен болсам, мəреден өте шықтым. Қайыс жүгендi тартамын келiп, бұйым дейтiн түрi жоқ. Жануардың iшi босаған соң ба, əлде тартпа үзiлдi ме, астымдағы жеңiл тоқым сыпырылып келiп, аттың мойнына келдi. Мəреден өтсек те сол екпiн. Көз атыздай болған. Менiң өлерiмде шаруалары жоқ, екi қанатым қиқу. Бiр қарасам, дарияға тiрелiп-ақ қалған екенмiн. Тiк жар. Табаның бiр тайса болды, кеттiм дей бер. Ортасына барып түсесiң. Дарияның толық кезi, мұндай ма, ақиiрменденiп, сапырылысып жатыр. Иман-зəре жоқ. Тұла бойым түгел мұздай. Есiк пен төрдей жер қалғанда доғаша иiлiп жамбастай бұрылғанда, сыпырылып барып, мойынға келдiм, құшақтағанымды бiлем. Ат кiлт тоқтап қалған, шаңға аунап жерде жатыр екенмiн. Жануар маған бiр де бiр тұяғын тигiзген жоқ. Арғы жағын бiлмеймiн. Жаңағы көтермешiлер келiп алып кетiптi. Сөйтiп, бозайғырдың арқасында атаққа да iлiнiп, өлiм аузынан қалған да жайым бар. Жылқы деп соларды айт. Жануар сол боздар айтары жоқ сəйгүлiк едi ғой, қолтығына қанат бiткендей нағыз сəйгүлiк.

	Шал сонау бала кездегi албырт қызыққа берiле елiтiп, өзiмен өзi күлiмсiреп əңгiмесiн аяқтаған соң жолдасына ендi қараған, ол болса, көзiн қиянға салып бедiрейiп отыр.

	Аяз iшiн тартқан. Жел тыныпты. Манағыдай емес, тымырсық. Сонау күннiң батар жағынан қарақошқыл бұлт тұтаса өрлеп келе жатыр екен. Жауар болса, айналасын түгел тұмшалап мiз бақпай, өкпенi қысып, асықпастан да саспастан бiрнеше күн, бiрнеше түн тапжылмастан жауар сыңайы бар. Оқас соған көз қадап, мынабiр қонақтары келiп тарқағанша, ашық-жарық болып тұрған жөнiн тiлеп келе жатқан. Көз алдында анталай өрбiген нышандардың қай-қайсысынан да секем алады. Келiп-кетер адамның аяғы сирегенше, болмаса екi-үш күнге толас берсе екен. Иiрiлiп жатып алса да шарасы жоқ. Анау сықпыты жаман шоғыр бұлттар кесiрiнен өрбiген ойын бiраз қудалап барып, шалға қарап едi.

	– Пiреке-ай, сүбелi бiрдеңе айта ма десем... баланың əңгiмесiн термелеп... Ат қызығын көрмеген қай бала дейсiң. Соның бəрiн тiзе берсе, бiр қырман əңгiме болар.

	– Ендi не айт дейсiң, бəтiр-ау?

	Шал бұған ошарыла бұрылып, күлiмсiрей қарады.

	– Онан да Жəкеңдердiң əңгiмесiнен қозғасаңызшы.

	Адамның көңiлi тояттайтын.

	– Е...е батырдың қай əңгiмесiн тауысарсың. Жайбарақатшылықта болмаса, жол үстi тиiп-қашып айтқан соң, берекесiн алмаймыз ба?

	– Əкем айтушы едi, – Оқас еңсесiн көтерiп, бұған бетiн бұра оңтайланқырап отырды. Қамшысын бiлемдеп, оңтүстiк батыс жаққа сермеп қойды. – Осы Тоғанкөлдiң дауымен Жанқожаның жақайым Тай-лақтың баласы Iзбасардан теперiш көрген жерi бар деп...

	Пiрiмбеттiң көзi жайнап, аңтарылып, елең етiп, ұмтыла түстi. Жаңағы бiр көңiлдi қызыл шырайы лезде жоғалып, сұрғылт тартқан.

	– Иə, соның өзi қалай болған көрiнедi?

	– Не айтары болсын, қазақтың жер дауы мен жесiр дауының таусылған кезi бар ма. Сондайда бiр болған кеп та.

	– Иə...

	– Қара шаруаның осы дарияның қолтық-қолатына егiн салып, тiршiлiк етпекке отырықшылана бастаған шағы болса керек. Негiзi бұл ара ол бастан жақайымның қонысы. Бiр жақтан аз ауылды асан келiп килiгедi. Белгiлi емес пе, əркiм-ақ өз күлшесiне күл тартып, шұрайлы жердi алғысы келедi де баяғы. Жанқожа неге екенiн қайдам, аз ауыл асан жағында. Дау əрi-берi əрекетпен шешiлмей, екi жақ та адам жинап, Сартөбенiң баурайында кездеспекшi болып, уағда байласқан көрiнедi. Адам жиналған соң мəселенiң ушығайын дегенi. Жанқожа адамдарын жинап келсе, Тайлақ жағының тобы көптеу болып шығады. Көп ауыл көптiгiн жасамасын ба ендi. Батырдың, сескенсiн мейлi, көпке топырақ шашпайын дегендегiсi болсын мейлi, ығысатын сыңайы байқалады. Тайлақ көкемнiң тоқалынан Iзбасар деген қарулы ұлы болса керек. Сол кезде онсегiз жаста. Жүйрiк байталға мiнгiзiп, бiр адамға шылбырынан жетектетiп қойғызатын көрiнедi. Қажет жерiнде ғана əкесi: “жiбер” дейдi, дүлей неменi сонда ғана жiбермесе, адам талғамай ұрына беретiн ақкөз батырлығы да бар екен. Не керек, қалай сөйлесiп, қалай бiтiмге келгенiн қайдам, Жанқожа бұлардан ығып, алыстап бара жатқанда, сескендiрiп, бетiн қайырып тастайын деген болу керек, Тайлақ “Iзбасарды жiбер” деп ымдайды. Албырт жiгiт ненi тыңдасын, жұрттың батырлығында қай шаруасы бар, жүйрiк байталмен ағызып қапталдаса барып, найза салған екен дейдi. Найза бөкседен барып қадалады. “Күл шыққырдың қолының қаттысын-ай” деп, батыр сол бетiнен қайырылмаған күйi, қылышын сермеп қалғанда найзаның басын қиып түсiп, сабы Iзбасардың қолында кетiптi. Ауылына барамын дегенше денеге бойлай енген найзаның басын қан тұтып қалып, бiр өзiнiң əрекетiне шыға қоймай, шылбыр байлап үш-төрт жiгiт күш бiрiктiрiп, əрең суырып алған екен. Сол Iзбасар, шынында да, батырдың қарғысы өтiп, кейiн күл шығып өлген дейдi...

	Пiрiмбет əрi ашуланып, əрi кекетiп, иығын селкiлдетiп, өзiмен-өзi ұзақ күлдi. Оқас болса тiксiнiп, күйгелектенiп, шалға ашулы кейiппен жарпақ-жарпақ қарағыштаумен болды.

	– Алты кiшкененiң ортасындағы жалғыз Жанқожа болады. Оған Тайлақтың өзi де емес, тоқалдан туған сарыауыз бала найза салады. Батыр мыңқ етпей кете бередi. Ай сенбеймiн, сенбеймiн. Бұндай əңгiме есiтсем, құлағым керең болсын. – Пiрiмбет басын шайқап қойды. – Мен есiтерде басқаша болатын. Айналайын қазақ қолынан келсiн мейлi, келмесiн мейлi, өз жағын көтермесе жүре ала ма? Оқас шырағым, мына əңгiмеңдi маған айтсаң да, басқаға есiттiрме. Бұл əңгiмеңмен батырыңның беделiн түсiрмесең, көтере алмайсың. Жұрт та күлер, əруақтардан да обал-ды.

	– Əй, мен бiр ойдан шығарыппын ба? Айтсам, жұрттан есiткенiмдi айттым. Солардың қолына шыққалы отырған iждеңем жоқ. Сонда мына есiткен құлақты кесiп таста дейсiң бе?

	– Сонда да қиянатсыз болсын да. Тайлақтың Iзбасары қайда, Кiшкененiң Жанқожасы қайда. Əлеукендей жалаңдаған қанша адам орталарындағы жалғыз Жанқожаға найза сұқтырып қойыпты, батырдың өзi де “ыңқ” демей жүре берiптi. Ел-халқы қайда. Тым-тырыс жөнеле берiп, батырдың жүнi кiмнен жығылғаны. Ай бiлмеймiн-ау, бiлмеймiн, – шал басын шайқай бердi. – Көкейге қонбайтын əңгiме екен.

	Оқастың бiти көздерi шақшиып, сұрланып кеткен. Қамшысын бiлемдеп, сəл кейiндеп келе жатқан шалға ошарыла бұрылды.

	– Жұрт айтқанға жүйелi сөз бiле ме десем, өзiң бiр рушыл неме екенсiң. Жанқожаға шыбын да қондырғың келмей, шырылдап келе жатсың ғой. Құдайдың шерiсi болса, қалған жоқ па жалғыздан жалғыз түу Қызылқұмның қиян шетiнде. Мен бе екенмiн елден асырып жiберген?! О несi-ау, тiптi.

	– Əй, Оқас, сен өйтiп əкиме. Бiлдiң бе?! Жанқожаның кегiн сенен алғалы келе жатқан мен жоқ. Күйсем сен сияқтылардың былдыр батпақтарына күйем. “Жүйелi сөз жүйесiн табар, жүйесiз сөз несiн табар”. Анық-қанығын бiлмеген соң, анау өйдеп едi, мынау бүйдеп едi деген ошақ арасындағы жел сөздiң саған керегi не?! Əңгiме сенiң не теңiң?! Тыңдай бiлсең, жүйесiмен айта да бiл. Жанқожаны жалғыздыққа итермелеген осы алауыздық, мұрнының астындағыны көрмейтiн көрсоқырлық! Бiле бiлсең əлiгiдей бақастық. Əйтпесе, ел асып, жер асып кетерлiктей қара халыққа жамандығы болып па? Айтшы, кəне?! Ə...ə. Солай ма?! Мойныңа су кете ме?!

	Ол да қатты қитыққан екен, жағы бiр тынбай сыңсып келе жатқан атанын борбайлап-борбайлап жiберiп, жолды кескестедi. Бұл тұрғанда ештеңеден тайынатын түрi жоқ, көзi шатынап, тұла бойы дiр-дiр етедi.

	– Соншама дiгерлейтiндей сенiң қолыңда қағазың бар ма едi?! Куəландырған! Көрсетшi, кəне!

	– Сол қағаздың болмағандығы ғой, ойыңа не келсе, соны айтып... Мына қос құлақ – қағаз. – Шал тымағын жұлып алып екi құлағын бiрдей созып-созып тастады. – Жолмырзаның Бижанынан есiткен. Өз аузынан бiр емес, бiрнеше рет есiткен. Қағазыңнан кем бе, айтшы, ал?!

	Жанқожаның немере iнiсi, қариялар ұйып, ерекше ден қойып тыңдайтын сөзiнiң алғауы жоқ, түзу кiсi деп атайтын Бижанның есiмiн есiткенде Оқас ештеңе дей алмай, тұтығып қалды.

	Айдалада екеуден-екеу бiрiне-бiрi жол бермей кесе көлденеңдеп тұр.

	– Маған болса да сенбейсiң. Тұратын көзi тiрi адамыңды айт! Жердiң түбiнде болса да жүгiнбей ел көрмегенiм. Бiрге барамыз. Айт!

	Ендi Пiрiмбеттiң көзi ақиланып кеткен. Оқас мына ақкөзден құтылғысы кеп аздап шегiншектейiн дедi.

	– Ау, қоя тұр. Үйде иiрiлiп құда күтiп жатқан адамдар бар. Көрермiз. Екеумiз де ел iшiндемiз. Шешiлiсермiз. Соншама жау алып бара жатқан жоқ қой.

	– Құдаларыңның тап əкесiн... Тұратын адамыңды айт!

	Оқас езуiн ширатып, мысқылдай күлдi. Түйесiнiң басын бұрып, жолға салған.

	– Ау, бiздiкi не тұрыс болмақ айдалада. Айтылған сөз айтылып кеткен шығар. Екеумiзден басқа есiтiп тұрған жан жоқ. Бiреудiң басы сынып, көзi шығып жатқан жай тағы жоқ. Елге жетелiк. Содан соң да көрермiз. Осы сөздiң анығына жетпей, биыл еш жаққа көшпеймiн, əйтеуiр.

	– Тұратын адамыңды айт деймiн?!

	Шалдың онсыз да қызыл көзi шатынап, қызара түсiп, түтiгiп кеткен. Жағы суалып, қолы дiрiлдейдi. Оқас бiразға дейiн қайтерiн бiлмей мүдiрдi. Шарасы таусылып, оңға бiр, солға бiр, аспанға... сонан кейiн мойнын бұрып көзi қанталап тұрған арық шалға қайта қарады. Қарады да айтқан шартына тұрмаса болмайтындығына көзi жеттi.

	– Сөз бiлетiн кiм қалды дейсiң...

	– Ел-жұрт орнында. Бiлетiн адам табылады. Қалағаныңды айт.

	– Сатыбалдыдан басқа сөзi түзу кiм бар? Төрiнен көрi жуық көне көз ғой. Не бопты, шынын айтар.

	– Ə, Сатыбалды ма? Туысқан сенiкi, бiрақ аққа тапсырғаным. Жүр! Менiң де тұрғаным соған.

	Шал шапшаң ұмтылып, қолынан бұйдасын жұлып алды да, артына қайырылмастан жолдан шығып, бiр бүйiрге – күннiң шығысына қарай тартты. Оқас не iстерiн бiлмей, шарасыз күйде терiсiне сыймай бөртiп отыр. Аспанға қарап едi, райы жаман, түнерiп келедi, қонақтары болса – өз ағайынының алды бүгiн құлайды – аңтарылып күтiп отыр. Ашудан-ақ тұлданып, аузын аша алмады. “Не болса да көрiп алғаным, тыңдамай елге тартсам, мына көксоққан қаштың деп тағы желкеме мiнiп алар, əңгiменi елге таратады” деген оймен тiстенiп қатты да қалды.

	Сатыбалды – осы маңдағы сөз ұстаған көне көз қария. Аяқ жетер жерде оған тұрмайтын адам табыла қоймас. Қалпалы жоқ қара қылды қақ жарған дерлiк бiр сөздi. Мына шал жағадан алғандай болған соң ел бағалаған сол қасиетiн бiр ойлап, бөтеннiң алдына жығып бере қоймас деген жекжаттығын екi ойлап есеппен де атаған. Атаған да жайшылықта бiр төрелесермiз деп жобалаған. Оған болатын қызылкөз Пiрiмбет пе, əне бұның бұйдасын қолына жұлып алып, қиыс тартып келедi.

	Бiраздан кейiн Пiрiмбет мойнын сəл бұрып:

	– Жолда ел жоқ. Қалай да барып құлалық, – дедi де, дөненге қамшыны басып-басып жiбердi. Ақжал қасат қарды бұрқырата лақтырып, шоқыта жөнелдi. Жылайман атан бақ етiп, ащы дауысы бұрынғыдан да созыла түстi де, желп-желп етiп аттың iзiне ерiксiз ердi.

	Ұзақ жауып, мезi етер сыңай танытып, жапалақ-жапалақ қар баппен қалбалақтап, жерге асықпастан түсе бастаған. Ауа да жылымық тартқан едi, бұл тұрғанда тымырсық.

	Пiрiмбеттiң жершiлдiгiнен ғана жолаушылар түн ортасы ауа Бұйырқұмның бергi етегiндегi жықпылда отырған Сатыбалдының үйiнiң үстiнен түстi. Бiр-бiрiмен сəлемдескеннен өзге жөн сұрасқан жоқ, көлiктерiн қораға байлап, азды-көп бөктергiлерiн босағаға сүйреп əкелiп тастай салып, жата-жата қалысып едi.

	Жолсоқты боп шаршағандарына қарамастан, жолаушылар бiр-бiрiмен жарыса алакеугiмнен ерте тұрды. Бұлар тысқа шығып, жуынып-шайынып келгенде, үлкен мыс самауыр иығынан дем алып тұр екен. Қазанға жауып пiсiрген қоңыр арпа нанның бетiне жылтыратып қаймақ жағыпты, ашөзек жолаушылардың мұрындарын қытықтады. Сақал-мұрты, кiрпiгiне дейiн түгел аппақ майсiңдi тəжiк төбетейлi шал төрдi нұсқаған.

	Дастарқанның төменгi етегiнде жүгiнiп, шамасы бұйрық күтiп отырған кiшi баласына “қонақтарыңның жағдайын жасауға кiрiс” деп иегiн көтергенде, алдымен Оқас селт етiп, қарсылық жасады. Жосығын айтты. Соншалық суыт екен. Осы шайды iшсе болды, жүрмекшi. Сатыбалды ешнəрсеге түсiнбей таңырқап алды. Жолай соқты дейтiндей ұлы жолдың үстi де емес, екеуi бiрдей əлдеқандай бұйыммен арнайы келген деп ұққан. Олай болса, сыбағалы малдарын жеу керек. Мұншалық асығыстықтарын неге болжарын бiле алмай отыр. Қонақтарының қабақтары салыңқы тəрiздi, үй иесi жолсоқтылыққа сүйеп, онша мəн бермеген.

	– Дəм алыңдар.

	Сол кезде таң атқалы жөндеп тiл қатпай түнерiп жүрген Пiрiмбет еңсесiн кiлт көтерiп, ұмсыныңқырап құйрығымен iлгерi жылжыды.

	– Аға, қазiр нешедесiз?

	Шал таңырқап, “соны да бiлмейтiн бе едiңдер” дегендей екеуiне кезек-кезек қарады да, кiдiрiңкiреп:

	– Жетпiстiң сегiзiне келiп отырмыз мiне, – дедi.

	– Бiлмей сұрап отырған мен жоқ. Ортамыздағы көненiң көзi, ескiнiң сөзi өзiңiзсiз. Пайғамбар жасынан бiр мүшел асқан екенсiз. Осы кезге дейiн айтылмаған жалған сөз ендiгi Сатыбалдыға жараспас деп ойлаймын. Бiрiншi дəм, екiншi дау қуып келiп отырған жағдай бар. Бұдан төрт жыл бұрын Сəтiбек бұлағында, қыркүйекте, Ботабай үйiнде дəмдес болып едiм. Содан берi дидар бұйырып отырғаны осы, мына дəмнен ауыз тимей тұрып, сiзден сұрар бiр ғана сауалымыз бар. Кеше ертеңгiсiн қаладан бiрге шыққан адам ек. Мына Оқас iнiңiз екеумiз бiр мəселеге даулы боп, сiзге жүгiнгелi арнайы ат басын бұрып келiп отырмыз. Бiзде басқа бұйым да, əлiм де жоқ. Бұл да асығыс, қонақ күтетiн адам, жолынан қалмасын. Бiрге келiп, жалғыз өзiн мен де жiбере алмаспын. Сол даулы сөзiмiзге төрелiк етуге қалайсыз?

	Шал əлi де ешнəрсеге түсiне алмай, екеуiне жарпақ-жарпақ үркектей қарады.

	– Бiлсем айтайын. Бiлмей жатсам, қинама.

	– Ақсақал, сөз мынау: менiң сұрайтыным екiжақты əңгiме, егер есiтiп, бiлiп тұрып, “мен бiлмейтiн едiм” деп жасырып қалсаңыз, қандайда бiр есеппен болмасын, бiле тұра бiр жағына бұрсаңыз, есiткенiңiзге қосып айтсаңыз, мынау дастарқаныңыздағы дəмге тапсырамын. Осыған қайлымысыз? Төрелiкке сiздi таңдаған мен емес, мына iнiңiз. Мен соған тұрған адаммын.

	Сары шалдың сақалының ұшы дiр етiп, шошына үрейлене қалды. Нан оңайлықпен аталмаушы едi. Бұл қалай? Дастарқанға соза берген қолын сасқалақтап баяу ғана қайтып алып, аңтарылды. Оқас болса, құлағын түрiп, бүкшiрейiп тымырайып отыр.

	– Ойпырмай, менiң жанымды жаппарға таядың ғой.

	Соншалықты немене едi ол? Сұрай бершi. Тəуекел.

	Қаймақ қатқан қою күрең шай буы бұрқырап, телмiрiп тұр. Самаурын басындағы шырайлы келiн де не iстерiн бiлмей, самсоз күйде əркiмге жарпақ-жарпақ үркектей қарайды. Оқас ендi қимылдап, Сатыбалдыны бiр, Пiрiмбеттi бiр шолып өттi.

	– Мен алдымен бiлсем, бiлгенiмдi асырмай-тасырмай айтсам, тұрасың ғой. Бiлмейтiн болсам, төрiнен көрi жуық адамның шыбын жанын шырқыратпа.

	– Тұрамын. – Оқасқа қарады. – Айт мына туысқаныңа.

	Тұрасың ба? Тұрмайсың ба? Өз құлағымен есiтсiн.

	– Үйдегi иiрiлiп жатқан қонағымызды тастап, ат сабылтып арнайы келiп отырған кiсiмiз емес пе. Тұрмағанда қайтемiз.

	– Олай болса, ақсақал, мына Тоғанкөл бұрыннан жақайымның өзiнiкi ме, əлде асан да ортақ па?

	– Асан екеуi бөлiп пайдаланған. Ортақ.

	– Тоған үшiн болған қақтығыста Бозғал мен Теңгелдiң опат боларынан үш жыл бұрын көл басында нендей оқиға болып едi? Екеумiздiң де сұрайтынымыз – осы.

	Сөз басталғанда үрпиiп отырған Сатыбалды ендi ғана “ие, ие” деп шырайланып, иығы селкiлдеп, бiраз мырс-мырс етiп алды да, қос қолымен сақалын сауып, тағы едəуiр ыңырсып, одан кейiн ыңылдап отырды. “Екеулерiңнiң неге таласып келе жатқандарыңды жаңа шамалай бастадым” дегендей, үнсiз ғана қызыл көзiнiң қарашықтарын жағалай жүгiртiп алды да, кеудесiн сəл көтерiңкiреп, сөйлеп кеттi.

	– Осы кiшкененiң балалары Сырдарияны жағалап егiске айнала бастаған шағында Тоғанкөл үшiн екi елдiң арасында талас болғаны рас. Жер дауының қақтығысы үстiнде əлiгi өзiң айтқан Бозғал мен Теңгелдiң мерт болғаны да шындық. Бiз есiтерде, қаны бiр бола тұра, iргелес деймiз-ау, қойы қоралас, ағайын аралас екi елдiң бiразға дейiн алакөз болып жүретiн жайлары да бар. Екi жақ та адам жинап, көлдiң басында қан төкпек дауға айналары да шындық. Ес бiлгелi əрқашан, əр жерден есiтiп келе жатқаным – осы желi. Олардың арасы шынымен ушығар болған соң, екi жақ та жiгiттерiн жинап келiп, өзара бiтiсе алмай, дүрлiгiп жатқан кезiнде “ағайын арасына жiк түсетiн түрi бар, тез жетсiн” деп бiреуi Сырдан аулақ, қырда жатқан Жанқожаға суыт адам жiбередi. Ауыл арасындағы үлкендер əрi-берi басу айтса, делебелерi қозып алған жұрт елiрiп ие бермейдi. Ендi тоқтаса, тек Жанқожа батырға ғана тоқтайды. Жақайымның басында Тайлақ ақсақал. Құлағына хабар тию бойына атқа қонған Жанқожа шолақ найзасын сығымдап, əнi-мiнi алатопалаң болуға дайын тұрған шоғырдың басына келгенде, айтушылар нiлге салғандай түтiгiп кеткен екен дейдi. Iзiнде кiшкененiң бес-алты адамы болса керек. Ат басын алдымен жақайым жаққа бұрады. Адамдарын жинап, ертең бiр күн сойылдасуға дайындалып жатқан жұрт бiлектерiн сыбанысып иiрiлiп жатпай ма. Батырдың бетiнiң қаттылығы сол арада Тайлаққа да жетедi. Аттан жайбарақат түсiрiп алуға алдынан шыққан адамдармен жұмысы жоқ. Батыр Тайлақ осында болар-ау деген үйден бастап, аттан түспей, есiктi шолақ найзасымен көтерiп, еңкейiп сұрайтын көрiнедi: “Тайлақ аға бар ма?!” Үй iшi тым-тырыс. “Бұл үйде Тайлақ жоқ, Жəке”. Келесi үйге барады. “Тайлақ аға бар ма?” “Жəке, болмады. Аттан түсiңiз”. Келесi үйге тағы барып, “Тайлақ аға бар ма?” “Болмады, батыр. Жоқ. Жоқ”. Оған дейiн батыр мына ашулы қалпымен қатер етер, сөйтiп тұтанғалы тұрған iстi одан да бетер насырға шаптырып алармыз деп, Тайлаққа шапан жауып, төбе асырып жiберген екен. Батыр ат үстiнде соңғы үйден сұраған кезде барып, жақайым Дəрiбай ақсақал: “Тайлақ ағаңыз бұл жиынның басында жоқ, Жəке. Қырға ағайындарына кеткен. Ол кiсi бұл жайдан бейхабар. Батыр, аттан түсiңiз. Тəкеңдi алдырамыз” дептi. “Батыр – аңқау, ер – əңгүдiк” деген. Сонда барып: “Е, бəсе, Тайлақ аға өйтпесе керек. Бiрдi екi етiп, қара қазақтың басын қоса алмай жүргенде, ағайынды шабыстырып қайтсiн. Пейiлi кеңге жер жетпей ме” деп аттан түскен екен. Кейiн “қырдан тез шақыртып алдырдық” деп, бiздiң шалды алып келiптi. Алғашқы ашудан қалған соң, амалын таппасын ба, екi елден де қатар өкiл шығарып, көлдi өзi бөлiп берген екен. Содан берi ағайын iргелес жатып, көлдi қатар емiп келедi. Айтқаның дұрыс. Əлiгi адам өлетiн оқиға бұдан кейiн. Оның арасында Жəкең жоқ. Жəкең бар жерде өлiмге бара алмайды.

	– Тайлақ балаларынан батыр шықты ма?

	Шал ойланып қалды.

	– Əй, ондайды есiткенiм жоқ. Бiрақ Тайлақтың өзi жаугершiлiкке шықпаса да, ауылына ие болған айбатты адам.

	– Мына iнiңiз Жанқожаға Тайлақтың Iзбасары найза салды деп, менi күйдiрiп келедi.

	– Қой. Баласы түгiлi Тайлақтың өзi Жанқожаның алдынан кесiп өтпейдi. Жанқожа деген жақайымның ғана емес, бүкiл елдiң қорғаны емес пе. Нағашылы-жиендi бiреудiң шатқаны болар. Ондай сөздi айтпаңдар.

	Пiрiмбеттiң көзi жайнап сала бердi. Қос жанары бiрдей шатынап, Оқасқа жеп жiберердей, оқыс төне бұрылған.

	– Ал, есiттiң бе?! Мына өз ағаңның аузына сөз шайнап берiп отырған мен бе? Айтшы, кəне? Не дер екенсiң?!

	Оқас əрi қыңырайды.

	– Өй, бұл бiр шаруа адам. Соның қайсысының қасында болды дейсiң.

	– Оның рас. Басында болған мен жоқ. Бiрақ, бұл Табылдың Орағынан тұтқан əңгiмем едi. Табыл болса, Тайлақты өкшелеп жүрген адам. Орақтың əңгiмесiн бекер дегендi есiткен емен. Əйтеуiр, менде алғаулық болған жоқ. Бiр аяқ жерде, бiр аяқ көрде. Əруақ алалайтындай жайым тағы жоқ. Ендiгiсiн өздерiң бiлiңдер. Ау, мына шайымызды iшуге ұлықсат па ендi?!

	– Ұлықсат, аға, ұлықсат. Бауырым едi деп, бүйрек бұрған жоқсыз. Бижан ағамнан менiң есiткенiм де осы əңгiме. Бала-шағаңыздың рахатын көрiңiз. Тiптi, бойым жеңiлдеп қалды ғой.

	Пiрiмбет аяқ астынан шырайланып сала берген. Көзi күлiмдеп, өзi бастап бiр түйiр нан үзiп, аузына салды.

	– Кiм атасын кем санар дейсiң. Бiрақ, Жəкеңе қиянат жасауға болмайды. Жұрты дегенде Жəкеңнiң, жарықтық, орны бөлек қой. Бөлек...

	Үй иесi ақ кiрпiктерiн бүтiндей жауып жiберiп, əлдебiр жайларды есiне алып, соны iштей тербетiп ұзақ уақыт басын шайқап отырды.

	– Жəкеңе байланысты қаңқудан абай болыңдар сендер.

	Ол аруақты адам.

	Екi жолаушы шайды шала-шарпы iше сала кеселерiн төңкерiп, ұлықсат сұрады да, көкжиектен ендi сығалаған күнмен таласа сыртқа шығып, көлiктерiне қонды. Пiрiмбет көңiлдi, бұрынғы қаладан шыққан кездегi кейпiн қайта тауып, жадырай түскен. Жолды бастап келе жатқан – сол. Оқас болса, бауырын iшiне алып, қымтана түсiп күжiрейiп бұйығы отыр.

	Кешегi қара бұлт əлi арылмаған, тұтасып айналаны түгел қымтап тұр. Түнiмен де бiраз өндiрiп жауып тастаған екен. Iздiктiң сүлбесi де бiлiнер емес, жылмағай. Пiрiмбет жан-жағына бiр қаранып, жылайман түйенiң бұйдасын қолына қайта алып, жолсызбен қиыстай тартқан, дөнен тiлерсегiне дейiн бос қарды күрпiлдете кешiп, зордың күшiмен келедi.

	Атан сыңсуын қайта бастады. Жалғыз өзiнiң дауысын ындыны кепкен дала қылғытып жұта салады, жұта салады.

	“И...и. И...и”

	Жол алыс, жолаушылар асығыс. Қаншама адамның ошарылып күтiп жатқаны анау. Жағдай суыт жүрiстi тiлейдi. Əйтсе де таптаурын iздiк қуалаудың тiптi де жөнi жоқ. Суық жылмиған дала тоң-торыс бедiрейiп бетiн əрi берген. Пiрiмбет маңдайды Сорқаққа тiреп алып, қобы-қобыны қуалай тартты.

	Ауылдың қарасы үзiлiп, даланың тыныштығына толық көмiлген шақта жылайман атанның үстiне бүктетiлiп отырған Оқасқа қайырылып бiр қарап қойды да, сəл күлiмсiредi.

	– Уа, əңгiме айта отыр. Iш пысатын түрi бар. Оқас тыржың ете қалды.

	– Əңгiме айтыла-айтыла бiткен жоқ па?! Қаңғалақтап жүрген қай əңгiме!

	Шалдың иығы селкiлдеп күлiп алды. “Солай ма едi?! Оны өзiң бiлесiң...”

	Ендi əрқайсысы өз ойларымен əуре. Жол бастап келе жатқан Пiрiмбет айналаға жиi жалтақтай, бiресе көкке, бiресе төбе-төбеге көз тiгiп, жан-жағын жiтi барлап, абыржи түседi; ошарылып қонақтары күтiп отырған мына запперманы аман-есен жеткiзбек қамы мазалайды. Оқастың ойы сан-сапалақ: арық қойдай тырысқан мына шалмен несiне ұстастым жолымнан қалып деп, өзiн бiр жерлеп алды да, қайтадан құдаларын атқару жағын ойлап, соларды дəрежесi мен салмағына қарай қайта-қайта сарапқа салып iштей жайғастырып отыр. Бұдан шығары анық, əлдеқашан шоттап қойған, алары бiр көбейiп, бiр азайып көңiлдi күптi етедi.

	Аязсыз, майдақоңыр боп тұр; тыныстап-тыныстап барып, қайта қар жапалақтайды, аттың жалы мен сауырына, түйенiң шудасы мен төбесiне, жолаушылардың иықтарына ақ қонған. Дала тым-тырыс, көлiктердiң ұлпа қардың астындағы күрдi күрт-күрт ойып, ауыр қимылдағаны, атанның бiр əуендi бұзбай қинала сыңсығаны мүлгiген марғау тыныштықты ептеп қана түрткiлей түседi. Екi жолаушы да су ұрттап алғандай.

	Ымырт үйiрiле барып, елдiң қарасы көзге шалынды. Пiрiмбет ат басын Оқастың үйiне тiредi. Қора маңына шоғырланған көлiктiң қаралары көп көрiнген. Оқас iштей “солар шығар” деп қойды. Өздерi де қатты алаңдап отырған болу керек, атанның дауысын есiтiп, үш-төрт адам тысқа үрпиiп-үрпиiп атып шықты. Ферма бастықтың еркек дауысты жалпақ бет дыбырлақ əйелi желең шыққан күйi iлгерi озып, жолаушылардың алдын кес-кестеп едi.

	– Ойбай-ау, амансың ба?! Қонақтарың болса, үйде иiрiлiп жатыр. Қаладан кеше шықты деп едi. Жайшылық па бұл?!

	Оқас бұрқ ете қалды. Дауысы шаңқ етiп, əйелдi қатты үркiттi.

	– Адам болғасын жүредi-дағы! Жүредi! Жағамыздан ала ма мынау, қайтедi?!





ҚЫЗЫЛ ДАМБАЛ




	Сайлау Пернебайдың рухына

	“Сойылдың жуан басы сорлыға тиедi”

	Халық мəтелi



	Дүрəлi Қосаралдан қабағынан қар жауып оралды. Жол шаршатты ма, əлде барған шаруасы тиянақты бiтпедi ме оның түйiнi, əрине, өз iшiнде. Отыздың тоғызына келгенше сүр жүрген бұған екi бай өлтiрiп үш баласымен тиген Шынайқыз күйеуiнiң қас-қабағынан секем алғандықтан бiр елi ауызға екi елi қақпақ тастап, тiкесiнен тiк қызмет жасап жүр. Ықшам адамға қолпылдап тұратын, қала базарынан жарты қап қызыл тыранға былтырғы күзде алмастырып алған жез түймелi, етегi етiгiнiң басын қағатын көлдей кең қара шинельдi иығынан алып, екi бүктеп жүктiң үстiне қойды. Сұр шинель зауқайым бiр көрiнiп қалатын бұл колхозда қара киiм Дүрəлiге айтарлықтай-ақ сұс беретiн. Иығына ауылда жоқ шинель тигелi өзiне де бiршама айбат енген. Қосаралдағы “Шығыс шұғыласы” колхозының жетi бiрдей тайыншасы екi колхоздың шекарасындағы күделерiне қайта-қайта түсуiн қоймай, осыбiр аса жауапты iстi тындырып қайтуды басқарма басқа емес, өзiне сенiп арнайы тапсырған соң басымен кеткен шығысшұғылалықтарға басымен кеткен малдарын алдына салып айдап апарып тұрып, басқаға да емес шұлғауы сүйретiлген басқарманың тап өзiнiң көзiне шұқып сатсиалды заңдылықты бұзып, бредительстбомен айналысып отырғандығын көзiне шұқып айтып, айтарлықтай шаруа тындырып қайтқан бетi едi. Ашуы құрымағыр оңайлықпен басылар түрi жоқ. Жылы үйге келген соң ғана арғы жағы жiби бастаған. Мұрнын тартып тастап, “атаңа нағылет сенiң” дедi нығарлап. Шынайқыз болса күйеуiнiң қалың шұлғанғандықтан аяғының басын қысатын алдыңғы жылы басқарма беретiн керзi етiктi, əлде мойны қамыттан əбден қажалып аяғын санап басатын көлiгi кер өгiздi, не ана колхоздың сиыршысын, бəлкiм, өз колхозының қыстай да, жаздай да бiтiп болмайтын жұмысын боқтап отырғанын айыра алмады. Ал шындығында күйеуi оншақты малына ие бола алмай отырған – құлаған соң биiктен құлағанға не жетсiн – ана колхоздың басқармасын, сондай адамды басқармалыққа отырғызған əне...еу жақтағы əкiмдердi де сол басқармаға қоса құшырланып отырып тағы бiр сыбап алды. Қазаққа пəлендей ауырлығы жоқ, бақшырайтып қарсы алдында қасқиып тұрып айта салатын-ақ балағат, бiрақ құдай қылса қайтерсiң, Дүрəлi тек Шынайқыз бар жерде ғана күжiрейiп кететiн. Күнұзаққы қыжылдың қорытындысы болу керек, сыбағанда да құшырлана рахаттанып сыбады. “Атаңа ғана нағылет сенiң. Иаппашаумайт”. Күнi бойы құрысып жүрген көн терiсi сонан кейiн ғана жiби бастаған.

	Шынайқыз алашаның етегiнде түтiгiп пышылдап отырған күйеуiнiң етiгiн өзi сыпырып алды. Дүрəлi бiрiне-бiрi жабысып əлi қан жүгiрмей бозарып тұрған башпайларын уқалап отырып:

	– Колхоз аман ба? – дедi. – Менi басқарма iздеп қалған жоқ па?

	– Аманшылық. Несiн iздейдi. Өзi емес пе жұмсап отырған.

	– Төтен шаруа шығып қалмаса дегенiм да.

	Жолдан шаршап келген ерiнiң қолына жылы су құйып, жуындырып алған соң дастарқанға үш-төрт жапырақ қатырма нан тастап, сүт қатқан қою шай бердi. Отағасының мұздап қалған тұла бойы жiбiп, түсi кiре бастаған.

	– Түсте Даржан келiп кеттi...

	– Басқарма да маған жiберген...

	– Өй, жоқ. Қызыл дамбал тiгiп киген екен. Соны көрсеткенше жарылып жер-көкке симай жүргенi да.

	– Қайдағы дамбал?

	– Несi бар.. Басқарманың кеңсесiнде машина бассақ, бiз де киер ек қызыл дамбалды. Əшиiнде от ала келгендей тызақтап құйрығы жер иiскемейтiн қатын отырып алды осы арада жалпиып. Көпiрiп əрнеменi бiр айтады. Шай iштi... Таусылар сөзi жоқ. Аяғын созып етегiн түрiп тастағанға бұ не десем. Сорлы пұшайман болып түз киiмiн көрсете алмай отыр екен. Туырлықтай қып-қызыл сəтен. Бұрынғымның сiлiмтiрi шығып жүр едi, бойым жеңiлдеп адам болып қалғаным деп жұтынады келiп. Тегiн дүниенiң буы да алып бара жатқан.

	– Қайдағы тегiн?

	– Оны басқармаға жақын жүрген сен бiлмесең, мен қайдан бiлейiн.

	– Не оттап отырсың өзiң? Контор колхоздың қатындарына дамбал таратып... Дамбал тарататындай басқарманы кiм деп отырсың. Сондай-ақ... – Бiразға дейiн аузына сөз түспей тұтығып қалды. – Алған да дүкеннен.

	– Дүкенде болса бiздiң қолымызды бiреу байлап отыр ма? Даржанның бұтында тұрған дамбал бiздiң бұтымыздан сыпырылып қалатын ба едi? Конторда отырғасын да жалғыз өзi киiп, жер-көкке симай жүргенi.

	Дүрəлi iштей ерегiсiп:

	– Сен де отыр кеңседе, машина бас. Киесiң сосын, – дедi. Iштей “басқарманың есiгiн бағып отырған соң қолы ұзын да” деп мақұлдап қойды. Бiрақ əйелiне бiлдiрген жоқ.

	Құлынтастағандағы жаңа киiм киген жалғыз Даржан ба едi, бəтiр-ау, бұл əңгiме сол айтылған жерiнде ошақ басындағы көп көбiк сөздiң бiрi болып қалған сияқты едi...

	Бейсенбiде басқарма əдеттегiдей жиналған жұмыскер жұртпен құлқынсəрiлiк мəжiлiсiн өткiздi. Əркiм өз шаруасына – балықшылар теңiзiне, малшылар малына кеттi де бұл сиыр қораның жыртық-тесiгiн жамауға тапсырма алған соң иығына айырын салып солай қарай кетiп бара жатқан бетiнде қаладан құлайтын қасқа жолмен аттылы екеудiң түсiп келе жатқанын көзi шалды. Алдымен асығыс жолаушылардың кiмдер екендiгiн бiлiп, мəгəрəкiм колхозға қатысы бар кiсiлер болса, дереу басқармаға хабарлау ниетiмен жол жиегiнде күтiп тұрғанда əлгiлер де жақындай түстi. “Құлқынсəрiден жетiп келгендерiне қарағанда, бұлар бiр суыт кiсiлер болды ғой. Не гəп?” Жақындаған соң бiлдi, қорбиып келе жатқанмен екеудiң бiрi сарауыз балаң жiгiт. Ойбай-ау, өзi млитса. Үкiмет адамы. Маңдайында бiрдеңе жарқырайды, қара тонның ашық өңiрiнен iштегi бешпетiнiң қызылы мен жез түймесi жылтырап көрiнiп тұр. Екiншiсi жез мұртты, түксиген қалың қабақты тоқтасқан адам екен. Дүрəлi бұлардың қалай да қызмет кiсiлерi екендiктерiн сезе қойды да иықтағы айырды қолға алып, қос тiзенi тартып тiктелiп тұрды.

	– Осы ауылдансың ба? – дедi үлкенi жақын келген соң.

	– Дəл солай!

	– Кiм деп бiлемiз?

	– “Қызыл балықшы” колхозының басқарма мүшесi, төтенше тапсырмалар жөнiндегi разнарабош – Дүрəлi Егенсартов, – дедi де əбден сенiмдi болу үшiн, –басқарманың туған нағашысы боламын. Егембергеннiң əкесi Жұмаберген бiздiң апаларымыз Бибiгүлден туады, – дегендi тағы қосты.

	Жолаушылар бiрiне-бiрi қарады.

	– Кеңсенi бiлесiң бе?

	– О не дегенiңiз. Бiлгенде қандай. Өзi прабление мүшесi болады, өзi кеңсенi бiлмейдi. Ол сонда қандай прабление мүшесi.

	– Сiлтеп жiбер.

	– Жоқ. Өзiм алып барамын. Дəл осы тұрғанда басқарма кеңсесiнде, жұртты жұмыстарына таратып отыр, – дедi де жауап күтпестен алға түсiп жол бастай жөнелдi. Ұзын қара шинелiнiң етегi етiктiң басын қағып жеделдетiп келедi.

	...Үлкен жолаушының атының шылбырын қағып алып, есiк аузындағы темiр қазыққа байлай салды да, кiшiсi өзi түсiп жатқанда кеңсеге екпiнмен кiрдi. Жарты дастарқандай үлкен дəптерге шұқшиып бiрдеңе көшiрiп отырған Даржан жаңа ғана тапсырмасын алып кеткен бұрынғы қайнағасының қайта келгенiне таңырқай қарады.

	– Басқармада кiм бар?

	– Шөмей бригад.

	– Соның-ақ айналшық жегендей айналшықтап шаруасы бiтiп болмайды екен. Əлiге дейiн сүйретiлiп неғып жүр өзi, – дедi де сол екпiнмен есiктi шалқалай ашып жiберiп, кiрiп келдi.

	– Басеке, ауданнан екi бiрдей өкiл келдi. Басқарманы таба алмай жүр екен, соларды өзiм алып келiп тұрмын.

	Бастық орнынан таңырқанып көтерiлiп, терезеге еңкейдi.

	– Мен сиыр қораға кеттiм.

	Дүрəлi ауданнан арнайы адам келген маңызды хабарды басқармаға бұрынғы Даржан келiнiнен бұрын жеткiзгенiне едəуiр əрлi едi. Бастықтан мына қатынға қыр көрсете қоқырайып шықты. Босағаға сүйеп кеткен айырын алып, сыртқы есiктi қаусыра бергенде үстерiн қаққылаған əлiгi кiсiлер де iшке кiрiп келе жатқан. Бұл тұтқаны ұстап, есiк ашып тұрды.

	Басқарманы күзетiп отыратын қараторының сұлуы Даржан деген сылаңдаған жас қатынның əу бастағы келiн атауы қалмайтын себебi алғаш бұралып түскен жерi Дүрəлiнiң ауылы болатын. Бұны бiрiншi алған жиырма үш жасында аттан құлап өлетiн Жамағат Дүрəлiнiң немере iнiсi. Осы қатын түсетiн тойда ағасының да көзi тiрi едi, тойға шашуға босағасына марқа лағын ерiткен жағал ешкiсiн байлаған-ды. Бiрақ бұ құдайың ол қызықтың ғұмырын ұзақ қылмай бала анадай кепке ұшырады. Сонан қалған бiр шикi өкпе, өзi ер бала. Қазiр Қосаралдағы нағашыларының қолында, мектепке барып жүр. Соны ойлағанда жатжұрттық болып осы кеткенi кеткен-ау деп, Дүрəлiнiң ет бауыры кəдiмгiдей елжiрей жөнеледi. Көрiп тұрады. Iнiсiнiң аузынан түсе қалғандай сүп-сүйкiмдi өзi де. Сонан кейiн де бұл сабазың қала жақта бiр байға тиiп қайтты. Бүтiн бiр жылдай ма, əлде бiр қыс пен бiр көктем бе, əйтеуiр бұл жолы баласыз сопа басы қайтып келдi. Қазiр үйi кеңсеге жақын сауыншы қатынның есiгi бөлек бiр бөлмесiнде. Қаладан келген аты бар, сауатты деп бастық бұны кеңсеге отырғызып қойды. Жұмысының ыңғайы солай ма, əлде ана жақтың тəпсiсi ұрып жел бiтiп қайтқаны ма, бұрынғысындай емес шолақтау киiнетiн болды. Кеңседе жалаңбас отыратынды да шығарды. Даржанның жүрiс-тұрысы ауыл қатындарының сыртынан мысқылдауларына да бiраз себеп боп едi, оның үстiне ендi бұны басқармамен əмпəй екен деген де сөз тарап жүр. Кiм бiлiптi, шiркiннiң тайтаңдауы жаман, солай болса солай да шығар...

	Дүрəлi есiк-есiк қораға бiраз қарап тұрып, кесiр малдың заузатынан бiрi-бiр ылғалдап алған соң барып бойы жазылып жұмысына кiрiсiп кеттi. Оншақты бау қамыс, бес-алты сырық пен шеңгел сүйреп алып келдi. Қамысты буып, тығатын жерiне тығып, сырықпен белдеулеп, оның сыртына сүйкенбесiн, сүйкенсе етiн осып кетсiн деп шеңгел қадады.

	Бұл итiң ең құрыса аптаға шыдаса болар едi-ау деп арпалысып жұмысымен болып жүргенде қаладан келген əлiгi кiсiлер мүлде есiнен де шығып кеткен екен. Мырзалының шолақ ақ тон киген жалпақ бет, бұ жатыр дегендi қой, ұрыс дегенде ауылдың қатындарына дес берiп көрмеген шешесiнiң аузынан түсе қалғандай таңқы танау, жайын ауыз қара баласы екпiндей келiп:

	– Көке, сенi млитса шақырып жатыр, – дегенде жалт қарап, сасып қалғаны ғой, осы ауыл млитсаға бөгiп қалғандай:

	– Қай млитса? – дедi жұлып алғандай. Тəмпiштiң де сөзi тастай:

	– Қаладан келген млитса.

	Бiрiншi сап ете қалғаны жердiң түбiндегi “Екпiндiге” жұмсамаса болар едi-ау бұл əкiмiң, деген ой. Жолдан қиыс жатқан осы колхозда талай өкiл өздерi барғанды ауырсынып, ауданның қағаз нұсқауын осы жерден берiп жiберiп, керi қайтатындары бар-ды. Ол қағазды бұл алып бармағанда кiм алып барушы едi. Кер өгiзбен “Екпiндiге” барып қайту да о дүниеге жаяу барып қайтумен бiрдей болса ашуланбай қайтсiн. Едiрейiп тұрған балаға қол сiлтедi.

	– Бара бер. Есiттiк! Басқарманы таба алмайды дейсiң бе менi?

	– Тез жетсiн деп жатыр!

	– Бар дедiм ғой. Бар! Өй, аузыңды... сенiң. Менiң жаналғышымдай дiкектеуiн көрмейсiң бе.

	Кеңсеге келсе, əлiгiнiң арасында бұл жоқ кезде бiраз оқиға болып қалғанға ұқсайды. Есiктiң алды адамға толы. Бiрсыпырасы кеңсенiң күнгей бетiн ықтасындап тұр. Балықшыларды қайтарып, малшыларды шақыртып алған. “Жиналыс өткiзетiн болды ғой бұл əкiмдерiң” деп ойлап қойды жақындағанда. Арнайы шақыртқан соң шұғыл тапсырма бар деп əрi млитсаға бұрыннан таныстығын сəлеттеп, топты қақ жарып, тiкелей бастыққа тартып бара жатқан. Есiктiң аузында тұрған қызыл жағалы сарауыз балаң жiгiт алдын кес-кестей кеткенi.

	– Қайда барасың өңмеңдеп?! Кiмсiң сондай-ақ?!

	Жаңа ғана осы жерге өзi əкелiп тастаған мына найсабы арада мезгiл өтпей көзi алашапыраштанып танымай қалғанына бұның өзi таң. Қолында жазып алған қағазы бар екен, соған қарап қойды.

	– Кiмi несi? Разнарабош, басқарма мүшесi Дүрəлi Егенсартып боламын да. Басқарманың арнайы шақыруымен келiп тұрмын.

	– Егенсартов болсаңыз, былай... кiшкене кiдiре тұрыңыз, азамат. Жауапқа керек кезiнде шақырамыз.

	“Жауабы несi? Не деп көкидi-əй мынауың?” Тас төбесiнен түскен зiлдей мұз тұла бойын түгел жайлап сырғып барып бақайшағының ұшынан бiр-ақ шыға қойғаны. Лезде пыш болып екпiнi əп-сəтте қайта қойды. Iшi қылп ете қалған күйi жайменен жылыстап барып шоғырдың арасына енiп едi, колхозшылардың да назарлары пəс, ұнжырғалары түсiп кеткен. Мəселенiң нешiк екендiгiнен ешқайсысы маңдытып хабар айта алмайды. Бiлетiндерi бiреу-ақ – басқарманы кассирдiң темiр торлы бөлмесiне қамаған да басқарманың бөлмесiнде үлкен уəкiл Даржаннан жауап алып жатыр, əлде басқарманы басқарманың өз бөлмесiне қамап, үлкен уəкiл Даржаннан кассирдiң темiр торлы бөлмесiнде жауап алып жатқан болуы да мүмкiн... Шамасы, осы жұрттың бəрiн дүмелтiп жауап алуға шақырған. Бұл не жауап? Тексерушiлер не нəрсе сұрайды, ауылдан халық жауы табылды ма, араларында Жапонның шпионы жүр ме, əлде бiреу колхоз мүлкiне қол салды ма, ол жағы əзiр қараңғы. Өткен қыста екi бұзауды арам өлтiрiп, “Жаңа өмiр” колхозының басқармасы мойнына төрт жыл, бақташы алты жыл алған, жазда Сталин колхозының пiсiп тұрған егiнiне өрт тиiп, дығалдай онекi мүшесi ит жеккенге тартқан... Соларды ойлағанда Дүрəлiнiң iшi шикi май iшкендей қылпылдай жөнеледi. “Əзiрге колхозда мал жоқ, тұқымдық азғантай астық қоймада, балық болса ауланғаны ауланғандай үкiметке тапсырылып тұр... Сонда бұл не тексерiс? Айтпақшы, аралатпай асымдық балық жейтiндерi бар бұлардың. Балық жейтiнi болмаса басқа шаруаның басында Дүрəлi жоқ. Балық колхозынан балық жемейтiн колхозшыны қалай табарсың. Бұны неге шақырады? Айтпақшы, осы бықпыртты Шынайқыз бiле ме? Ау, мұнда қанша халық топырлап тұрса бiлмей не бопты? Əй, нағашысы оңбаған неме едi, бiлмейтiн шығар. Отырған да басын тыр-тыр қасып қойып аузынан су ағып. Байын млитса шақырып жатқанын бiлсе, келiп бұнда не болып, не қойып жатқанынан хабар алар едi ғой нəлет Ох, айтпақшы, əнебiр күнi жылымымыз майланып едi деп Шөмей бригад үйге тыраны аралас бiр қап сары сазан берiп жiберген екен. Бұның жегенi рас, ал соны алып жүрген майжамбас қатыны Шынайқыз. Оны түу ауданға жеткiзiп жүрген қай сұмырай болды? Бұ жұрт колхоз жұмысына күнi-түнi жегiлiп жүргенiңдi көрмей, əлдеқандай бiрдеңенi көре қалатынын айтсайшы. Халық жауы бола қалсам үйiме алып барып талтаңдатып қоя ма, кеңсенiң басынан алып кете бердi да. Соны бiлмей күйдiредi ғой бұл итiң”.

	Көзi алақ-жұлақ етiп жылыстап алдымен топтың шетiне шығып алды. Онан бұрышты айналып, күншуақта бүрсеңдеп тұрған үш-төрт адамға араласты. Үйге көзiн салып едi, түтiнi будақтап тұр. “Түсте байым тұмсығын жылытып, қарынын тойдырып кетедi деп қара көженi тас-талқанын шығарып қайнатып жатырғаны ғой. Келер атаңның басын. Мыналар болса халық жауларын жинап жатыр. Сен болсаң жайбарақатсың. Будақтат. Жетесiз əйел дегендi қойсайшы”. Тiсiн қайрамай қайтедi ендi.

	Бұл бұрышты айналған соң млитса есiк жақта көрiнбей қалды. Қара шинелiн қымтанып, жан-жағына көз салып тұрды да күзде басқармаға ақ тақтайдан салынған əжетханаға бет алған болып сызып берсiн. Оны сырт айналып, бытықы да шытықы аласа там, қоралардың ара-арасымен үйiне келсе, тап ойлағанындай Шынайқыздың қағанағы қарық, сағанағы сарық, ештеңеден хабары жоқ, бау қамысты ошақтың көмейiне ысырып қойып, шашы бұрқырап қызылшырайланып жетiсiп отыр.

	– Өй, сен бiлесiң бе колхозда не болып жатқанын?

	– Не болып жатыр екен? – деп өзiнен сұрайды жайбарақат.

	– Ажал саған! Ажал! Азаматтарды жинап, жауап алып жатыр! Ауданнан бiр бастық, бiр млитса келгенiн көрдiң бе? Басқарманы темiр тордың арғы жағына қамап қойғанын бiлдiң бе? Ал Даржанды басқармаға қамап... Менi де шақырып, сонда тұрмын. Кiм iшедi сенiң көжеңдi. Айттым алма деп. Қоғам мүлкiне қол салма деп. “Бұл неғылған батпан құйрық, айдалада жатқан құйрық”. Транда басы қалғыр! Же транды ендi! Байың кетедi ит жеккенге. Сен транға қақалып жат сонан соң. Əй, нағашысы оңбаған жетесiз! Ие бол ана балдарға! – дедi де, еркек емес пе, санасына ендi-ендi ғана бiрдеңе барып, үрпиiп орнынан көтерiлiп келе жатқан əйелiне қайырылмастан есiктi атып ұрып жүре бердi.

	Бүрсеңдеп шинелiн қаусырынып жаңағы орнына келсе, əлi iштен шыға қойған адам жоқ. Тексерiс қатты болмаса сөйте ме. Кеңсенiң шуақ жағын оңтай көрдi. Бiр кезде есiк сарт ашылды да алдымен бешпентшең күйi Егенберген, онан кейiн ауданнан келген аға өкiл шықты. Əлде үлкен өкiл басқарманы алдына салып шықты ма... Жұрт тартылыңқырап, бойларын тiктедi, шашырап тұрған топтың арғы етегi берi жиналып, есiк жаққа құлықсыз ығысты. Басқарма бiр жаққа жұмсай салғандай бола ма деген дəмемен Дүрəлi оның көзiне iлiнiп тұрмаққа берi жақындады. Алайда бастықта кiсi жұмсарлық шама жоқ тəрiздi. Мойнына су кеткендей, жүнi жығылып болдырып қалған. Бағана көңiл аудармады ма, əлде жылы үйде отырған соң əрленiп кеттi ме, көз тоқтатып қарап едi өкiлдiң сұсы жамандау екен. Мұртының екi ұшы бiздей, бiрi салбырап төмен түсiп тұрса, екiншiсi едiрейiп көкке шаншылған. Көзi де зəрлi, ойнақшып орнында тұрмайды, аспанға бiр, жұртқа бiр, басқармаға бiр жеп қоярдай тесiле қарайды екен.

	– Жолдастар! – деп шаңқ ете қалды. Сұқ саусағы аспанда.

	– Еңбекшiлер! Берi. Берi таман жа-қындаңыздар.

	Жұрт етек-жеңдерiн жинап тағы да есiк аузына қарай құлықсыз ысырыла түстi.

	– “Қызыл балықшы” колхозының сəтсиалды мамлəкəт орнатып жатқан қызыл сирақ пралетариат еңбекшi халқына жалғыз-ақ сауалым бар. Сауал аса маңызды Маңызды болар сабап... жаңа жапырақ жайып келе жатқан кеңес өкiметiнiң “Қызыл балықшы” колхозында бар екендiгiн...

	не жоқ екендiгiн айғақтайтын саяси маңызды сауал Сондықтанда жауапты тексерушiлердi түлкiбұлаңға салмау үшiн саяси тұрғыдан аса сақ болып, жан-жақтарыңызға көздерiңiздi ашып дұрыстап қарауларыңызды сұрай-мын, – деп бiр тоқтап, қолын түсiрдi. Жұрттың бəрi олай-бұлай, бiр-бiрiне, кейбiрi үстi-бастарына дейiн сезiктене қарады.

	– Кеңсенiң, сəбет кеңсесiнiң маңдайында р...р ербалутсиашылдардың қанына боялған қызыл жалау бар ма, жоқ па? Мiне! Маған осыны айтыңдар!

	Өкiл бойшаң адам еңкейiп кiретiн жыпырайған тоқал тамның маңдайшасына қолын қайта шошайтты. Маңдайша жалаңаш болатын. “Жо-жоқ-жо-жоқ” деген үздiк-создық гуiл естiлдi.

	– Еңбекшi жолдастар! Анығын есiтетiн болайық. Дауыстарыңызды көтерiп айтыңыздар! Бар ма? Жоқ па?

	– Жоқ!

	– Жалау жоқ!

	– Көрiп тұрмыз ғой бəрiмiз де.

	– Жоқ нəрсенi қалай бар деймiз.

	– Өктəбiр р...р...еболутсиасының даңқты жиырма жылдығын айғақтайтын ұран бар ма?

	Əлiгi жауап үздiк-создық тағы да қайталанды. Со кезде ауданнан келген бiз мұртты Егем ағаны тап бала құрлы көрмей жеңiнен шымшып қана ұстап жұрттан бес-алты қадам оңаша алып шықты-ау, ойбай-ай. Дүрəлi одан бетер шөге түстi. Басқарма болса оқушы баладай тұқшырайып жүнi жығылып емпеңдей қалыпты.

	– Былай қара!

	Ұнжырғасы əбден түсiп болдырған ол саусақ мегзеп тұрған төбеге ерiксiз қарады да көзiн түсiре салды.

	– Р...реболутсиашыл қырандардың қанына боялған қызыл жалау мен ұран бар ма?

	Басқарма басын шайқады.

	– Дұрыстап есiттiрiп айт!

	– Жоқ...

	– Есiттiңiздер ғой. Ух, сабаташник! Кiр iшке!

	Айтатын несi бар, басқарманы бұндай кейiпте өмiрi көрмеген Дүрəлi буын-буыны босап, мүлде қожырап кеттi. “Ойбай-ай, осыншама қалың жұрттың таудай көрiп арқа сүйеп жүрген басқармасының судан шыққан тышқандай сүмiрейiп əлдебiреудiң алдына түсiп емпеңдей жөнелгенi-ай”.

	– Бiр адам кетiп қалушы болмасын. Түгелдей жауап бересiздер!

	Басқарманы дедектетiп алдына салып iшке ендi де кеттi. “Тағы не дейдi?”

	Жиналған топ есiк аузын күзетiп тұрған млитсадан аулақтау барып дауыстарын көтермей өзара күбiрлесе бастады.

	...Қазан төңкерiсi мейрамының алдында ауданнан арнайы бiреу айтса он, ендi бiреу айтса, елу метр қызыл сəтен жiберiлген бе, құдай-ау. Сол сəтен ұшты-күйлi жоқ. Матаның түбiне жеткен адам болса, əрине, ол басқарманың қатыны мен Даржан. Ондай жаңа затқа осылардан басқа кiмнiң қолы бата қойсын. Өзгедей суық қол сұғылатын саңылау жоқ. Дүрəлiге жiптiң ұшы ендi-ендi ғана көрiне бастағандай, алайда қатындардың сөздерiне құлақ түрiп, дым бiлмегенсiп, əлiптiң артын бағып тiлiн тiстеп тұр. Аралатпай көтеретiн қазаны мен əнебiр жолы артықтау келетiн бiр қап балықтан əлi де сезiк алып шикi май iшкендей қылпылдап тұрған. Əңгiменiң жүзi əрi ауған соң аздап болса да тыншиын дедi. Алайда мына жиенге құрық дұрыстап түскен сыңайлы. Осыдан екi жыл бұрынғы бұл сайланатын жалпы жиналыста арғы беттiң Тоғамыс бастаған тобы арқилы сылтау айтып, мынауың басқарма бола алса неттi деп өңештеп-ақ едi. Суық iз сол жақтан тартпаса игi...

	Бұлар сөйтiп əрi-сəрi күйде тұрғанда ойқастап Даржанның шыға келгенi. Жұрт хабар бiлгiлерi келiп солай лоблыды. “Не дейдi? Не сұрайды? Өздерi не тексерiп жатыр?” Жүзi алаулап тұлан тұтқан келiншек жүре қаусырынған күйi лəм-мим деместен тура үйiне тартты.

	– Егенсартов Дүрəлi!..

	Қолындағы тiзiмге қарап тұрған млитсаның дауысы пəлендей зəрлi болмағанмен Дүрəлi селк ете қалды. “Менен бұрын күтiп тұрғандар бар емес пе едi?” деп ойлауға ғана шамасы келген. Екi айтқызып көрмеген аяқ жылыстап жүре бердi.

	– Мындамын...

	– Жауапқа кiрiңiз!

	Мұрнын тартып жiберiп, iштей: “Бисмиллə, иə, əруақтар, өздерiң жар бола көрiңдер” деп тiлiн жолай кəлимаға келтiрiп, табалдырықты оң аяғымен аттады. Сартылдап күнде кiрiп-шығып жүрген есiктi қалбалақтап қапелiмде таба алмай қалғаны. Тауып едi құрымағырдың тұтқасы бiразға дейiн қолға iлiнбей... Дəлiзге кiрген соң да қаңғалақтап кетiптi.

	– Саурық Күлкенiш жолдасқа кiрiңiз. Ол жақта емес. Былай! Сол жағына!

	“Ə... мында екен ғой”. Босағадан ене бере: “Ас... салау... мағалейкүм...” деп аузын толтырып сəлем бердi де мұрнын тартып тастады. Бағана ғана адасып жүрген жерiнен осы жерге əкелiп салған адамның бiрi, бұл да мүлде танымайды-ай. Шақшиып қарағанда жылан көзi өңменiңнен өтiп кетедi. Сəлем алумен де шаруасы жоқ.

	– Егенсартовсың ба?

	– Егенсартовпын, ағай. Колхозда разнарабош. Бағана сiздер... жол бiлмей тұрғанда... Канторға бастап əкелген колхоз мүшесi.

	– Егенсартов болсаң, оның үстiне прабление мүшесi болсаң, сəбеттiң мекемесiн сыйлау керек. Сендерге ондай үгiт айтылмай ма өзi, немене? Ал басыңдағыны!

	Бұл ескiрген соң ауыр тартып, тықырланып қалған құндыз құлақшынын жұлып алды да тартылыңқырап тұрды.

	– Сен приемныйда күтесiң. Мына кiсiмен куəсiз сөйлесуiм керек.

	Сонда барып көрдi, бұрыштағы ұзын ағаш орындықта екi бүктетiлiп отырған басқарма сылбыр көтерiлiп, үн-түнсiз шығып кеттi. Дүрəлiнiң iшi езiлiп аяп кеттi. “Пақыр-ай десейшi. Сорлы неме сорладың-ау”.

	– Берi жақында.

	Құлақшынын уқалаған күйi ептеп қана екi қадам iлгерi басты.

	– Егенсартов боламын де...

	– Иə. “Қызыл балықшы” колхозының басқарма мүшесi оперативный белсендi разнарабош Дүрəлi Егесартып боламын. Колхоздың алғашқы мүшелерiнiң бiрi. Басқарманың нағашылары болып келемiз.

	– Та...к. Та...к. Колхоз тер...р...итор...риясында былтырдан берi iлiнген қызыл жалау, қызыл ұран бар ма?

	– Қызыл жалау да жоқ, қызыл ұран да жоқ.

	Құлағы бұнда. Өзi қаламсабын сияға батырып алып, басын қисайтып тастап қағазды сықырлатып сүйкектетiп отыр. Сұрайды. Жазады. Сұрайды. Жазады. Жазып-жазып отырды да тағы бiр сұрақ тастады:

	– Колхозда кейiнгi кезде қызыл дамбал киген адам бар ма? Сол кезде басын көтерiп бұған шапыраш көздерiн атыстыра-шабыстыра мұртының бiр шалғысы көк, екiншi шалғысы жер тiреп тiп-тiк қадалғаны. “Ойбай-ау, мына итiң... бəрiн бiлiп отыр ғой”. Iштей сыбағанын естiп қалмады ма екен деп қыпылдап қояды.

	– Бар!

	– Ол кiм?

	– Ол басқарманың хатшысы, бiздiң бұрынғы келiн, iнiмдi ат теуiп өлтiрген соң қаладағы тиген байы халық жауы болған Даржан.

	– Пəмилесi?

	– Пəмилесi Жамаладеноба. Қаражалдағы ауылсовет Ертуғанның туған бөлесi, мына Қосаралдағы кекiреуiк Жамаладеннiң ортаншы қызы...

	– Əлгi киiмдi өз көзiңмен көрдiң бе? Дүрəлi ыршып түстi.

	– Жо...о...оқ, құдай сақтасын... Келiннiң iш киiмi ғой. Оны қалай көресiң.

	– Көрмеген екенсiң, ол азаматшаның жаңа дамбал кигенiн, ол дамбалдың қызыл екенiн қайдан бiлдiң?

	“Ойбай-ау, тағы сондайы бар ма едi?”

	– Аял айтып отырған. Бұлар бiрiн-бiрi бiледi.

	– Шантаж емес пе?

	– Жоқ, шанташ дамбал емес. Қызыл дамбал.

	– Пəмиласы кiм дедiң?

	– Өз пəмиласы ғой.. Жа... мала...деноба.

	Мұрнының астынан: “Бұны да анықтаймыз, – деп қойып, əрi қарай қағазды сықырлатып сүйкей бердi. – Анықтаймыз”. Қағаз бiршама жазылып болды-ау дегенде басын көтердi.

	– Осыдан он-онбес күн бұрын колхоз мүшелерiнiң жалпы жиналысы болды ма?

	– Жиналыс дегенiң құдайдың құтты күнi ғой. Ауаның болып тұрғаны мынау. Балықшылар теңiзге шықпаймыз дейдi. Қора тесiк, мал болса арық, сүт дұрыс сауылмай жатса жиналыста қарамай қайтушi едi. Кеңсайдағы екi мая шөп əлi де жеткiзiлмей мал жеп ол жатыр. Күн сайын түн жарымына дейiн колхоз шаруашылығын талқылап отырамыз. Əйтеуiр бара төсекке құлаймыз ғой.

	– Мен ұлы кеңес сотсиалды төңкерiсiнiң жиырма жылдығының құрметiне өткен жиналысты сұрап отырмын. Өттi ме?

	– Өттi. Айтып тұрмын ғой. Бiзде күнде жиналыс.

	– Қайталаймын. Сотсиалды төңкерiс құрметiне өттi ме?

	– Төңкерiс құрметiне де өттi.

	– Кiм баяндама жасады?

	– Бiзде жиналыстағы баяндаманың бəрiн де басқарманың өзi жасайды. Бригадтардан сұрайды. Ұрысатынына ұрысады. Керiсетiнiне керiседi.

	– Не айтты сонда?

	– Сотсиалды құрылыс саламыз. Құрылыс мықты болады дейдi. Бiз дұрыс деп қол шапалақтадық.

	– Шығып сөйлеушiлер болды ма?

	– Бiзде шығып сөйлейтiн адам жеткiлiктi ғой. Колхозға трактор сатып алу керек. Аудан мына алақол дүкеншiсiн алып кетсiн. Кеңсайдағы екi маяны қалай да жеткiзiп алу керек деп талай сөйледiк. Сонан кейiн осы бiздiң колхозға шана жетпейдi. Хамыт, ер-тұрман... Жермай да таусылып тұр.

	– Еңбекшiлерге сыйлық берiлдi ме?

	– Не қылған сыйлық?

	– Мейрамның құрметiне...

	– Не мейрам?

	– Сотсиалды төңкерiс құрметiнiң жиырма жылдығына.

	– Көргенiм жоқ.

	Дүрəлi басын шайқады. Өкiл ендi екiншi жағына қисайып тағы жазды.

	– ...Сонымен кеңсенiң маңдайында қызыл жалау бар дедiң бе?

	– Жоқ! Олай дегенiм жоқ!

	– Қызыл матаға жазылған ұран ше?

	– Жоқ. Болған емес.

	– Осы айтқандарыңды куəландырасың ғой. Қағазға солай деп жазамын.

	– Куəландырамын. Тап солай жаз, өкiл жолдас. Колхозға кемiнде екi шана керек, ер-тұрман, жермай. Қызыл ұран жоқ, қызыл жалау да жоқ.

	Жазып болғаннан кейiн: “бермен жақында” дедi. Амал кəнi, үркектей жақындады.

	– Мына жерге қол қой.

	Дүрəлi онсыз колхоздан еңбекақы ала алмайтын болған соң баланың үлкенiнен алдыңғы жылы қол қоюды əрең үйренген-тұғын. Онан берi бар болғаны екi-үш-ақ рет қол қойған. Басқарманың жуан ағаш қаламсабын бар күшiн сала бүре ұстап, ысылдап-пысылдап терлеп-тепшiп саусағымен нұқып отырған алаңға хамыт тəрiздi етiп “Д” əрпiн, онан кейiн еңгезердей етiп “Е” əрпiн салды-ау. Шаруа тəмамдалған кезде жауап алып отырған кiсiге бұл бейнеттен құтылғанына риза пейiлмен ыржия қарады.

	– Боссың.

	– Қора жөндеп жатыр едiм. Жұмысыма бара берем бе?

	– Бар бер.

	– Басқармаға айтам ба? Өкiлдiң көзi шақырайып кеттi.

	– Нөл сенiң басқармаң! Нағыз көзбояушы. Бiлдiң бе? Ал сен ауылдан ұзап шықпайтын бол. Iздеген кезде табылмай жүрме. Бiзге керексiң.

	Дүрəлi селк ете қалды. “Мына итiң шындайын дедi-ау”.

	– Құп. Күндiз сиыр қорада, кешке үйде боламын.

	Басқарманың өзi бiледi...

	Сыртта дүмелiп тұрған жұрт жамырай ортаға алып, сауалдың астына ала кеттi. “Не дейдi? Не болды? Не сұрайды?” Бұл да Даржанға ұқсап лəм-мим тiл қатпастан босағаға сүйеп кеткен айырын iлiп алып, топты қақ жарып кеудесiн асқақ ұстаған күйi бiрден сиыр қораға тартты. Олай ететiнi аудан өкiлдерiмен байланысы бар үн-түнсiз жүрген адам маңыздырақ болады.

	...Жұмысын тап-тұйнақтай бiтiрiп, қараңғы əбден қоюланған кезде үйiне келсе, Шынайқыз баға-нағыдай емес, хабарланып тiрiлiп қалыпты, тұлан тұтып үйге сыймай бұрқ та сарқ қайнап жүр. Бұны көру бойына тиегi ағытылып басын бермей кеттi дейсiң.

	– Бұл жетi жұртты құртқан сайқалды қой. Сайқал! Бетi кесiлгiр сайқалдың нақ өзi. Өл де маған кел. Бiр байға тидi, оны құртты атқа тепкiзiп. Екi байға тидi, халық жауы етiп бұның да көзiн жойды. Ендi мiне, елге қайта келiп, тұп-тұнық отырған халықтың лайын шайқап... Басқарма қайнағаның түбiне жеттi де тынды, əне. Ə, бетi кесiлгiр! Жүзiқара бетпақ. Бұндай жүзiқара көрсем бар-ау екi дүнияда оңбай кетейiн. Қарабақ! Жүрген жерi от қой! От! От емес бiр өрт! Қайнағаның алдында бөксесiн олай бiр тастап, былай бiр тастап бұралқы иттей бұлаңдауы жаман едi. Сөйтсе бұның түбiне жетейiн деп жүр екен ғой арам сайқал. Əнекей, жеттi де тынды. Бұл бар-ау, адамды жүзiқара етiп жаратқасын қой. Шашы дуда-дуда, езуi көпiрiп кеткен. Шарықтап-шарықтап бəсеңсiдi-ау деген кезде:

	– Не ол? – дедi жайменен ғана.

	– Ойбай! Не несi бар? Қайнағаны қамап тастады ғой.

	– Не дейдi?!

	– Осы əнекей! Осы! Түбiне жеткен деген осы!.. Бұдан артық не керек ендi.

	– Қайда қамады? Бiзде түрме бар ма едi?

	Дүрəлi түсiнбей қалды. Қамай қойса қалаға алып кетiп қамауға тиiс едi. Бұл ауылдан оны қамай қоятын түрме қайдан табыла кеткен?

	– Қоймаға. Кiлтiн млитса қалтасына салып алып, аузында тұр.

	Ендi ғана шешiнiп жатып:

	– Неге? – дедi көзi ұясынан шығып.

	– Негесi несi! Сабеттiң қызыл жалауынан ойнасына дамбал тiгiп кигiзсе, қамамай қайтедi?

	– Шоқ тiлiңе! Шоқ! Оңбаған найсап! Нағашысы жаман найсап! Жатыры жаман найсап! Оның сабеттiкi екенiн қайдан бiлдiң?! Ие бол тiлiңе. Əйтпесе құрисың.

	– Қызыл сəтендi аудан сəбетке жiбермей Даржанға дамбал тiгiп киюге жiбере ме? Не ойлайсың өзiң?

	Дүрəлiнiң көзi атыздай болып шешiне алмай қалды. Мына қатынның сөзiнiң жаны бар тəрiздi. “Сонда ана... тiгiп киетiн қызыл матаны шынымен аудан жiбергенi ме?”

	– Оны кiм айтып жүр саған?!

	– Үкiметтiң бiлмейтiнi жетi қат жердiң астында. Қалай бiлгiсi келсе, солай бiлген. Бiлмесең бiлмейтiн сен. Ал аудан бəрiн де бiлiп отыр. Таудай болған қайран қайнағаны тышқандай млитса тапа-талтүсте жұрттың көзiнше айдап барып, қамады да тастады. Ал, не iстейсiң! Сөйтiп атам балалары тiрек етiп отырған жалғыз азаматтың түбiне жеттi де тынды қара қаншық. Салдақыға жаңа дамбал киiп ауынан жел ескен есiк-есiк бұты бүтiнделсе болды да. Ол қаншыққа керегi сол. Өл де маған кел.

	– Жап аузыңды жатыры жаман найсап! – деп қоқиланды Дүрəлi. Бiрақ дауысы құрымағыр қатты шықпай тұр.

	– Жабайын, жаппайын болары болды. Iс тынды. Қайнаға кеттi ендi құрдымға. Төрт бала қалды шулап. Елi қалды еңiреп...

	...Берекелерi кетiп, кешкi астары бойларына сiңбей қойды. Əлдеқалай тықыр есiтiлсе, есiкке бiр, терезеге бiр қарайды.

	Тiптi болмаған соң Шынайқыз шырпы сылтауратып екi-үш көршiнi жағалап қайтқандағы жеткiзген жаңа хабары млитса бағанағысындай абақтыда жатқан басқарманы күзетiп тұр да майшамның сөнбегенiне қарағанда өкiлдiң үлкенi кеңседе кiсiлерден əлi жауап алып отыр. Жауапты нақты кiмнiң алып отырғаны белгiсiз, өйткенi бұл кеңсе жаққа жақындай алмай сыртынан көз салып айналып өткен. Адам қарасы бар сияқты.

	– Құрсын. Жатайықшы, – дедi шыдамы таусылған Дүрəлi. Онсыз да үрейленiп отырған Шынайқыз бұған келiсе кеттi.

	– Сөйтейiкшi өзi. Жаман күндi жатып тыңда деген. Ө... бетi кесiлгiр сайқал. Тып-тыныш отырған жұртты бүлдiрiп қойғанын көрмейсiң бе...

	Жеделдетiңкiреп төсек салып, жатуға ыңғайлана берген кезде ит шабалаңдады. Тықырлатып есiктiң алдына бiреу келдi, қақты. Бұлар бiрiне-бiрi үнсiз қарап демдерiн ала алмай тым-тырыс құлақ түрiп отыр. Iштен хабар болмаған соң жалаңқабат терезеге келдi.

	– Кiм бар? Егенсартовтың үйi осы ма?

	Дүрəлiнiң үйiн бiлмей жүргенiне қарағанда сырт адамы тəрiздi. Шынайқыз амалсыз орнынан тұрып, шамды қайта жағуға мəжбүр болды. Дүрəлi қолы қалтырап жаңа ғана шешкен шалбарын əрең тауып киiп, тəнтiректеп барып iлмешектi ағытты. Ашса есiктiң аузында мойны қылқиып бағанағы млитса тұр. Басында қызыл шəпкi, жағасы қызыл, тартып белбеуленiп алған, етiгi былғары, өзi сұсты.

	– Кiмнiң үйi деймiн?

	Дүрəлi жауап қата алмай тұтығып қалды. “Мына ит түсте көрген адамын кешке ұмытып қалатын бəңгi ма немене өзi?”

	– Мен сенен сұрап тұрмын. Бұл кiмнiң үйi?

	– Бұл ма, бұл... “Қызыл балықшының” басқарма мүшесi, разнарабош... басқарманың... Егенсартып Дүрəлi деген колхозшысының үйi.

	Млитса iшке кiрдi.

	– Егенсартов сен боласың ғой?

	– Мен ғой. Мен. Соның өзi.

	– Киiн! Кеттiк!

	Үрпиiп тұрған Шынайқыз кемсеңдеп қоя бердi.

	– Ойбай-ай, мына қатынның зарын-ай, құртты-ау ақыры. Түгел құртайын дедi-ау. Қараңдап жүрген қарағым едiң, сен де халық жауы болып кете бергенiң бе. Ойбай-ай! Не бетiмдi айтайын, қай бетiмдi жыртайын.

	– Қой-ай, айал. Қой. Шошытпа жұртты..., – деген болды Дүрəлi бар қайратын жинап. Алайда дауысы құрымағыр тарғылданып осалдау шықты. Өзi мұрнын қорс-қорс тартып қойып, күйбеңдеп киiне бастады. Басу айтқанмен iшi Шынайқыздың қаттырақ дауыстағанын қолай көретiн тəрiздi. Көрiсе кетуге мынадан ұят. Млитса шақ ете қалды.

	– Қай жақтағы халық жауы! Азаматша, панимаеш... Сен өзiң не деп оттап тұрсың! Бұл кiсiге колхоздың белсендi мүшесi ретiнде халық жауын күзету сенiп тапсырылған! Сен өйтiп еңбекшi пролетариат колхозшылардың арасында үрей туғызба! Панимаеш.. Соншама боздағаны несi, ай.

	– Ə, бəсе. Солай шығар. Контордағы Даржан деген сайқалдың не бүлдiргенiн далада жүрген бұл қайдан бiлсiн. Бəсе... Басқарманы күзете ме? Ойбуй, бетiм-ай. Қайнаға қашып қайда барушы едi. Күзетсе күзетсiн.

	– Тоқтат, азаматша! Бұл жерде сенен ақыл сұрайтын ешкiм жоқ.

	Млитса бұл кезде қара шинелiн иығына сұға сап, басына зiлдей құлақшынын тастап жiберiп көзi алақтап құты қашып Сiбiр болса да жүрiп кетуге дайын тұрған Дүрəлiнi алдына салып айдады да кеттi. Сол бетiмен жеделдеп басып отырып бұрнағы жылдың жазында қам кiрпiштен өздерi салған қоймаға алып келдi. Қойманың төрiнде колхоздың тұқымдыққа сақтап қойған болмашы арпасы мен сұлысы, əзiр талғажу етiп отырған бидайы, оның бергi жағында жылым, құрал-сайман тəрiздi көр-жер бықырсып жататын. Млитса мойнын созып терезеге қарады, құлыпты аударыстырып көрдi де қалтасынан кiлт алып, есiк ашты. Тас қараңғы қойманың iшiне басын сұғып дауыстады:

	– Тұтқын Жұмабергенов!

	– Иə... – деген солғын үн арғы жақтан созылыңқы естiлдi. “Ойбай-ай, мынау Егем-ағаның дауысы ғой. Қойдан қоңыр болып қалыпты-ау...” Дүрəлi ештеңе көрмесе де iлгерi ұмтылды.

	– Аға, жағдайың қалай? Бұл мен ғой, Дүрəлi. Өзiм күзететiн болдым, аға-ау. Қорықпа.

	Iшке қарай емiнiп тұрған бұны млитса қарынан шап берiп жұлқып қалды:

	– Тоқтат сөздi! Тұтқынмен сөйлесуге кiм ұлықсат бердi!

	Панимаеш...

	– А... а... Солай ма? Жағдайын бiлмеймiн бе ендi... Млитса қаусырма есiктi жауып, қара құлыпты салдыратып қайта салды. Кiлтiн салмақтап тұрып қалтасына сүңгiтiп жiбердi де бұған бұрылды.

	– Мен жауынгерлiк шұғыл тапсырмамен кетiп барамын. Бұл жұмыс осы мəменттен бастап саған тапсырылады, Егенсартов жолдас. Тұтқын қашып кетсе, əлдекiммен сөйлесетiн болсаң, мына басыңмен жауап бересiң. Абай бол, – деп саусағымен бұның шекесiн шұқып жiбердi де жедел басып қойманы айналып кеттi.

	Бұл үн-түнсiз күйi түн ортасында шошайып жалғыз өзi қалды. Иығында мылтық жоқ. Ең болмаса қолда айыр болсайшы. “Бiреу-мiреу келiп, тұтқынды – Егем-ағаны – босатып алып кетпекшi болса, не iстейдi?”

	Ел орынға түгел отырған. Айнала тым-тырыс. Адам аяғы əлдеқашан басылған. Үйлердiң көбiнiң шамдары сөнулi. Түн болса қас қылғандай көзге түртсе көргiсiз тас қараңғы. Арқадан бiрсыдырғы жел сылқып соғып тұр. Ет қызумен бiлмептi, шамалыдан кейiн тұла бойы тоңазиын дедi. Қара шинелiнiң жағасын көтерiп, жеңiне қолын сұғып жiберiп, бүрсеңдеп бұрыш айналып ықтасынға барып тұрды. Бұл жерден тұтқынның əлдеқалай қашып кетуi мүмкiн темiр торлы терезе де, бұрыштан мойынды созсаң есiк те емiн-еркiн көрiнедi. Бiраздан кейiн жаман тонын киiп шықпағанына өкiндi. Көне де болса тонның аты тон едi. “Өйтуге мұрса болды ма? Ойбай-ау, итжеккенге тiкелей айдай жөнеле ме деп шыбын жаны ба-қайшағына кеткен жоқ па? Жүгiрiп барып киiп келе қойса қайтер едi? Үйелменi, ағайын-туғанының бəрi осында. Қайда қашушы едi. Өзiнен сұрайыншы”. Дiрдектеп тұрып бұрыштан басын шығарып есiкке қарап қойды. Сонан кейiн демiн iшiне тартып терезеге құлақ тосты. Құлақ тосатын себебi жуан темiр торлы терезенiң бiр көзiнде əйнек жоқ, бала-шаға болмаса ересек адам симайды, жабайы мысықтың емiн-еркiн кiрiп-шығып жүргенiн талай көрген. Iш жақтан ешқандай дыбыс естiлмейдi. “Бейнетi бес елi болған сорлы-ай, сорлап қалды-ау. Отыр ма екен, əлде қаптың үстiнде шынтақтап жатыр ма? Өзiнен сұрап кетпесем қайтемiн ендi”.

	Сөйтiп бiр жағына құлағын түрiп, екiншi жағына көзiн салып екiұдай болып тұрғанда бiреу өзiнiң атын атағандай болғаны. Селк еттi. Жарға жабыса қалып құлақ түрсе, дауыс терезе жақтан келетiн тəрiздi. Тағы да баяу қайталанғанда барып бiлдi – Егем-ағаның кəдiмгi қоңыр дауысы. Жан-жағына жалтақтай қарап, аяғының ұшымен басып, терезеге барса, Егем-аға бiлектей темiрге жабысып телмiрiп тұр екен. Аяп кеттi.

	– Жайша ма, аға?

	– Жай... жай... Əлiгiңнен хабар жоқ па?

	– Кеңсеге кеттi ғой, содан келмей жатыр. Шұғыл тапсырмам бар дейдi. Басеке, тонымды киiп келейiншi. Шыдайтын түрiм жоқ. Мына суық сай сүйегiмнен өтiп барады. Жаңағы ит таң атқанша келмесе өлем ғой. Терезеден шыға алмайсың. Есiкте құлып... екiбастан. Кiлттi өзi алып кеттi. Жүгiрiп барамын да қайтамын.

	– Бар, тез киiнiп қайт. Сонан кейiн... мынадай маңызды шаруа бар. Тыңда. Мiндеттi түрде соны бiтiре кел. Құлағыңды бермен алып кел. – Дүрəлi бiр құлақты тесiкке тоса қойды. – Құстай ұшып алдымен Даржанға бар. Менiң атымнан былай де: таң атқанша қызыл жалау қалай да кеңсенiң маңдайында тұрсын. Не дедiм?

	– Қызыл жалау кеңсенiң маңдайында тұрсын. Таң атқанша.

	– Осыны өзiне айт та дереу қайт. Сорлы неме сен де шатылып қалып жүрерсiң. Баруыңнан қайтуың шапшаң болсын.

	– Құп болады, Егем-аға. Барамын да қайтамын. Өзiң ешкiммен сөйлесiп жүрме.

	Даржанның үйi деген не мына тұрған жер, бес-алты тамнан кейiн – кеңсенiң арғы ылдиында. Алдымен басқарманың шаруасын бiтiрмек болып жан-жағына ұрлана қарап, үй-үйдiң арасымен емпелеңдей жөнелдi. Келсе шамы сөнбеген екен, бұндай қуанбас. Кендiр жiппен байлаулы тұратын ергенектi шешiп тастап, терезеге барып, саусағының ұшымен жайменен ғана шерттi. Перде сəл қимылдағандай болды да сəлден кейiн есiктiң темiр iлмешегi сылдырады. Жалғыз тұратын Даржаннан өзге кiм болушы едi, есiк аузына жетiп барды да ашылар-ашылмастан асығыс-үсiгiс:

	– Даржан, – дедi, – а, Даржан! Басқарма жiбердi, таңертең қалайда қызыл жалау кеңсенiң маңдайында тұрсын дейдi.

	Жарай ма? Қызыл жалау қалай да кеңсенiң маңдайында тұрсын. Есiттiң бе? Ал, мен кеттiм. Қашып кетпесiн деп Егем-ағамды қарауылдап тұр едiм, тонымды киiп алмасам ұшып барамын.

	– Тоқта! Кiм бұл?!

	Есiктiң арғы жағынан еркек дауысы гүр ете қалғаны. Дүрəлiнiң төбесiнен жай түскендей, көзi алақандай болып қайырылып қараса, əлiгiге – Даржан емес, бөгде бiр еркек кiсiге – шамның себезгiлеген сəулесi түседi. Шашы бұрқырап тұр. Өзi көйлекшең. Бiр түрлi таныс дауысқа ұқсайды. Тағы аңғарғаны, ашқарын адамға аңғарылмасын ба, шыжғырған майдың иiсi бұрқ ете қалды. Бұл сол күйi көткеншектеп барып бұрыштан қайырылып жорта жөнелгенде анадай жердегi белуардан ғана келетiн əжетханадан жiңiшкелеу бiреу ышқырын жолай көтерiп асығыстау шығып келе жатыр екен. “Немене бұл? Мына қатын əкесiне құран оқытып жатыр ма? Еркек қаптап кетiптi ғой”. Ендi үйiне бұрылуға мұрсасы келместен апалақтап тiкелей қоймаға тартты. Күзет орнына есен-аман жеткен соң да атқақтаған жүрегiн баса алмай бiраз тұрды. Ендi-ендi ақылға салып көрсе, iштен шыққан жуан дауыс өкiлдiң үлкенiне келiңкiрейдi. “Өйтiп өкiреңдей жөнелетiн кiм бар едi бұл ауылда? Бағана жауап алғанда шашы бұрқырап отыр едi-ау. Мұрты шаншылып... Анаусы қынама бел, сыпсың. Ой, атаңа ғана нағылет млитса бала болды ғой. Жауапты тағы Даржаннан алып жатқаны. Өзiне де сол керек. Жауап алмаса, тап бүгiн, оның үстiне түн ортасында əкесiне құран оқытып жатыр деймiсiң...” Солай ойлағанда көзiнiң алды қарауытып сала бердi. Самасау болып тұрған Дүрəлiнi басқарма шақырмағанда терезеге жақындауға да жоқ едi. Құлақ түрiп отырған ол бұның ентелей жеткен дүрсiлiн есiтiп отырған болу керек iштен:

	– Дүрəлi! Ау, Дүрəлi, – деген майда дауыс екi-үш рет қайталанды. Сонда барып жан-жағына жалтақтай қарап аяғының ұшымен басып терезеге жақындаған.

	– Айттың ба?

	– Айттым... – деп тесiкке басын сұғып жiберiп сыбырлады. – Үйiнде кiсi бар екен...

	– Қайдағы кiсi?..

	– Ауданнан келген үлкен өкiл... Оборныйдан млитса бала шығып келедi нəлет жауғыр... шамасы, ол қатынның əкесiн танытып екеулеп жауап алып жатыр.

	– Ə...ə... Жарайды.. Құлағына тисе бiр амалын жасар...

	Сонымен əрi кеттi де қойманың бұрышына сүйенiп тұрып қызметiне қайта кiрiстi, алайда ой құрымағыр тызақтатып маза бермейдi. Бiрi былай тартса, ендi бiрi былай тартады. “Бұлар өзi демалмай түн ортасында да тексере бере ме қалай сонда?.. Ауданнан арнайы келген жұмысы сол... Өзi заң орны... Млитса... Тудың түбiне жеткен Даржанның нақ өзi болса, сөйтпей қайтедi ендi? Ананы... Сыпырып алып, тығып тастамаса... О қатыннан шығады бəрi.. ”

	Шай қайнатым уақыт өттi ме, өтпедi ме кеңсе жақтан қараңдаған бiреудiң сүлдесi көрiндi. Екпiнi қатты. Млитсаның өзi екен. Келе тиiстi дейсiң.

	– Айыпкер Жамалидиновадан жауап алынып жатқанда сырттан аңдып жүрген сен бе?

	Бұл үндеген жоқ. Мойнына су кетiп кең шинелiнiң iшiне сүңги түстi. Ит неменiң жасы кiшi болса да сөзi өңменiнен өтiп барады. “Жатыры оңбаған болды-ау, шамасы”.

	– Сен бе деп сұрап тұрмын?

	– Иə.

	– Неге барасың?

	– Басқарма жұмсап...

	– Ендi басқарма емес, ол тұтқын! Панимаеш.

	– Тұтқын жұмсап...

	– Не деп тапсырма бердi?

	– Қызыл жалауды iлсiн дейдi.

	– Ух, абантурис! Қарай гөр бұларды! Арганизованный йашейка əкəзiбайтса. Ух, зладей. Бiздi алдап соққысы келедi, ə? Алдатармыз саған. Жатып алып iстеп жатқанын қарашы, əй! Осы абантураға жауап беретiнiңдi бiлесiң бе өзiң? Жауынгерлiк тапсырмаға жауапсыз қарағаныңа мына басыңмен жауап беретiнiңдi бiлесiң бе деймiн?

	Абырой болғанда оң жамбасында құмандай болып тұрған тапаншасын суырып алып сонымен түртпей, жасы үлкен болған соң сыйлаған шығар, сұқ саусағымен ғана шекесiнен нұқып жiбердi.

	– Тұтқын бар ма өзi? Босатып жiберген жоқсың ба? Кiлең контра ұйымдасып...

	Жалма-жан қара құлыпты сылдырата бастады. Есiктi сəл ашты да ауылды басына көтерiп айқай салды.

	– Тұтқын Жұмабергено....ов, Жұ... ма.. бергено...ов деймiн!

	Арғы жақтан “Иə” деген дыбыс баяу естiлдi. Көңiлi бiрленген млитса есiктi қайта қаусырып, құлыптай бастады.

	– Сендерге ешқандай iстi сенiп тапсыруға болмайды. Колхозды жайлаған ылғи контра... Арганизованный ашейка. Панимаеш. Ертеңгiлiк сегiзде нөл-нөлде кеңседе боласың... Саурық Күлкенiш жолдастың тапсырмасы солай. Iздеп жүрмейiн. Ұқтың ба? Ұқсаң бар!

	Өзi үркектеп, əрi дiрдектеп тұрған Дүрəлi “Жарайды!” дедi де құтылғанына құдайға жетi күлше айтып үйiне қарай емпелеңдей жөнелдi. “Онсыз да күнде жиналып жүрген кеңсемiз емес пе... Несiн айтады оның...”

	...Ертеңiне ертеңгiлiк кеңсе жаққа бұрындағылардай жеп-жеңiл емес, желкесiнен бiреу түйгiштеп келе жатқандай кежегесi керi тартып аяғын сылбыр басып келiп, өзiнен бұрын жиналған төрт-бес адамның шетiн ала тұрды. Мына есiктен ендi қандай үрейлi хабар шығып, тағы кiмнiң қамалуы мүмкiн екендiгiнен бейхабар жұрт кешегiден де тұнжыраңқы. Кеңсенiң маңдайшасында бiр құлаштай ағаш сапта қол басындай қызыл жалауша шолақ етегiн бұлғап қояды.

	Топ қарасы молайды-ау деген кезде iштен Саурық Құлкенiш өкiл, милитсия, таңқаларлығы сол, түнде ғана тұтқындалып қоймада қамаулы жатқан Егемберген аға шықты. Қол-аяғында кiсен жоқ, көзi үңiрейiп, түсi жүдеулеу көрiнгенмен кəдiмгi күндегi қалпы. Мұны көрген жұрт қобыр ете түстi. Дүрəлi өз көзiне өзi сенбей екi езуi екi жаққа кеткен күйi топты кимелей жарып келiп:

	– Егем-аға, ассалаумағалейкүм. Өз жұртыңызға қосылдыңыз ба, əйтеуiр? Құдайым құтты қыла гөр. Адамның зəресiн алды ғой... – деп үлгердi. “Мына атаңа ғана нағылеттер...” дегендi тiстеп қалған.

	Басқарма үндеген жоқ. Өкiлдiң үлкенi қабағын түйiп бұны əрi қақпайлайды.

	– Қысқарт! Бар əрi!

	Баспалдақта жұрттан биiк тұрған ол солай дедi де жиналысты бiрден бастап кеттi.

	– Жолдастар! Өздерiңiз бiлесiздер, езiлген полетариатқа бақыт алып келген октəбiрдiң ұлы төңкерiсiнiң жиырма жылдығын бүкiл сəбет халқы, тек сəбет халқы емес-ау, бүкiл дүниежүзiнiң ақ тiлектi еңбекшiлерi, зор қуанышпен тойлағанына санаулы-ақ күндер өттi. Жер жиїанның езiлген халқы аса зор саяси өрлеу үстiнде тойлап жатқан осы мереке “Қызыл балықшы” колхозында да шаттықпен тойланды. Еңбекшiбұқараныңмəртебелiжиналысыөттi,стақановшылар бəйге алды. Ұлы октəбiр риболутсиясы еңбекшi бұқараның қанымен келген бiзге! Соны ешқашан да ұмытуға болмайды, жолдастар! Оны ұмыту саяси сауатсыздық, атам заманнан берi бүкiл жиїан пролетариатының қанын сорып келе жатқан ымпариализмнiң итаршысы болу деген сөз. Сəбет өкiметiнiң мызғымас белгiсi – еңбекшi халықтың қанына боялған мынау қызыл ту бұқарасының жүрегiн жылытып мəңгi желбiреп тұрсын! Өрə! Жолдастар! Өрə!

	Қол созып тұрып сұқ саусағымен жалаушаны көрсеттi. Жұрт бытырлатып үздiк-создық қол соққан болды. Өкiл қолтығындағы папкасының iшiнен қол басындай қағаз алды да оны бұрышынан iлiп жоғары көтердi.

	– Кейбiр жергiлiктi белсендi жолдастар саяси қырағылық көрсетiп, еңбекшi бұқараның қанына боялған сол қызыл тудың нақ мерзiмiнде iлiнбегенiн ауданға жедел хабарлады. Онысына мың да бiр рахмет! Нағыз саяси белсендiлiк, пролетарлық көрегендiк деген, мiне, осы. Соның арқасында ауданнан арнайы жiберiлген қызыл ту көз алдарыңызда желбiреп тұр. Мынау не, ту ма, ту емес пе?

	Жұрт мұрындарының астынан “Ту ғой”, “Тұр ғой”, “Тұр”, “Тудың өзi” деп баяу қобырласып басылды.

	– Ту болатын болса, əңгiме қысқа. Қысыр сөздi қойып, еңбекке жаппай жұмылайық! Ауаткомның төрағасы Өтегелдi Бейсенбаевтың тiкелей өз нұсқауымен құрылған комиссия мəселенiң анық-қанығына түптей жеттi. Ешқандай да сəбет заңын бұзып, арнайы жiберiлген қызыл туды өзге игiлiктерге, мүлде басқа мақсаттарға пайдалану пəктiсi анықталған жоқ. Соның айдай анық айғағы, мiнекей, көз алдарыңызда тұр, жолдастар! Сөздi қоялық, бұқара. Алдымызда алтын заң – Стəлiндiк көнституция күнi келе жатыр. Соны лайықты қарсы алалық! Мал қыстату науқанын үлгiлi өткiзiп, мұз астынан балық аулау жоспарын асыра орындалық! Өрə!

	Дағды алып қалған жұрт “Өрəдан” кейiн су жүгерi қуырғандай бытырлатыңқырап қол соқты.

	– Сонда.. – дедi кiбiртiктеп, тамағын қырнап қойып колхоздың бiр мүшесi. – Сонда... Жазықты ешкiм жоқ па əйтеуiр?

	– Жазықты ешкiм де жоқ...

	– Басқарманың басы бос па өзi? – дедi Дүрəлi өңешiн созып.

	– Басқармаларың бос. Мiне, алдарыңда тұр.

	– Кеше қамап тастағанға қорқып кетiп едiк... Былай... – дедi тағы бiреу. – Азаматтар аман ба?

	– Бəсе...

	– Ақыры қайыр болса бопты, əйтеуiр.

	– Ойпырмой, соны айтсайшы...

	– Қызыл туымыз шолақтау ғой... Ауданнан неше кез мата жiберiлiп едi өзi? Өкiметiмiздiң жалауы болған соң былай.. былтырғы ту сияқты қашықтан көз тартып жайқалып тұрмай ма...

	– Сонысы болмаса...

	Лоблыған жұрт тағы су сепкендей болды. Қатар тұрған екi өкiл бастарын түйiстiрiп өзара күбiрлесiп алды.

	– Мəн үлкен-кiшiлiгiнде емес, колхозшы жолдастар! Мəн оның түсiнде, ұғып алыңыздар, прəлетариаттың қанына боялған түсiнде, қайталап айтамын, мерзiмiнде iлiнгендiгiнде, өз орнында тұрғандығында! Бар ма шығып сөйлеушiлер?

	Көзi шапыраштанып жұртты жағалай шолды. Бiрден суырылып шыға қойған ешкiм бола қоймады, топ кiбiртiктеп тұр.

	– Айтыңдар пiкiрлерiңдi! Көңiлде түйткiл қалмасын.

	Белсендiлiк керек, жолдастар! Белсендiлiк!

	Алайғырда жалғыз үй отырған жерiнен алдыңғы жылы көшiп келiп, колхозға мүше болған Ертұрған бақташы қамшысын көтердi.

	– Сөйлейсiң бе? Кел былай!

	Ертұрған жұртты иығымен қаға-маға төрдегiлердiң жанына барып тұрды.

	– Колхозшы халайық! Пiкiр айту керек болса, менiң айтайын дегенiм – бұл дұрыс болды. Бастықтардың келгенiн айтам... Аудан көңiл бөлiп, ауық-ауық халқым не болып жатыр өзi деп тексерiп тұрмаса, бiз қалай дегенмен қазақпыз. Қазақтың қашанда қазақшылығы қалмайды, ағайыншылыққа салынады. Қазақтың аты қазақ. Сөйтiп бəлшебектiк сара жолдан таяды былай. Бұл дұрыс емес. Мысалға мына “Шығыс шұғыласы” колхозын алайық. Бұл неғылған бассыз адамдар екенiн ыжғандай да түсiнбеймiн. Малын бiздiң күдеге айдап салып қарайды да отырады-ай. Бiреудiң жерiн асып, шөбiн жеп жатырмын деп түк ойламайды-ай. Өкiл жолдас пен млитса жолдасқа айтатыным – аналар “Қызыл балықшыға” кесiп берiлген жердi пайдалануын қойсын. Жетедi ендi. Ақыры келiп тұрсыздар ғой, оларға да барып, қорқытып, жауапты адамдарын қамап қою керек. Басқармасы анадай болған соң бақташысы қалай оңсын. Менiң айтатыным – осы. Болды, – деп биiктен түсiп орнына кеттi.

	Бұдан соң əу бастан колхоз құрылғаннан берi келе жатқан екi бiрдей мүше жарыссөзге шығып, қолдарын оңға да, солға да сермеп тұрып, ең алдымен аудан əкiмiнiң жасап отырған қамқорлығына рахмет айта келiп, сонан кейiн барып колхоздың көкейкестi мəселелерiне түстi. Шешендердiң сөздерiне бақса, көлiк, құрал-сайман, жермай, ұн жетпейдi. Өткен жылғы қазан төңкерiсiне даярлықтай емес, биылғы даярлықтың не себептен екенi беймағлұм, əйтеуiр сылбыр. Алайда кемшiлiк дер кезiнде жөнделдi. Ұран жазылмай қалды демесең, ту, мiне, орнына келдi. “Əңгiме бұзау емiзер, бұзау таяқ жегiзер”. Ендi көп сөздi қойып, алтын заң мерекесiн табыспен қарсы алу жұмысына жаппай жұмылмақ керек.

	Сəл кiдiрiстен соң Iззет қолын көтердi. Өңiрiн қымтап жоғары көтерiлдi. Дүрəлi бiр түрлi секем алып, бұл сұм не айтар екен деп мойнын созды. “Ана жылы ғой арғы беттегi Егем-ағаны сайламаймыз деушiлердiң жуан ортасында болған едi”.

	– Жолдастар! Мəгəрəки кеңес өкiметiн қолдап, бəлшебек жолын iлгерi апарарымыз рас болса, соны мына – саусағымен жүрегiн көрсеттi – шынайы жүрегiмiзбен мақұлдайтынымыз шын болса, ең алдымен көзбояушылықты қоялық. Бiздiң түбiмiзге жетiп келе жатқан тажалдың бiрi – көзбояушылық, екiжүздiлiк. Мəркiс, Ыңғылыс, Лен көсемдердiң iсiн iлгерi алып барушы нағыз леншiл Сталин жолдастың нұсқап отырған сара жолынан олай-былай ауытқы-мауымыз керек, жолдастар. Мəгəрəки, сiздер бiле бiлсеңiздер, əлi бұғанасы бекiп болмаған жас сəбет үкiметiн айнала қоршаған қансорғыш капиталистер əрбiр ағат басқан қадамымызды аңдып, сəтi түскен мəментте тұншықтыра салуға дайын отыр. Бiлесiз-дер, азамат соғысының жарасы əлi жазылып болған жоқ. Көре-тұра соған мəн бермеушiлiктi көрсоқырлық демеске үддем жоқ. Сондықтан да қырағылық керек, ағайын. Қырағылық. Тағы да қырағылық. Бiздiң шамшырақ не? Бiздiң шамшырақ – бүкiл дүниежүзi езiлген халқының жарқын болашағы коммунизм! Сол жолдан адаспау үшiн не керек? Туралық, əм бəлшебектiк таза жүрек керек, жолдастар! Тағы айтамын, осы кезге дейiн жiберiлген кемшiлiкке саяси мəн берiп, Стəлiн жолдастың, көсемiмiздiң сiлтеп отырған сара жолынан ауытқымалық. Қазан төңкерiсiнiң жиырма жылдығы “Қызыл балықшыда” биыл ешқандайда елеусiз өткенi шындық па? Шындық! Мына жолдастар ол шындықты кеше ғана көзбе-көз анықтаған болатын. Ал бүгiн не болды? Бiр түннiң iшiнде не болды өзi? Той өткен соң даңғыра демекшi, жалаудың он екi күн өткен түнде ғана iлiнiп тұрғаны шындық па? Шындық. Оған не сəбеп? Сəбеп – саяси соқырлық, сəбеп – өз қарабасының мүддесiн бүкiл дүниежүзiнiң езiлген еңбекшiлерiнiң мүддесiнен жоғары қою. Бұны не деймiз? Анығын айтсақ, педализмнiң сарқыншағы, ескiлiктi көксеу, күнi өткен зар заманды аңсау, мелобуржуйлық сасық пейiл деймiз, жолдас колхозшылар! Ал соңы көрiнеу-көзге жасырып, еңбекшi бұқараны адастырып бұлталаққа салып отырған адамдарды кiм деймiз? Оларды нағыз смулурующий смулянт демеске амал жоқ. Бiзде халық жауы бар екендiгiн осы пəктiнiң өзi-ақ көрсетiп отыр. Жегi құрттай əлi де бұқараны жей беретiндiгi айқындауды талап етпейтiн айдай ашық пəктi. Бұл пəктi, мəгəрəки, iздеушi адам болса, бүгiн жасырғанмен ертең ашылады. Өйткенi, жоғарыда да өкiмет бар. Жауыр жаба тоқылмасын! Жау дер кезiнде əшкереленсiн! Колхоз мүшесi, жалаңаяқ байырғы бəлшебек есебiнде менiң айтатыным – қашанда жауды аяған жаралы, – дедi де түсiп жүре бердi.

	Жұрт демдерiн тартып, сiлтiдей тынды. Өкiлдiң көзi бұрынғыдан да шатырланып, мұртының екi шалғысы қайшыланып көпшiлiктiң ортасынан бiреудi тесiле iздедi. Бұл кезде берiрек келiп тұрған бұған тоқтады да:

	– Егенсартып! Сен неге прабление мүшесi ретiнде өз пiкiрiңдi бiлдiрмей жасырынып тұрсың? – дедi. Сөйлеу ойында жоқ, бейқам Дүрəлi солай қарай қалай жылыстай бергенiн өзi де бiлмейдi.

	– Бермен, былай шық.

	Амал жоқ, бас жiбiнен бiреу жетелегендей болып өкiлдердiң қатарына барып көтерiлiп тұрды. Дүрəлi сөзге құмар емес, егер сөйлей қойса, арғы жағында қылтанақтай да пiкiр тастамай сарқыла сөйлейтiн ит мiнезi бар-ды.

	– Менiң айтайын дегенiм... сəбеттiң бұл туы бүйтiп жалтаңдап тұрмас едi... Бiз бүйтiп қайран Егем-ағаны қолма-қол ұстап берiп, қоймаға қаматып көзiн жəудiретiп қоймас едiк. Онда жалғыз гəп бар, колхозшы жолдастар. Бiз – пролетариат халқы, туа-бiттi бəлшебек, əу бастан шындықты ғана бетке айтып дағды алғанбыз. Егерде осы қызыл матаны Даржан бұтына дамбал етiп киiп алмағанда бар-ау... бұл ту шолтаңдамай төгiлiп тұрар едi да... Түу ауданнан екi бiрдей өкiл жолдас сабылмас едi да... Мерзiмiнде... жиырма жылдықта жайнап тұрар едi да... Қайран Жұмабергеноп айдың-күннiң аманында қамбаға қамалмас едi да... Бұл жердегi кiлтипан бiреу-ақ болып тұр ғой, ағайын. Колхозшылар көрiп-бiлiп отырған нəрсенi ендi қалай жасырасың.

	Жиналып тұрған топ қобырлап кеттi.

	Үлкен өкiлдiң түсi қайта бұзылып, мұртының шалғысы қайшыланып сала бердi.

	– Сiзге ондай пəктiнi берген кiм? Неге сүйенiп айтып тұрсыз? – дедi бұған шорт бұрылып.

	Шындықтың буына қызып алған Дүрəлi өршелене түстi.

	– Басқарманың хатшысы Даржанның бұдан он күн бұрын қызыл дамбал тiгiп кигенiн осы ауылдың қатындары түгел бiледi, жолдас өкiл. Оны мен сiзге айттым да. Сiз жазып та алдыңыз. Ол жасырып қалатын пəктi емес, ашық пəктi. Түнде өзiңiз түнi бойы тексердiңiз. Даржанның үйiнде жауап алғанда жаңа дамбалын көрген жоқсыз ба? Оның үстiне ол қызыл дамбал болса... Көрдiңiз, əрине... Сол матаны түгел ту қылып тiккенде бұл төгiлiп-ақ тұратын ту. Менен бұрын сөйлеген жолдас дұрыс айтады, еңбекшi бұқараның туы болған соң былтырғыдай, одан алдыңғы жылдағыдай төгiлiп тұруы керек, əрине. Не мынау? Пралетариатты мазақтау ма? Пралетариатты қорлау ма?

	– Мал...шайт! – деп қолын сермедi өкiлдiң үлкенi.

	– Жоқ! Малшаймаймын! – деп қасарыса кеттi Дүрəлi.

	– Осы кемшiлiктi көрiп-бiлiп тұрып мен қалай малшайамын? Қалай бəлшебек боламын? Малшаймаймын, жолдас өкiл. Бəлшебек тек шындықты ғана айтады.

	Сөйтiп қана бəлшебек болады. Менiң айтайын дегенiм бұл пəктiнi аяқсыз қалдыруға болмайды. Даржан Жамалиденоба халық жауы ма, сөзсiз халық жауы. Бiр бұтының мүддесiн бүкiл колхозшылардың мүддесiнен жоғары қойса, жау болмағанда қайтедi ендi, халқым-ау.

	– Хуатит! – дедi өкiл.

	– Менiң айтатыным осы, – деп сөзiн доғарды сонда барып Дүрəлi. Құлағына дейiн қызарып, көзi жайнап кеткен.

	Тобыр бұрынғыдан да қобырлай түстi. Бiреу күлдi. Ендi бiреу “Дұрыс. Дұрыс айтады”, “Ойбай-ау, Даржанды да тексерген бе” десiп жатты.

	– Жиналыс осымен бiттi! Тараңдар! Жұмыстарыңа барыңдар! Халық жауы қашықта емес. Сəбеттiк шекiске жау табу бұйым емес. Табылады! – деп саңқ ете қалды үлкен өкiл. Сөйтiп мəжiлiс кiлт жабылды.

	Жұрт “бұның ақыры не болар екен” деген күптi көңiлмен өздi-өзi күбiрлесiп жайменен тарай бастады.

	* * *

	Ел аузында бұл оқиғаның қалай тəмамдалғаны жайлы мынадай əңгiме бар. Ауданнан келген өкiлдер тексерiстi түгел бiтiрiп, жиналысты аяқтаған соң аттарына мiнедi де тура ауданға тартып отырады. Басқарма да, Даржан да өз орындарында, шолақ қызыл жалау болса кеңсенiң маңдайында шоқтай болып желбiреп тұр. Колхозшылардың үстiнен ауыр жүк түскендей. Сөйтiп бəрi де əйтеуiр ақыры қайыр боп жайбарақатшылықпен бiткен соң жұрт шаруасына кiрiсiп, баяғы батпанаяқ мамыражай қалпына қайта енедi. Солардың бiрi – бəле-жəледен аман құтылған Дүрəлi кешқұрым жатар алдында алақанын ысқылап отырып:

	– Атаңа нəлеттер, кеттi ме, кетпедi ме. Адамның екi аяғын бiр етiкке тығып, құтын алып болды ғой. Сал төсектi. Бiрлендi ғой көңiл. Көрейiн бiр... – дептi.

	Сонда аузына сөздi, əрине, құдай салған Шынайқыз:

	– Қожайын, абайла! Бұйыртса деп айт, – дептi.

	Дүрəлi:

	– Не бұйыртсасы бар. Менiң қатыным екенiң өтiрiк пе? Сал төсектi. Көресiң сосын! – демей ме күшке мiнiп отырған кiсi ақиып.

	Дəп сол сəтте терезе қағылыпты дейдi айтушылар. Есiктi ашса, алдыңғы күнi түсте ғана кетiп қалған жақ жүнi үрпиген млитсаның нақ өзi екен. Қолында санкция деген қамауға ұлықсат қағазы бар. Көзi тағы да алақандай болып кеткен азаматты шала-шарпы киiндiрiп, түн ортасында алдына салып жаяудан-жаяу айдайды да кетедi. Шынайқыз, əрине, дауыс салады. Ауыл қайта дүрлiгедi. Сол кеткеннен мол кетедi. Воркутасы, Новосiбiрi бар итжеккен жақтың талай дəмiн татып, талай кен қазып, талай ағаш құлатып, пəленбай жылдан соң сағыныштан сарғайып қайтып келiп есiгiн қақпай ма. Кешқұрым болса керек-тi. Сонда əйел iштен:

	– Бұл кiм? – демей ме. Бұл кезде ақсақал Дүрекең:

	– Бұйырса байыңыз болармыз, – деп тартқан сымдай сызылып тұр екен деседi жұрт. Тұзы жеңiл адамға сөз үйiр, айтқыш қазақта құрбы-құрдас, нағашы-жиен таусыла ма, десе деген де болар. Дүрекеңнен ондай шығады.

	Бұл оқиғаның басы-қасында бiз жоқ, əрине. Ал шалдың əлдебiреудiң əлдеқандай iсiнен қанағат таба алмаса, көзi шатынап: “Өй, түрме көрмеген көргенсiз” деп, сырттай кiжiнiп отырғанын өз көзiмiзбен көрiп, құлағымызбен талай есiттiк. Бұл алпысыншы жылдар болатын. Онан берi қанша су ақты. Заман да, заң да өзгердi. Қайтемiз, жер айтып барса да мейлi, топырағың торқа болғыр, аузын ашса жүрегi көрiнетiн аңқылдаған кiсi едi. Өзгерсе заман өзгердi, ол өзгерген жоқ. Сонысымен кеттi де.





ЖАҢБЫРЛЫ ЖАЗ ЕДI




	Бақкелдi келгелi көрiнеу көзге Зияш нiлдей бұзылды. Жанына адам жуытпай томсарып бұйығы, оңаша, өзiмен-өзi iштей буырқанған асау күйде алабұртып жүретiн болды. Құлыншақтың мойнындағы майда мыс қоңыраудай жұрттың жанын дiр еткiзiп желпiп өтетiн əншейiнгi бейқам əсем сыңғыр күлкiсi де пышақ кестi тыйылған. Сонда да келiншектiң бойындағы бұл өзгерiске əзiр байыптап көңiл тоқтатқан ешкiм жоқ тəрiздi.

	Содан берi көңiлiнiң алаңсыз бiр жарқ етiп ашылғаны

	– Дəмегүлдiң шiлдеханасы. Жұрттың əзiл-оспағы мен қағытпаларын көздерi жарқ-жұрқ етiп жайнап, бұрынғыдай ойнақы, тез қайырып отырды. Бақкелдi домбыра шерттi, бұл соған қосылып, екi-үш рет əн айтты. Жастар тағы да: “Зияш, жарайсың”, “Көкем-ау, қыздай болып құлпырып кеттiң”, “Дауысыңнан-ау сенiң”, – десiп үзiлiп ду-ду қолпаштады. Бiреудiң iзiне түсiп, қайтадан əн айттырғылары келгендегi əдеттерi. Зияш ентiгiн басып айналасына қарағыштай сəл-пəл ойланып қалып, өзiне-өзi əрең тыю бердi. Əйтпесе елiгiп кете беретiн. Қой! Ұят-ты. Желөкпеленiп отырып көзге түсiп қалар.

	Үйге кештетiп, алыпұшқан жүрегiн баса алмай көңiлi алақұйын оралған. “Қа...тi...н” деп ұйқылы-ояу жылысып келе жатқан күйеуiнiң қара санын аямай бұрап шымшып алды. “Ойбай! Ойбай! Мына жынды қатын қайтедi, əй! Өзiн перi қаққан ба?” – деп Тұрлаусыз амалсыз əрi аунады. Iстiң ендi оңға баспайтынын бiлiп, аяғын бауырына жинап топ болып жатты-жатты да, сəлден соң алаңсыз қорылдап ұйқыға кеттi.

	Зияштың бойы қызды. Ұйқысы шайдай ашылып кеткен, зорлағанмен кiрпiгiн iлiндiре алмады. Көрпенi ашып тастап, үзiктiң саңылауларынан емiс-емiс жылт-жылт көрiнiп тұрған жұлдыздарға бақырайып қарап жатты да қойды. Олай да, бұлай да дөңбекшiп ернiн тiстеледi. Iшi алабұртып өртенiп бара жатқандай, бойды жайлап алған əлдебiр қызуды баса алмай көрпенi бауырына басып, ернiн тiстеледi. Таң қылаң бере шаршап-шаршап барып, көзiн əрең iлiндiрген екен...

	Бiреудiң ыңқылдағанынан оянып кетсе, Тұрлаусыз пысылдап етiгiн тартқылап отыр. Шала-пұла киiнiп, күтулi сыбағасынан қалып бара жатқандай сыртқа сүрiне-қабына шыға бере: “Кə-кə!” – деп Қырғиын шақырып алды. Басын көтерген кезiнде торы биенiң қорқ-қорқ желiп ұзап бара жатқан дыбысын естiдi. Кеше түс: “Аң қағып қайтпасам бiр”, – деп етiгiнiң қонышын созып əуейiленiп аспанға қарап сызданып отыр едi, ендi даланы дүрлiктiрiп бостан-бос сiлелеп қайтады. Қанжығасына жалғыз-жарым қоян iлiксе, бiтiп болмайтын сүр əңгiме. Қай жымнан қалай қашқаны, iздi қалай кескенi, буазына тазы салмай Қырғиын қайырып, арланының iзiне салып жiбергенi, содан Қырғидың көсiлiп бiр қуғаны, қоянның қашқаны, торы биенiң басына əл бермей озып кеткенi, бұның тiзгiндi тартып əрең кiдiрткенi түсте де, кешке де əңгiме. Көзi бозарып, езуi көпiрiп кетедi. Демес қырсық: “Ауыл маңында қызыққа көрер тiптi iз жоқ. Бəрiн де Төкең қырып тауысқан”, – деп шын айтып отырғандай сұп-сұр күйi қышымаса да шекесiн қасиды. “Үркiтiп бездiрiп-ақ бiттi” демейдi, “қырып тауысты” дейдi. Сонан кейiн-ақ Тұрлаусыз əукесiн салып жiберiп, құйрығымен iлгерi жылыстап жуық арада бiтпейтiн сонарға түседi. Ендi оны бұл ауылдан ешкiм де тоқтата алмайды. Көзi қызарып, аңшылықтың бөстекi қызығымен езуi көпiрiп болып отырғаны. Ерiккен жұртқа керегi де сол.

	* * *

	Зияш бəрiбiр алакеугiмнен оянған. Шала ұйқыдан болар, басы мең-зең. Далаға шықса, енесi тыста үлкен көне легенге сиырдың жапасын жинап жүр екен. Қашан тұрып кеткенiн бiлмейдi. Кеше Дəмегүлдiң шiлдеханасынан кеш қаламын деп сексеуiл бұтап қоймаған. Босағада жатқан балтаны қолына алып, отынның ашамай бұтағын ошаққа қарай сүйреледi. Күндегiдей самаурын да оңай тұтанбады. Бықсып бетiн шарпыды, қақалып-шашалып оттығын үрлеп, едəуiр əлектендi. Тұтанғанымен де тез қайнай қойған жоқ. Ерте кiрiссе де күйбеңдеп көп жүрiп алды. Жұрттың алды түйелерiне мiнiп шөпке бет алғанда ғана қайнаған самауырды iшке əрең алып барып едi. Бұл уақытта тыстағы жұмыстарын ыңғайлаған енесi дастарқанын жайып, тым-тырыс томсырайып күтiп отыр екен. Кешегi қызойнақ па, əлде келiнiнiң бүгiнгi сылбырлығы ма, əйтеуiр, бiрдеңенiң ұнамай қалғанын қабағынан аңғарды, бiрақ шап етiп бетiнен алатын ол ма. Сызданып зiлдей отырысы-ақ сай-сүйегiн сырқыратты.

	– Пақыр перзенттi болып... құдай көз жасын көрдi-ау, ақыры... – деп қойды жайбарақат. Жанында бетi-қолын жумай-ақ бүрiсiп отырған Тоқтарды бауырына басып, төбесiнен иiскедi, емiренiп арқасынан қақты.

	– Сұрамаңыз. Мойнына бұршақ салғандай көздерi қарауытып жүр едi. Құдай қашанғы жылатсын ендi...

	– Бəлкембайдың баласы да барған ба?

	Зияшқа бұл сұрақ ұрлығының үстiнен түскендей болды.

	Күткен жоқ едi. Кiдiрiңкiреп барып жауабын бердi.

	– Иə...

	– Бiржола келгенi дей ме, немене?

	– Бiр жағынан практикасы болар. Шамасы, шөптiң кезiнде көмектессiн деп жiберген-ау...

	Зияш Бақкелдiмен сөйлескен де емес. Бiлетiнi де сол ғана. Қара қоспақ пен сары атанды үйдiң жанына тастай бере: “Жеңеше, мен келдiм. Жұрттың бəрi кетiп қалды”, – деп тырақай қара Бəди есiктен сығалады. Зияштың дəмге тəбетi шаппай отырған, тез ас қайыра салып орнынан тұрды. “Қазiр шығамын! Мiне!” Май қаттап таба нан орап қойған екен, енесi орнынан тұрып соны қойнына тықты. Бəдиге бiр бөтелке ыстық сүт ұстатты. Екеуi де құрақ көрпе салған момын сары атанға мiңгестi. Ауылдан ұзап оңаша шыға бергенде ғана Зияштың тынысы кеңи түскендей болған.

	Биыл жаңбырлы. Жаз ортасынан ауып бара жатса да, жердiң көгi семген жоқ, құлпырып тұр. Шөп қатая бере үшiншi ферманың пiшеншiлерiн Қыздаршыққанның етегiне қондырған. Төрт шалғы, екi тырма, үш сүйретпе шана əзiр осы маңды тырналап жүр.

	Таңертеңгiлiк жанға жайлы салқын леп соғады. Күн қызған жоқ, ақ шағыл жонның арғы жағынан арқан бойы ендi көтерiлiп келедi. Сары атан асығатын емес. Бəдидiң қамшылағанына қыңбайды, қырындап қана мырс-мырс бақырады да, аяқты аңдап тастайды да отырады. Бiрақ қамытқа мықты. Ұшпа мiнезi жоқ, шалғыны сарылдатып бiр қалыпты жайлы ауанмен тартады.

	Жан-жағына бұрылып бiр қарап алды да, өздерi ғана оңаша келе жатқан соң Зияш ыңылдап “Сағынушы емдi” айтты. Ұйқысы шала болмағандай, енесi қытымырланбағандай көкiрек сарайы күмбiрлеп, елiтiп, берiле айтты. Бəди жүн бұйданы умаждап үнсiз тыңдап отыр. Ышқырына қыстырған шынысын сусып кетпесiн деп бауырына тартып қысып қояды. Зияштың даусы майда қоңыр. Əсiресе, осындай ертеңгiлiкте, не кешкi салқында екеуден-екеу қалғанда онша асқақтатпай баяу əн шырқайтыны бар. Бəди ұйып, ұнатып тыңдайды. Бұндай кезде ештеңеге алаңдатып бөлмейдi, басы салбырап алдына түсiп кетедi. Өлеңiн аяқтап болды да Зияш: “Сен де Бақкелдi ағаңдай үлкен жiгiт болар ма екенсiң”, –деп құшақтап бауырына басып-басып қойды. Күнде бұлай етпейтiн. Бəди сыр еткiзiп мұрнын тартып, екi езуi екi жаққа кетiп рақаттана күлiмсiредi.

	Қыратқа көтерiлгенде аңғарды: ерте шыққандарымен шөпшiлер түгелдей жүрiп кетпептi. Орындарынан жаңа ғана үздiк-создық жылыстап барады екен. Загонды ендi айналып келгенiнде бұлар да соңдарынан iлесiп кетер.

	Кенет озып кеткендер бөрiктерiн аспанға атып шулап қоя бергендей көрiндi. Не болып қалғанын түсiнбей екеуi де бiрiне бiрi қарап аңтарылысты. Бəдидiң көзi алақ-жұлақ етiп, шынтағын желпiлдетiп түйенi қос тепкiнiң астына алып қамшылай бастады. Оған қыңатын сары атан жоқ, қырындап бырқ-бырқ еттi де қойды. Əлгiлерден əрi əудем жерде аттылы жалғыз адам далақтай шауып қиыстап келедi. Бос жiберген жадағайының шалғайы құдды қарақұстың қанаты тəрiздi. Қолын алға сермеп айқайлап, бiрдеңеге меңзегендей болады. Бұлардың өкпе тұсындағы қырқадан жылт етiп көрiндi де қайтадан жоқ болды.

	– Ойбой! Ана қара! Жалаңаш батыр ғой мынау! Ана қара!

	Бəдидiң дауысы алғаш ащы шыққан. Зияштың бiрге келе жатқанын кейiн ғана аңғарып:

	– Тұрлаусыз көкем, – дедi баяу. – Қасқыр қуып бара жатыр. Алдынан шығайықшы...

	Зияш бар денесiмен солқылдап, рақаттанып кеп ұзақ күлдi. Көпке дейiн екi иығы дiрiлдеп басыла алмады. Бəди болса бiр қызарып, бiр бозарып жеңгесiнен қысылып, не iстерiн бiлмей отыр. Аңшы жоғалып кеткен жаққа жалтақ-жалтақ қарап, елiрiп өкшесiмен түйенiң омырауын тепкiлейдi.

	– Ағаңа алжыған қасқыр кезiгiп соғып алған болса, далаға тастап кетпес. Қой оны. Жұмыстан қалмайық. Қайнаға көрсе тас-талқан болады.

	Күйеуiн Жалаңаш батыр атандырған да Зияштың өзi. Ересектер бұл атын сыртынан болмаса, бұның көзiнше өйтiп бадырайтып айтқан емес. Бəдидiң аңға елiтiп отырып балалықпен аңғармай қалғаны. Өткен жаздың шiлдесi едi. Түнде ерiгiп жатып Тұрлаусыздың аузы былжырап ұйықтап қалған кезiнде iш киiмдерiн керегенiң көгiне сайратып-ширатып сұға салған. Таңертең онысы есiнде жоқ: “Төке, жорғаң босанып кеттi”, – деп дауыстап едi, далаға сол тұттай жалаңаш күйi атып шыға келгенi. “Тал түсте сенi не қара басып жүр”, – деп тыста жүрген шешесi баласына темiр көсеудi жiберсiн келiп. Зияш ауылды басына көтердi. Көзiнен жас парлап көпке дейiн өзiн-өзi тоқтата алмады. Күйеуiнiң сол қылығы есiне түссе, тiптi, əлi күнге дейiн күлкiсi келедi де тұрады.

	...Зияш айтқандай, Шалғынбай шөпшiлердiң жанында атқа бiр жамбастап қырын отыр екен. Ақ кенеп кителiнiң омырауы ашық. Бұтында жасыл жолақты сұр галифе. Қаны тартылып кеткен. Түсi боз. Бұларды əдейi күтiп тұрған сыңайы бар. Кiшкене жылан көздерiмен атып жiберердей қадалды.

	– Не жүрiс тал түске дейiн? – деп сұрланып бүктеулi қамшысымен қонышын бiр ұрып қойды. Зияштың жаңа ғана алып-ұшқан көңiлi лезде су сепкендей басыла қалған. Үнсiз жүрiп, түйелердi жектi де, елiрiп тұрған Шалғынбай жаққа көз салмастан жүрiп кеттi. Сескенуден гөрi қыр көрсетуге ұқсайтын едi.

	Зияшта құйын тентек күй бар.

	* * *

	Мөлдiреген қыз едi. Кiндiктен жалғыз болған соң шешесi бетiнен қақпай ерке өсiрдi. Ерке назды, қылықты болып бой жеттi. Ауылдағы мектептi бiтiрген жазда қаладағы туыстарының үйiнде жатып оқуын одан əрi жалғағысы келгенде, апасы көзiмнен таса етпеймiн деген дəйекпен алысқа ұзатпады. Зияш шешесiн жерге қарата алған жоқ, кетемшiлеп басасаусымады. Көндi. Шығандап кеткенде де омырауын ашып тұрған кiмiм бар деп те ойлады. Бiрер жыл от басында отырып, қолы алдына сыймаған соң колхоздың оны-мұны жеңiл жұмысына араласты. Ашық-жарқын ерке өскенмен, жiгiт-желеңнiң базыналығын басынан асырған жоқ, əдептен озбай биязы өстi. Əлде адамы кезiкпедi ме, əлде бұның анау-мынауды бойына дарытпайтын асау мiнезiнен қашты ма, қамшы тастап шын сөз айтқан ешкiм болмады.

	Бiр күнi ойламаған жерден əскерге кеткен Рысқалидан хат келiп тұр. Соны емешесi құрып сарғайып күтiп жүрген бiреу бардай-ақ əй жоқ, шəй жоқ, пилоткасын қисайтып танкiнiң оқпанын құшақтап түскен суретiн салып жiберiптi. Хатының соңына ошаққа сүйеп қойған легендей етiп жүрек салып, оған екi бiрдей қанжар шанышқан. Шiркiннiң шешен болып кеткенiн-ай! “Алтыннан ардақты, күмiстен салмақты қарындасымыз Зияшқа сонау елiмiзге бауырлас дос Моңғолияның шекарасындағы Отанға сыбағалы службаны өтеп жатқан совет солдаты Рысқалидан жүректi жарып шыққан ыстық сəлем” деп бастапты. Кеше бетiне тура қарай алмайтын сүмелектiң ауылдан аттап шықпай жатып жiгер бiтiп, жiгiт болып жүрегi дауалап бұған хат жаза қойғанына ит жыны келiп суретiн де, хатын да жартылай үйiттi де: “Өзiне салып жiберерсiң”, – деп ауылдағы iнiсiнiң қолына ұстатты. Сонан Рысқалидан хабар ылым-жылым тыйылды. Демалысына келген кезiнде бұның тұсынан төмен қарап қатты адымдап өтiп жүрдi.

	Көне етiктiнi көзге iлмей, көк етiктi кез келмей жүргенде күндер сынаптай сусып ұзап жатты. Кеудеге беймағлұм сағыныш пен үмiт енiптi. Жұмбақ əрi ғажайып тiршiлiкке елiктi, оңашада беймағлұм лəззатты таусыла аңсады. Беймаза мiнез тапты. Шешесi де құтты жер жайын ауызға алып қоятын болды. Алғаш оғаш көретiн, бiрте-бiрте құлағы үйренiп шошынбай тыңдауға əдеттендi. Шалғынбайды мақтады. Оның отының берекелi, құт екенiн құлағына құя бердi. Iнiсi де кiсi алдынан кесе өтпейтiн қой аузынан шөп алмас момын бар болғыр бала екен. Шешесiнiң дегенiнен шықпайды, айдауына көнген, жетегiне ерген, шаруаға да мығым. Бiр адамның маңдайына жар жазылса, сондай-ақ болсын... Зияштың естуiнде солай.

	Мал төлдету кезiнде “ауданнан келе жатқан бетiм” деп кешқұрым сақыр-сұқыр еткен көк газиктен Шалғынбай түстi. Бұрын кекiрейiп, бұларды көзге iле қоймай көп аялдай да бермейтiн. Осы рет қонып қалды. Төрге шынтақтап жатып та, бұған бiлдiрмеген болып тысқа шығып та шешесiмен оңаша күңкiлдесiп ұзақ сөйлестi. Кейiн бiр-жар күндi сыртқа салып, шешесi сондағы əңгiменi құлағына iлген. Зияш ырық бермей асау мiнезiне салып бақты. “Ондай əңгiменi айтпаңыз, қалаға барып, тiгiншiлiк курста оқимын”. Сол-ақ екен, қамыққан шешесi бұның алдына Күнқияшты кесе тартты.

	– Ата-анасы құдайдың зарын қылғанда құлағына iлмей жерге қаратып сыбағасы, суып бара жатқандай-ақ артына қарамай етек-жеңiн түрiп кетiп едi. Не болды ендi ақыры? “Сырын бiлмейтiн аттың сыртынан жүрме” дегендей, қайдағы бiр көшенiң араққор шпанасына ұрынып, екi баласымен шидей болып əкесiнiң үйiн əрең тапқан жоқ па? Қалаға кеткеннiң əуселесi сол ма? Бұларға қала деген ауру болған екен.

	Онысы рас. Қалаға кеткеннiң бəрiнiң де маңдайларының соры бес елi болып, елiн таба алмай ма, кiм бiлiптi, əлде басқаша да болар ма? Ошақ басынан аттап шықпағанда бұнда дайын тұрған кiмi бар едi? Түйiнiн таба алмай солай ойлады да қойды, шешесiне түйiндеп тоқ етер бəтуасын айтқан жоқ.

	Бiрде: “Отар көшiрiп жүрмiз”, – деп Шалғынбай тағы келдi. Қасында көзi алақ-жұлақ еткен балаң жiгiтi бар. Тұрлаусыз деген iнiсi осы екен. Бiрiнен соң бiрi өлiп, бала құтаймаған соң атын Тұрлаусыз қойған. Сонан тұрақтап қалыпты. Əне отыр көзi алақтап. Бұған туралап көз салған жоқ. Мұрнын тартқылап, қызарақтап жер шұқылай бередi. Келгелi аузын ашқан емес. Көз қыры сонда. Сырт киiмдерiн шешпестен мұрнының ұшы терлеп пысынап отыр. Самайынан тер сорғалайды. Зияштың қамыр илеп отырып: “Өзiң тiрiмiсiң?” – деп оқтаумен түртiп қалғысы келiп əуестенген. Қасындағы үлкен кiсiден əбессiндi. “Сөйтер ме едi” деп ойлап, миығынан күлдi де қойды. Шешесi аңғарып қалған екен, бұған алара қарап, ернiн тiстеп, қабағын шытты. “Ойнама”, – дегенi. Содан кейiн ғана келе қалған əлiгi балалық əуестiгiн тыйған.

	Ұзамай шөпке көштi. Шешесi кiсiлерге аспаз болды, бұл қол ұшын бердi. Екеуi бiрдей тiзiмге енген екен, едəуiр еңбеккүн алып, қолдарына ақша тиiп ана байғұс желпiнiп қалды. Бұрын аралатпай “қатты, сұрбет”, – деп ғайбаттап отыратын Шалғынбайға деген разылығы ұлғая түсiптi. Пейiлi шын ауғаны. Аузынан тастамайтын болып алды.

	Сол жазда босағаларына екi бiрдей балықтай былқыған сиыр байланды.

	Бозқырау күзде Зияш осы үйге келiншек болып түстi.

	Келген соң барып қанықты. Тұрлаусыз Шалғынбайдың немере iнiсi екен. Өзiнше бас көтерiп үйлене алмайтын болған соң азулы кемпiр бұған: “Ел басқарып жүрсiң ғой, биттей болса да беделiң бар. Сөзiң жерде қалмайды. Мына iнiңе Серiкбайдың қызын алып бер. Əйтпесе, бойдақ өтетiн түрi бар”, – деп асылған. Ферма бастықтың жесiр кемпiрдi өбектеп кеткенi сол есеп болды. Ақыры көндiрдi. Енесi келiнiм едi деп бетiнен қаққан жоқ, жел болып тимедi. Обалы не, үйiндегiдей ерке де еркiн жүрдi. Əлi де ауыр iске жекпей үстiне түсiп бəйек болады, өз баласынан кем көрмейдi.

	Атасы да құдайдан тiлеген момақан ғана адам болатын. Еркек боп “əй!” деп дауыс көтерген емес, қабағын бiр шытқанын көрсетпей-ақ “шырағымнан” жазбай кеттi. Бiрде алысқа жол шығып, ай жүрiп сағындырып оралған. Қыстың күнi едi. Көз байланған. Алакеугiмде үйге ене берген шалдың мойнына “Алақай, атам келдi!” – деп босағадан асыла кеткенде, аңдаусыз келе жатқан қарт: “Астапыралла!” – деп көзi аларып, жиюлы отынның үстiне құлап түскен. Бiраздан кейiн есiн жиған соң барып: “Айналайын-ау, сен екенсiң ғой. Аңғармай қалыппын”, – деп, маңдайынан сүйiп, арқасынан қаққаны бар. Қас қылғандай, келiн қызығын ұзақ көре алмады. Тоқтарын тумастан екi ай бұрын дүние салды. Енесi əлi күнге дейiн сол қылығын: “Атаңның ақысынан бiр шығып едiң-ау”, – деп күлiп, есiне ауық-ауық алып қояды. Зияштың жайдары ерке мiнезi мен талай бейқам қылықтары ауылға жарасымдылықпен шым-шым сiңдi. Үлкен-кiшiсi бiрдей тұшынып қабыл еткен. Бұның аты аталса болды “Зияш келiн бе? Зияш па? Ол шығарады əлi талай қызықты”, – деп езулерiне күлкi үйiрiле кетедi. Бойға бiткен ерке мiнезiн бұнда да оңайлықпен тастай алмаған.

	Егер Бақкелдi кезiге кетпегенде, қуаныш, қайғы аралас өмiрi осылай жылыстап, бiр сарын өте берер ме едi, қайтер-дi... Сырттай қаншабiр ақжарқынсынғанмен, шынына бақса, өмiрiнiң зiлi басым-тұғын. Ашық жүргенсiгенмен жанды бiр қарабас құрт тынымсыз кемiретiн. Уақыт өте келе сол жебiр құрт ұлғая бердi.

	Сол күнi Тұрлаусыз аң қағамын деп ерте тұрып аттанып кеткен. Сəскеде станциядағы нағашы ағасы үй iшiмен сау ете қалды. Шалға бата оқи келiптi. Енесi екеулеп жүрiп мал сойып, қол қусырып қабылдады. Күйеуi қанжығасына ештеңе байланбай қап-қара болып түтiгiп кеш оралған. Қабағынан қар жауып, қонақтармен дұрыс та сəлемдеспедi. “Жiлiктi неге бүтiндей қоймадыңдар? Бұның кемiретiн басы қайда?” – деп алдына əкеп қойған асты керi итерiп, қонақтардың көзiнше бiраз əбiгерге салды. Шешесi кiсiлердiң көзiнше дауыс көтере алмай дымы құрып, терiс қабағымен түйiлiп қараған соң барып бүк түсiп, жатып қалды.

	Ертеңiне қонақтар жөнелтiлген соң, күнi-түнi түйiлiп қабағы ашылмай жүрген Зияш иығы солқылдап ұзақ жылады. Екi көзi бiлеудей боп iсiп кеттi. Қатты қорланып өксiп-өксiп жылады. “Ақылдым-ай! Шырағым-ай! Қайтейiн ендi. Бұл құдайың жалғызды да жарымес етiп бердi ғой”, – деп бауырына басып, енесi əрең жұбатқан. Сонан кейiнгi күнi күйеуi: “Өкпелеген мен емес пе? Сен жаман қатындiкi не?” – деп осқырынып жүр. Сонда көкiрекке тағы бiр бiтуi қиын сызат түстi. Ернiн шайнап сұмдық өкiндi, ендi бұдан былай қолдан келер шара жоқ, қатты ызаланды. Бiр күнде-ақ ересек тартып кеткендей. Ендiгi өмiрiнiң мəнсiз екендiгiн түйсiндi. Содан берi күйеуiнiң талай-талай қылықтарынан жерге қарап жүр. Шарасыздық та қиын екен, қазiр көңiлi сiреленiп, оған мүлде мəн де бермейтiн болып қасаңсып алды.

	Қазанға ет түскен күнi оған той. Тынығып-тынығып оншақты кесе сорпаны тартып алады да: “Туғалы бiр тойғаным осы шығар”, – деп пар-пар кекiрiнiп, қарнын сипап, бар дүниеге риза болып жатқаны.

	Зияштың жаны жетiм болатын. Ерке өскен бұла келiншек iштей ғана өзiне тең, жанын түсiнер, еркелете де, уата да, күйзелгенде көңiлiн демей де бiлетiн, торыққанда сүйене де алатын азамат қалап едi. Алғаш албырт та балаң көңiл байқатпаған екен. Күндерiн өткiзе келе айтақырда жападан-жалғыз отырғандай қуыстанып жетiмсiредi, қапаланып қатты торықты. Сүйенерлiк адамы жоқ екен. Тұрлаусыз болса басынан ұстап дəйектi қызмет те атқармайды. Əлде Шалғынбайға сене ме, əр жұмыстың басын бiр шалып ұшып-қонып жүрген бiреу, əйтеуiр. Өткен жаз шөпшiлерге қосылып, жұрттың берекесiн алып қоймаған соң: “Көсегесiн көгертпессiң!” – деп, одан да аударып жiберiп едi. Қазiр фермада пошташы. Совхоз орталығына көңiлi келгенде ғана қатынап, тектен-тек салақтап жүр. Болмашы ғана нəпақасы бар.

	Зияш барған сайын тек оңаша күйдi аңсайтын томағатұйық халге жеттi. Жаңа мiнез тапты. Көрiнеу көзге сылбыр тарта бердi. Жарқылдаған бейқам күлкiсi сиреп, ұзақты күн мең-зең бұйығы отыратын кепке жеттi. Көңiлi сергек енесi соны елден бұрын аңдап, секем алған екен.

	Зияштың қатты қорынатыны сол. Шырт ұйқыдан талай селк етiп, шошынып оянды. Кеудесi қақ жарылып уїiлеп тыныстап, көрпесiн тепкiлеп,шаңыраққа қарап сазарып жататын да қоятын мiнез тапты. Бiлдiрмеске тырысқанмен, қария сезiптi. Енесi жас неме азарланып жүрiп əлдеқалай ауып кетер деп те қауiп ойлап, жай-күйiн қазбалап көрдi. “Ешнəрсе емес, жай”, – деп жұбатқан болды. Дегенмен көкiрегi ояу қарияның үлкен елеңi бар. Асқындырып алармын деп те қорынатын болар, қазымырланып құлақтың мазасын алмайды. Зияш осының бəрiн iштей сезiп, бұл кiсiмен үнсiз ғана iштей арбасып жүр.

	* * *

	...Аспанды қалың бұлт торлапты. Айнала лезде қарауытып жүре бердi. Лепiрiп-лепiрiп жел соққанда барып елеңдеп қалған. Ауыл жақтан зiлдей қара бұлт жер бауырлап ауыр салмақпен ығысып келедi екен. Етегiн жерге сүйретiп сұсты көрiнедi. Тағы да жауайын дегенi. Биыл жаңбыр шөпшiлерге маза бермедi. Мезгiл-мезгiл құйып өтедi де, шөп басын жел қағып дегдiткенше амалсыздан тертелерiн көтерiп қаңтарып қояды. Үлкендер: “Құдайдың нұры ғой. Жауын соңы береке”, – десiп тəубе етедi. Шалғынбай аспанға қарап тiстенiп, ернiн жыбырлатады. Бəди болса бiр-жар күн босағанына мəз.

	– Же...еңе...ше! Же...еңе...еше...е! Жаңбыр! Жаңбыр! – деп тiсi ақсиып, ауыл жаққа қолын сермедi.

	Алғаш сиректеу майда тамшы түстi. Көлiк үстiндегi Бəди бұған қайта-қайта жалтақтай қарап, кiбiртiктеп келедi. Шалғыны тоқтатқысы бар. Зияш онысын тындамай қолын сермедi. “Жүре бер”.

	Ақ жаңбыр шаңытып өттi. Алдағылар түйелерiн апыл-ғұпыл қаңтарып тастап, төбе басындағы күдеге қарай тырағайлай жөнелген. Бəди соларды көрген соң Зияшқа ескертпестен-ақ көлiктен жалма-жан сыпырылып түстi. Бұйдаларын дүзгенге апыл-ғұпыл байлап, тертенiң астына тiреу қойды. Зияш Бəдидiң қасына барамын дегенше малмандай болды. Екеуi қол ұстасып, мына қызыққа сықылықтай күлiсiп, күдеге қарай тырағайлай ұмтылды. Айнала шулап қоя берген. Зияштың тұла бойы зiп-зiлдей. Өкпесi қабынып ентiктi. Өрге қарай жүгiре алмаған соң амалсыз жай жүрдi.

	Бəди болар емес: “Жүр, жүршiлеп” алға сүйреледi. Ере алмады. Дауыл тынған. Шапаттап жаумайды, ендi сүмелектей құйып тұр. Жұп-жұмсақ, мап-майда нұр бетiне, мойнына, тұла бойына түгелдей сып-сып тиiп, сүмелектеп төмен сорғалады. Асықпады, осының бəрiне рақаттанып ақсия күлiп жай жүргiсi келдi.

	Бəрi де жағалай ұя жасап, қарлығаштың балапандарындай тiзiлiп қалған екен. Əр жерде бiреуiнiң тiзесi сорайып, бiреуiнiң етiгiнiң басы қайқайып көрiнiп жатыр. Бəди шеттеу жақтан шөптiң арасын кеңiтiп орын жасап, даярлап қойыпты.

	– Жеңеше! Мында, мында кел, – деп ендi болмаса бiреу жетектеп кетердей екi қолын сермеп шыр-шыр еттi. Соған беттеген. Таяп келгенде барып аңғарды, ернiне шөп қыстырып, бiр қуыста Бақкелдi отыр екен. Бұны анадайдан бақса керек, көздерiн айырмай мында отыр деп ымдады. Зияш ойланған жоқ, қасына келiп жантая кеттi. Ол құрғақ шөптi келiншек жаққа ығыстырған да кейiн шегiншектеген:

	– Болар! Қойшы! Шаңытып кеттi! Қашан келiп ең?

	– Жаңа. Тобылғылардың шалғыларын қайрап келе жатыр едiм. Жаңбыр жауып кеттi ғой.

	Сонан кейiн Зияш бiразға дейiн үнсiз бүрiсiп отырып ойланды. “Бұның жанына құлай кеткенiм не? Кенже бала ренжiп қалатын болды-ау. Өзi бiздiң қасымызға келмес пе екен? Жоқ, Бақкелдiнi көрген соң ол аттап баспайды. Қазiр өкпелеп қалды. Бақкелдiнiң бұнда отырғаны несi? Əлде əдейi келгенi ме? Бəлкiм, солай шығар... Арнайы келген болар-ау” Бiр уақ екеуiнiң оңаша кездесе қалғандары өзi де əлi саралап болмаған бұқпа жасырын тiлегiне астас келетiнiн сездi. Əзiрге болса да Бəдидiң көрiнбеуiн қалап, өрекпiп iштей қуанды. Сонысынан тағы қысылып, жiгiттен алыстап əрiрек ығыстады. Бақкелдi бұның құлағына ешқандай да қонбайтын бiрдеңелердi айта отырып, iлесе жылысып жақындай түстi. Онысын келiншек аңғарса да, əрi жылжышы деп айтқысы келмедi. Осындай оңаша сəтте бозбалалардың ыржалақ қағып, қол жүгiртiп, оны-мұны шатып əзiлдей жөнелетiн əдеттерi болатын. Ондай орайда бұл да тiстесiп, қолын қайырып, ер адамдарша алыса кететiн. Ешкiмнен тайынбайды, қытықшыл да емес. Бақкелдi өйтпедi. Əлдеқалай томсырайып момақан отыр.

	Сыртта күн күркiредi. Қатардағы шөпшiлер күңгiр-күңгiр сөйлескендей. Зияшқа тым ұзақ отырғандай болып көрiндi. Сыртқа құлағын да түредi. Əлi орнынан қозғалған ешкiм жоқ. Жұрт тығылып отыр. Қураған шөптiң ыстық қапырық иiсi көкiректi қуалады.

	– Кезiнде жақсы қыз болған шығарсың... – дедi.

	– Жақсы қыз болсам алмадың ба? Жақсы келiншек шығатын едi.

	– Сенiң жақсы екенiңдi бiлмедiм ғой. Əттеген-ай, сол кезде көргенiмде...

	– Қазiр көрiп отырған жоқсың ба? Алсаң болады.

	– Несi бар. Тиетiн болсаң, аламын да қашамын.

	Зияш “сөз болғаныңа” дегенмағынамен жiгiтке кекесiнмен қарады. Бақкелдi бұдан көзiн алмай қадалып отыр.

	– Соншама немене, өзiңдi қара басып жүр ме? Алды ашылмаған жап-жас жiгiт бiреудiң бала ерткен қатынына көз салып... Қыз дегенiң ырғын емес пе осы?

	– Қыздың бəрi сендей бола берсе...

	– Ойхой, шiркiн-ай, сенiп қалдық. Жүрегiмiз лүпiл қаға қойыпты. Жетелеп кете беретiн жетiм бұзауды тапқан екенсiң.

	Сонан екеуi де едəуiр үндемей қалды.

	– Тоңып қалдың ғой. Берi отырсайшы.

	– Жоқ. Отырмаймын. Жiгiттiң қасында отырған адам тоңушы ма едi.

	– Мына бешпенттi жамыла ғой, құрғақтау шығар.

	– Жамылмаймын. Манадан берi ұйықтап отырсың ба?

	Бақкелдi күлiмсiреп бұның қолын ұстады. Əрi итерiп тастаған. Екiншi рет алақанын тосқанда, қарсылық етпедi, саусақтарын бойдақ жiгiттiң еркiне бердi.

	Далада ың-жың басылғандай. Жұрттың дабыр-дұбыры естiлдi. Бiреу дүңк-дүңк етiп, күденi жағалап жүр. Етiктерi қорқылдап, абыр-дабыр болып сықылықтай күлiп бiрiн-бiрi қуғандай. Зияш тез атып шықты. Дала ғажайып екен. Айнала тұнып тұр. Шөп бойларынан мөлдiр тамшылар сорғалайды. Жарқырай шыққан күн сəулесiмен жақұт моншақтардай жарқ-жұрқ етiп мың құбылады. Сусiңдi болған құм аяқ суырмайды, кəдiмгiдей қатқыл.

	– Кенжебала, жүр. Қайтамыз, – Бəдиге қарай дауыстап Зияш шалғыларына қарай жүгiре жөнелдi. Көкiрегiн аяқасты енген тасқын қуат кернеп алып барады. Сықылықтап күледi. Əдейi бұрылып барып, бұта бастарын қағып кетедi. Суылдатып су бүрiккенiне мəз.

	Жаңбырдан кейiнгi жер жайсаң едi.

	* * *

	Зияш болса сол өрекпiгеннен үйге жеткенше өзiн-өзi баса алмады. Жұрттан оқ бойы озып кетiп, бiресе əндеттi, бiресе екi иiнiн жерге мың құбылып шаншып тұрған кемпiрқосақты Бəдиге көрсетiп, iшегiн тартып таңырқады. Жалаңаяқтанып алып, əлi де жас баладай асыр салып ойнауды қалады. Жүрегi алып-ұшып барады. Тоқтары алдынан жүгiрiп шықса, аспандатып төбесiне көтергiсi келдi, бауырыма басып шыркөбелек айналдырамын келiп, айналдырамын дедi iштей.

	Үйге жақындағанда ғана аздап басылайын дедi. Енесi дымқылданып қалған отынды тұтата алмай ошақ басында күйбеңдеп жүр екен. Тоқтарды тымпитып киiндiрiп қойыпты. Əжесiн шыркөбелек айналып томпаңдап жүр. Түйенi қазық жанына шөгерiп жатқанда барып аңғарды. Əжесiнiң етегiнен тартқылап, бұларға қарай қолын шошайтты. Зияш жақындап келiп, күлiмсiреп баланың алдына тiзерледi. Саусағымен мұрнын басқылап, бетiнiң сатпағын сүрттi. Жаңағы қиялдағанындай бауырына басып сүйiп алғысы келiп едi, аларта көз тастап қарап қойған енесiнен имендi.

	Келiншектiң мұңын аз да болса жеңiлейтетiн осы перзентi едi. Енесi емшектен ерте шығартып, анасының иiсiн сiңiрмей бөлiп алған. Бала қазiр бұған салқын, сыйласты адамындай ғана бейтарап. Өбектеп үстiне түсiп тұрған бұл да жоқ. Əбессiнедi. Енесiнiң көңiлiн аулайды, əлдеқалай дықтанбасыншы деп қарияның қабағын баққаны.

	Əдеттегiдей емес бүгiн кiлт өзгерiп келгенi. Бiр сүймей мауқы басылмайтынын сездi. Жүрегi алып-ұшып, көрiнеу көзге дегбiрi қашты. Анау-мынау ойлап ұмытқысы келсе де, өрекпi тасыған көңiлдiң тiптi, басылар сыңайы болмады. Сəтiне орай кешқұрым Тоқтар: “Далаға шығамын”, – дедi. Шай iшiп жiпсiп отырған əжесi: “Шошып жүрер. Қасында болшы”, – деп бұны жұмсаған. Қайтарда көкiрегiне қатты қысып, екi бетiнен алма-кезек сүйiп-сүйiп алған. Тоқтар бұл зорлыққа шыдай алмай шыңғырып жiбердi. Енесiнiң үйден қалай атып шыққанын бiлмейдi. Бала бұған қолын шошайтып, тепкiлегендей болып аяғын сермеп əжесiне құшағын жая ұмтылды. Бiрдеңе шағып алды ма деп қорыққан екен, Зияштан болғанын сезiп басылып қалды. “Бiссiмiллə, бiссiмiллə! Күнiм, не болды?” – деп камзолының iшiне тығып, немересiнiң амандығына көзi жеткен соң бұған бажырая қарады. Не болғанын бiрден сезсе де кейiмедi. Баласын бауырына алып, өбектеп жұбатты. Зияш қызарақтап, не айтарын бiлмей бiресе күлiп, бiресе балаға ашуланып төмен қарап қалды.

	Ертеңiне де шөп дегдiмедi. Шөпшiлер үйдi-үйлерiнде жатып алды. Шабындыққа асыққан тек Зияш қана. Жұмысқа шығуды дегбiрсiздене күттi. Сол жақтан Бақкелдiнi тезiрек көргiсi келдi.

	Келесi күнi Бақкелдiмен құдық басында кешқұрым жолығысып қалды. Суға барып едi. Ол сыртынан торып жүрген болып шықты. Əлi қараңғы қоюланбаған апақ-сапақ шақ-тұғын. Құдықтың желке тұсындағы төбе басынан ағараңдап бiреу түсiп келе жатқанын көзi шалғанда, шошынып қалған. Қол созым таяп келгенде таныды. Бақкелдi екен. “Қанекей, суды мен тартайын”. “Өзiм-ақ”. Шелек құдық iшiнде қалды ма, əлде сыртқа қойды ма, есiнде қалмапты. Бұның қолынан ұстап өзiне демедi. Тiптi, өзi-ақ жақындаған шығар-ау. Ұят-ай! “Қайтейiн. Қор болыпсың ғой. Кетейiк те. Кетейiкшi осы қол ұстасып”. Бойымен бойына түгелдей жабысып, ернiн қадады. Тура кинодағы қыздай-ақ бұл мойнына асылды. Ұятын айтсайшы. Өкпесi қысылып, тынысы тарылып барады. Бойы мамыражай балқыды. Жүрегi өрекпи ме, қалай? Тағы бiрдеңелердi ұзақ күбiрлегендей. Не дегенiн ұға алмай қалыпты. Көп сөйлеген тəрiздi. Бұрын сiңiскен адамындай айналып-толғанды ма-ау, тұла бойы дiрiлдеп қатты қысты ма-ау. “Ұят-ай!” “Ел жатқан соң ауыл сыртынан күтемiн”, – дейдi. Ап-анық күтемiн деп айтты. “Ендi қайттiм, бəтiр-ау?..”

	Сол түнi тыным таба алмай əрi-берi аунақши бердi. Үйдегiлердiң бəрi ұйқыда. Көзi iлiнбеген соң жамбасы ойылып бара жатқандай. Күрсiне дем алып, тiстенiп дөңбекши бередi. Бiресе демiн iшiне тартып, əлiгiлердiң бəрiн түп-түгел қайта елестетпекке тырысады. Ернi кеберсiп қалыпты. Тамсанып құрғақ жұтынып қойды. Туғалы бұндай тəттi сезiмдi басынан кешкен емес-тұғын. Тұла бойы да күйiп, ырқына көнбей жанады. Ауыл сыртына шыққан жоқ.

	Содан берi қолы ешнəрсеге бармайды. Қимылдаса болды, бидай өңдi қара торы жiгiт өткiр көзiн қадап, қарсы алдына тұра қалатынды шығарды. Сонда алғаусыз шын сүйiп құлағанына сендi. Сағынды. Көп уақыттан берi маңдайын ашар бiреудiң келiп, қолұшын беруiн күтулi-ақ екенiн ендi толық түйсiндi. Түйсiндi де сонысынан үрке шошынып қорықты. Сескене де жүре алағызып қатты елiктi. Махаббат дегеннiң осы болғаны ма?

	Екiншi рет жолыққанында жаздың жанға жайлы мап-майда мақпал түнi едi. Қараңғылықтың да бұндай сұлу боларын тұңғыш аңарғаны. Түннiң ортасы ауған кез болар-ау. Жұрт тегiс ұйқыға шомды дегенде ауыл сыртындағы төбе астына асып түстi. Ұшып қол-аяғы жеңiлденiп кеттi. Бақкелдi екi көзi төрт болып күтiп тұр екен, жерден жас баладай етiп көтерiп алғаны. Сап-салқын шағыл құм тəнге неткен жұмсақ, жанға неткен жайлы едi...

	Келiншек сол түнде мамыражай тəттi ұйықтап шықты. Бүткiл жандүниесi жаңа əр тапты, сазды асау толқынды сарынға ырықсыз құлаған. Көңiлi жас бойжеткендей алабұртып, махаббат деген жұмбаққа ендi ғана тұшына бастаған.

	* * *

	Сөйтiп алакөңiл болып жүргенде жаз ортасынан да ауып қалыпты. Шалғынбай: “Шөптiң мойны ұзап кеттi. Қоныс аудармасақ болмайды”, – деп орталықтан үш сүйретпе алдырды. Бұлар кезектесiп Итқырылғанға көшiстi. Сонда елеңдеп iздеп едi. Бақкелдi көрiнбей қойды. Шалғының басында жүрген болар деп топшылап едi, Бəди: “Бақкелдiнi айтасың ба? Оны əскерге алып кеттi”, – деп бəрiн түсiнетiн адамдай-ақ жымырайып тұр. Келiншектiң тұла бойы мұздап сала бердi. Айтпағаны ма? Бекер шығар... Анығын Шалғынбай қайнағасы бiледi, бiрақ одан жөн сұрауға бата ала ма? Əйелдердiң сыпсың əңгiмелерi де қым-қиғаш.

	“Оянқамат срошный шақыру қағаз жiберiп алдырыпты”. “Əскерден тəртiп алған адам сенiң колхозыңды не қылсын”. “Қалаға жұмысқа кеткен де”. “Темiрдiң оқуы бар екен. Соның ығзамына барады деп едi”. “Өлмелi əке-шешесiн тастап қайда кетушi едi, бəтiр-ай. Келедi əлi сүмiрейiп. Қаладан соған бiр сыбаға дайындап қойды дейсiң бе?”.

	Күндер сылбырап əрең өтiп жатты. Зияш төсек тартып тұрған адамдай самсоз да сүлесоқ. Бiр де бiр iске зауқы шаппай, қаладан келетiн жолға қарайлаумен болды. Жiтi көздi, адамның қас-қабағынан күйiн баққыш кəрi енесi келiнiнiң көңiлiндегi алаңды аңғарып қалыпты.

	– Сырқаттанып жүрсiң бе?

	– Жоқ, əже, – дедi жұлып алғандай.

	– Жағдайың болмаса, қайнағаға айтып бiр-жар күн сұранып қал. Жұмыс-жұмыс деп үздiгiп кетерсiң. Сүзiлiп тарығып жүрсiң, мүлде.

	Зияш жасырын көзiн тастап едi, елжiреп отырған ештеңесi де жоқ, тұздалған балықтай құп-қу, түсi салқын екен. Iшi аласапыран толқып жүре бердi. “Бүлдiрген екенсiң”.

	– Байқа, шырағым, абай бол. Жастық көңiл деген алып-қашпа келедi...

	Зияш екiұштылау əңгiмеге түсiндi. Түсiнде де жер болды. Бiрақ лекiп тасқындаған сағынышқа кесе тастар бөгет таба алмады.

	Сəл қағулау күн едi. Ендi бiр-екi айналымнан кейiн түстiкке шығармыз деп отырған. Ойламаған жерден жалғыз салт атты дүзгендi бұйраттың арасынан шыға келдi де, бұларға тура бет қойды. Зияш қадалып қараған да қалған. Отырысы Бақкелдiден аумайды. Сол. Шалғыдан секiрiп түсiп, алдынан жүгiрiп шыққысы келдi. Кеудесiне басын қойып қайда жүргенiн, неге айтпай кеткенiн, орасан сағынғанын наз қылып еркелеп, аймалап ағыл-тегiл ақтарылуды қалаған. Бiрақ қаптаған жұрт көзiнен сескенiп, əрең тежелдi. Аттылы өкпе тұсқа шыққанда Бəдиге көлiктердi кiдiрт деп белгi бердi. Бақкелдi аттан түспей-ақ жақын тақалып келген. Бұл алдынан шықты.

	– Кешке, күнiм. Кешке күтемiн. Көрдiң бе жұрттың анталап тұрғанын. Кiдiрмеңдер!

	Қайта бұрылып, керi басқысы келмейтiн аяқтарын зiлдей сүйретiп шалғысына беттедi. Қуанышы қойнына сыймай тасқындап бердi дейсiң.

	* * *

	Қызық пен рақатқа малтыған алаңсыз күндер де қысқарған екен. Енесi желiктiң анығына жеткен, қабағы қарс жабылып, пейiлiн бермей тас түйiн болып алды. Жылы төсегiне мұздай су жүгiргендей Зияш бəйек таппай, көзге шыққан сүйелдей болғанша қара көрсетпей жоғалар күнге асықты. Шешiмi бiтiп, жалқұйрығын түйiп сай тұрғандай, қазiр-ақ жүре беретiн жолаушыдай сезiндi. Бұнда ендi өткен бiр күннiң өзi де артық жүк, ауыр салмақтай. Өзегiн жарып шыққан жалғыз перзентi болмаса, алаңдайтын да дəнеңесi жоқ.

	Тұрлаусыз жолаушылап кеткен. Тоқтар ұйқыда. Ағаш үйдiң ортасына дөңгелете қаланған дымқыл тезек лып-лып жанады. Оттың басында көлеңкелерi үйдiң жартысын алып, екеуден-екеу өлiк шығарғандай үнсiз ербиiсiп отыр. Бұрынғы наз қылық, ерке мiнез сап жоғалған. Көңiлдерiнде мұз. Бiр-бiрiне жат адамдардай-ақ. Əрқайсысы өз мұңымен əуре. Дел-сал. Ауыр күрсiнiп алып енесi бастады.

	– Не болды? Барға шүкiршiлiк еткен жарық күнiм не болып барады? Бұл жұмбақ, сiрə, шешiлер ме? Жанымыз жадырар ма?

	Зияш еңсесiн көтере алмай шөге түсiп, бықсып сөнгелi жатқан оттың астын түрткiлеп қойды. Тiл қатпады.

	– Iлда-аллалап жүрген бұл қалт-құлт дəуренiмдi де құдай көпсiнейiн дегенi ме. Жарық күнiм қараңғы болуға беттегенi ме? Ең болмаса, айтып сорлатшы, шырағым. Жүрегiмiз ұшып өлсек те естiп кетейiк. Iштей бықсып, тiптi жарылар халге жеттiк қой.

	Келiншектiң көзiнен бырт-бырт жас етегiне тамып түстi.

	Құныса берiп, мұрнын жиiлете тартты.

	– Бiлмеймiн, əже. Сiздi қимаймын. Анамдай...

	Дауысытарғылданып, тұла бойыдiр-дiреттi. Əдеттенбеген қалпы. Тоқтарды аузына ала алмады. Əншейiнде жат болып кеткен бала қазiр iзiне ере ме. Ергенде мына кейуананың жүрегiн қалай тiрiлей суырып алып кетпек. Баяғыдан ойы бармаған iске ендi қолы бара ала ма.

	– Кем етермiн, қатарынан қалыс болар деген емен. Зарығып көрiп, өзектi жарып шыққан соң көз алдымда қалт-құлт жүргенiне шүкiрлiк еткен перзентiм едi. Алланың өзi тарлық етсе, кiмге жылайын. Көрмей отырғаным жоқ. Қор болдың, қалқам. Сен де бiреудiң етегiне бұршақ салып тiлеп алған жалғызы едiң. Соны ойлағанда өзiм де жер болып жаншыларым бар. Мен қосақтағанмен, құдай дегенiме көнбесе, шарам кəнi. Менде бағыңды байларлық дəрмен жоқ. Басың жас, тiлегiң алдыңда ғой, тəңiрi атар таңынан жарылқасын. Əйтеуiр, мына бiр жапырақ баланы... ермек қылайын. Осыдан өзге ендi менде не алданыш қалды. Бiржола жерлеп кет. Жапырағымнан айрылғаннан жердiң астында жатқаным жақсы.

	Қария иегi кемсеңдеп əрi сөйлей алмады.

	Екеуi де отқа қол созған жоқ. Үнсiз телмiрiп қарап отырысты. Шоқтың үстiн қара қошқыл көлеңке лып-лып жапты. Ептеп семiп, өшкелi барады...

	* * *

	Бiр апта өтпей-ақ Бақкелдi мен Зияш шөп ауылдан қашып кеттi.

	Тұрлаусыз көп қиқаң салды. Көздерi шатынай жан-жағын қарманып жалма-жан атын ерттеуге кiрiстi:

	– Пəдерiңе нəлет! Көрмейсiң бе, əне! Қылмайтын əдетiн қылып! Қап! Жаман қатынды қамшының астына алып сiлейтiп қоймасаң сөйтедi. Байын тастағанның қандай болатынын көрсетейiн мен оған! Осыдан бар ғой қолыма түс...

	– Ə-əй!

	Есiктен шығып бара жатқан Тұрлаусыз кейiн бұрылды. Шешесiнiң көздерi от шашып қолына темiр көсеуiн алып, емiне дiрiлдеп тұр екен. Тура қан құйылған ба дерсiң. Бұл тұрғанда темiр көсеудiң астына алудан тайынбайтын кейпi бар. Шошып кеттi.

	– Кiр үйге... Қойныңда ие болдың да, қашқан қатынды əкелмек қайрат бiтiп пе саған. Қайт! Құдай қор еткен ез неме, ендi қайтейiн. Қайта ғой. Елге осы масқара болғаның да бiр басыңа аздық етпес.

	Шықшыты бұлтылдап тiстенiп тұр. Тұрлаусыз шегiнiп келiп үйге сыртымен ендi де: “Ол қатынды ма, ол қатынды...” деп қамшысын лақтырып тастады. Шалғынбай баяғыда кигiзген ақжем былғары шəпкесiн төрге қарай тептi.

	Айтарға əңгiме таба алмай жүрген жұрт əбден-ақ сан-саққа жүгiрткен. “Астапыралла, тап Зияштан бұндай шығады деп кiм ойлаған”. “Бақкелдiнiң көзiн не шел қаптағаны, əй? Қып-қызыл жiгiтке қыз табылмайтындай бiреудiң ошағын бұзып”. “Əй, бозбалалық iс те əншейiн. Қатын қылатын ба едi. Қара да тұр, ертең тастап кетедi”. “Беттерi күймей елге қалай келедi”. “Бақкелдi ендi сенiң колхозыңды қайтсiн. Кəселкеге жегiлiп жүре ме сол. Көше көрген адам бұнда тұрақтайды деп кiм айтты”.

	Бозқырау күз түскенде Бақкелдi бiр түнде машина алып келiп, ата-анасын көшiрiп кеттi.

	* * *

	Биылғы жаңбырлы жаз осымен бiттi. Шөп ауылда мұнан өзге пəлендей жаңалық болған жоқ. Алғаш дуылдап-дуылдап барып, бұл оқиға да бiрте-бiрте ұмытыла бердi. Күз келдi. Жұрт өткен-кеткеннiң бəрiн тастай бере шаруа қамына жанталаса кiрiстi. Əнi-мiне дегенше қыс та өз бейнетiмен өте шықты. Шаруа баққан ел көктемдi аңсады. Ол да келдi. Келесi жазда жұрт шөпке шықпаққа қамыт-сайманын қамдап жатқан шақта: “Бақкелдi Зияшты тастап оқуға кетiптi”, – деген хабар төбеден түскендей дүңк ете қалды. “Елге келейiн десе, Зияшта бет жоқ, сталабайға тұрыпты. Бұрын ауылдан адам көрсе, тұра қашатын едi, ендi ағыл-егiл жылап, бауырындай көрiсiп, енесi мен Тоқтарды сұрайтын көрiнедi”.

	Тұрлаусыз атын ерттеуге ұмтылды. Шешесi оның етегiнен басып, тағы да Шалғынбайды шақыртты. Үйге оңаша алып, ұзақ-ұзақ сөйлесiп, қалаға аттандырып жiбердi. Сол кеткен бетiнен бiр түнемей-ақ ымыртта жеңiл машинамен Зияшты алып келдi. Зияш кемпiрге көрiсiп, көп жылады. Енесi де ағыл-тегiл болып, бетiнен сүйiп өксiгiн əрең басты. Тұрлаусыз көзi күлiмдеп ыржалақ қағып, байыз тауып бiр орында отыра алмай, қыбыжықтап бiр кiрiп, бiр шығып жүр.

	– Əй, қатын, солай ма екен? Ойнайсың дəдеңмен! Қатын жiберетiн адамды тапқан екенсiң, – деп оқшырайып қырын қарап үркектей күбiрлейдi.

	...Солбiр жаңбырлы жаз шөп ауылдың ала құйынын шығарып өткен де кеткен.





ЖЕСIР




	Өмiрiме бетбұрыс жасаған аяулы аға

	Қабдiкəрiм Ыдырысұлы мен абзал жеңгем

	Бəтiштiң рухтарына



	Демалысқа бiржола кетiп бара жатқанда канцелярия бөлiмiнiң бастығы Светлана Никифровна кеңседегi шағын салтанаттан соң бастықтар, бөлiм бастықтары мен өз ұжымындағы қимас бес-алты əйелдi қосып ресторанға шақырған болатын. Аурушаң, əрi үлкейiп келген жалғыз басты əйелге шынында да жиырмашақты адамды айналымға келмейтiн бiр бөлмесiнде қонақ ету мүмкiн емес-тiн. Бұл жағдайды жақсы түсiнетiн қала тұрғындары той иесiн кiнəраттай алмайды. Отыз екi жыл iстеген ұжымымды дұрыстап бiр сыйлайыншы деген пейiлiне “бекер шашылып жатсың” деген де ешкiм болмады. Бəрi де ақылға сыйымды. Жалғызбасты адам үшiн бұл үлкен той едi. Алдын-ала тапсырыс берген тағамдары да табыла кеттi. Бұлар той иесiнiң қалауымен алты столды қаусырып жiберiп терезе жаққа оңаша орналасты. Ресторан iшi таза да əсем. Кеңседегi салтанатты қысқа қайырып, бəрi бiрдей сау ете қалғандары да оң болды. Ресторан iшi араның ұясындай қобырлаймын дегенше шағын той бiраз жерге барып қалған. Бұлардың көңiл-күйлерiн баққандай музыканттар да дер кезiнде келер ме... Төрдегi алаңға биге жамырай шықты. Ортаға шықсаң болды, əркiмнiң өз теңi табылады, əйтеуiр.

	Бұл күнде сарқарын тартқан Ұрқия сауықшыл əйел едi. Сəруардың арқасында бұндай ортаға ерте араласты. Жастайынан-ақ өзiн еркiн ұстауға қалыптасып қалды. Анығырағында, Сəруар бұның өзiнен мүшел жас кiшi болғандығынан ба, əлде риясыз сенiп сүйгендiгiнен бе, əйтеуiр бетiнен қаққан жерi жоқ, еркелетiп ұстады. Сол қалып бойынша бұл қай ортада да емiн-еркiн. Құрдасқа құрдас, үлкенге келiн, кiшiге жеңге бола бiлдi. Ретсiз шолжаңдап та кеткен емес. Қысқасы, өлер жерiн бiлетiн.

	Светлана Никифоровна болса табиғатынан тым бауырмал нəзiк адам. Бұлардың қызықтарының қай-қайсысынан да қалған емес. Отбасына дейiн араласып тұрады. Бəлкiм, екеулерiнiң мiнез-құлықтары мен жандарының үйлескендiктерiнен болар, пақыр ұжым iшiнде əсiресе, Ұрқияға тым құлап тұрады. Үлкен болғанмен сырлас едi. Əйелшiлiк бiр құпия мұң болады ғой... Кейде соған дейiн бөлiсе беретiн. “Ендi бұл да кетiп бара жатыр. Күнделiктi көз көрiп жүрмеген соң бiрте-бiрте көңiл де суи беретiн болар... Арамыз алшақтайтын шығар...” деп iштей қайырды абыр-сабырдың ортасынан өзiн ойша бөлiп алып Ұрқия. Осындай бiр оқиғалар уақыттың зымырап өтiп бара жатқандығын ерiксiз еске салып қоятын. Ал, сол уақыт құрымағырдың өтiп бара жатқандығын ойлау қашан да мұң... Ұрқия сырлас əйелдiң бiр жағы мұң осыбiр қуанышына қуанып, көпке араласып кiшкентай да болса сергiгiсi келдi. Той иесi де бұның оңаша бұйығып отырғанын көрсе болды жалма-жан тақымдауға кiрiседi. “Iш, биле, өлеңге қосыл... Ортаға шық”. Келiншек оның шын iлтипатын iштей мақұлдап түсiнедi де ығына жығылады. Оның бергi жағында Түгелбай да, əйтеуiр, қыбын тауып талақтай жабысып... Əн айтса да бұны қалдырғысы келмейдi, тост көтерiлсе де жұртты бұзып-жарып өңмендеп келiп стакан соғыстырады. Бұнымен соғыстырмаса iшiлмей қалатындай... Биге шыққанда да төңiректеп алды. Жеңгесiн жалғызсыратпайын дегенi ғой. Бiрақ, мына қаптаған көз барын, тағынып-малынып, түк көрмеген-бiлмегенсiп монтаны отырған қалың қатындардың қатпар-қатпар iштерiнде нендей-нендей ойлардың тұтанып шала бықсып жатқанын кiм бiлсiн. Есiктен шығар-шықпастан “Ұрқия мен Түкең жазылмай, əмпай бола қалыпты ғой өздерi...” деп құрыққа сырық жалғамасына кiм кепiл. Алғаш “жесiрдiң көңiлiн делбеп жүрге” жорыр, ал бүйтiп айналшықтай берсе, мына қатындар бар-ау, адам аямайды. Онан да зорына жориды əлi”.

	Түгелбай болса, Сəруардың көзi тiрiсiнде араласып қалған қайнысы, қазақы жолға келгенде күйеуiмен аталас болған соң бұл -жеңгесi. Сол күйеуiнiң тiрi кезiндегi қалыппен қатынасып тұрады. Өзi де қылжақпас неме, əрнеменi бiр айтады. Бөстекi сөз болса, жалықтырар едi ғой, сөзуар неме көбiне қыбын таба кетедi. “Əзiлiң жарасса атаңмен ойна” деген, не керек, əзiлдерi жарасқан. Сəруардан сегiз-ақ жас кiшi, күтiнiп жүретiн сырбаз өтiмдi жiгiт. Сыны да, сыры да кетпеген.

	Əнебiр жолы мүлде ойламаған жерден қолайсыз жағдайда қалғаны бар. Кешқұрым шайларын iшiп болып, телевизорға отыра бергенде бiреу телефонға шақырды. Барса Түгелбай екен. Қызулау ма қалай. Əрненiң басын шалып, əйтеуiр тұрып алды. Жаңа ғана жап-жайдары əңгiмесiн айтып отырған енесiнiң ұрты салбырап қабағы түсiп кеткен. Тырп-тырп басып қазандыққа, одан берi тұсынан өткен сайын бұртыңдап сөйлеп жүр.

	– Неге күлесiң, əй, соншама?

	– Үйiмiзде отырып та күле алмаймыз ба ендi?

	– Кiм ол аузың жабысып қалған?

	– Түгелбай қайным да...

	– Түгелбай болса ше? Iшi басынан асып бара жатса, ыржалақтап қатынымен күнi-түнi сөйлесе бермей ме. Отырған жоқ па қасында.

	– Ойбай, қойдық онда. Адаммен сөйлеспей-ақ қоялық. Телефоны құрысын. Байдың орнына жаны-мыздан бай табылып жақсы болған екен...

	Қолына жастай түскен соң енесiне де еркелей жүретiн, əлi күнге дейiн бетiн қаққан жерi жоқ, пақыр əу бастан бұны келiнiм деп емес, қызым деп ойлайтындай. Тұқымдарына қонған сондай бiр биязылық бар. Екi-үш күнге дейiн ашылмай жүрдi. Сəруардың көзi тiрi кезiнде бұнымен шаруасы жоқ-тұғын. Ендi үйде отырған сарқарын келiнiн айдаладағы бiреуден қазғанатын болып алды. Сондай-ақ бұл кiмге дəрi? Кiмнiң ауруына ем едi? Мөлдiреп тұрған қыз ба екен? Қайран көңiл-ай десейшi...

	Барлығы жамырай бiрге шықты. Такси ұстағысы келгендерi таксиге, автобусқа мiнетiндерi аялдамаға тараған. Ұрқияның үйi жақын, айналдырған бiр аялдама жерге таза ауа жұтып жаяу жүргiсi келдi. Күнұзақ отырыстан құрысып қалған бойы жазылар əрi сергидi. Қар жауғаннан кейiнгi Алматының ауасы бөлек қой, бөлек. Əлi де аяз қатайған жоқ, жанға жайлы жұмсақ түн екен. Уақыт ерте. Ертең сенбi, сəскеге дейiн алаңсыз жата беруге болады. Көшеде адам аяғы басылған жоқ. Омырауын ашып тастап жай басып келедi. Келесi кварталдың бұрышында Түгелбай күтiп тұр екен. “Бұның қашан шығып кеткенi?” Жанаса бере “Шығарып салайын” деп, қолтығынан ала кеттi.

	Кешегi жапалақтап жауған қардың қаланың қалың түтiнiн аз да болса сейiлтiп, жаңа тыныс, жеңiл дем берген. Қатып та, ерiп те үлгермеген қар қалың тiгiлген көрпе тəрiздi дыбыс атаулыны алғаусыз жұтады. Қалай да жанға жайлы жұмсақ кеш.

	– Неғып жүрсiң жұрттан жасырынып?.. Əйелiң кету бойына қыз торып тұрғаннан саумысың?

	– Ұрқия деген қызды күтiп тұрмын.

	– Ой, шiркiн-ай! Күткенiң рас болса, үйге жақындатып сала ғой.

	– Өзiм де сол оймен тұрмын.

	– Оны ойлап тұрсаң шын жiгiт екенсiң.

	– Бiрақ алдымен үйге кiрiп шығасың.

	– Ол ненiң ақысы?

	– Зибаштың жолаяғынан ауыз ти. Тап кететiн күнi жер сипап таппай қалдық қой.

	– Əнебiр инвентаризацияның комиссиясына тiркеп... бұрылуға мұрсамыз болмай қалды мүлде... Майда жұмыс таусылып бола ма. Соның шаруасымен кеңсе кеңсенi тiмiскiлеп кеттiк қой.

	Ерлi-зайыпты адамдардай байыппен жай басып бес қабатты кiрпiш үйге де жеттi. Есiктiң аузынан өте бере Түгелбай кесе-көлдеңдеп тұрып алды. Ұрқия кiре алмайтындығын айтты.

	– Қойшы-əй. Соншама сенi немене қасқыр жей ме? Əлде келмей жүрген үйiң бе?

	– Зибаш жоқ та. Зибаш.

	– Зибаш болмаса үйдiң егесi мен бармын. Қазан-ошағын арқалап кеткен жоқ қой.

	– Мезгiлсiз уақытта кiре алмаймын. Бəйбiшең келсiн.

	Базарлығын жермiз.

	– Əр нəрсенiң орны бөлек емес пе. Бұл жолаяғы болады. Кетерде сенi қатты iздедi. Сау болсақ базарлығын да көрермiз. Үйге келiп тұрып аттап кетпе ендi.

	– Сағатына қарап отырған “байым” бар. Қазiр барған соң менi сотша тергейдi.

	– Апам ба? Өзiм звондап қоямын.

	– Қой, ойбай! Екеуi қосыла қалыпты деп басымыз одан да жаман пəлеге қалар. Ол түгiлi телефонмен сөйлескенiмдi бағып отырады.

	– Бiр минутқа кiрiп шығайық ендi. Осылай тəжiкелесiп тұрамыз ба?

	– Ой, құдайым-ай, сен де бiр қадалған жерден қан алмай қоймайды екенсiң. Тек нан ауыз тиiп, Зибаш пен балапанның жолдары жеңiл болуына тiлек бiлдiремiн де шығамын.

	– Мейлiң. Мейлiң. Мiне, бұл ендi жөн əңгiме.

	Амал жоқ, бұл бiр жабысса пəле ғой. Тас басқалдақпен жоғары көтерiлдi. Үйде ешкiм жоқ екен.

	– Оқушылар қайда?

	– Қазiр оларда каникул ғой. Əжесiнiң ауылына кеткен.

	– Ə, солай екен ғой. Жақсы болған. Бойларын жазып бiр жасап қайтады.

	Ұрқия етiгiн тастап, залдағы орындықтың шетiне ғана отырды.

	– Ең болмаса үстiңдегiңдi шешiп отыршы. Үй ыссы. Қазiр далаға шыққан соң тер қатады.

	– Ой, сен де бiр...

	Аяғы жерге тимей зырқырап жүрген Түгелбай Ұрқияның iшiгiн оп-оңай сыпырып алды да киiмiлгiшке лып еткiзiп iле салды, буфет пен серванттан тiске басар бiрдеңелердi дастарқан үстiне қойды.

	Жасаулы тұрғанына қарағанда алдын-ала дайындап қойған да болуы керек.

	Ұрқия iлелi баланың сауығып оралуы үшiн арнайы тост көтердi. Шығарып сала алмағанына өкiнiштi. Түгелбай да қарыздар болып қалған жоқ. Сəруардың ең жақын сенген iнiсi, сол шаңырақтың шын тiлекшiсi. Сəруардың көзi жоқ болса да, оның орнын жоқтатпай азаматтық мiндетiн атқарып, басшысыз қалған отбасын өгiздей өрге сүйреп келе жатқан Ұрқия жеңгесiнiң денсаулығы үшiн iштi. Делбеу сөз орынды жерi мен орынды уақытында айтылмағанмен құлаққа жағымды едi. Қайран Сəруардың аты аталған соң алмай бола ма.

	Сөзден сөз шығып, жұмыс орындарындағы хал-ақуал, ауыс-түйiс жайлы əңгiме басталып кеттi. Содан бұларға “қой” дейтiн адам жоқ, екеуден-екеу үйдi бастарына көтердi. “Отқа барған əйелдiң отыз ауыз сөзi бар”, Ұрқия əнi кетемiн, мiнi кетемiнмен отырып қалыпты. Қарсы алдында қызмет жасап отырған Түгелбай:

	– Мен сенi ұнатамын ғой, Ұрқия, – деп, бұның саусақтарын алақанына салды. Ұрқия қолын жайменен ғана тартып алды.

	– Соны бiлесiң бе?

	– Өте дұрыс болған.

	– Шын айтамын.

	– Мен де шын айтып отырмын. Екеумiздiң де дегендей басымыз бос екен, оңаша екен... Ендi бiр-бiрiмiздi ұнатып, бiрiмiзге бiрiмiз ғашық болмағанда қайтемiз...

	Түгелбай жауап қатқан жоқ, үндемей орнынан тұрды. Тұрды да бұрыштағы əдемi шағын тұғырдың үстiндегi магнитофонның түймесiн басты. Сызылған нəзiк те мұңды əуен сыңси жөнелдi. Қазiргi көңiл-күйiнен бе, əлде мейрамханадағы бас сүйегiңдi быт-шыт ететiн оркестр даңғырасынан жалыққандықтан ба, əйтеуiр Ұрқия бұл əуендi құлақ қойып берiле тыңдады. Шiркiн, əуен жанға жайлы едi. Түгелбай дастарқан басында мұңайып отырған бұдан ұлықсат сұрамай қонақ бөлмедегi самаладай жарқырап жанып тұрған хрусталь шамды өшiрiп, дəлiздiң күңгiрт көгiлдiр жарығын жақты. Бөлме көздi шақпайтын қаракөлеңке жұмсақ сəулеге шомылды. Əнебiр кездерiндегiдей ақуал едi... Содан берi қанша уақыт өттi екен? Əрине, көп жылдар ұзады. Жылдар түгiлi, Сəруардың өзi де келмеске кеттi.

	Жылдар да келмеске кеттi. Кеткен... Өттi. Кеттi.

	Сəруар жұмыстан, болмаса əлдеқандай бiр дырду жиыннан шаршап қайтқанда қалың перденi ысырып, көгiлдiр шамның көгiлдiр сəулесiн себезгiлетiп қойып, креслоға көмiлiп тым-тырыс отыратын-ды. Аяқтарын айқастырып тастап, басын арқалыққа еркiн жiберiп үн-түнсiз ойға шомғанды ұнатушы едi. Кейде жеңiл жiбек халаты судырап олай-бұлай сыбдырсыз өтiп жүрген бұны ұстап, жанына отырғызып алатын. Жанына алатын да шашына тұмсығын көмiп, бауырына қысып тағы да үн-түнсiз ойға шоматын. Қайран өтпелi дүние-ай десейшi! Сондайда не ойлайтынын кiм бiлсiн. Бiрте-бiрте тəнiн жайлап, жанын сыздатып мендеп бара жатқан ауруынан қауiп ала ма, өмiрде болып жататын қуаныш-ренiштi оңаша отырып саралай ма, бiрiне күйiнiп, бiрiне сүйiне ме... Бала-шағасын, қарт анасы мен бұның келешегiн ойлай ма, əйтеуiр бiр жайсаң, мұңлы болғанмен жанға жайлы сəттер едi. Мұңлы болғанмен жұбайының жанын жайлайтынын жақсы түсiнетiн. Түсiнетiндiктен де аулақтау жүруге тырысушы едi. Бұл не отырыс, не қайғы деп iшкi сарайына қол сұқпайтын, сұрамайтын. Үйдiң қиқым-сиқым тiршiлiгi бiтiп болған ба, бiресе қойған шайым қайнап жатыр, бiресе өтек ысып кететiн болды, газды басып келейiн, ендi бiрде балалардан, ендi бiрде апамнан ұятты деп сылтауратып құшағынан сытылып шыға берушi едi. Сондағысы кесiрлiк етпейiншi, шаршап келдi ғой, өзiмен-өзi оңаша болсыншы деген ой болатын. Не деген ақымақ едi. Адам көрiнеу-көзге ертеңiн ойламайтын ақымақ бола бередi екен-ау. Ауру айналдырып жүрген Сəруар мың жасайтындай бұл бiр жесiр қалмайтындай, уақыттың тегiршiгi дөңгелемейтiндей. Уа, бейбақ басым. Егер Сəруар қазiр үнсiз қолын созып шақырса, бауырына басып, шашына тұмсығын көмсе, қасынан бiр елi де шықпас едi, мүлде айырылмай қояр едi-ау. Өтегi, шəйнегi, газы да құрысын. Өртенгенi өртенсiн. Таусылып болмайтын майда тiрлiгi құрысыншы осы... Сол дүние түгенделдi ме...

	– Билейiкшi...

	Ойға шомып кеткен Ұрқия басын көтердi. Түгелбай қолын ұсынып алдында тұр екен.

	– Бiраз уақыт болды, қайтамын.

	– Қайтасың ғой... Мына əуеннiң нəзiгiн қарашы. Бiр-екi айналалық.

	– Рас...

	Орнынан көтерiлiп ашыққа шыға бердi.

	Əуен қандай мұңды едi. Əлдеқандай сырыңды тауып, еңсеңдi басқан қара тiндi суыртпақтап əрi мұңды, əрi жан жұбатарлық беймағлұм көңiл күйiне жетелейдi. Ойына Сəруарды салғанын қарашы. Балқып, ерiп жүре бергiсi де бар. Бiр ойласа – бұнысы несi? Аты жоқ, жөнi жоқ қай қыдырыс? Неңе жетiсiп билейсiң? Бастың бостандығы деген осы ма? Екi көзi төрт болып күтiп отырған ене қайда? Бала мен келiн ше? Қой, ұятты.

	Түгелбай бауырына тартып қатты қысты. Тұмсығын тамағына тығып, құшырлана иiскедi. Оны жайменен кеудесiнен итердi. “Қызып қалған екен-ау”.

	– Жарайды. Жетер ендi. Ойнасақ та бiраз жерге шаптық.

	– Ұрқия. Ұрқияш... Менiң ақ жеңешем...

	Ұрқия Түгелбайдың кеудесiне басын қойды. Жайлы əуен бойды алып барады. Баяу тербелiп ырқына көне берсе болғандай. Кенет Түгелбай бұны бауырына қатты қысып тұрып бiлегiне көтерiп салып алды да жатын бөлмеге ала жөнелдi.

	Əлiгi əуен болса сол күйiнен танбай қаракөлеңке сəуле себезгiлеген бөлмеде нəзiк төгiлiп баяу ғана жылап тұр.

	Ұрқияның есi кең ағаш төсекке жеткен кезде кiргендей. Шалқалай жатқызған жерiнен өңмеңдеп келе жатқан қайнысын тепкiлеп қатты жұлқынып атып тұрды. Тас төбесiнен су құйылғандай. Есi жаңа кiрдi. Көзi от шашады. Долданып тiстенiп алған, қобырап кеткен шашы мен үстi-басын жөндеп қонақ бөлмеге атып шықты.

	– Арам... Нағыз арам екенсiң...

	– Ұрқия. Ұрқияжан...

	– Атымды атама! Мен Сəруармен бiрге өлген адаммын! Тiрi жүрген құр кеудем болмаса, əлдеқашан өлiп қалғанмын! Түсiнесiң бе жоқ па?!

	– “Өлi арыстаннан тiрi мысық”. Сəруар.. Сəруар.. Тiрi адам тiршiлiк етпей ме... Күйеуiнiң көрiне бiрге түсiп жатқан кiмдi көрдiң?

	– Ар...р...рамсың. Нағыз арам екенсiң! Бiлдiң бе!

	Есiктi қатты итерiп тастап, дəлiзде iлулi тұрған iшiгiне ұмтылды. Шамасы, бұндай долылық күтпеген болуы тиiс, Түгелбай ендi кес-кестей алған жоқ. Не iстерiн бiлмей қызара бөртiп, шашы дудырап селтиiп тұр. Етiгiн аяғына сұға сала, iшiгiн қолтықтаған күйi алқын-жұлқын тысқа атып шықты. Мезгiлсiз кезде баспалдақтан дүрсiлдей түстi. Сол екпiнiмен бiраз жерге ұзап шыққан соң барып өзiнiң əлi қобырап жүргенi есiне түсiп, киiмдерiн дұрыстап жөнделiп алды. Ол жақ, бұл жағына қаранып едi, бiр жақсысы, адам аяғы сиреген екен. Сонан кейiн бiртiндеп барып өзiне-өзi келе бастағандай.

	Анадай жерде көрiнiп тұрған үйiне қайтуға болатын-ды. Алайда бұл кейпiммен жетiп бармайын, сəл қалпыма түсейiн, апам күдiк алып қалар деп ойлаған.

	“Тапқан екен оңай олжаны, сүмелек. Сəруардың көзi таю бойына басқа шыға келгенiн көрдiң бе. “Құлан құдыққа құласа, құлағында құрбақа ойнайды” деген осы. Сəруар кiм, бұл кiм? Тастаған таяғын алып бере алмайтындардың ендi басқа шығуын... Керек десе, осыны адам қатарына қосып, қызмет алып берген, қызмет дейдi-ау, пəтерiне дейiн араласқан Сəруар емес пе едi. “Өлi арыстаннан тiрi мысық...” Тiрi мысық... О, дүние-ай. Дүниенiң көздi ашып-жұмғанша дөңгелей жөнелгенiн қарашы”.

	Жесiр келiншек əлi де оңайлықпен басыла алмай булығып, терiсiне сыймай тұлан тұтып келе жатыр. Самаладай жарқыраған даңғылға шыққан соң Сəруарға барып, шағынып қайтпай тыншая алмасын бiлдi. Мейлi, түн ортасы бола берсiн. Жаны Сəруардан артық па сонша. Барамын деген соң барады. Өйтпесе, iшiндегi шемен тарқамайды. Оның үстiне былтырғы əнебiр тасжүректер мұсылман бейiтiн жаппай қиратқалы қала халқында үрей пайда болған-ды. Ұрқия да аман тұрса болар едi-ау деп алаңдайды да жүредi. Бұл не деген жауыздық десейшi! Ай мен күннiң аманында адамдар не боп барады? Марқұмдарға тыныштық берсе қайтедi бұл жұрт? Молаға қол жұмсаған деген не сұмдық? Өлiкке қолдары қалай барады десейшi. Бұл мұнда мезгiлсiз уақытта əркiмнiң үйiне кiрiп серуендеп жүргенде жауыздар Сəруардың да бейiтiн тас-талқан етiп тастады ма кiм бiлсiн. Екi ой қабаттасып жөндесе кеткен. Əрi аман-түгелiн өз көзiмен көрiп көңiлi тыншаяды, əрi мұңын шағады. “Кеше ғана “Сəке, Сəкелеп” айналаңнан шықпай жүрген iнiлерiңнен көрдiм ғой көресiнi!” деп шағынады. Сəруарға шағынбаса басыла алмайды.

	Жалғыз көзi көкшиiп жолаушы таба алмай сүмеңдеп келе жатқан таксиге қол көтердi. Ол тұрды. Бұл:

	– Боссыз ба? – дедi.

	– Отырыңыз.

	Бақытына жүргiзушi егде кiсi екен. Соған да қуанып қалды.

	– Қай жаққа?

	– Кеңсайға. Бейiттерге. Əдейi ашына басып айтты.

	– Бейiттерге дейсiз бе?

	Жүргiзушi осы кезде барып бұған “Есi дұрыс па екен өзiнiң?” деген мағынада бұрылып барлай қарады.

	– Иə, бейiттерге. Кiдiрмеймiн. Барамын да қайтамын. “Олай болса, амал қайсы” дегендей, сəл ойланып отырды да арбасын баяу жылжытты.

	– Мезгiлсiз уақытта кiргiзе ме екен өзi?..

	– Кiргiзбесе түсiндiрiп айтармыз... Адам ғой əйтеуiр.

	Тау аңғарының қараңғы тар бұралаң көшесiнiң бiрiн өрлеп келе жатқанда тағы бiр сұрап қойды.

	– Қорықпайсыз ба?

	– Өз күйеуiмнен несiн қорқайын.

	Жүргiзушi сонан кейiн барып “Күйеуi жақында өлген болды ғой” деп ойлаған болу керек, ендi ештеңе деген жоқ.

	Жұмсақ түнде жұмсақ жүрiп келе жатқан машина жайлап келiп маңдайын қорымның дарбазасына тiредi. Кезекшi милиционер таң қалды. Таң қалғаны ғой, Ұрқия барып есiк қаққан соң да бiразға дейiн келе қоймады. Бiрақ, мезгiлсiз жүрген кiсiнiң көңiл-күйiн түсiнген болар, бұны тыңдап болған соң шарбақты ашып, кiруге ұлықсат еттi.

	Сəруардың басына өктемсiп бармайын деп таксидi төменге тоқтатты да шамын өшiрмей күте тұруын өтiндi. Жүргiзушi де үнсiз келiстi. Ұрқия адам iзi түспеген көбiршiк ақ қарды кешiп жоғары көтерiлдi.

	Бейiт аман екен, демек Сəруар да тыныш жатқаны. Тiрнектеп жинаған тиын-тебенiн өзiнен аямай жортуылдап жүрiп кеудесiнен жоғары шағын мүсiн жасатқан. Төрт қырланған гранит дiңгекте аты-жөнi, туған жылы мен қайтқан жылы ойылып жазылған. Айналасын шойын қоршаумен қоршатқан. Жан-жағындағы үлкен кiсiлердей асқақ емес, өз бойына, қызметiне жарасатын ықшам ғана жарасымды бейiт. Ол жақ-бұл жағына көз салып жай басып күйеуiнiң алдына келiп қолын қарға батырып тiзерлеп отыра кеттi. Түнгi тым-тырыс молада емiн-еркiн сөйлей беруге болатын.

	– Сəруарым-ау, амансың ба əйтеуiр? – деп күбiрледi мұңлық. – Есен-аман жатырмысың, жаным? Артыңда тiрi қалған бейбақтың күнi не болып жүргенiн бiлiп жатырмысың? Жалғызсырап жүрмiн ғой. Сен менi аямадың. Тастап кеттiң. Соншама ерте кеткенiң не? Мына тiршiлiктен шаршайын дедiм. Жүктiң бəрiн өзiң көтерiп, жастайымнан еркетотай етiп ұстап ең. Жалғыз өзiме қиын соғып жүр. Саған шағынғалы келдiм, Сəруарым менiң, асыл азаматым, жалғызым. Қателiгiм болған шығар, кешiр. Түсiнбеген кездерiм де бар шығар. Кешiре жатқайсың ақылшысыз қаңғалақтап қалған мен бейбақты. Есiң бар, кешiрiмдi азаматым едiң ғой.

	Көзiнен жас сорғалады. Орнынан көтерiлiп, шағын есiктi сықырлата ашты да ептеп қана iшке ендi. Ұмсынып барып Сəруардың үстi-басын сипалап, иығы мен омырауына, тұғырға қонған қарды түсiрдi. Тас сап-салқын. Тас болған Сəруар болса мiз бақпай қою қараңғылыққа тесiле қарап тұр.

	– Кейiме, Сəруарым. Кейiме. Мезгiлсiз уақыт болған соң гүл əкеле алғаным жоқ. Аман тұр ма екен деп қорықтым да асықтым. Сонан кейiн əлiгi шылауыңнан шықпайтын iнiңнiң азарына шыдай алмай өзiңе шағынғалы келгенiм ғой. Тiрi кезiңде екеумiздiң де алдымыздан кесе өтпейтiн едi. Көрмейсiң бе ендi басынуын... Соған азарланып... Өзiң жоқтағы адамдар өзiң бардағы адамдардан өзге, Сəруар. Бəлкiм, соны бiлмегенiң де жақсы шығар. Бiлсең, ренжiген де болар ең, өкiнiшiңе өкiнiш қосылар, тыныш жата алмассың. Маған да ренжисiң ғой. Мен бейбақты қой. Менi қайтесiң. Адамға сенгiш ит екенiмдi бастан бiлесiң. Апам аман. Сен кеткелi қызғаншақ болып алды. Аяғымды қия бастырмайды. Келiндi болдық. Əйтеуiр, бағымызға иманды да iнəбатты жан тап келдi. Əттең, өз көзiңмен көргенiңде ғой оны. Аяғы ауыр-ау деймiн... Немерелi болатын болдық... Ең болмаса сол немереңдi көрiп кеткенiңде...

	Таксидiң маңыраған дыбысы есiтiлдi. Соған қарағанда көп айналып қалған болды.

	– Менi асықтырып тұр. Тағы да келемiн. Жайшылықта апамды, келiнiңдi алып келемiн. Бəрiмiз де келемiз. Солай ойлап жүр едiм, мынабiр жағдайдың асықтырғаны... Аман-есен жата бер, жаным. Мен пақырдың қолынан жылаудан басқа не келедi. Əзiрге апам мен балаларыңа бас-көз болып отырмын, əйтеуiр.

	Қорымның есiгiн ақырын жауып, iлмешегiн iлдi де баяу басып төмен түсе бердi. Арба басын қалаға қаратып қойған екен, көзiнiң алдын орамалмен сүртiп үнсiз келiп отырды. Дыбыссыз төмен жылжи жөнелдi.

	...Ұрқия есiктiң қоңырауына қол тигiзген кезде манағыдай емес, солығын едəуiр басып та қалған-ды. Түн жарымынан толық ауған. Баласы мен келiнi болса əлдеқашан тастай қатып ұйықтап қалғандарын бiлiп келе жатыр. Көз iлмей қос құлағын есiк жаққа түрiп диванда жантайып жатқан апасы ғана. Түгелбай мен Светлана Никифоровнаға кемiнде он рет қоңырау шалды. Күте-күте шаршап киiмшең күйi отырған жерiне жантая кеттi. Кейуана, əйтеуiр, ұйықтаған жоқ, жаны тырнағының ұшында. Ойының қай тараптарды шарлап жүргенiн бiр Алла бiледi. Болжағанындай қоңырау шылдыр еткеннен-ақ арғы жақтан тырпылдап келе жатқан дыбысты есiттi.

	– Бұл кiм?

	– Мен ғой.

	Жайменен басып iшке ендi де шешiне бастады. Көзi жасырын түсiп едi, ебiл-дебiл енесi түтiгiп тұр екен.

	– Қайда жүрсiң?.. Соншама...

	“Əнекей”. Жауап беруге асыққан жоқ. Бiр жауап есiтпесе бұл пақырдың жаны қиналып болады. Өйтпей қайтсiн.

	– Сəукеңе бардым.

	– Түн ортасында ма? Жалғыздан-жалғыз?

	– Менiң жаным Сəукеңнен артық па соншама?

	– Өй, құлыным-ау... Менi неге ала кетпедiң? Аман-есен жатыр ма екен?

	– Жатыр...

	– Құлыным-ау менiң... Тамағыңды ысытайын ба?

	– Ештеңе де керек емес. Жата бер, апа.

	Қария шамалы селтиiп тұрды да ауыр күрсiнiп тастап маймаңдап бөлмесiне кеттi.

	...Екi орындық абажадай ағаш төсек... Бұл төсекке екi адам жатпайтынына да көп болған. Бұның көзi тiрiсiнде ендi екi адам жатпайды да. Көзi жұмылғаннан кейiнгiнi кiм бiлiптi. Есiн бiр жиса, ендi не iстеу керек екенiн бiлмейтiн адамдай сырт киiмшең селтиiп тұр екен. Қараң қалған төсектiң үстiне қоңыр құндыз iшiктi лақтырды. Адыра қалғыр бұлғын бөрiктi атып ұрды, одан кейiн көктiгiлгiр костюмiн де лақтырды, иесiз қалғыр көйлектi атып ұрды, қараң қалғыр iшкиiмдерiн де лақтырып-лақтырып тастай салды да қараң қалғыр абажадай төсекке етпеттеп құлай кетiп, Сəруардың иiсi сiңген құс жастықты бауырына басып өксiдi келiп, азарлана өксiдi...

	...Таң алдында Сəруар келiп... қолын баяу ғана созып бауырына басты, сонан қобырап жатқан шашына тұмсығын тығып... жайменен ғана құлағына сыбырлады: “жаным-ау, жалғызсырап қалдың-ау, жалғызсырап... қайтейiн ендi... қайтейiн. Маған не дейсiң...” Үш жыл бойы сыз молада жатқан адамның бойы оңайлықпен жыли қойсын ба... салқын екен... Жан жүйесi ерiп жүре берген Ұрқия, ең болмаса, жылынсыншы деп бауырына қатты баса түстi.





	https://t.me/kzkitap





Notes


	[←1]

вагон цехы





