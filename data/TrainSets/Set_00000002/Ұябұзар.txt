	Жұмабай Шаштайұлы

	Ұябұзар



	Жуан, көмбiс торы тiк қабаққа келгенде кiлт тоқтады. Ақ көбiкке малынған денесi қалшылдап, тiрсектерi дiр-дiр етедi. Тiстенiп түскен Бөкенбай қырғыз өрiм қамшымен сауырынан тартып-тартып қалды. Қалталақтап құлауға шақ қалып тұрған жануар басын кегжең еткiзгенде екi көзiнен мөлтiлдеген жасты байқады. Амалы таусылған Бөкенбай iшiнен ерiксiз тынды. Қас пен көздiң арасында ат екеш ат көзiн тарс жұмып алып, дүние жалғаннан баз кешкендей мүлгiп тұр.

	Төскейден ұйытқып соққан желге жiбектей есiлген шалғыннан бiрер сәт көз алмай қадалған Бөкенбай көңiлiнiң терең түкпiрiнен құлазыған ойдың өре түрегелiп келе жатқанын сездi. Ұзақ уақыт сарсылып, сергелдеңге түскелi жазған, жаңылған тұстарын емес, қарақан басының қамы бәрiнен iлгерi екенiне тиянақтап, жатса-тұрса елеңдеп, есi кететiндi шығарды. Құрғыр жүрегi де болымсызға қобалжып, тау тағысындай бiр iзбен жүрудi ойлайды. Анда-санда құстар сараң дыбыс бермесе, кiсiкиiк пенденiң суыт жүрiсiнен секем алғандай дүние үрей құшағында тәрiздi. Бастары қосылып, бәтуалы әңгiмеге келмейтiн қыңыр, қисық жандардай рабайсыз мелшиiп, бедiрейген құз-шыңдар Бөкенбайға бұл жолы тым жат көрiндi. Сонау терең аңғар мен құз шыңырауда жыландай сумаңдап аққан бұлақ қойнауынан көлеңке әлi түрiлiп болмаған, ешқашан илiкпейтiн шалқалап бiткен шоқылардан безiнгендей құрдымға құлдилап барады. Опасыз мына жалғанда ел, ағайын-тума Бөкенбайдан жерiнгелi көп болып едi.

	«Құдайдың қолы да олақ-ау, – дедi ащы жымиған қалпы.

	– Мынау көкпен таласқан тауларды тұс-тұсқа шашыратып, секеңдетiп қойғанша...» Жаратылыстың күнгейi мен терiскейiн санасынан шығармаса да кейде пенде баласының кiнәмшiлдiгiне салынып, көзiн ашқалы көрiп келе жатқан ұңғыл-шұңғылы мол өңiрмен араздаса қалғанына таң. Өз сүлдесiнен өзi жерiнгендей құлықсыз тұрған қалпы төңiректi самарқау шолды. Ел мен жұрттан аласталғалы жабырқаған жанына жайшылықтағыдай тыншу iздейтiнi бар. Кiсiлiктен жұрдай айырыла бастағанын кейде анық сезедi. Бiрақ өзiнiң жұртқа әзiрейiлдей көрiнуге айналғанын парықтап ойлаған емес. Момын елдiң iргесiнен тиiп, шаңырағын ортасына түсiрiп, қатын-баласын аңыратып, лаңын шығарса да: «Жарар, ұсынған мойынды балта шаппас болар» деген жұбаныш тауып, өзiн-өзi баяғыда-ақ кешiрiп қойған. Құймышағы бүрiскен кешегi жатақтардың санатқа iлiнiп, шаужайға жармасқаны ғана көңiлiне келедi. Әйтпесе тау кезiп, тентiреп кететiн жөнi ме едi мұның.

	«Жайпақбай алдамауы керек едi. Әлде анау Қыдырәлi сұмға менiң осында келетiнiмдi жеткiздi ме екен? Қатынбала қолға тисе өзiм де тұрмаспын» дедi құлдилаған құрдым сайдан көз алмаған күйi. Жайпақбай егер жаман ырымға бастайтын болса өзiнiң қалай бекiнiп, қалай бой жасыратынына дейiн жiтi шолып шықты. Көлiк те оңды болмай тұр. Жарым жолда болдырғанына қаратпай бас-көзiне қамшылап, Майтөбенiң терiскей сағасына келiп жеткенi жаңа. Мелшиген-мелшиген жартастардың қалқасында бiр-бiр солдаттан жасырынып жатса бұл не iстемек? Сөзiн әбден пiсiрген сияқты едi. «Түбi жақсылыққа жазса екен» деп тәңiрге жалбарынып та алды. Еңiске қайта-қайта қарағыштап шыдамы бiттi. Кенет берi қарай беттеген екi салт аттыны көзi шалды. Қалың өскен атқұлаққа бой жасыра тұрып, кiм екендерiне көзi анық жеткенше дыбыс бермеудi ұйғарды. Дүрс-дүрс соққан жүрегi аузына тығылып, демi жетпей алқынып бара жатқандай көрiндi.

	Өрге қарай тырмысқан жылқылардың әлi тың екенiн жүрiстерiнен сезiп тұр. «Не де болса тақай түссiн» дедi. Басына аппақ күндiк ораған, үстiне қарақұрым матадан шапан киген әйел ерде нық отыр. Оны – Күлханға жорыды. Ақ қалпақты, қапсағай денелiнi жыға тани алмай әлек. Жайпақтың дабыр-дүбiрi болушы едi, ал мынаның жаманат хабары бардай сыңайы суықтау. Бөкенбай бiледi, өзi үшiн жаманат дегенiң аты ғана. Көпшiлiктен жырылып қалғалы қатын-бала үшiн көңiлi қобалжып көрген емес. Жайпақбайдан қатын-баланы алдырудағы ойы қалған уақытта селбесе күн көрiп, ойсыраған жерiме бiр қара боп тұрар дегенi. Жүргiншiлер терең өзекке түсiп, көзден тасаланғанда мұның шыдамы таусыла бастады. Тасты қалқалай алға жылжыды. Аналар қас қылғандай берi әлi шығар емес. «Бұлары қай сасқаны? Күнбатыс жақтағы құз сайдың тұйығына бекiнемiн» деп Жайпақбайға түсiндiрген сияқты едi. Ақыры ағараңдаған күндiктi көзi шалды-ау. Тiзгiндi еркiне қоя берiп, жай аяңдаған адамдардың жүрiсi өндiмейтiнiн ендi есiне алғандай сәл тынышталды. Шошайып көрiнген қалпақты, одан бiртiндеп айқындала бастаған кескiндi анықтап қарап, Жайпақ екенiн бұлжытпай таныды. «Әп, бәсе, оқырайып, үнемi қырын қарап, атқа қисық отырмаушы ма едi бұл. Бiрақ неге екеуден-екеу? Назым қайда? Әлде соңдарында қалды ма? Төкен де болу керек едi?» Көз көрген, мият тұтам дегеннен жалғыз қалған сол

	– Назым. Оны да зерiккенде зердесiне салып, Назым мен Күлханның ара салмағын байыптап ажыратқандық емес, жеңгедей қосылған әйелi Төкендi туғаннан кейiн бейiлi бiржола соған ауғандай. Ал Күлханның пұшпағы қанамағаннан басқа мұның алдында қылаудай жазығы жоқ. Оған жiбiп, жылы қабақ танытпақ түгiл, безерiп, қанын қашырып, әлсiн-әлi тұқыртып, бала тумағандығын бетiне баса беретiн. Бiрде пұшайман, бiрде жайтаң қағатын Күлхан да мына заманның апалаң-топалаңы шықпай тұрған кезiнде Бөкенбайды қылығымен аулайтын. Ендi сол қыздай қосылған әйелi өмiрiне құлдық ұрып, тағдырын мұның қолына тапсырғалы келедi. Көңiлi сәл өрекпiгендей тұла бойынан бiр нәзiк дiрiл бiлiндi. Тау тағысындай кешкен тiршiлiгiнен зәрезап болып, бүтiндей басқа қаракетке аңсары ауды. Мынау жайынды өңiрден әйел иiсiн жақынннан сезiнiп, емiне құшырланып кеттi. Жалма-жан атып тұрып, келе жатқандарға қарсы жүрдi.

	Сақал-шашы өскен бейтаныс бiреудiң сопаң етiп шыға келгенiнен әуелi Күлхан шошынып:

	– Ойбай, мына сұмдығың кiм? – дедi.

	Бұйығы тыныштыққа енген тау жаратылысының тылсым ауасын Күлханның жiңiшке даусы бұзып-жарып, сүйкiмдi нәзiк ызың әудем уақыт тербелiп тұрды.

	Осы араға тiк жалдағаннан-ақ Жайпақбайдың бiр қарайғанды көзi шалып келе жатқан. Бөкенбайдың таныс тұрпатын көргенде басында өзiнiң де тiксiнiп қалғанын сездiрмей:

	– Әй, Күлеке-ай, шалыңызды шынымен танымай қалдыңыз ба? Қуанышыңызды iшке бүкпей, сыртқа жариялағаныңыз болмады-ау, – дедi.

	– Жайпақ десе Жайпақсың-ау, қай бетiммен қуанайын. Ұсқынынан шошимын. Бағасы бүйтiп түскенше құдайдың алып кеткенi-ақ жақсы едi, – деген Күлханның даусында ойнақылықтан жұрнақ та жоқ.

	Жас шетеннiң тасасынан берi шыққан Бөкенбайдың қызыл, жұқа дөңгелек жүзi түтiге күреңiтiп, жирен қаба сақалы қаудиып кетiптi. Адам баласымен көптен ұшыраспағандықтан ба, көзiнен секемшiл тосырқаушылық бiлiнедi. Етжеңдi сом денесi таразыланып, сұңғақ тартқанын әйелдiң көзi жiтi байқады.

	– Шалым-ау, аман-саумысың, – деп Күлхан ат үстiнен қолын ұсынды.

	– Шүкiр, – деп аузын болар-болмас жыбырлатқан Бөкенбай әйелiнiң қолын алмастан қолтығынан демеп, аттан түсiрдi.

	– Иә, Бөке, күйлi-қуаттымысыз, сiздi сонау төменненақ байқадым, – деп жалбақтаған Жайпақбай қос қолын ала жүгiрдi.

	Оған шырай берместен әйелiне бұрылған Бөкенбай суық езу тартты.

	– Иә, бәйбiше, не жаңалық, кәнi, баяндашы, не көрiп, не бiлгенiң бар?

	Сұлуша жүзi сұрлана қалған Күлхан көзiн кең ашып, Бөкенбайды жаңа көргендей абыржи қарады. Күйеуiнiң тұла бойында тосын өзгерiс барын сезiп, өз-өзiнен денесi тiтiркене бередi. «Неге сонша қырыстанып тұрмын, илiгiп, кiшiрею менiң жөнiм ғой» дедi.

	– Не көрiп, не бiлдi дейсiң. – Даусы бұзылып шыққанымен Күлхан көзiн Бөкенбайға қаймықпай тiк қадап, уытты жанардан дәтi шыдамай назарын бұрып әкеттi. – Итшiлеп жүрiп жаттық. Айтпақшы, абысынымыз жүрмей қойды. Өлсем, топырағым осы жерден бұйырсын дейдi.

	– Айдалада жалғыз қаласыз ба, Назым жеңеше, нәмеңгерiңiзбен бiрге жүрiңiз. Төкен тiрi жетiм атанбасын десем, көнбедi, – деп Жайпақбай сөзге араласты.

	Осынау өңiрдiң тiлiн бiр өзi бiлетiн сияқты Майтөбенi алқымдаған көлеңкеден көз алмаған Бөкенбай үн-түнсiз сазарып көп отырды. Жайпақбай қипақтап, қолайсыз тыныштықты бұзуға әлденеше рет ұмтылып баққанымен Бөкенбайдың сұсынан қаймығып, ерiксiз iшiнен тынды.

	– Өлмесе өмiрем қапсын, арам қатсын, – дедi бiр уақытта Бөкенбай. Өңi өрт сөндiргендей қошқылдана, әлпетiнде кiсi шошырлық сұс пайда болды. Күлхан мен Жайпақбай ләм деп тiл қатпады. Күлхан бiр мезет солғын жүзiмен күйеуiн ұрлана шолды. Жазық маңдайындағы болар-болмас сызат тереңдегендей. Бөкенбайға деген алғашқы қарасында белгiсiз ынтықтықтың ыстық табы жатқан сияқты едi. Қазiр бейiлсiздiкке ұрынғандай сыны тайыңқы. Жайпақбайдың қара торы сопақша жүзiнде де мазасызданғандық бар. Қамшысын бүктеп ұстаған күйi жердi шұқылап, басын зордан көтерiп қалшия қатып қалған Күлханға көз қиығын тастайды. Бөкенбай жаққа назарын бұруға бiр түрлi дәтi жетпей басын төмен қайта тұқыртты.

	– Бөке!

	Бөкенбай түк естiмегендей мiз бақпаған күйi отыр.

	– Ұлықсат етсеңiз, мен қайтайын. Қыдырәлi деген сұм соңыма түсiп алды. – Жайпақбайдың сөзіне Күлхан елең етiп, оған жалт бұрылды. Сәл болса көз жасына ерiк беретiндей кескiнi алабөтен сұрланып, жауап тоса қипақтаған Жайпақбай отырған орнында ырғала қозғалады. Есiне әлдене сап ете түскендей орнына шұғыл көтерiлiп, манағы шетеннiң тұсына келгенде қалт тоқтады.

	– Жайпақ! – Даусы өктем шықты.

	– Ау, Бөке, – дедi Жайпақбай қалбалақтап.

	– Еншiсi бөлiнбеген бiр атаның баласы емес пе едiк. Жiберуге қимай тұрмын. Ең болмағанда бiр бел асырып таста!

	– Жарайды, Бөке, айтқаныңыз болсын, – дедi Жайпақбай орнынан апыл-ғұпыл тұрып. Үнiндегi толқуын жасыра алмай амалсыз Күлханға жалт қарады. Күлхан тiк отырып алыпты. Уысындағы шөп-шалаңды кәдiмгi түтiп отырған жүндей қоқыстан тазартып, нәзiк тартады. Әйел ғана байқай алатын нәрселердi көңiлiне әбден тоқып, ендi болары болды дегендей кескiнiнде бәрiне көнгендiк бар. Қолындағысын лақтырып жiберiп, етегiн қаға тiк көтерiлдi.

	– Бөке – Үнiнен дiрiл бiлiндi. Төбе құйқасы өз-өзiнен шымырлап кеткен Жайпақбай бiресе Бөкенбайға, бiресе Күлханға алақ-жұлақ қарады. – Әтиiмдi көрдiм. – Күлхан сәл тосылып қалды. – Мен iшпеген у бар ма? Оны өзiң де бiлесiң. Сол әтиiмнiң батасын алып ем. Күң де бала тауып, байдың қызығын көрiп жүр. Алдыңда алданыш боп отыратын бөпе де тауып бермедiм. Ақыретте де басымыз қосылатын құдай қосқан қосағымсың. Етегiңнен ұстап ит арқасы қиянға да баруға дайынмын. Жолы жiңiшке ұрғашымын. «Көңiлдегi сөз сыртқа шықса көркi кетедi» деген осы ғой, – деп Күлхан солқылдап жылап жібердi.

	Жарық дүние дыбыс атаулыны жұтып алғандай жүрек сескенер тыныштық орнады. Жайпақбай ендi не болар екен дегендей мәңгiрiп тұр. Бөкенбай бәз-баяғы қалпынан жаңылған жоқ. Қызыл реңi одан сайын күреңiткенi болмаса, аяқ астынан айбат шашатын сыңайы аңғарылмайды. Тек оның қабағының қатулана түскенiн Жайпақбай ғана аңғарды. Бөкенбай кiлт бұрылып, Күлхан мiнiп келген күрең шолаққа беттедi. Айылын мықтап тартып, лып етiп тез қонып, тебiне тiк қапталға тартты. Екеуiне бұрылып та қарамады. Ал бұлар состиған күйi аңырып тұрды да қалды. Жайпақбай мұның ақырының кәдiктiгiнен сескене Күлханға көз қиығын қадады. Күлхан мұнымен де, бiр кезең асып кеткен күйеуiмен де түк iсi жоқтай көк шалғынды кешiп барады. Үрейi ұшқан Жайпақбай:

	– Күлеке, Бөкеңнiң мұнысы несi? – деп дауыстап жiбердi.

	Күлхан жалт бұрылды. Көзiнде мұң-наладан бөтен, бiр нәрсенiң байыбына бойлай алмайтын шарасыздықтан да басқа бейжайлықпен:

	– Еркектiң жақсысы азайып барады-ау, – дедi.

	Бөкенбайдан құтылуға асық болып тұрған Жайпақбай бұл сөздiң астарын байыптауға құлқы жоқ қалпы Күлханға сiлейе қарады. «Мұның кесiрi мен кербездiгi кiмге дәрi, Бөкенбайдың етегiне жармаспаса неге келдi?» дедi iштей.

	– Бөкенбай тастанды ғып жұртқа қалдырып кетсе, Жайпақбай, менi алар ма едiң? – Күлханның жүзiнен ойнақылық та, жымысқылық та аңғарылмады. Жайпақбай алға бiр-екi ұмсынғанда нұрсыз көзi күлiмдеп, Күлханды iшiп-жеп барады.

	– Ондай атты күн болса, Күлеке-ау! Ниетiмiз жарасса... Күлханның езуiне мысқыл күлкi үйiрiле:

	– Бопты. Мен онда анаған айтайын, – деп манағы Бөкенбай асқан кезеңдi иегiмен нұсқады.

	– Кiмге, Күлеке-ау? – деп Жайпақбай дегбiрi қаша артына жалт бұрылғанда салып-ұрып келе жатқан Бөкенбайды көрдi. Көзi шарасына сыймай ақшиып, орнынан ұшып тұрды.

	– Қотыр ауызға қоқыр сөз түседi. Қаны қарайып жүрген кiсi бiр кәдiк болып жүрмесiн. – Жайпақбайдың сыңайын одан сайын қызықтағысы келгендей Күлхан мiз бақпай тұра бердi. Бөкенбай қалың қорыс тiкенге атты бекiтiп, жай аяңмен таяп қалғанда:

	– Бөке-ау, мынау Жалпақбай сен ары асып кеткенде менi аламын дейдi. – Күлханның даусы өрекпiп шықты. Толқығаны мен жүрексiнгенiн еш сездiргiсi келмегендей оқыс сыңқ-сыңқ күлдi. Жайпақбайға Бөкенбайдың жирен сақалына дейiн күреңiтiп кеткендей көрiндi. Көзiн әуелi әйелiне, одан Жайпақбайға қадады. Бiр орында береке тауып тұра алмай тыпыршыған Жайпақбай мiнәжат оқитындай кенет тiзерлеп отыра қалды.

	– Бөке, құдай алдында да, сiздiң алдыңызда да ақпын. Мiне, – деп жұлым-жұлымы шыққан қырғыз қалпағын алдына тастай салды. Бөкенбай мұны да мiсе тұтпағандай Жайпақбайға суық қалпында әлi бедiрейiп тұр. Кенет жүзi ашаң тартқанда езуiне ащы мысқыл үйiрiп:

	– Сәурiк айғырлар үйiрге қосылатын заман болды ғой бұл, Жайпақ. Көп болса тоқтамай жүрген байталдың сауабын аласың, оның ешқандай сөкеттiгi жоқ, – дедi.

	Жанын жаралайтын сөз еститiнiн бастабында бiлсе де қаныпезер адамның жөнi жоқ ұстамды бола қап есесiн жiберместен бала таппаған айыбын оңтайын келтiре бетiне басқанына Күлхан мелшие сазарды. Ал ана бейшараның еркек басының құнын жойғанына налығандай кенет көз жасына ерiк берiп, қос иығы бүлкiлдеп ұзақ жылады.

	Қоржындағы дәмдi Жайпақбай ортаға жайды. Ашқарақтанып қалған Бөкенбай түз дәмiне қолды бiрiншi салды.

	– Алыңыз, Бөке, алыңыз, – деп Жайпақбай жалбақтай түстi.

	Бөкенбай кесек-кесек еттi қомағайлана асап, төпелеме үйiлген табақтың шетiн ойсыратып жiбердi. Күлхан ғана тамаққа ұмсынбай, қаққан қазықтай қалшиып қалыпты. Жайпақбай да iле-шала қоржынның екiншi басындағы қымызды алып сыры көшкен тостағанға iлпiлдете құйып Бөкенбайға ұсынды. Ол төңкере салып, сүртiнiп тұрып кеттi.

	Бозғылт сәуле бiртiн-бiртiн қожырай шымырлап, ымырт қонақтады. Бөкенбай мен Жайпақбай тояттаған төбеттей ер-тұрмандарын жастана екi жаққа қисайды. Күлхан сол орнынан тапжылмаған күйi отыр. Биiк шыңның өзек жырасында қыстан қалған сүр қар әншейiнде көздiң нұрын алатындай кiршiксiз аппақ. Бiрақ оған шалдығып барсаң жыбырлаған құрт-шiркейдi көрiп, жүрегiң айниды. Күлхан да қазiр басынан сондай күй кештi. Әуелi Бөкенбайдың әлуеттi құшағын аңсағанынан қазiр қатты қорынды. Ерiк бермейтiндей тежеусiз құмарлығы су сепкендей басылды. Бөкенбайға әйел болғаны үшiн ғана емес, бiр нысапсыздықтан жерiнетiн күй кештi. Ең ақыры Қыдырәлiнi кiсi деп елеп пе едi. Қарақойшы деп мысқылдайтын. Қызылға құмар қыз емес пе, бай баласы Бөкенбайға ынтықтығын бiлдiретiн. Ендеше сол Қыдырәлi талай тепсiнiп, басына қамшы үйiрдi. Ендi бақса, Қыдырәлiге де әйел болудан қалып барады екен. Түнеугүнi бiр топ адаммен кiрiп келiп, шүңiрек көзiмен iшiп-жеп қараған. Көңiлi өскен адамның астамшылығына салынып:

	– Әй, кербез қатын, қанiшер байыңның жөн-жосығын айтшы, тура итке талатайын, – деген.

	Күлхан өзiн кiшiк ұстап, Қыдырәлiнiң қату қабағын жұмсартпақшы ниетпен:

	– Құрдас-ау, ата-баба салтын ұмытайын дегенсiң бе, ассу iшiп отырып, бұйымтайды айтпаушы ма едi, – дедi.

	Дембелше келген қарадомалақ пiшiнi сазара түскен Қыдырәлi:

	– Кiсiнi арбаудың жолын үйренген екенсiң ә, – дедi мысқылмен түйреп өтiп.

	Қыдырәлiнiң кейiпсiз нобайынан абдырай тосылған Күлханды кенет төтенше намыс буды. Шенiне жуый алмайтын мұның жөнсiз кiсiмсiнгенiне қатты ашуы келдi.

	– Жемiт бұзаудай телмеңдеп жүрушi ең. Ендi жетiм балаға, жесiр қатынға әңгiр таяқ ойнататын өнер шығарыпсың. Құдай асықпайды, алдыңа әлi-ақ келтiрер!

	Зәрлi ұшқын ұялаған шүңiрек көздi Қыдырәлiнiң қатпа бетiнiң бұлшық еттерiне дейiн тас түйiндеп, өзiне тап бердi.

	– Әй, жердi құртқан салдақы-ай! – деп жон арқасына қамшыны сiлтеп қалды. Қамшы уыты тұла бойын дуылдатқан Күлхан жанын қоярға жер таппай бiр отырып, бiр тұрды. Сонда осы Бөкенбайдың жоқтығын ойламап па едi. Қараса, ол да жай алдамшы нәрсе екен. Жарым көңiлi бұдан басқа кiмiм бар деген кезде бүтiнделетiндей көрiнетiн. Дегенмен осы жалғаннан не күтiп жүр? Маужыраған түннiң шымырлаған тұңғиығына сiңiп, бiржола жоғалатындай Күлхан жатырқай сескене бередi. Сыбдырлаған әлдененi құлағы шалып, артына жалт бұрылды. Өзiне қарай өңмеңдеп келе жатқан Бөкенбайдың сұлбасын танып, бойын жиып ала қойды. Бiр ауыз тiлге келместен мұның бiлегiнен шап берiп ұстай алған Бөкенбай дедектете сүйрей жөнелдi. Тiстене тыртысқан Күлхан тегеурiндi күшке қарсылық көрсете алмасын сезсе де, оның дегенiне көнбей бiраз арпалысып бақты.

	– Ылығуға келген қаншықпын ба, мен саған?!

	– Тусыраған шығар десем, бәрiн жайғап жүрген сайқалсың-ау, сыңайың жаман.

	– Нәпсiсiне тыюы жоқ елдiң бәрi сен деймiсiң, – дедi Күлхан тұншыға тiл қатып.

	Шырттай қараңғылық өзiнiң тыныштығын бұзған екеуге құйындай үйiрiлiп, албастыдай төне түсетiн сияқты. Күлханның көмескi санасынан түннiң шымырлаған қалың қабатынан әлдене ұят пен ынсабына ұқсап, ағараңдай қылаңытты. Көкiрегi тұтас сыздап, аһ ұра күрсiнгенде көзi жасқа шыланғанын бiлдi. Дыбыссыз ұзақ жылады.

	Қуыс-қуысты паналай қашқан қараңғылықтан әр тұстағы шоқы кезеңдер омыраулап көрiндi. Бесқоныс шыңының белдеуiнен сәл жоғарырақ кiршiксiз аппақ бұлт қалқып жүр. Түн баласы кiрпiк айқастырмаған Күлхан таңғы салқында денесi тоңазығанын елеместен тiзесiн құшақтаған күйi қыбырсыз отыр. Осы кезде Бөкенбай әлденеден шошынғандай атып тұрды. Жан-жағына алақжұлақ қарап, әйелiнiң сүлесоқ қалпынан бiр мезет аңтарыла iркiлiп, қаперсiз жатқан Жайпақбайға жүзiн бұрды.

	– Әй, Жайпақ, тұр! Аттарды әкел!

	Орнынан ұшып тұрған Жайпақбай Бөкенбайдың өзiн баққан көзiнiң ызбарынан тез сергiдi. Бiр-бiрiне матастырыла бекiтiлген аттарды ылдым-жылдым ерттеп үлгердi. Ләм деп тiл қатпаған Бөкенбай атқа бiрiншi қонған күйi өрге қарай жүре бердi. Аңқая бөгелген Жайпақбай қимылсыз отырған Күлханға, ұзап бара жатқан Бөкенбайға алма-кезек қарап, үзеңгiге аяғын ықылассыз салды.

	– Ой, Күлеке-ау, Бөкеңдi айқалатпай атқа мiнiңiз, ойбай!

	Жайпақбайға бiр сәт шүйiлiп өтiп, одан түңiлiп кеткендей Күлхан жүзiн құз етекке аударды. Ұзақ селтиiп тұрып, ақыры атқа мiндi. Қара торы атжақты жүзi ашаң тартып, көз жетерлiк жердiң бәрiн пiсте мұрны қусырыла түсiп, байыптап шолып шықты. Жанарына iркiле мөлтiлдеген жас кенет түйдектеле ыршып-ыршып шықты. Жайпақбайға назарын тiктеп, баста дегендей болымсыз ым қақты.

	Әлденеше ылдиға еңiстеп, шығандаған тiктi өрмелеген бұлар әбден титықтап, көліктерi болдыруға айналды. Қалың қорысты қапталды қиялап келiп, бедiрейген тас шоқылардың бiр алаңқай тұсына ақыры ат басын тiредi. Саудыраған тасты таудың қуыс-қуысына пана таппай ұйытқып соққан жел шерменделi бейшараның зарынан аумайтын сарында үздiксiз уiлдейдi. Бiрде солқылдап жылап, бас-көзiн төмпештеп аласұрған адамдай, бiрде ажалдың апан аузынан жан дәрмен құтылғысы келгендей ышқынып, ысқыра соғады. Бүгiн сәскеден берi аспанды торлаған бұлт бiр белгiсiз бағытқа қарай жөңкiле көшумен болды. Түйежүн шекпенiн қымтанып, тастың қалқасында бүк түсiп отырған Бөкенбайды «торушылар iзiмдi шалып қалмаса екен» деген ой-ақ дегбiрiн алып бiттi. Мына Ыстықкөл сағасындағы Ырбашы маңайының қырғыздары бұған әбден жауығып алды.

	«Бөкенбай басмашыны ұстаймыз» деп Қыдырәлi тағы жар салса керек. Он шақты солдатты ертiп, мұның iзiне түскелi берi де бiрнеше күн болды. «Құзғынды қолыма бiр түсiрсем, етiнен ет қоймай тiлгiлеп, көзiн ойып алар едiм» дейтiн көрiнедi. Бұл жерге аялдамау керек едi, амалы қайсы, жөндi көлiк болмай дымы құрып отырған жоқ па. Желге қарсы қасқайып тұрған Күлханға көзi түстi. Осы қатынға айбынын асырсын, асырмасын, құмартушылығы басылған емес. Бес биенiң сабасындай Назым мұның өзiн басыбайлы ғып алды. «Кедейдiң кербезi» деп, Күлханға қырғи қабақ танытып, ернiн шүйiретiн. Екi әйелдiң күндестiгi Бөкенбайдың қыбын қандыра түсетiн секiлдi. Бiрақ оған бола Күлхан түсiн бұзып, тiс жармайтын. Ал онысы Бөкенбайдың шымбайына қатты бататын.

	Күлхан Майтөбеден былай асқан соң-ақ қатулана түстi. Үмiт пен тiршiлiктi тәрк қылып, қаныпезер күйеуiнiң айтқанына көнiп, айдауымен болатын шақтың туғанын бiлдi. Қу жанын шүберекке түюдi ойламады. Қайта ашынған сайын ашылатындай көкейiне кептелiп тұрған сөздердi сыртқа шығарғысы келедi. Өңменнен өтетiн суық желге ұсқыны қашып, көкпеңбек болып дiрдектесе де қалтарыс iздемедi.

	Аттардың тұсында құнжыңдап қимылдап жүрген Жайпақбай Бөкенбайға жақындаудан қашқақтайтын тәрiздi.

	– Жайпақ, ердi алма, қазiр жүремiз. – Бөкенбайдың даусында бiр мазасызданғандық бар.

	Реңi қаша үрпиiп, Бөкенбайға ұрлана қарағыштаған Жайпақбай әлдене айтпаққа оқталып барып, лебiзiн қайта жұтады. Арқасын желге берiп сылқ етiп отыра кеткенде өзегiн қапқан ыстық жалын қолқасын түгел шарпып өткендей демi тарылып барады. «Маған бұл бiр тажал болды ғой, тажал. Бұл мен тұрмақ әулиедей Мақышты алдапарбап пәндi қыла жаздап едi. Ол жарықтық ақыры өлiп тынды. Ойпыр-ай, бұл бәлеге басым қайдан шатылып едi?» дедi өзегi өртене. Бөкенбайға ұрлана қараған сайын әлпетi қуқыл тарта абыржи бередi. «Кәпiрдiң тұрқы қандай жаман едi, көзiне қан толып кеткен бе, өзi? Бұрнағы жылы мына тау етегiндегi елдiң бiр белсендiсiн шырт ұйқыда жатқан жерiнде қойша бауыздап кеттi деп естiп едi, жайратып тастап жүре берсе қайтпекпiн» деген ойдан тұла бойы қалтырап, бiр отырып, бiр тұрғанын сезбедi.

	– Жайпақ, неге сонша мазаң кете қалды?!

	– Жай, Бөке, – дедi аптыққан күйi.

	Тiк шоқылардың омырауы үздiксiз соққан желден ашылып-шашылып қалғандай сойдиған сүйiр ұштарына дейiн қаңсыған сұрғылт, түсi жұтаң.

	Кенет гүрс етiп мылтық атылған сәтте жалма-жан атып тұрған Бөкенбай қайқаң кезеңнiң қапталынан берi еңiстеген атты кiсiлердiң үлкен шоғырын көрдi.

	– Атаңның аузын ұрайын сүмелек неме, әбден есiрiп бiттiң. Әй, қорқау, қашқаныңмен құтылмайсың!

	«Мынау Қыдырәлi құзғын ғой. Ендi не iстемек?» Жуан торы атқа ырғып мiндi де, көлденең тұмсықты бетке алып шаба жөнелдi. Ақырының осы екенiн сезетiндей сұм жүрегi қатты қобалжулы. «Қап, әттеген-ай, түнделетiп жүрiп кетпей, дымымның құри қалғанын қарашы» деген ой санасында қылаңытып өттi. Шыңылдап ұшқан оқтар тура құлағының түбiнен зуылдап өтiп жатыр. «Мыналардың қолына түссем, қос шырағымды ағызып тастаудан тайынбайды-ау. Құдай жәрдем берiп, қас қарайса екен. Ең болмаса бой тасалап, бiр жағына сытылып шығудың жөнi келер ме едi?» Қуғыншылардың тасырлатып шапқандары тым жақыннан естiле бастады. Торыны бас-көзiне қанша тоқпақтап, тебiнгенмен жүрiсi өндiмеуге айналды. Екi ара барған сайын қысқара түскенiн бiлдi. Сандықтастың тұсынан өте бере атынан қарғып түсiп, етпетiнен жата қалды. Ат қалт тоқтай салысымен-ақ қамсыз-мұңсыз оттауға кiрiскенiн көргенде Бөкенбайдың зығырданы қайнады. Мынау опасыз жалғанда ат екеш атқа дейiн өзiмшiл. Жан берiп, жан алысарда мұның арқа тұтып, сенетiн кiсiсi болмағаны ма? Аман құтылатын күн бар ма, жоқ па? Құдайым-ау, мен өлемiн бе, шынымен? Мына қара тобыр, өңкей парықсыз кедейкепшiк менi өлiмге қайтып қимақ?» Осы бiр ойға тиянақ тауып, серпiлгендей болды. Белiңдегi бесатарын қолына ала бергенде ту сыртынан атылған мылтықтан мұның есi ауғандай аңырып тұрды да қалды. Алақ-жұлақ етiп жанжағына қарана бастағанда жаяу-жалпылап келе жатқан ақ қалпақты қырғыздарды көрдi.

	Дәл қазiр өңменiнен көздеп ататынын ойлағанда тұла бойы қалтырап, мiнәжат ететiндей тiзерлеп отыра қалып, қолын жайды. Дұға оқығандай аузын тынымсыз жыбырлатып маңдайын тасқа тiреп, солқылдап жылап жiбердi. Қуғыншылар қиқулаған бойда улап-шулап келiп қалды.

	– Мола торығыш, құзғын, нәлет! – Қыдырәлiнiң сiлтеген қамшысы басын қақ айыратындай осып өттi. Жер бауырлай екi бүктелiп түскен Бөкенбай жүресiнен иiрiле отыра қап, басын қолымен көлегейледi.

	– Еми, мен де ұрғылап көргiлейiн, – деген бiреуi қақ шекесiнен тартып қалғанда шоқпен қарығандай ышқына ыршып түстi. Көзi қарауыта бұлдырап, басы шыр көбелек айналып, етпетiнен құлап бара жатқанда қамшы тағы тидi. Аттарынан жапырлай түскендер әлсiз бұлқынған мұның бас-көзiне қарамай тепкiлей жөнелдi. Ес-тұсынан айрыларайрылмас сәтте өмiр бойы қорқып келген өлiмiнiң өзiнен оншалықты алыс емес, қан-жоса болған басында үйiрiлiп тұрғанын ойлады. Бiреудiң шаж-баж еткен даусын құлағы емiс-емiс шалды.

	Бөкенбай есiн жиғанда тұла бойы от болып күйiп-жанып жатыр екен. Басы-көзi көнектей боп iсiнiп, қанталаған айқыш-ұйқыш, бiлем-бiлем iздi ұсқыны кiсi шошырлық. Жақ сүйегi қирап қалғандай қимылдатуға келмейдi. Қолын тас қып шандып байлап тастапты. «Қай жерде жатырмын?» дедi. Шеке тамыры солқылдап, бүкiл денесi тыртысып тұр. Кешегi сiлейте соққан қырғыз-қазақ мұны бүгiн де аямас. «Маңдайыма жазылғаны бұл сияқты емес едi ғой. Аузыма су тамызатын ешкiмнiң қалмағаны ма?» Саутамтығы жоқ бетiнiң қабыршықтары шып-шып аққан қан. Кемсең-кемсең дыбыссыз жылағанда көзiнен ыршыпыршып шыққан жас төмен саулап, қан ұйыған сақалы дiр-дiр етедi. Сырттан тықыр естiлгенде тыйыла қалып, түте-түтесi шыққан киiз үйдiң шұрқ-шұрқ тесiктерiнен тұңғиық түпсiз көкшiл аспанға қарады. Пенде баласының ешқандай меншiгiне жатпайтын бұл жарықтықты кiшкене саңылаудан көргеннiң өзiне қара жанына мият табатындай. Бiрақ жан-жүйесi босап, қобалжи бередi. «Ақырым осы ма?» дегенге тiрелген сайын қан-сөлсiз өңi шүберектей бозарып, қуаң тарта түседi. Бүкiл астамшылдығының астаңкестеңi шығып, дөкей ожарлықтың тағы қандай қияпатына душар болар екем дегенде тынши алмады. Осы кезде кiрiп келген еңгезердей орыстан «Ендi бұл не нәубет?» деп қатты сескендi. Тұздай көкпеңбек зәрлi көзiмен мұның тұла бойын түгел тiнтiп қараған ол:

	– Да, басмач, как огурчик стал, – дедi. Оның не дегенiнде iсi жоқ едi. Әйтеуiр бас салып тепкiлемесе болғаны. «Өгiршiк – не бәлесi?» Шатасқан бас сөз төркiнiн болжамақ қайда. Зәре-құты қалмай жүрегi лүпiл қаға тынышсыз соғады.

	– Маржа, маржа, – деп жаңағы сыртты нұсқағанда көкшiл көзi шарадай жанды. Iле-шала есiктiң желдiгi желп етiп, ар жақтан тiксiне кiрген Күлханның бiтiмiн көрдi. Шошынған сыңайда бұдан көз алмай телмiрiп тұрды. Кенет жаулығының ұшымен аузын басты да сыңсып жылады. Басын күшпен көтерген Бөкенбай әйелiне бiр мезгiл сазара қарады. Бұл жалғанда әйел, бала болатынын тарс есiнен шығарып жiберiптi. Қазiр байқап үлгердi: Күлхан көп жыласа керек, көзi домбығып iсiнiптi. «Бәрiбiр мұның несi кеттi. Қайбiр қабырғасы қайысты дейсiң». Бұл – Күлханды жақтырмады. Тiптi, iшкi өшпендiлiгi қозды. «Қыдырәлi сұмның iстеп отырған айласы. Қор болғанымды көрсiн дегенi». Мұның көзiнше бас салып тепкiлемесе де, әуелi». Қып-қызыл қанталаған көзiмен әйелiне iшiп-жеп қарады, басқа ләм демедi. «Неге жылайды, не бiлгенi бар?» дедi тек. Күлханға назарын қайтып бұрмай, ауырсына ыңырсып қойды. Осы кезде Қыдырәлi сөйлей кiрдi. Бөкенбайдың мазасыздана үрпие қалғанын Күлхан қалт жiбермей байқады.

	«Дәл мұндайға тап болғанша оққа ұшып өлгенi-ақ жақсы едi ғой. Сорлы-ай, ендiгi көрген күнiң не болар екен?» дедi iштей.

	– Жәдiгөй, сұм, ит, жiлiктеп тастайын ба, осы?! – Қыдырәлi оқыс қимылға оңтайланған ыңғай танытқанда Күлхан шыдай алмай кетiп, сөзге килiктi.

	– Әй, сонша безбүйректенiп, ұрып-соққаның не? Ала алмай жүрген алты аласың болса да қойсайшы ендi! Бiлсең, атаң да болса бiр жолдас емес пе? Сенiң ақырыңның қандай болатынын бiр құдайдың өзi бiледi. Бiр кезек обалды неге ойламайсың? – дедi шабаланып.

	Қыдырәлiнiң жаңадан шыр бiте бастаған жүзi күреңiтiп кеттi. Жағындағы сирек қылтанақтарына дейiн тiкірейiп, көзi құтырына шақшиып, сәл iркiлiп тұрды.

	– Шараңнан асып төгiлген кесiрiң бас жармады ма, керсайқал, – деп Қыдырәлi төнiп келгенде Күлхан мiз бақпады.

	Ол мынандай сөздi айтады деп күтпеген едi. «Бiрақ бұл қайдағы кесiрiмдi айтады. Жағдайыма өзi де қанық емес пе едi» дедi.

	Қыдырәлiнiң көзiне ұялаған құтырынған сәулелер тұла бойын тiксiнтiп, тiтiрендiрсе де Күлхан ойындағысын iрiкпедi.

	– Қасабалы қатыннан қай жерiң артық екен, шiркiн! Қол-аяғы байлаулы адамды бас-көзiне қарамай тепкiлеп, қорғансыз жетiм-жесiрге әңгiр таяқ ойнату ма сенiкi?

	Одан сайын түтiккен Қыдырәлi:

	– Әй, салдақы, тiлiңдi тартып сөйле! Қанiшер албастыңның қашаннан берi обалы пайда болып едi? Қай жерде сенi жетiстiрiп, қатынына балап едi бұл? – дедi тiстенiп.

	Қол-аяғы байлаулы жатып екеуiне алма-кезек алақтапжұлақтаған Бөкенбайға да, қайдағыны терiп-тiзiп айтатын Қыдырәлiге де жиренiшi қозғандай тыжырына қараған Күлхан бiр шарасыздыққа тап болды. Құдай қосқан қосағым деп бiлетiн Бөкенбайды бiреулердiң соққыға жығуы мұның қабырғасына бататыны рас. «Бата тимесе де қата тиiп, жазым болып жүрер» деген. Осы сәтте қара басының ғана қамын ойлап, тынымсыз қипақтаған Бөкенбай да, сөзден есе жiбергiсi келмей өршеленiп шыға келетiн Қыдырәлi де бiр қалыптан шыққандай көрiнiп кеттi. Бөкенбай мен Қыдырәлiнiң арасында о баста-ақ бақастық бар тәрiздi едi. Мұның бiлуiнше, үстемдiк ылғи Бөкенбай жағында болып келдi. Бiрақ соның өзiнде Бөкенбай Қыдырәлiге тiзесiн батырып, көпшiлiктiң көзiнше айбынын асырып көрген емес. Сонда Қыдырәлiнiкi қай өшпендiлiк? Күлхан ойласа түбiн ойлайды. Осынша жауығудың шегi бола ма, жоқ па? Бiреуi өлмей бiтпейтiн қысастықтың ақыры таяу екен ойласа.

	– Әй, сұм! –Қыдырәлiнiң сызданған даусынан Бөкенбайдың жүзi қуқыл тартып, көзiнiң шарасы үлкейiп кеттi.

	– Мына қатының сенiң обалың бар дейдi.

	Бөкенбайға еңкейiп, жақындай түскен сайын оның саутамтығы қалмаған ұсқынын тамашалап iшiп-жеп барады. Әлсiн-әлi сескене шалқақтап дегбiрсiзденген ол төбесiнен түйiле төнген Қыдырәлiден үркектей бередi.

	– Ой, сенiң обалыңды... Обал жоқ сенде. Саған иман айтуға да болмайды. Ол күнә. – Бөкенбай да бiр кезде астамшылықпен өстiп сөйлейтiн. Мына жазған қара құл ендi соны өзiне қайталап жатқандай көрiндi. Бұдан өткен қорлық бар ма?! Тiршiлiктiң қиын нұсқасы кесекөлденеңдегенде түптен бермей көсемдiгiнен еш жаңылмайтын. Кемсеңдеп жылаған Бөкенбайдың көзiнен ытқып-ытқып шыққан iрi тамшылар жұлым-жұлым өңiрiне қарай тоқтаусыз домалап барады. Күлхан манағы орнынан тапжылмаған күйi состиып тұр.

	– Жалмауызға да жан керек, жылайсың, ә? – Қыдырәлiнiң езуiне мысқыл күлкi үйiрiлiп, жөнделiп тұрғысы келiп оңтайланғаны сол едi, Бөкенбайдың матаулы денесi шоршып түстi.

	– Сен қорқау, қорықпа, доңыздай ғып үйтiп, күлiңдi көкке шашқан сауап. – Сыртқа беттеп бара жатқан бойда Күлханға бұрылды. – Сенiң денең мына сұммен харамданып бiткен жоқ па? Қазiр қол-аяғын шешiп қой, атқа терiс отырғызып, қырғыз ауылынан алып шығамыз.

	Бөкенбай жаққа да назарын салмай Күлхан қалшиып қатты да қалды.

	– Бiр шын жанашырдың болмағаны-ай, – деген күйеуiнiң күйзелген үнiне ерiксiз жалт бұрылды. Бөкенбайдың жирен сақалына сауыс-сауыс болып қатқан қан, күп болып iсiнген денесi ендi осылай бiраз жатса iркiлдеп бұзылып кететiндей. Қамшының қалай болса солай түскен iздерiнiң орны ұлғайып, құрым қызғылт түс бiртiндеп жайылып келедi. Бөкенбай өзiнiң осындай халге тап боларын ойламаған сыңайлы. Қыздай алған қатыны ғой мынау. Отымның алды, суымның тұнығы дейтiн жөнi бар. Ажалынан үш күн бұрын өлетiн сағаты да алыс емес. Қайткенде мұның талқаны бұлай таусылмауы керек едi. Сүйекке түскен таңбаның кегiн қуып, аталық ғұрыпты ту қып көтергенi ме, бар жазығы. Әйтпесе бұл ешкiмге қиянатын асырған жоқ! Осы бiр ойға тiрелген сайын қаражанына бiр түрлi тыншу табатын. Бұл жолы бойын түсiнiксiз ашу биледi. Сонда мұның өлiмi Қыдырәлi сияқты аш-жалаңаштардың бодауына жүре ме. Тұзының жеңiлденiп, қисынының қашқанын қарашы. Шәуiлдек иттiң шаужайға жармасып, қалыспайтыны түк емес екен. Екiжүздi кездiгiн қайта-қайта суырып алып, кеңiрдектi орып жiберуге ұмтылғаны қорлық.

	– Маған не айтасың? – деген Күлхан даусынан бұл шошынғандай басын жұлып алып, аң-таң күйде қарады. Қызылкүрең бояу бүкiл қанталаған пiшiнiне жайылып, шеке тамырлары адырайып кеттi. Қоңыр өткiр көзiнiң қарашықтарын қанша тесiрейткенмен, баяғыдай кiсi ығатын айбын сезiлмейдi.

	– Не айтайын, – дедi Бөкенбай. – Екеуiнiң құдай тiлектерiңдi бердi.

	– Жау қолында жатырмын дегенiң шығар бұл сөзiң. Әйтпесе кiмнiң бұрын өлерiн бiр құдайдың өзi бiледi. Менiң тiлегенiм осы деп ойласаң, оның асылық. Алдында бала, қасында байы болса ұрғашының одан артық ырысы жоқ. – Әлi айтпағы бар сияқты. Сөзiнiң жүйесiн келтiре алмаған қиналысты пiшiнмен: – Ойлайтын шығарсың, қатын опасыз деп. Басым төмен, бағам жоқ әйел болсам да ақтығын айтам. Еркекке ындыным құрып көрген емес. Мен жөнiнде күдiк ойлап, қаның бұзылып жүрмесiн, – деп Күлхан сыртқа шығып кеттi.

	Мал мен бақ кетiп, қолымен iстегенiн мойнымен көтеру зауалын тарту сәтiнiң қашық еместiгiн сезiнген сайын дегбiрi қашқан Бөкенбай есiкке телмiре қарағыштай бердi. Осы кезде үш-төрт солдат асығыс кiрiп, Бөкенбайды сыртқа алып шықты. Атқа отырғызып, шандып байлап терiскейге суыт алып жүрдi.

	Бөкенбайдың бекеттегi түрмеде жатқанына үш күн. Күлiмсi иiстi қараңғы жерге өзiн жеке қамаған. Андасанда сыртқа шығарып, жалғыз серуендетедi. Саңылаусаңылаудан түскен сәулеге телмiре төнiп, сырт тiршiлiкке аңсары қатты ауды. Көңiлi алып-ұшқанымен қайраны таусылып, сiлесi қата бүк түсiп әрекетсiз сұлық жатады. Түнеукүнгi ауыр соққыдан әлi толық айығып үлгермеген пұшайман. Ағына дейiн қанталаған көзiнiң қарағы жылтырамаса, ұсқыны құдды саңылаусыз қалғандай кiсi шошырлық.

	Соңғы кезде iшi бұрап ауырып, сыртқа қайта-қайта сұранатынды шығарды. Түн баласы көз iлмейдi. Түрмеде не үшiн жатқанын бiр ауық есiнен шығарып жiберетiндей. Өмiрi басынан кешiп көрмеген салғырттық бойын билейдi. Бүгiн таңертеңгiсiн ешкiнiң асығындай шидиген күзетшi сыртқа алып шықты. Дәретханаға жетiп қалғанда жазатайым сүрiнiп кеттi. Жұмыр кесек тастың дәл аяғының астында жатқанын көргенде жүрегi жиi-жиi соғып, алқымына тығылды. Елеусiз кейiпте тасты бiр-екi адым сырғытып әкелдi. Қайтадан берi беттегенде де жаңағы тас көзiне оттай басылды. Күзетшiнiң бұдан жүзiн аудармай бақылап тұрғаны белгiлi.

	Iште де байыз таппай ерсiлi-қарсылы жүрдi де қойды. Үмiтiн бiржола үзiп, өлiмге мойын сұныпты-ау. Бақса, құдайдың жай тасы да бiр қажетке жарайтындай. Ендi сәл кешiксе бәрiнен құр қалатындай көрiндi. Жанұшыра есiктi тарс-тұрс ұрды. Кiшкене саңылаудан сығалап қараған күзетшiге дәретханаға апар дегенiн ыммен бiлдiрдi. Көпекөрнеу iшi бұрап ауырғандай екi бүктелiп, қатты қиналған сыңай танытты. Анау бiрдеме деп шаңқ-шаңқ етiп кетiп қалды. Бөкенбайдың амалы таусылғандай қабырғаға арқасын сүйеп, жүрелеп отырды. Күңгiрт көлеңкелi үйдiң қуыс-қуысын тiнте шолды. Кiшкене жұмыр тас уысына бiр түссе жаны жай табатындай. Жалма-жан атып тұрып, есiктi қирататындай ұрып-ұрып жiбердi. Дабырласып келген екеу есiктi шалқайта ашып:

	– Ну, сволочь, басмач! – деп жаңағы шидиген тұздай көзi шатынап, бұған ежiрейе қарады. Абдыраған Бөкенбай сыртты қолмен нұсқады.

	Таптаурын жолмен келе жатып тастың тура үстiнен түстi. Бұл жолы аяғына iлiп, еппен сырғыта дәретханада қол созым жер қалдырып, ұзақ бөгелдi. Күзетшiнiң жұқалтаң өңiнен шыдамсызданғандық байқалатындай. Бiрақ қасақана кiдiрiп, ананың қас-қабағын, бөгде қимылын бағып тұр. Күзетшi бiр кезде әлдене деп қатты айғайлап, мылтығын кезеңдi. Ұзынынан-ұзақ созылған дуал тамның батыс жағындағы алаңқайда бiр-екi қарияның серуендеп жүргенiн байқады. Олардың қасында мылтығын иығына асынған күзетшi самарқау тұр. Бұл сыртқа шыққанда асықпай жүрдi. Күзетшiнiң көзiмен көзi түйiстi. Тасқа жақындаған сайын кiбiртiктей бастады. Кенет анау күзетшi бiрдеңе деп қарқ-қарқ күлдi. Мұның қасындағы шидиген оған назарын жаймен бұрып, тiл қатқанда, бұл шұғыл еңкейiп барып тасты уысына жасырып үлгердi. Көз алды тұманданып, қаны басына шапты. Шеке тамырлары одырая шығып, жүрегi дүрс-дүрс соқты. Секемшiл көзқарасымен күзетшi мұның тұла бойын түгел тiнтiп шықты. Жатын орнына қарай бет ала бергенде ананың қатқыл айғайынан амалсыз қалт тоқтады. Қырсыққанда сыртта серуендейтiн уақыт болып қалыпты. Бұл ендi шапанының жеңiне қолын сүңгiтiп жiберiп, бүрiскен күйi жүрдi де қойды. Сiркесi су көтермейтiн кейiстiк пiшiнге енiп: «Бүгiнмен болса төртiншi күн түнеймiн. Бұлардың не ойластырып жатқанын кiм бiлсiн, не шiрiтiп өлтiрер, не атып тастар. Құдай жар болса, бiр жаққа түз тағысындай ауып кеткенiм жақсы» дедi. Осы жолы қанша мүләйiмсiп, қанша сынық қалып танытса да ағына дейiн қанталап кеткен жанары әлгiндегiдей емес, қутыңдаған сәуле ұялап, тiрiлiптi. Көңiлiнiң өрекпи бергенiнен қуыстанып, сыр берiп алмасам екен деп ойлағанша, күзетшi бұған әлдене дедi. Қолыңдағыны таста дей ме мынау деп үрейi ұшты. Сөйтсе iшке кiр дегенi екен. Үйреншiктi орнына лып кiрiп, түкпiрдегi бұрышқа барып қалшиып тұра қалған тосын қылығына күзетшi таңырқай қарап, есiктi тарс жапты. «Қауiп ойлап қалған жоқ па өзi?» Жеңiнiң түкпiрiндегi тасты сырғытып әкелiп, еппен алақанына салып, жұдырығын жұмды. Жан жүйесi босап, егiлiп жылағысы келiп кеттi. Бiр ащы дем кеудесiн удай ашытып, өзегiн өртеп өтiп, қолқасына бiр-ақ шапты. Осындай күйде қанша уақыт тұрғанын да бiлмедi. Әбден сарыла күтiп, бағанағыдай екпiнi басылып қалғанда барып есiк жақтан бiр тықыр естiлдi. Iшке әуелi басын сұққан күзетшi қыбыр етпеген бұған қызықтаған сыңайда көз тастап, әлденеге артына бұрылып қарағаны сол едi, Бөкенбай дереу ыңғайланып алды. Екеуiнiң арасы бес-алты адымдай екенiн ойша болжап, оң иығына қарай нықталып, оңтайлана түстi. Секем алған күзетшiнiң көкшiл көзi шарасынан шыға атырылып, сәл шегiншектеп, мылтығын кезенбекке оқтала бергенде, Бөкенбай қолындағы тасты бар пәрменiмен сiлтеп кеп жiбердi. Қақ шекесiне тоңқ етiп тигенде ананың көзi ақыл-санадан ауытқығандай алая теңселiп, шалқалап құлады. Бұл дереу мылтықты жұлып алса да не iстерiн бiлмей сасқалақтап, ең сырттағы сықырлаулық есiкке барып, тысты шолды. Бөкенбай ерсiлi-қарсылы жүрген күзетшiнiң әлi күдiк ала қоймағанын сезсе де, оның көзiн құртпай осы арадан шыға алмайтынын бiлдi. Серiгiнiң кешiккенiне алаңдап, осы тұсқа бiр соғатынын ойлағанша ананың берi қарай келе жатқанын көрдi. Бөкенбай оң қапталындағы қабырғаға жабыса түстi. Есiктi ашқанда бiраз бөгелген күзетшi алакүңгiрт орынға көзi үйренбей кiбiртiктеп, айналаға алақ-жұлақ қараған күйi сақ басып келедi. Бөкенбай қолындағы мылтықты оңтайлы ұстап, сыбдырын шығармай барып көкжелкеден қойып қалды. Оқыс соққыдан теңселе тәлтiректеген ананың дереу алқымына жармаса кеткенде мұрнына тумысында сезiп-бiлмеген қолаңса иiстен жаны түршiккендей тамағын шеңгелдеп езе түстi. Жан дәрмен қарсылық көрсете алмаған ол жанары шарасына сыймай атырылып, қорқырап, екi езуiнен көбiк аға бастады. Қарысқан қолын әрең жазып, сып берiп тысқа шықты. Көлденең соғылған биiк дуал қорғанға жан дәрмен жүгiрiп, атқа мiнгендегiдей ыршығанда қолы ернеуге әрең iлiктi. Жаңқа тастардың үшкiр ұштары саусағына кiрiп, сыздап ауырғанына қарамай тағы бiр жұлқынып, арғы жаққа аунап түстi. Тiк құламадағы ну қамысты өзенге аяғының ауырғанын елеместен домалай жөнелдi. Шаң-шұң дыбыстарды шала естiдi. Бiр кезде тарс-тұрс мылтық атылды. Өз екпiнiн тежей алмай суға күмп бердi де, жалма-жан атып тұрып, ақсаңдаған күйi қамысты қақырата жарып, төмен құлдилады. Солдаттарды екi бағытқа бiрдей жолдап, шұңқыр, тоған бiткенді түк қоймай тiнтiп iздейтiнiн ойлаған сайын зәре-құты қашады. Тауға қарай өрлесе осы сайдың тұйықталар тұсына тұмсық тiрегенде-ақ бiрден қолға түсетiнiн болжады. Лайсаң қара суға малынған, шапанының етегi шаужайына орала бердi. Тұйық жағалы жейдесiнiң әдiптерi қырқылып, алқам-салқам ашылып кетiптi. Мылтықты тас қып ұстап бүгжиген күйi қалт тоқтап, тың тыңдады. Тұс-тұстан шауып өтiп жатқан ат дүбiрi естiледi. Төменгi сағадағы Құтырған өзенiне iлiге алмайтынын ойлағанда бойын үрей билеп, аяғын қалт-құлт санап басады. Осы өзектiң бiр қылтаң тұсы барын бiлетiн. Онда шоқ-шоқ болып өскен қамыстан қараң-құраң көзге анық шалынады. Ерiксiз жыраның сүйiр тұсымен жүрдi. Әр жылғы су тасқынынан жер опырылып, пайда болған құлама жар жағалауында кiсi бойы өскен қамыс құрағының жiңiшке қияғына дейiн селтең-селтең етедi. Оң қапталдан тым қашық емес сыбдырды естiп, оқыс жалт бұрылды. Өз еншiсiне түнеугүнгi соққыдан да ауыр, қорқынышты жаза бар. Қара жанына демеу болар еш нәрсенiң септiгi жоқ. Жүрегi манағыдай дүрсiлдеп емес, сақ, тынышын кетiре жиi-жиi соғып, екi иығынан демiн ала ентiгiп, ақырын жер бауырлап жата кеттi. Арагiдiк құлағына шалынған тысырдан сұлық тынып, сәл уақыттан кейiн қайта жылжи бастады. Қозғалған сайын шалшық судың шолпылы үрейiн алып, тағы да бүк түсе тың тыңдайды. Таяқ тастам аралықтан кенет қамыстың үлпiлдек бапаны селтең еткенде, не атып тұрарын, не жер бауырлап жата қаларын бiлмей аңтарылды. Мылтық ұстаған оң қолының қары талды. Артқа шегiнгенде тобығына дейiн сазға кiрiп, қайтып суырып алу қиынға соқты. Бiраз аралыққа дейiн еңбектеп келдi. Құмырсқаның илеуiндей үйме-жүйме шымға келгенде көзге анық шалынатын тұста тұрғанын бiлдi. Соры бетке шыққан үй орнындай қопалы жерге өскен қамыс жар жиегiне дейiн барыпты. Шиендеп шыққан көрпекөкке жайшылықпен iз түспейтiнiн анық аңғарып, жан ұшыра жүгiрдi. Әуелi жарқабақта бой тасалап тұрып, өзекке бiтiсетiн тұста тарам-тарам айрылған оқпанды көрдi. Сол тұсқа таяй бергенде бұл жаққа жолама дегендей қамыс басы епелек қақты. Жар оқпаны жадағай. Ну жынысқа қайта қойып кеттi. Кенет бiреулердiң күбiрсыбырын естiп, қалт тынды. «Айналайын құдай, жар бола гөр!» деді iшiнен жалбарына. Ұрылып-соғылған ұсқынында әлдебiр жаманатты дәт қылып ойлауға тәуекелi жетпейтiн абыржу бар. Су шолпылы дәл жанынан естiлгенде тұла бойынан бiлiнген дiрiлдi жеңе алмай бiраз әлегi шықты. Жаңағы өзi тұрған жардың жағалауынан бiреудiң бажылдап сөйлегенiнен құрғақ жердегi iзiнiң үстiнен түскенiн бiлдi. Екi-үш адамның дәл тұсынан күбiрлеп сөйлеп өтiп бара жатқанда: «Я, құдай...» дедi. Бұдан басқа сөз айтуға шамасы жетпейтiндей.

	Аспанға көз тiктi. Кiршiгi жоқ көгiлдiр көк тым биiкте төңкерiлiп тұр. Күннiң қай мезгiл екенiн де болжап болар емес. Неге сонша көкбалақ болып сергелдеңге түстi бұл. Бiр қу жаны үшiн басын тауға да, тасқа да ұрыпты. Қаратобырдың қолы сүйегiне қату да бату тиiп, өшпес таңбасын салып тастағаны анау. Бөкенбай осы қалың шуылдақтан бiр артықшылығын пайым қылатын. Ендi оның да еш жылу жоқтығына қайран. Барлық қимыл-әрекетi шектелiп, осылай бiр орында тұрып ақырды күту ғана өлiм шеңгелiнен құтқаратынына көзi жететiндей. «Адам да түнде жортқан қасқыр. Кез болғанша жемiн сарсыла iздейдi. Оған шыдаған шыдайды, шыдамаған өледi». Көкейiне тұтқиылдан келген осы ой бойындағы үрейдi жеңiп, ептеп басалқалы күйге түсiретiн секiлдi едi. Өкпе тұсынан тағы бiр сыбдыр шыққанда жаны мұрнының ұшына келе селтиiп, қатты да қалды.

	– Ну, шакал, – дедi бiреуi.

	«Қу сақал» дей ме, ит «кәпiр» дедi. Олар мұның төңiрегiнде айналсоқтап көп жүрдi. Бiр бәтуаға келе алмай керiлдестi ме, әйтеуiр, дауыстары қатты-қатты шықты. Бiреуi баж-баж етiп, өрге қарай шаба жөнелдi. Үмiт пен қауiп санасында қатар қылаңытқан мезет көз алдына Күлханның бiтiмi келе қалды. Әуелi құштарлыққа ұқсайтын әлдене бойын тербеп, ол бiртiндеп өзi бiлiп болмайтын өшпендiлiкке ұласты.

	Шымырлап ымырт қонақтады-ау, әйтеуiр, бiр кезде. Терiскейден аңқылдап соққан желден қамыс атаулы сусылдап, үрей әкелетiн бөгде дыбысты жұтып алып, көңiлiн бiржола тыншытатын секiлдi. Бөкенбай мылтықты салбырата ұстаған күйi жан-жағына сақ құлақ түрiп, ылдымжылдым адымдап келедi. «Бұлар ендi Қыдырәлi сұмды iзiме салуы мүмкiн, ойпыр-ай, ол кәдiк-ау» дедi. Аяқ астынан шыққан бақа құрылынан тұла бойы мұздап, iшi-бауыры қалтырап кеттi.

	Өзектi жиектеп отырып, адырға шықты да жыра-жыраны бойлады. Кенет қарсы алдынан бiр қарайғанды байқап, қалт тоқтады. Жерден бастарын жұлып-жұлып алып, құлақтарын қайшылай состия қалысқан жылқылардың тектi де аңқау кейiптерiн танығанда – етжүрегi лүпiл қаға соқты. Бұл жарықтықтарды айналасы бес-алты күннiң iшiнде жатырқай қалған әлдебiр қосамжармаласқан тосаң сезiмнен көңiлi олқы тарта түстi. Оларда түк iсi жоқ пендеше тұстарынан сол қиғаштап өтiп, бойын осылай үйретiп алуды ұйғарды. Iшiндегi бiреуi ғана Бөкенбайды маңайына жуытқысы келмей басын қайта-қайта кегжитiп, тарпа бас салатындай одыраңдайды. Жаңадан қоң жинаған шаруа айғырдың әбiгерге түсетiн осындай қызғаншақ әдетi болушы едi, бұл сондайдың бiрi емес пе екен деп ойлады. Iшiндегi жас тайы ма, бұдан шошынып, атырыла үрiккенде барлығы да дүркiрей шауып, бiраз араға ұзаңқырап кеттi. Бөкенбай бас бағып, жылқылардың жусайтын мезгiлiн көздеп келедi.

	«Тек жаман сәурiк бiр жаққа қуып алып кетпесе екен» дедi. Екiара қысқара түскен сайын дегбiрi де қаша бастайды. Өйткенi кездейсоқ адамның беймезгiл жүрiсiне бәрi таңырқаса қарайды. Сәурiк дегенi бұған көлденеңдеп келiп, қаздиып тұра қалды. Көзге түртсе қараңғы түнде түр-түсiн ажыратпаса да, оңаша саяқ тұрғанды биеге жорыды. Ендi соған қарай орағытты. Құлаққа тым жағымды естiлетiн дыбысқа жануар одырая бiр қарап, ту сыртын берiп тұрды. Шағын үйiрдiң естияр жануары осы деп ұйғарып, қолын сауырына апарғанда өне бойының дiрiлдеп өткенiн сездi. Етiн үйретiп, сауырын, одан жалын сипап, ақырын тұсарлығына отырды. Қайтадан шапшаң көтерiлiп, тұтасқан жалына қолын сүңгiттi. Жүгенкигiзердегi қимылды жасап, шүйдесiн қолтығының астына жiберiп, алға жетектеп көрiп едi, тапжылмады. Одан артыққа бармай табандап тұрып алды. Басын тұқыртқан күйi ол да сәл артқа шегiншектедi. Мойнын алақанымен зiлсiз шапақтап, елеусiз кейiпте алға өзi аттағанда бие де жүрiп бердi. Бiраз шамадан соң кiлт тоқтап, артына жалт бұрылғанда Бөкенбайдың қолтығынан сусып шығып кете жазадады. Жуас жануар көлденең бiреудiң аяқ астынан иемдене қалғанына шамданбай бейғам кiсiнеп жiбердi де, солығын баса алмай бiраз оқыранып тұрды. Қалғандары ұрқырап-шұрқыраған бойда тасырлата шауып келедi. Бөкенбай биенiң арқасынан бiраз сипалап тұрып, бiр кезде қарғып мiндi. Алып жөнелетiндей адыраңдап, бiрекi дүркiн шыр көбелек айналды. Қақпайлап отырып жолға салғанда көлбеңдеп қарауытқан, тербелiп-теңселген тау мен мұндалап шақырғандай болды.

	Бөкенбай екi-үш күн Көктөбе мен Майтөбенiң арасында жүрдi де қойды. Күптi көңiлi де байыз таппады. Құла бие де ақыры болдырып тынды. Бүгiн құз терең сайдың қалтарысына жылқыларды бекiтiп қойып, өзi қайқы кезеңге шығып, жан-жақты көздедi. Үш күннен берi нәр сызбағанына ат соғып тастағаны қосылып, сәл қисайып жатып едi, қорылдап ұйықтап кетiптi. Себелеп жауған жаңбырдың сытырлаған дыбысынан оянып, күннiң қай мезгiлекенiнажыратаалмаймәңгiрiпкөпотырды. Ешқандай сезiк жоқ сияқты, көңiлiнiң тынши қалғанына да қайран. Ал қолға түсердiң алдында Жайпақбай мен Күлханды тақ осы арадан күтiп алғаны есiне ендi түстi. «Құдай-ау, осынша есеңгiрегенiм қалай?» дедi. Сергiп, серпiле алмай отырғанда тағы да соңынан түсiп, iздейтiнiн ойлап дегбiрi қаша атып тұрды. Мұншалықты қамсыздығына қайран қалды. Қайқы кезеңге асып-сасып шыққанда сонау көз ұшындағы адырлы белес пен үйiрiле дөңгеленген жазық күн шуағына еркiнше шомылып тұр екен. Мұның жүрген жерi ғана бұлт құрсанатын болған ба деген ой санасында қылаңытты.

	Кенет дабыр-дұбырды құлағы шалып, үрейi ұшып кеттi. Бесқоныс шоқысының күнгей қапталына қарай қараса – екi салт атты салып ұрып келедi. Бөктерген қоржындары тоқ. Құзшыңыраудағы жылқыларды көрдi-ау, шамасы, бiраз аялдап, сол жақтан көздерiн алмай көп iркiлдi. Қауiп алған қалыптары байқалмайды, дауыстары да ап-анық естiле бастады.

	– Анау құла бие Бекеттегi саудагер тараншынiкi емес пе, осы, – Бөкенбайға бұл сондай таныс дауыстай естiлдi.

	– Жазғанның қан-сорпасы шығыпты ғой.

	– Қой, тұра берiп қайтемiз, жүрелiк, – дедi екiншiсi.

	«Сағын қарашы иттiң» деп ойлаған бұл асыға қоймады. Тiк еңiске құлдилағанда ғана:

	– Тоқтаңдар! – деп, ақырып жiбердi.

	Аңтарыла жалт қарасқан жолаушылар жұлым-жұлымы шыққан бiреудiң мылтық кезенiп тұрғанын көрдi. Жатаған жадау кескiндерiнде үрейге қоса таңырқаушылық та бар. Бөкенбай бер жақтағының Отынбай екенiн таныды. Тоқпақты тоздырып, Әндiжанды аздырып жүр деп естiген. Сiрiңке қара жүзi күреңiте шымырлап, кiлмиген нұрсыз көзiн кең ашқан Отынбай аттан домалап түсiп, Бөкенбайға тұра ұмтылды.

	– Боздағым-ау, асылдың сынығы-ау, аманбысың, – дегенде үнi жарықшақтанып шықты. Кезенген мылтықты да елейтiн түрi жоқ. Алдында құрдай жорғалаған сайын қиянат зорлығын асыра түскiсi келетiн ниетi жыртқыш құстың тоят iздеген сәтiне ұқсаған Бөкенбайдың арып-ашқан жүзiне бiр ащы мысқыл үйiрiлдi. Шалдыға тарғылданған өңiндегi үмiтсiздiктiң бәрi iзiм-ғайым жоғалып, демде айбаттанып алды.

	– Тоқта! – Бұл жолғы жекiруiнде кiсiнi амалсыз кiдiртетiн қатқылдық бар едi. Ошарыла тұрып қалған Отынбай ұзын кiрпiктерiн жиi-жиi қағып, көзi жаутаңдап кеттi.

	– Сонша зарыққандай өңмеңдеп келе жатырсың ғой, түге, – дедi Бөкенбай. Мына сөзден кейiн Отынбай бiр түрлi еркiндей бастады. Шоқша сақалын селтеңдетiп, серiгiне бұрылды.

	– Жұмағұл-ау, кел берi, – дедi. Шашауы шыға селдiр өскен ағы мол сақал-мұртты, таңқы мұрын бiреу Отынбаймен қатарласып келiп, қолын төсiне апарып, амандасудың рәсiмiн жасады. Кiсiге тiк қарайтын қой көзiнiң зәрi барын аңғарды.

	– Қайдан келесiңдер?

	– Қырғыз асып кеткен ағайындарға бардық. Айтпақшы, Бөке, сiздiң үй-iшiңiздi Жайпақ қырғызға алып кетiп едi. Кiшiкемiнен көрдiк. Аман-есен, – деп, жақсылық хабарының өтеуi мұның жылы шырайымен қайтатындай өзiмсiне қалды. Бөкенбай бұл хабарға кәдiмгiдей елеңдегенiмен, сыр бермеген күйi бедiрейiп тұр.

	– Һе, сен де қулық-сұмдықты үйренейiн депсiң, – Бөкенбай бiр iлiк табудың жолын iздеп бақты. Мұның қас-қабағына қарай төңкерiлген Отынбай сондай кiшiк, сондай iзеттi, ши шығып кетпесе екен дегендей сақ.

	– Ендi қайтемiз, Бөке?! Заман болса мынау, баяғы дәурен жоқ. – Отынбай Бөкенбайдың осал тұсын дөп басқысы келiп, түрлi қитұрқылыққа салынды-ақ.

	– Әй, алдамшы қу дүние-ай, – дедi Бөкенбай өзiне-өзi сөйлегендей. Содан соң көзiн Отынбайға шатыната қадады.

	– Сенiң де басыңнан дәурен өткен екен ғой, алда жазғанай, а! – үнi кекесiндi шықты.

	– Әйтеуiр сiздi қара тұтушы едiк қой, – деп Отынбай безiлдей жөнелдi. Бөкенбай күйiп кеттi. Бетi бүлк етпейтiн безбүйректiң айтып отырғанын қарашы. Жаңа бiр мезетте iшi жылығандай болған. Ертеңгi күнi пұшайман күйге түспесiне кiмнiң көзi жетедi. Мұны аямай соққыға жыққан осы сияқты тексiз құл-құтандар. Ендеше бұл да жау. Күнi қараған соң амалы әшейiн.

	Түсi бұзылып бара жатқан Бөкенбайдың ұсқынынан кәдiк алған Отынбай тағы бiрдеңе десе бәрiн бүлдiретiнiн сезiп, жұмған аузын ашпай қойды.

	– Сенi атып тастасам, бәйбiшенiң бiр баласы не кемiр, не кемiмес, – деп Бөкенбай Отынбайға мылтығын тура кезенiп, шүрiппенi басып қалуға ыңғайлана бастады. Отынбай жүрелеп отыра кеттi. Оның қалтырап-дiрiлдеген пошымын қызықтаған сыңайда iркiлiп барып, қабағын кердi де, қағаздай қуарған Отынбайға төнiп келдi.

	– Iздер-сұрарым жоқ едi, Бөке, шиеттей бала-шағаның көз жасы үшiн қиыңыз жанымды!

	«Бұл сияқты бейшаралардың да сауабы болатын шығар?» Екiұдай күй кеше iркiлген Бөкенбай:

	– Екеуiң бiрдей Бесқоныстың етегiне еңбектеп түсесiңдер. Алда-жалда тұра қалсаңдар, айтпады демеңдер, әйшайға қарамай атамын. Болыңдар! – деп ақырып жiбердi.

	Жалп-жалп құлаған олар құлдилаған тiк құзға жер бауырлай еңбектей жөнелдi. Жаңағы мезетте осының өзiнен ләззат алатындай сезiнген Бөкенбай көңiлiнiң түкпiрiнен сумаң қаға бас көтерген суық ой жан-жүйесiн жайлап үлгердi. Аналардың бiреуi бұдыры жоқ тiктен екпiнiн ұстай алмай тайып кеттi ме, домалаған күйi қорыс тiкеннiң қалың жынысына қойды да, алаңқай тұстан бiр-ақ шықты.

	Бөкенбай қоржынды алып жерге қойды. Бiр басы өрiк, мейiз, науат, екiншi басы кездеме екен. Қанжығадағы торсықта аздаған сусын қалыпты, төңкерiп салды да Отынбайдың қара атына мiндi. Еңiстегi жылқыларды сырғыта айдап, терең сайды қуалай жүрдi.

	Бөкенбай Кiшiкемiнге келесi күннiң ертесiнде жеттi. Сәурiктi ұстап мiнiп, қалғандарын жыралы терең сайға матастыра бекiтiп қойды. Тас құрсанған таудың бiраз жерiн аралап шықты, күдiктi ештеңе байқалмады. Бекеттегi түрмеден қашып шыққалы берi құс ұйқылы. «Қапияда қолға түскенiмше, өлгенiм жақсы» дейдi. Жыра-жыраны сағалай жортып отырып, екiаша кезеңге асатын жалғыз аяқ жолға кезiктi. Сырт көзден тасалау жерге апарып, атын шалды. Қас қарайып, көз байланғанша осы жерде тұра тұруды ұйғарды. Осы кезде арғы беттен ойқастап шыққан үш-төрт кiсi бiр-бiрiне әлденелердi айтып, қарқ-қарқ күлiп өтiп бара жатты. Iшкен бозалары бастарына шығып, елiрiп алған қарашаруа қырғыздар екенiн болжады. Мұның да осындай алаңсыз тiршiлiгi бар сияқты едi. Қымыздың желiгiнен кейiн қыз-қырқынға қырғидай тиiп, кез келген жерде ұят пен ынсаптың бет-пердесiн сыпырып тастайтын. Атты кiсiлердi көзiмен ұзатып салып тұрып, бұл неге осы жайды ойлады, бiлмейдi. Неге екенi белгiсiз, есiне Төкенi түсе кеттi. Оны да көрмегелi араға жыл салыпты-ау. Мұншалықты уақытта оны бiр рет те ойына алмағаны қалай! Жүрегi езiлiп кеткендей болды. Тек Назымның бiтiмi көз алдына келгенде қатайып алды. Шиыршық атып атқа отырды. Желе жортып, Шу өзенiнiң сағасына тақады. Жаңадан қоныс теуiп, iрге көтерген қырғыздың жатаған ауылының қатынқалашы мен бала-шағасы бiрлi-жарым малды жиыстырып жүр. Уыздай ұйыған тыныштық. «Мына ақжаулықтың бәрi түнге қарай бiр-бiр еркектiң құшағына енедi-ау» деп ойлады. Ауылдың шетiн ала қоныстанған үш-төрт киiз үй көзiне оттай басылды. Тынышы қашып, көңiлi алабұрта бердi. Күн ұясына тақаған сайын алакөлеңке қоюлана түстi. Жақпар тасты құлдилаған жадағай сайда қылтиған тал-дарақтар көңiлiн аулайды. Судың ақшылтым боз түсi ғана оқшау рең бар екенiн еске салып өтетiндей.

	Көз байланғанда ауылдың бiр бүйiрiнен келiп кiрдi. Суды жағалай жүрiп, арғы беткейге өттi. Өреленiп қойылған аттар көзге анда-мұнда бiр шалынады. Ойсымал тұстың қылтаң беткейiне шығып, сәл аялдады. Ай қараңғысында жұлдыздар ерекше жымың-жымың етедi. Дiттеген жерiне жақындаған сайын көңiлi алып-ұшты. Қазiр Күлхан да, Назым да отыруы мүмкiн. Екеуiн екi бұрышқа тықсырып, үрейiн алса да еркi. Түнiмен жортып жем iздеп, күндiз дамылдайтын тау-тастың аңына ұқсаса да, әйтеуiр, көзi тiрiде бұл екi әйелдiң тағдыры өз уысында екенiн ойлады. Ақ некелі төсегін былғады-ау деген күдік алда-жалда көкейіне қонақтай қалса, қайсысының болсын қанын аспанға шашуға хақылы.

	Бiр сәт аңысын аңдып, киiз үйлердiң сыртынан орағыта өтіп, болымсыз жылтыраған жарықты нысана етiп көп бөгелдi. Осы кезде жоғарғы киiз үйдiң жапсары көтерiлiп, бiреу теңселiп шықты. Қаперiне ештеңе де кiрмейтiн алаңсыз бiтiмді, Жайпақбайға ұйғарды. Анық естiлетiн бiрақ ешкiмдi дүрлiктiрмейтiндей:

	– Жайпақ, – деп үн қатты. Әзiрейiлдей дауыстың қай тұстан шыққанын бiлмей анау сiлейiп барып, жан-жағына алақ-жұлақ қарады. – Әй, берi кел! – салбыраңқы кейпiнде түбiме осы жететiн болды-ау дейтiн көкейiне оралған тосын қауiптен бiр сәт ошарылып тұрып қалды. – Болсаңшы, ей, тiрi әруақ деп тұрмысың? – дедi Бөкенбай сабыр-шыдамы таусыла.

	– О, құдай-ау, Бөкең екен ғой, – деп жетiп келген бойда шалғайына оратыла кеттi. Таныс-бiлiс адамдардың қалбалақтауын жаратпайтын болғалы қашан. Қазiр де Жайпақбайға iшi жыли қоймады.

	– Әлгi екi албасты қайда?

	– Үйде, Бөке, – дедi Жалпақбай үрейленiп.

	– Тыныштық па?

	– Кеше бiр-екi адам Назым, Күлхан үшеумiзбен сөйлестi. Сiздiң серiктерiңiз кiм дей ме, тағы бiрдеңелердi сұрайды.

	Бөкенбай Жайпақбайдың сөзiн құлықсыз тыңдады. Күнi кеше мұның жылқысын баққан мынаның даусынан сәт сайын естiлетiн жәдiгөй қитұрқы сарынға бiраз алданып тұрды. Пенде шiркiндердiң бiр-бiрiне жасайтын жөн-жоралғының жалғандығына көзi жете түскендей ерiксiз тосылды.

	– Сен жаман жолдас екенсiң. Түнеукүнi бiр тұсыма қорған болудың орнына...

	– Ойбай, Бөке-ау, о, не дегенiңiз, – деп Жалпақбай шыр ете түстi. – Қыдырәлi иттiң лаңынан әрең құтылдым.

	– Жә, сылдырлама, – дедi Бөкенбай оның сөзiн шорт кесiп: – Төңiректi шолып тұр. Атты да оттат!

	Бөкенбай есiктi теуiп ашып кiрiп келгенде Күлхан да, Назым да мұны күтпеген кейiпте состиыса қарасты. Май шамның өлiмсiреген жарығы үй iшiн ап-анық көрсетпесе де, екi әйелiнiң өңiндегi құбылысты қалт жiбермей байқады. Кеудесiн ашу-ыза тырнап, көз алды қарауытып кеттi. Әуелi лып көтерiлген Күлхан екi қолын төсiне қойып, бiр кiшiк қалпында Бөкенбайға жәудiрей қарады. Қорыққандықтан ба, қараторы жүзi ашаң тартып, Назымның жанында үрпиiп тұрған Төкендi қолынан ұстап, алдына жақындата түстi.

	– Төкентай, көкең келдi.

	– Шыққан жатыры жаман нәлеттi тарт әрмен! – деп Бөкенбай қатты жекiп тастады.

	Төкен өзiнiң атына айтылған жаман сөздi сездi ме, әлде, сұсты адамның суық қарасынан шошыды ма, бақырып жылап Назымның бауырына тығылды.

	– Көкең ғой, жылама, – дедi Назым да булығып.

	Бөкенбайдың күтусiз өскен сақал-мұрты мен көптен ауыстырылмаған алба-жұлба киiмi осы үйге жұтаңдықпен бiрге теңбiл-теңбiл дақ түскен жүзi қорқынышты үрейдi қоса алып келгендей. Оның қазiргi сабырлы кейпi екi әйелдiң шыдамын тауысатындай. Бөкенбай бiр кезде Назымға төнiп келдi. Төкендi бауырына қысып ала қойған жазған әйел оның әрбiр қимылын көз жазбай бағып, бiр уыс болып бүрiсе түстi. Алакөлеңкедегi күйеуiнiң жабайы ұсқыны жат көрiнгенi сонша, Назым әлдененi қарманғысы келгендей төрдегi жүкке қарай жамбастап жылжыса, шошынған Төкен шыңғырып жiбердi.

	– Сені осы жерде-ақ буындырып өлтiрейiн, – деп алқымынан қос шеңгелдеп ұстай алды. Назымның көзi шарасына сыймай шектен тыс атырыла алайып кеттi.

	Осы кезде Күлхан Бөкенбайдың қарынан шап берiп ұстады. Мұндай батылдыққа барады деп тiптi ойламаған Бөкенбай көзiн әйелінің көзiне түйiстiрдi. Жасқа шыланған жанарынанан бұл көрiп бiлмеген наза мен ашынғандықтың барын сездi.

	– Қасқыр да жолдасына қас қылмайды, баланың үрейiн алдың ғой.

	Бiр мезет аңырып қалған Бөкенбай мына әйелiнiң дүлей ашудан тайсақтамайтын сыңайын таныды.

	– Қысыр жылан! – дедi тiстенiп.

	– Қысыр жылан болсам қысыр жылан шығармын. Сондықтан салт басты, сабау қамшылы менi-ақ қажа. Қай қияның болса да барайын, Төкен болса әлi жас.

	Бiреу үшiн бая-шая болатын мына әйелiнiң қылығы санасына сыймаған Бөкенбай әуелi аң-таң күйi тұрды. Жөнақ екенiн сезедi. Бiрақ осының ырқынан шыға алмай, айтқанына көну қаупi шаң бергенi сол едi, өре түрегелген өзiмшiл ашудан көз алды тұмандана ежiрейiп кеттi. Бүкiл денесiмен бұрылып келiп, Күлханды бас шекеден қойыпқойып жiбердi. Жан алқымға келiп тұрғанда ақжүректiк сияқты бiрдеңелерден әбден зықысы шыққан Бөкенбай қуыстанғанымен қатты қозған ашуын тежей алмады. Күлхан басын қолымен көлегейлегенмен қыңқ деген дыбыс шығармады. Әудем уақыттан кейiн сап тыйылып, состиып тұрды да: «Апырау, мынаны ұрып тепкiлегенiм қалай!» дедi. Мұның бойына Күлхан арқылы жылу тарайтын бiрдеңе барын, бiрақ ол не екенiн дәл айыра алмай әлектендi. Опыну сезiм санасында қылаңытып, көз қиығын Назымға салғанда... Жеңгедей қосылған әйелiнiң әлпетiнен осы сұмдықтардың бәрiнен қалай ғана құтылсам екен деген бұқпа ниеттi анық таныды. Опасыз жалғанда Назымның бұнысы етене жақын көрiнiп, тыншытатын саясы бардай көңiлi жайланды.

	Ғайыптан пайда болған мына адамның жақсылық емес екенiн болжаған Төкен құмыға тұншығып, дыбыссыз жылады. Бөкенбай бiртiндеп сабасына түсейiн дедi, дыбыс атаулыны бiр тажал жұтып қойғандай ауыр тыныштық орнады.

	– Жайпақ!

	– Әу, Бөке.

	– Түйе бар ма?

	– Неғылайын деп едiңiз?

	– О, тексiз ит, мен бiр сауға сұрап тұр деймiсiң! Алып келiп қомда, жық мына үйдi, арт керектiнi, – деп ақырып жiбердi. Тырп-тырп басқан Жайпақбай аяғының дыбысы бiртiндеп алыстап барады. Бөкенбай жиылған жүктi оңды-солды лақтыра бастағанда май шам лап-лап етiп сөнiп тынды. Манағы тұста Назым тапжылмай әлi отыр. Күлхан сүйретiлiп тұрып, шығып кеттi.

	– Бөке, – деген Жайпақбайдың түннiң бiр уағындағы даусынан селт еттi.

	– О, не?

	– Түйенi таба алмай қойдым. – «Бұл ит қулық-сұмдықты үйренейiн дептi-ау. Бұған не iстемексiң. Айтқаныңды қу жаны үшiн ғана орындайды. Әйтеуiр, iлдәлап жұмсай тұру ғой менiкi».

	– Жайпақ!

	– Иә, Бөке.

	– Таң атқанша сыртта жүр. Ертең мына албастылар күнi бойы қамданады. Түнге қарай Ырбашыға шығатын тұмсықтан тосыңдар. Одан арғысын өзiм айтам, түсiндiң бе? – дедi.

	Таңертеңгiсiн аттанған Бөкенбай бекiтiп қойған жылқыларға келiп, ат ауыстырып мiндi. Таудың терең қойнауын өрлеп, тiк қияға жалдатып шықты. Құлдилаған құз етектен аңдыздаған шоқыға дейiн қорым тас. Адырадыр мен қия-кезеңдi, сай-сайды, өзек-өзектi бойлап, ағыны қатты арналы өзеннiң жылғасынан өтiп, тасты шоқыларды қайта бетке алды. Сырт көзге түспеудiң әйтеуiр амалына бола жайылма судың қалың қорыс қамысына кiрдi. Осы жер мен тау бiр қауым аралық. Төмен сағалаған бойы, тiке шапшыған қапталға тiзгiн бұрды. Кенет дабыр-дұбырды құлағы шалып, қалт тоқтады. Көлденең белдiң арғы ойы ат шаптырмас саздауыт. Өрге аяңдап шыққанда бiр топ адамның қарасын көрдi. Көлiктерiн қаңтарып қойыпты.

	«Мыналарың қуығыншылардан сау ма өзi? Қарамды тез батырмасам болмас. Бұларға кезiкпей Жайпақ көшiп үлгерсе жарады-ау» дедi. Келген iзiмен дереу керi қайтты.

	Еңiстегi қаңтарулы ат, шөгерiлген түйе, кiршiксiз аппақ күндiк ораған екi әйелдiң бейуақыттағы қаннен-қаперсiз тұрыстары қашып-пысқандықтан аулақ, бейжай қамсыз. Бөкенбайдың қаны соған-ақ қатты қарайды. «Тәңiрдiң тәлкегiне ұшыраған мен, бұлар жетектегi ит», – дедi тiстене. Тойға баратындай бүкiл жасауын тағынып, керiмкербез басқан анау Назым, қасындағы етжеңдiлеу әйел

	– Күлханға ұқсамайды. Олар да Бөкенбай жаққа состия қарасты.

	Шөгерiлген түйенiң тұсынан өтiп, екi әйелдiң қарсы алдына кiлт тоқтағанда Назым кескiнi тiксiне қуарса, Бөкенбайдың зiлмауыт ұсқынынан Жайпақбай әйелi сескене аңқайып, кейiн шегiндi.

	– Әй, ана албастың қайда?

	– Албастың кiм? – дедi Жайпақбайдың әйелi сасқалақтап. Өңiнен қаймығудан да өткен, осының ақыры кәдiк-ау дейтiн уәйiм табы көңiлiне орнықса да жаман ойды сездiрместен:

	– Төкен мен Күлханды алып келуге кеттi емес пе, – дедi.

	– Төкеннiң көкесi-ау, ол жазған қара кешке дейiн бiр тыным таппады ғой, – деп Назым сөзге қаймыға килiктi. Әзiрейiлдей қатқыл суық реңдi қайтсем жұмсартам деген үмiтпен Бөкенбайға жаутаң қаға қарады.

	– Ой, ата-бабаңның... – деп, Бөкенбай шалт қимылға көшетiндей Назымға ақырын таяп келдi. Маңдайының бес елi соры барына бiржола келiскен кейiпте Назым бұл жолғы зауалды кiшiк көнбiстiкпен тосатын ыңғай танытты. Тек жас тұнған жанарын төңкере мөлтiлдетiп, бұған үркектеп қарады.

	– Нәсiлiң жаман ғой, ит!

	Сақал-мұрты қаудиып өсiп кеткен әмеңгерiнiң өңiндегi жосықсыз ашудың нелiктен өзiне бағышталғанын ұқпаған Назым таңырқаулы сыңайда Бөкенбайға назарын тiктедi. Түптiң-түбiнде ештеңеден қайран жоқтығына күйзеле кемсеңдеп, жылап жiбердi.

	– Менiң шыққан тегiм жаман болса, менен туған бала қай жетiсер дейсiң. Керiлген кербез қатыныңмен-ақ болмайсың ба?

	Қып-қызыл жүзi одан сайын күреңiткен Бөкенбай жайлап аттан түсiп жатып, үрейi ұша состия қалған Жайпақбайдың әйелiне қарады.

	– Сен қаншық, ана шоқыға шығып, жан-жақты көзде.

	Бiреу-мiреудiң қарасы көрiнсе дыбыс бер.

	Зып берiп жөнелген Жайпақбай әйелiн көз қиығымен шығарып сала Назымға бұрылды. Әмеңгерiнiң езуiнен әуелi түсiнiксiз мысқылды байқаған мезет етенелiкке емексiген есекдәмесi қылаң ұрды. Бiрақ онысы лезде жоғалып, қату кейiпке көштi де, әйелiнiң абыржыған нышанын қызықтағандай сәл бөгелдi. Кешегiдей қос шеңгелiн алқымына апарып, өндiршегiн езгенде жан дәрмен бұлқынған Назым қол-аяғын ербеңдетiп, тырбанғаннан басқа әрекетке бара алмады.

	– Сорлы-ау, елден-жұрттан безiп, тентiреп кеткендегiң осы ма?! Әне, үлкенiн қылқындырып, өлтiргелi жатыр. Асықпасаң, кезек саған да келер, – деп Жайпақбай әйелiнiң оқыс шыққан даусынан амалсыз тиылды. Қайқаң кезеңнен құлдилап келе жатқан Жайпақты көрiп, Назымды сiлкiлеп ары итерiп жiбердi.

	– Қарамызды батырып, бiр жағына жылыстайық дедiм. Әруақтардан ұят деп безiлдеп ең, көр ендi. Көзiне қан толып кетiптi.

	– Әй, қаншық, зарлама! – Ақырып тыйып тастаған Бөкенбай Жайпақбайдан: – Әлгiлер қайда? – деп сұрады. Қыртыс-қыртыс маңдайы жиырыла түсiп, жүрегi алып-ұшқандай демiл-демiл тұтыққан Жайпақбай:

	–Бб... Бөке, то-торуылдаған солдаттар кетер емес. Бiрекi рет қырындап өттiм. Баяғы өзiмiздiң қаракер айғыр көзiме шалынғандай болды. – «Өзiмiздiң қаракер айғыр дей ме, мына жазған», қаны қаша сұрланған пiшiнде түйткiлдi нәрсенiң байыбына бара алмай тосылған Бөкенбай: «Апырай, қаракер Қыдырәлi сұмның тақымына тиiп едi-ау», – дедi.

	– Түу, Жайпақ-ай, дүние өртенiп бара жатса да асықпайтының-ай, осы сенiң!

	– Мiне, мiне, Бөке, Торыитболдырайын деген бе, баспайды, – дедi тiзгiндi қаққылап. Көнетоз барқыт шапанының ұзын шалғайын көлбеңдете сүйреткен Жайпақбайдың жыртиған көздерiнiң нұры тайып, сағы сынған. «Менiң шықпай жүрген жаным-ай, бел жазып отырмағалы қашан» деп ойлады Бөкенбай Жайпақбайды бастан-аяқ шола. Мұның тағы да шұғыл шешiмге келгелi тұрғанын сезгендей Жайпақбай қипақтай бастады.

	– Жайпақ, – дедi Бөкенбай асығып-аптыққан қалпы. – Сен мына қаншықты қасыңа алып, арғы сайды өрлей бер. Алдыңнан тұйық кезiгедi. Сонда бекiтiлген жылқыларды айдай-майдай күн шығысты бетке алыңдар. Тек тез!

	Иiнi түсiп, мойыны салбырап кеткен Жайпақбай атына қарай құлықсыз аяңдап барады. Жайпақбайдың әйелi дауыстамағанда бiр кәдiк болатынына еш күмәнi қалмаған Назым Бөкенбайдың шеңгелiнiң уытын ауырсына тамағын сипалап әлi тұр. Тек қабағын жасқаса бiттi – лыпып кетуге әзiр қағылез қалпы бар.

	– Әй, естiдiң бе, Жайпақбайдың соңынан түс! – деп әмiрiн қатқыл айтқан Бөкенбай шұғыл бұрылып, атына қарай аяңдады. Ерге қонған соң қоржынды иығына асып алып, iлби басқан Назым жаққа көз қиығын тастады. Жайпақбай әйелiне қайыр-қош айтуға қанша оқталғанымен, Бөкенбайды бiр күш жiбермей амалсыз тежеле бердi. Назымның жоқтау айтқандай сыңсыған даусын осы кезде құлағы шалды.

	– Тұрар-ау, қатар өсiп ек, құдай басқа салса амал не, Төкенiме көз қырыңды сала жүр!

	– Жазған-ау, түбiңдi сұра, – деп Жайпақбайдың әйелi жыламсырап тiл қатты. – Ана бiздiң сорлы бiрдеңеге ұрынып қалып жүрмесiн, аман-есен қайтуына бiр септiгiң тисiн, Назым-ау!

	Сұңқылдаған дауыстардан Бөкенбай артына қарауға да дәтi жетпей атына қамшыны бастырмалатып сiлтеп, шаба жөнелдi.

	Бұлар тұйық тұмсыққа ат басын тiрегенде-ақ көз байланып, шымырлаған қараңғылықтың ауыр салмағы басып, жаншып, еңсе көтертпейтiн секiлдi. Ай туғанша дамылдауды ұйғарған Бөкенбай сәурiктi тас қып қаңтарып, шылбырын сүйрете жiбердi де, өзi қиыршық тасты жерге жата кеттi. Көңiлi құлазып, елегiзген Назым жан-жақты үрейлене шолады. Жылқылардың қасына қисайған Жайпақбай да қыбырсыз. Құс па, аң ба, арагiдiк сараң дыбыс қатады. Әшейiндегi жадағай жалаңаш шоқылар қарауыта сұстанып, жақындай түсетiндей. «Терең қойнауға сiңiп кетiп, тентiреп өлсем бе екен?» дедi Назым. Бөкенбайдың дәп мына қаперсiз жатысының өзiнде беймаза тiршiлiктiң ашқарақ аранының аузында тұрғандай бойын қорқыныш биледi. Шырқырап жылаған Төкеннiң даусы құлағына талып жеткендей болды. «Құлыным, ендiгi күнiң не болар екен?» дегенде көз жасына ие бола алмады.

	Бiр кезде зорайған шоқылардың қалтарысынан сынық сүйем ай қызғылт сәулеленiп көрiндi. Жылқылардың пысқырғаны ма, алыстан шыққан түз тағысының дыбысы ма, сезiктене басын көтерiп, тың тыңдаған Бөкенбай – қаңтарулы аттың шылбырына бiрден жармасты. Аяғының ұшымен Жайпақбайды нұқып оятты.

	– Әй, ана ұзын қара атты ерттеп мiнiп, адыр-адырды асып жүре берiңдер. Мен кезең арқылы өрлеймiн, көз жазып қалмаңдар!

	Айдың көмескiлеу жарығында Бөкенбайдың күтусiз өскен жирен сақалы тұтасып көрiнедi. Айналасына алақтай қарап, атқа қонды да, Жайпақбайдың сылбыр қимылын бiраз бағып тұрды. Мұның содыр-сойқаны ақырында аярлыққа ұласатынын Жайпақбай өзiнiң ту бастағы шамалы ұғымымен пайымдайтын. Бөкенбайдың осы сәттегi ызғарлы қарасын сырт тұлғасымен сезiндi. Осынша тозтозы шығып, құлақ кестi құлындай аянбаса да мынаның қаперiне кiрiп шықпайтынынан назалы. Жайпақбайдың құнжыңдаған құлықсыз қимылынан Бөкенбайдың көңiлiне төтеннен түйткiл килiктi. «Жайпақ екеш Жайпаққа дейiн iштегi қыжылын сыртқа шығарады-ау, түбiнде» дедi. Қара тұтар тiрi пенде қалмағаны санасында қылаңытқанымен, соны ойлауға жүрегi дауаламай тосылып барып, атын тебiндi.

	Жыра-жыраға ұйысқан көлеңке ай сәулесiнен бейiлсiз ығысады. Бiр өр, бiр еңiсте қосамжарласа қалыспай iлескен көлеңкесiне кенет көзi түстi. Жiңiшкере сорайған сұлбасының сыны кейде жiптiктей таразыланса, бiр тұста көлденеңiнен жалпайып, әлдебiр құбыжықтың тұрқы сияқтанып кетедi. Ендi беткейде кетiп бара жатқандардың анда-мұнда ербеңдеген көлеңкелерi мұны мазақтайтындай бiр ұзарып, бiр қысқарады. Мұнша бейiлсiз қозғалысқа Бөкенбай әуелi таң бола бөгелiп, бойын тұтқиылдан түсiнiксiз ашу биледi. «Құдайым-ау, мен алтын басымды қатерге тiккенiмде, бұлар қарабақыр жандарын сонша аяулы санайтыны несi?!» Өңкей опасыздық жайлаған жерде жападан-жалғыз қалу қаупы тынышын қашыра түстi.

	Жайпақбай мен Назымнан көз жазып қалатындай, қайта-қайта қарағыштайды. Ойында алаң бар. «Ойпыр-ай, Қыдырәлi сұмның ойындағысы не? Iзге де түспейдi. Әлде Көкойрақтан тоспақшы ма?» Бөкенбайдың жүрегi осыған келгенде су ете түстi. Бет жүзiн қызу леп шарпып өттi.

	«Ол сұм баяғыда-ақ Көкойраққа бекiнiп, жолымды тосып отырған шығар?» Сабыр-тағаты қалмай Жайпақбайлардың жақындағанын тықырши күттi. Ақыры шыдамай үздiксоздық шұбатыла қарақорымданған көлеңке сұлбаларға қарсы шапты.

	– Әй, дымдарың құрып қалды ма, желiп отырыңдар, желiп! – деп қатты дауыстады. Бөкенбайдың шаңқыл араласқан үнi мамыражай тыныштыққа бөккен ауаның қат-қабатын жара күштi естiлдi.

	Айдың шымқай қызыл қозы бiртiндеп солғын тартты. Тұңғиық түпсiз аспанның қойнауынан сып берiп сiңiп кететiн жұлдыздардың қатары селдiрей бастады. Түннiң iргесi түрiлiп, бозала таң бiлiнгенде, шымырлаған түйiршік сағым жiбектей есiле жөнелдi.

	Ойпаңды тұста Бөкенбай тiзгiн тартып, Назым мен Жайпақбайдың кескiндерiне алма-кезек қарады. Жүзiндегi мұң қалыңдай түскен Назым Бөкенбайды тосырқағандай назарын тайқытып әкетедi. Жайпақбайдың кейпiндегi кiрiптарлықта бұған бiржола мойынсұнғандыққа ұқсамайтын сыз жатыр. Бөкенбай соны сездi.

	Жайпақбай келесi әмiрiн күткендей мелшиiп қимылсыз тұр. Мұның ызбарлы қарасынан назарын қашқақтатқанымен, елгезек қалпынан ажырағандай басалқалы. Назарын ендi Назымға тiктедi. Бұл дүниеде ешкiмге қатысы жоқтай мұның қарасынан бойын жиып алғанымен, ұялы көзiн наразы тастайтын секiлдi.

	– Қаужайтын бiрдеңе болса әзiрлеп жiбер! – деп жүрiп кеттi.

	Тiк шоқыға шығып жан-жақты сыпыра шолды. Құлдилаған етекте көкпеңбек аспан түстенiп мұнартқан Ыстықкөл сәт сайын шарасынан асып төгiлiп, өрекпiп өрге шапшитын секiлдi. Ғайыптан пайда бола кеткен таңғажайып жаратылысқа бiраз алданып тұрып: «Бұл Қыдырәлi сұм абайсызда тағы да қауып түспек пе?» дедi кенет. Жан-жағынан жау анталап тұрғандай дегбiрi қашып, төбе құйқасы шымырлап кеттi. Ас қамдап мұны күтiп отырған Жайпақбай мен Назым суыт келiсiнен секем ала аңтарылып қарасты.

	– Дереу атқа мiнiңдер! – Бөкенбай бұларды таптап өтетiндей қастарына төнiп келдi. Көзi қып-қызыл болып от шашады. Сескене керi шегiнген Назымға:

	– Албастының апасы, неге селтиiп тұрсың, анау биеге мiн де, өрге шыға бер! – деді.

	Орнынан сүйретiлiп тұрған Назым әлдене айтпаққа оқталған ыңғайда Бөкенбайға жаудырай қарап селтиiп, оқыс ожарлығынан қаймыға алаңсыз жайылған жылқыларға қарай беттедi. Үзеңгiге қыстырылған бие тiзгiнiн қарына iлiп, тiк беткейге қарай қапталдатып жүрдi. Бiр орнынан тапжылмай қалшия қатып қалған Жайпақбайдың айтпағын емеурiннен сезсе де, Бөкенбай атынан түсiп, ерiн жөндеп, айылын мықтап тартуға кiрiстi. Сөйтсе де Жайпақбайдың бет-жүзiндегi құбылысты қапысыз баққанда – көкшулан сақалының ұшы көстеңдеп, дiрiлдеп тұрғанын аңдады.

	– Бөке, ұлықсат етсеңiз, қайтайын, – дегенде даусын әдейi сиқырсып, монтаны шығарғандай көрiнiп кеттi. Тау қалтарысынан аумағы үлкейiп келе жатқан күн көзiнен қойнау-қойнаудағы көлеңкелер шорт-шорт қырқылып қалса да, безерiп алған түкпiр-түкпiр әлi бұйығы. Бөкенбай әлi селтиiп тұр. Атойлаған ашуы алқымына келiп тығылып, тынысы тарылып барады. Анда-санда басын көтерiп, қисынын таппай қибыжықтаған Жайпақбайдың жыртиған көзi сүзiле қалған замат шымбайына бататын сияқты.

	«Жоқ, бұл сонда елге қайтпақ. Жұрт iшiне iрiткi салатын да, ұябұзар атанған да менмiн ғой, бұларға. Қыдырәлi сұмның бодауына бiреу кету керек емес пе». Бөкенбайдың осы ойға тиянақтағанын жүзiнен оқып қойған Жайпақбай бұл бiр артық қимылға барса, құлап қалатындай тiзелерi қалтылдап ала жөнелдi.

	– Бөке, екi дүниеде жақсылығыңызды ұмытпайын. Бiр атадан жалғыз ем. Артымда тұяқ жоқ. Қу жанымды қиыңыз. Төкенiңiзге де қолдан келген жақсылығымды аямаспын, – деп, маңдайының әжiм-қатпарларын жиырып, жалбарына қарады.

	– Е, қу кедей, соқ өтiрiктi! – дедi Бөкенбай кекесiндi мысқылмен. Кiсi жүрегiн күптi қылар тұрысынан танбады. Қызылкүрең жүзiнiң қаны қашқандай сұрлана түстi. Жанары шақшия атырылып, көзiнен жасын парлата ағызған Жайпақбай кенет тiзерлеп отыра қалды.

	– Бөке, жалған айтсам мына атып келе жатқан таң ұрсын, – дедi.

	– Жоқ, сен бар, – дедi Бөкенбай өзiне-өзi сөйлегендей. Кiрпiктерi жыпылықтап кеткен Жайпақбай бұған абдырап қарай қалды. – Адам баласы опасыз. Қалай ұмытпаймын дейсiң, бәрiн ұмытасың. – Бөкенбай сәл iркiлiп барып, сөзiн қайта сабақтады. – Отырсаң да, тұрсаң да, жүрсең де менi ылғи есiңе алатын жасайын.

	Иығынан мылтығын жұлып алып Бөкенбай асықпай кезенгенде әуелi бұған сенiңкiремеген Жайпақбай жайымен тұрған. Мылтық ұңғысы сәл жоғары көтерiлiп бiртiндеп төмен түсе бастағанда-ақ, мұның әуселесi сонда не дегендей өңiндегi ұстамдылық лезде ғайып болды. Көздерiнiң аумағы дөңгелене ұлғайып, шынымен дәті бара ма деген сұраулы кескiнде жалбарына жабырқап, ұзақ аңырды. Мұның зардабы санасына ендi жеткендей кенет өкiрiп-бақырып жерге құлап түстi. Қарасанынан төмендеу тұсты Бөкенбай көздеп тұрып, шүрiппенi басып қалды. Шаңқ еткен дыбыс құлақ жаратындай күштi естiлдi. Баж ете қап ширатыла созылып, шоршыған Жайпақбай бүктетiлiп түсiп, қолымен әлдененi ыңырси қарманғысы келдi. «Малдың жуасы қой болса, адамның жуасы сен ең, Жайпақ, обалың Қыдырәлiге» дедi Бөкенбай сазарған қалпы. Бөкенбайдың безерген кескiнiнен аяушылықтың аздаған жұқанасын iздегендей сәл iркiлген Жайпақбайдың ұсқынына сұрапыл азаптың қиналысы ұялады. Кенет жердi қойғылай өкiрiп жылап жiбердi. Бiр уақытта талықсып кеткендей оң қырына қарай аударыла сұлық түстi. Терi шалбардың түймедей қарауыта үңiрейiп қалған жерiнен шып-шып шыққан қанның орны ұлғая жайылып барады. Едәуiр селтие кiдiрген Бөкенбай атына мiне сала шаба жөнелдi. Бiр белдi айналғанда беткейде биенiң тiзгiнiнен айрылып қалатындай тас боп жабысып, үрпиiп отырған Назымды көрдi. Жандалбасалайтын қорғаншақ сыңайы сәл артық қимыл байқаса, жылқының бауырына кiрiп кететiндей. Мұның бiрақ ешкiмдi аямайтынына көзi жетiп, не болса да тезiрек бiтсе екен деген шыдамсыздықпен:

	– Қайда барсаң бiр өлiм, атып таста, ойбай! – дедi.

	– Сенен жалғыз оқты аяйды дейсiң бе, – деп Бөкенбай иығындағы мылтыққа жармаса бергенде Назым орнынан ыршып тұрды. Қан-сөл жоқ құп-қу өңiнде шошынғаннан бөлек артынан тұяқ iлестiрген менi де өлтiруге дәтi қалай барады деген таңырқау басым тәрiздi Назымның шарасынан төгiлген моншақ-моншақ жас жосыла тiзбектелiп барып, өңiрiне тырс-тырс тамды.

	– Төкенiң үшiн қи жанымды, құдай бiздi тағы құр қалдырмас, – дедi өксiп-өксiп жiберiп. «Қу жанды қолдан беру оңай емес қой, бәсе» дедi Бөкенбай мылтығын жөндеп асынып жатып. Өшпендiлiк атаулыдан түк жоқ, Жайпақбай қарасындағы лажсыздық өкiнiшi кенет үкiм айтатын ақылды да ұшқынға ұласып, ту сыртынан шаншыла қадалып тұрғандай дегбiрi қашты.

	– Жә, боздамай атыңа мiн, – дедi бiр кезде.

	Бұлар сай-сайды, жыра-жыраны бойлап, сатырлата дамылсыз жүргенде саудыраған тасты таулардың қаңсыған дыбысы мен құрғақ ауасы тамақты кептiрiп жiберетiн секiлдi. Тас төбеде шаңқиып тұрып алған күн бiр сүйемге төмен құлағанда бiрте-бiрте шоқ-шоқ қара тiкен, тарбиған тобылғы көзге жиi ұшыраса бастады. Ақыры қабақ-қабаққа тұтаса өскен тiп-тiк сүмбiдей қарағайлар жамырап алдарынан шыққанда – қар жамылған көз ұшындағы шыңдардың найзалы ұштарына үйiрiлген бұлт алтын жиектенiп көрiндi. Бiр қапталдан келесi қапталға ойысқанда алдарынан сарқырап аққан өзен кезiктi. Осы жерде бiраз аялдап, Назымның алып шыққанымен жүрек жалғады. Әбден қалжыраған Назым мына тұстың сұсынан жүрексiнгендей айналасын көңiлсiз шолады. Қарағайлардың қара қошқыл түсiне астасып, шымырлап көз байланды. Өздерiнiң тиiстi орындарына ыршып-ыршып шыға келген жұлдыздар жайраң қаға жымың-жымың етедi.

	Бөкенбай жан-жағына жiтi құлақ түрiп келедi. Биеден көз жазып қалған жылқылар ұрқырап-шұрқырап келiп табысқанына тынышы қаша кiдiрдi. Пенде баласы болып аяғы тимеген жердiң ой-шұқыры кезiккен сайын көңiлi қобалжиды. «Жақсылық пен жамандықтың арасында айырма бар ма өзi?» дедi кенет. Қуғыншылар бұл үшiн үйiрлi қасқыр, олар үшiн бұл бiр саяқ көкжал. Әйтеуiр, бiреуiнiң ажалы жетуi керек. Көрдей қараңғылықта осы бiр ой зердесiне жылт еткен ұшқын болып қонақтап, тұла бойын тiтiренте сергiтiп жiбердi. Әлдененi iлдәлап таяныш көру емес, өндiрте жүрiп, қауiп-қатерден алыстаған сайын көңiлi алып-ұшып, мият тұтатын бiрдеңенiң үмiт қарасы қол созым жақындағандай сезiледi. Жылқылардың пысқырынған дыбысынан Назымды қалыспай келе жатқанға жорыды.

	«Түн жамылып отырып Көкойраққа бiр iлiксем, Қыдырәлi тұрмақ одан зорына қарамды көрсетпес едiм-ау» дейдi.

	Күн шығыс жақтан көтерiлген қызылқұрым толық айдың шетi асқар шыңның ұшына iлiктi. Қою қараңғылық бiртiндеп сейiлiп, қараң-құраң көзге анық шалына бастады. Жетi түнде жүрген бұлар не қылған пенде дегендей жас шыршалардың сүлдерi көңiлсiз қарауытады. Арқан бойы көтерiлiп үлгерген ай айналаға сүт сәулесiн мол төктi. Аңсаған Көкойрағыма да жеттiм бе деп ойлағанша болған жоқ, абыр-дұбырды естiдi. «Апыр-ай, бұл тегiн емес-ау». Көп мылтық жамырасып, тарс-тұрс атыла жөнелгенде, жер-дүние жаңғырығып кеттi. Ерiксiз артына бұрылып қараса, еңiске қарай құлдилап түсе бастаған көп қаралы қуғыншыны көрдi. Осындай қысылшаңда Назымның үрей аралас даусы шықты.

	– Төкеннiң көкесi-ау, иманымды айт, иманымды айт!

	Сыбай-салтаң жылқылардың оқ бойы озып дүркiреп шапқанын, қуғыншылардың жапа-тармағай шыңға қарай өрмелеп, қылаң жылқы мiнген бiреудiң бiрден суырылып шыққанын қас қағым сәтте байқап үлгердi. Осы кезде ышқына шыңғырған үнге жалт бұрылды. Аппақ күндiгiнiң тарқатылып кеткен ұшы көлбеңдеп ағараңдап, Назым шалқалап құлап бара жатыр екен. Ажалдың осындай жазатайым жалғыз оғынан қанша жан ұшырып басын тауға да, тасқа да ұрғаны түкке де тұрмай жер жастанатыны қапелiмде ақылына сыймайтын сияқтанды. Ойдым-ойдым өскен шыршаның шетiне iлiге берiп, тiзгiндi тiк өрге бұрды. Ат тығылып, кiбiртiктей бастаған соң, тағы бiр алаңқайға қиялай тартып, сәл жазықтау тұста құйындатып шапты. Аражiктi осылай ұзатып алуды ұйғарды. Қар қымтанған шоқының шетiне iлiккенде қалыспай келе жатқан жаңағы бiреудiң екпiнi әлi қатты екенiн байқады.

	– Әй, сұм! Ендi сенде не құн қалды, өлсең жөнiңмен өл. Көк мұздың үстiнде қу қаңқаң рәсуа болмасын десең!

	– Тарғылдана шыққан дауысқа амалсыз құлағын тосып:

	«Құдай-ау, Қыдырәлi ғой мынау, атады-ау, жазым болам-ау деп қорықпағаны ма, сонда?» деп ойлады. Бұл жолы да қу кедейдiң дегенi бола ма деген қауiп санасына жеткенде iшiбауыры қалтырап, тұла бойы тоңазып өттi. Шашауы шығып, селдiрей түскен солдаттар басын құрап үлгерiптi. Биiк шоқының қапталын жағалай қуалап, жылтыраған аппақ оппа қарға кезiктi. Iлгерi баспай тартыншақтаған атты үстiүстiне тебiнiп, тағы бiр кезең асты. Қырғызөрiм қамшымен сауырын тартып-тартып жiберген соң жазған жануар сiрескен сұр қардың үстiнде аяғын санап басты. Қайтадан қарғып мiнiп, бас-көзiне тоқпақтап жатып, бiраз жерге тағы да ұзады. Қаптал жонға шыға бергенде мұны бiреуi байқап қалды-ау, шамасы, әлдене деп айқайлағанын құлағы шалды. Бұл бұлт берiп, қалқаға бой жасырып үлгердi. Еңбектеп келiп қуғыншыларды шолды. Сүр қардың үстiнде Қыдырәлiнiң аты ғана төпеген жүрiсiнен жаңылмаса, қалғандары оның соңынан көлiктерiн жетектеген күйi жаяу-жалпылап iлесiптi. «Обалы, мұның обалы жоқ» деген сөзi аяқ астынан ойына сап ете түстi. «Қазiр, қазiр, бұл иттiң баласының жанын жаһаннамға жiберейiн» дедi тiстене сыбырлап. Тұла бойы ду - ду шымырлап, солқ еткiзiп тоқ ұрғандай сәт сайын дiрiл жүгiрсе де мылтығын асықпай кезендi. «Жуындымды iшiп жан баққан құл, өлетiн жерiң осы» деп қарауылға дәлдеп алып, шүрiппеге саусағын тиянақтата басып қалды. Ауаны бұзып-жара қақыратып өткен дыбыс нысанадан аулақ, көлбеу биiкке сатыр-сұтыр етiп жұмсақ сiңiп барады. Абайсызда маңдайын тасқа ұрғандай Қыдырәлiнiң мол денесi бүлк ете түсiп, шалқалап барып жерге сылқ құлады. Қалғандары жер бауырлай жата-жата қалысты. Осы сәтте бiр түсiнiксiз күйге тап болды. «Ажалың ақыры менен жеттi ме?» дедi әуелi айызы қана, содан соң солқылдап жылап жiбердi. Дереу тыйылып, атқа қайта қонды. Шоқының ұшар басын алқымдаған шақта амалсыз кiдiрдi. Қойнындағы қанжарын суырып алып, көк мұзды ары-берi осқылауға көштi. Бiраз қашықтықтан шаң-шұң дыбыстар талып жетедi. Мұның сатылап текшелеген жерiнен шошынғандай аттың жолайтын түрi жоқ. Тiзгiндi шiреп тарқатқанымен тыртысып тұрып алды. «Бiр күшенсең шығасың, иттiң малы!» – деген Бөкенбай сөзiн құптамағандай аясы қыпқызыл болып кеткен көзiн төңкере қадайды. Сауыс-сауыс қатқан терi сорланып, енеден жаңа туғандай буынын бекiте алмай дiрiлдеп тұр. Аяғы емiн-еркiн орнығатындай бiр-екi жерге шұңқыр жасап, ат басын тағы да күштеп жұлқып көрдi. Тапжылмай тыртысып баққан ол басын кегжитiп, оқыс шегiнiп қалғанда қайыс тiзгiн шорт үзiлдi. Бойын бос салып, Бөкенбайдың сүйемелiне иек артқан жылқы шоңқия шөгiп барып, серең етiп құлады. Әуелi көк мұз бетімен, содан қар үстiмен төмен қарай сырғып барады. Көзiмен шығарып салып тұрған Бөкенбай мәңгiргендей бей-жай. Ат ойға барғанда екi аяғын алдына созып, тұруға ұмтылып бақты. Бiрақ көтерiле алмай үйелеп, Бөкенбайға алара қарады.

	Бөкенбай жанталаса қимылдап өзi жасаған тепкiшектермен тырмыса өрлеп, мұз қымтанған шоқыға итшiлеп отырап жеттi-ау, ақыры. Дiттеген тұсына iлiккенде арлы-берлi дүниенi байыптап шолды. Ойлы-қырлы өңiр ай сәулесi арқылы жiбек перде тұтқандай ширатыла есiлiп жатыр. Аспан мен жердiң астасқан тұсында тұрғандай көрдi өзiн.

	«Ел-жұрттан шынымен аласталғаным ба?» – дедi кенет.

	«Қырғыз туған топырағым болмаса да, неге ыстық көрiнедi сонша!»

	Шырқау шыңның терiскей беткейiнiң құлдыраған етегiне дейiн жылтыраған көкпеңбек мұзды ұзыннан-ұзақ шұбатылған жонның салмасынан тiкке ендi-ендi өрмелеп келе жатқан солдаттарға қарады.

	– Серкелерiңнен айрылып, иiрiлiп қалған екенсiңдер ғой, – дедi кекесiнмен.

	Келесi қапталға ойыстай түсiп, бiраз тұрып, ентiгiн басты. Екiұдай күйде iркiлiп барып, тiк құз-шыңның күнгей бетiмен сырғанай жөнелдi. Зымырағаны сонша, таулар селтеңдеп, шыр көбелек айналып бара жатқандай көрiндi. Екпiнiн тежеуге әлденеше рет ұмтылып бақты. Кенет бiр бұдыр затқа соқтығып, етпетiнен құлап түстi. Талықсып барып есiн жиды. Сүйек-сүйегi зар қақсап, сыздап ауырғанын да елемедi.

	– Құдай-ау, мынау рас па? Тiрiмiн бе? – дедi. Көзiнен аққан iрi-iрi жас тамшылары түзге тотыққан қызылкүрең жүзiнен сорғалап барады. Сап тыйылып, сүйретiле көтерiлдi. Қалың ну шыршалы тұсқа беттедi. Шың басына солдаттар да шыққан шығар деп жаймен бұрылып қарағанмен ешкiмнiң сұлбасын көре алмады. Ыстық леп тұла бойын шарпып өткендей кескiнi алабұрта нарттай қызарды. Өзегiн жалын қауып, бiреуге ме, өзiне ме, сұмдық өшпендiлiгi қозды. Қатты айғайлағысы келiп кеттi.

	– Әй, қараларың өштi ме, қайдасыңдар?!

	Даусы өзiне шiңкiлдеп шыққандай көрiндi. Мұз құрсанған алпауыт шыңдар рай бермей бедiрейiп тұр. Салқын қабақты самарқау қариядай: «Құдай басыңа не салса, соны көресiң» дейтiн көсемдiк кейiп танытады. Iлбiп басып, белгiсiз жат өлкенiң қойнауына бiртiндеп енiп барады.





