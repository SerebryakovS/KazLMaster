	Совет-Хан Ғаббасов

	Нәзік сезім



	Повесть





БІРІНШІ ТАРАУ


	Таң қараңғылығына малынып, жым-жырт күймен балбыраған ауыл іші мүлгіп тұр. Дел-сал болған денесі салқын ауа салмағымен жаншыла, мең-зең тартып жатқандай. Жай ғана тыныс ап маужырайды. Төбесінен үңіліп төңкеріле төнген жұлдызға толы күзгі аспан да, беті ашылмаған қыздай жыпылық қағып мөлт-мөлт етеді. Ақ пейіл сезіммен моп-момақан күйі, ынтыға ұйып манаурай қалыпты. Бейне ғұмыр бойы құшағына қысқан ғашығы – ару жерге аң-таң боп есі кетіп тұрғандай. Бар дүние бусана толқып елітіп жатыр.

	...Кенет! Кенет осынау бір мақпал түнмен түрлене түскен салқар сабырлылық, сарт ете қап жабылған ағаш есіктің дыбысымен қақырап кеткендей болды. Дәп осы кезде ауыл сыртындағы жатаған ғана қоңыр үйден шыға келген жас әйел де оқыс шыққан дыбыстан шошып қалғандай, шалқалай барып арқасын есікке сүйеді. Салдыр-салақ өз жүрісіне назаланғандай беймаза күймен алаулап, астыңғы ернін қапсыра тістеп, көзін тас қып жұмған күйі, демін ішіне тартып тұра қалды. Дүрсілдей соққан жүрегі бұлқына тулап, екі құлағын тұндырып барады. Ештемені естіп, еш нәрсені аңғартар емес...

	Әлдеқанша уақыт өткен соң ғана өзіне-өзі келген ол жан-жағына көз жіберіп байқаса, бөтендей еш дыбыс жоқ, тым-тырыс екен. Түн құшағына енген бар тіршілік терең ұйқыда жатыр. Жаңағыдан алабұртып қалған ол қоңыр салқын ауамен терең-терең тыныстап, жүрегінің дірілін басты. Енді ғана есіне түскендей апыл-құпыл қимылдап, омырауына басқан сәбиінің бетін ашып жүзіне үңілді. Жылы көрпе ішінде пыс-пыс етіп монтиып ұйықтап жатыр екен. Сонда барып оның не істемек әрекеті ойына оралып, құлазып кеткен көңілінің астан-кестеңі шықты. Өрекпи соққан жүрегі де алқымына тығылып алқындырып барады. Шүйкедей боп түйтиіп жүдеп кеткен денесін аяз қарып өткендей дір-дір етіп абыржи қапты. Сонда бұл не? Жапа шеге жабырқаған жан дүниесінің ызғары ма, жоқ әлде қалтырата қарып өткен күзгі салқын ауаның әсері ме белгісіз еді. Оған орай өзі-дағы жұп-жұқа боп жұпыны ғана киінген екен. Жол жүруге ықшамдалып алған тәріздес. Басына тартқан шағын ғана сары жолақ жаулығымен беті-аузына дейін бүркей қымтап байлап апты. Жүзін көріп, өңін байқау мүмкін емес.

	Ол манағы сол орнынан бірқаншама уақыт қозғала алмай тұрды да, әрең дегенде ілби басып көшеге шықты. Көше бойында қыбыр еткен тірі жан жоқ. Аспанның шығыс жақ етегі сұр қоянның жонындай жұмырлана түріліп қылаң бере бастапты. Анда-санда әр тұстан тұншыға дауыстаған балапан әтештердің балдырған балғын үндері естіледі.

	«Алғашқы тауықтар да шақыра бастапты-ау». Осы ойымен ширыға қалған ол елбең қағып тік көшені бойлай жөнелді. Бірақ біраз жерге барған соң алға басқан аяғы кейін кетіп кібіртіктей берді. Қайта-қайта шалынып жүрген жүрісі мандымай барады. Өзі-дағы адам айтса нанғысыз боп азып кеткен екен. Ұнжырғасы түсіп, үсік ұрып кеткендей ажарына қарап жаның ашығандай...

	Оның мынау елең-алаң мезгілмен елегізген көңілін сан-сапалақ ойлар кезіп, қай-қайдағысы есіне түсіп келеді. Өткен күннің өкініші өзегіне өрт салғандай омалып барады. Жалғыздық шеккен жан дүниесі бордай езіліп, жасқа толған қос жанары буылдырланып кеткен.

	Оның тұмандана берген көзінің алдына бірде қым-қиғаш боп қызылдыжасылды жалт-жұлт еткен түсініксіз әсерлер, бірде ақ көбік атып қайнаған шампан толы шөлмектер мөлт-мөлт етіп өтіп бара жатқандай елестейді. Олардың сыңғырлаған дауыстары да әлдеқайда алыстан үзіліп жетіп, ұзап кеткендей естілетін сияқты. Осылайша өткенін көріп, өкінішін танығандай өз ойымен алысып келе жатқан ол, кенет шөлмектердің арасынан сығалай күліп ыржиған сүлік ерін, қиғаш мұртты жігіттің түрін көріп бар денесі түршіккендей тітіреп кетті.

	«Сұмдық-ай! Неғылған жексұрын еді... Жо-жоқ! Жо-жоқ олай емес?! Тіпті де олай емес?! Ол кінәлі-ақ шығар. Бірақ... бірақ негізгі кінә мына менің өзімде емес пе? Иә, сөз жоқ өзімде. Қас қағымдай тыз ете қалған сезімді ләззат деп ұғыппын-ау. Отқа ұмтылған көбелектей шыр айналып шым батып, танып болмай, ұғып білмей ұятымнан аттаппын. Ырқымды алып еркіме зорлық еткен жоқ. Қайтып қана кінәлайын. Бір көргеннен естен танып сене берген өзім ғой. Әйтсе-дағы... адал жанның аңқау көңілін лайлап алдамай-ақ аяса болмас па...»

	Оның мөлт-мөлт еткен көзінің жасы сырғанай барып үзіліп кетті. Манағыдай емес алакөлеңкеленіп қалса да, таң қараңғылығы әлі онша сейіле қоймапты. Ол жан-жағына алақтай қарап алды да, алдында жатқан көлденең көшемен оңға қарай бұрылып, тура аудандық ауруханаға қарай тартты. Оны жәңеректе ғана қамалап келе жатқан көп ойлар дүр ете қап үркіп қайыра қонған құстай шүпірлесе түсіп, тағы да тұңғиығына батырды.

	«Иә, дәп сол күнді өмір бойы ұмыта алар ма екем?! Пәк тәніме ақ батасыз дақ түсірген күнім ғой. Шіркін, арманым қандай көп еді. Бойымдағы сыр сандықтың түбінде жарқырап кейде қалатын асылым да бар сияқты еді ау. Амалым қанша, бір-ақ күнде қара дауыл ұрғандай, жайқалып тұрған жан дүниемнің жасыл бағын солдырып тастап кеткен жоқ па?! Өзгеше бір естен танып өрекпи қалар жай да емес-ау. Әр кез болып жататын бір-біріне ұқсас кәдімгі туған күнін тойлау кеші болатын. Үлбіреп тұрған жайма-шуақ қоңыржай күздің бастапқы айы еді. Дәлірек айтсам – сентябрь айының онына қараған түні...

	Шәмшияның туған күнін өткізбекші болып екінші курсте оқып жүрген бір группалас қыздар өзіміз ғана жинала қоймақшы болдық. Әрине, өздерімен бірге әркім дос-жар жігіттерін де ерте келмек боп сөз байласты.

	Мен кешке сәл-пәл кешігіңкіреп келдім. Жиналып отырған үш-төрт қыздың ішінде басы бос барғаны да мен екенмін. Алғашында бірсыпыраға дейін бір түрлі боп ыңғайсызданып жүрдім. Қыздардың тең-теңімен қатар-қатар отырғандары мені соншама қызықтыратын сияқты. Тіпті көңілімді басып, жалғызсыратып та тастағанын іштей анық сезініп отырмын. Біраздан соң өз ойымнан өзім ұялғандай, ештемені байқамауға бекініп, елден ерекше көңілді отыруға тырыстым. Менің жанымда отырған Шәмшияның жігітімен ере келген жолдасы да сыпайы сызылып, іші-бауырыма еніп бара жатқандай көңілдене бастады. Әрі-беріден соң дүрілдетіп ойын-күлкіге бастық. Неге екеніне өзім де түсінбеймін, манағыдай емес өзімді-өзім ерекше көңілді сезінемін. Кеш ұзаққа созылатын болды. Жиналып отырған үйіміздің иесі осында тұратын Шәмшияның аға-жеңгесі болатын. Олар бүгін іргелес жатқан бір колхозға бала-шағасымен қонаққа кетіпті. Ол жақтан ертеңінде кешке таман оралмақ екен. Осының бәрі орнықты отырып, көңілді тарауымызға қолайлы жағдай сияқты боп көрінеді. Еліріп алған кыздар да «не болса да еркін отыралықшы» деп, бір-бірімізге қарап жыртың қағып қуанысып та қоямыз. Музыканың әуенін неше түрлі сарынмен құйқылжыта күшейтіп, селкілдете секіріп, сілеміз қатқанша билеп жүрміз. Әбден қызып алғандікі ме, жыны келген бақсыдай, жан-етімізді жұлып жеп, алақ-жұлақ қағып «аһ» деп ышқына кеп даусымызды да шығарып қоямыз. Қара тер боп қан-сорпамыз да шығыпты. Шаршайтын тіпті түріміз жоқ, мәз боп жүрміз. Денедегі алпыс екі тамырдың қаны қайнап басқа теуіп тұрғандай, отжалын боп көзіміздің алды көлбектеп кетіпті. Не керек, әйтеуір бір керемет күйдеміз. Бәріміз де соншама өзімізді-өзіміз елден ерек бақытты жандардай сезінеміз. Біраздан соң жағалай кеп дастарқанға отырып шөлімізді «ақ бұлақпен» айыздаттық. Ұлы сезім үстімізге құлағандай беймаза бір нәзік күйге беріліп, жеңіл мұңмен жаутаң қағып, ыңылдай кеп тербелеміз. Осылайша жайғасып көңіл қылын дірілдете, жүрек сырын тербетіп неше түрлі ыңырсыған көп әнге бастық. Бірақ елітіп алған көңіл шартарапта жүргендей пайыз табар емес. Кеш соңына таман бәріміз де әжептәуір қызып алған сияқтымыз. Дүниенің төрт бұрышы көзіміздің алдында қызыл-жасыл қымқиғаш боп дөңгеленіп жатты...

	Міне, маған деген барлық пәле де осы кеште жабысқан болатын. Көркіне қызығып көңілім кеткен жігіттің қайдан, кім екеніне де мән бермеппін. Оның бұл қалаға қыдыра келген жолаушы жігіт екенін де артынан Шәмшиядан білдім. Жер соғып қалғандай жан дүнием алай-дүлей болды да қалды. Бірақ Шәмшияға «ештеме» деп сездіргемін жоқ. Өтірік қалжыңдасқан боп тез жүгіріп кеттім. Оңашалана бере-ақ ытқып шыққан көз жасым ыршып кетті. Бар қызығым өртке жанып кеткендей өксігім басылмай қатты өкіндім. Бірсыпыра күнге дейін осы күйден арыла алмаған көңілімнің ұйпа-тұйпасы шығып, жүнін жұлған тауықтай бүрсең қағып жүріп жаттым. Адам дегенді қойсаңшы, бірте-бірте бұған да үйрене бастадым. Айлар жылжып өтіп жатты. Бірақ көңілімдегі өзіме аян күдік өшер емес. Зу-зу еткен жүрегім әлденені күткендей қорқа береді. Әйтеуір өңімде де, өзге денемде де бүлінгендей, сырт көзге білініп тұрған ештеме жоқ.

	Күндердің бір күні емтиханға дайындалып отырып, жатақхананың оқу залында бірсыпыра отырып қаппын. Кешірек кеп бөлмеге кірсем, қыздардың бәрі жатып қалған екен. Еш сыбдырсыз шешініп, демалуға мен де жайғастым. Біраздан соң жылына бастаған денемді жазып, бос тастап жатсам, бүлкбүлк ете қалған бүйірімді ұстай ап, айғайлап жібере жаздадым. Сап еткізіп ернімді тістей алған бойы не болғанымды білмей қалш-қалш етіп, өзімдіөзім ұстай алмай жатырмын. Бірқаншаға дейін есім шығып, қараңғы үйде алақ-жұлақ мең-зең боп жата бердім. Бөлмедегі басқа қыздар шырт ұйқыда сияқты. Күпті болған көңілдің дәп түбіне тас шеменнің байланғанын сол күні түнде анық түсіндім. Жан ұшырып, ешкімге де сездірмей, неше түрлі айла-шарғы әрекеттер де жасап көрдім. Бірақ барлығынан да кешігіппін, еш нәрсенің де көмегі бола алмады. Істер шара, қылар қайла жоқ. Ақыл-естен айрылып қалған мен, азынап тұрған боранды күні далада қап, жалғыз өзі жол шеккен жолаушыдай, үрейге толы үмітпен жүріп жаттым. Әйтсе-дағы бүйтіп жүре беруге де жер тарылып бара жатқан тәріздес. Қалай-дағы бір шешімге келу керек сияқты. Не істермін? Әрі ойланып, бері ойланып, ең жақын досым Бағилаға сыр ашуға бел будым. Сонда барып түсіндім, адам қанша жасырмақ болған сырын да жалғыз өзі шеше алмайды екен.

	Менің басыма төнген бұл сұмдықты естісімен есі шығып кеткен Бағила да екі-үш күнге дейін ботадай боздап жылағаннан басқа қайраны болмады. Денем үйрене бастаған ба, жоқ әлде көндігейін дегем бе, қайта оны өзім жұбатып әуре-сарсаңға түстім. Біраздан соң бұл күйге ол да үйрене бастаған тәрізді. Әрнені айтып әр қилы ой сап жаны қалмай жүр. Осылайша азыптозып жүріп, қысқы семестрімізді де бітірдік. Үйіне барып келмек боп Бағила ауылына кетті. Мен болсам бұрынғыдай емес, біліне бастаған ішімді қапсыра таңып, көйлегімнің ішінен байлап алып жүріп жатырмын. Не істеп, не қоярымды білмей сасқалақтап басым қатып жүр. Тағы да бір тәуекелге бел будым. Бір күні көптен бері хабарласпай кеткен немере ағайымның жұмыс орнына телефон соғып, таныс дәрігері болса бір айға справка алып беруін өтіндім. Абыржыңқырай түсіп жауап берген ол: «Не үшін керек? Не қажеті бар» деп тақымдаңқырай сұраса да қазбалаған жоқ. Мен әр түрлі сылтауларды божыратып айтқан болдым. Бірақ қалай да қолынан келсе көмектесуін қиыла сұрап қатты өтіндім. Ол үндемеген күйі тыңдап боп:

	«Бәлен күні хабарласарсың» деді де, телефонның құлағын іле салды.

	Қысқы каникулымыздың бітуіне аз-ақ күндер қалды. Ертеңдер ауылынан Бағила да келіп қалуға тиіс. Ал бүгін мен үшін аса жауапты күн. «Қалай болмақ, не күтіп тұр» деген ойлармен сан-сақты шарлап көңілім күпті. Қазір, міне, түске таман ағайым айтқан дәрігердің қабылдауына барамын...

	Тағдыр деген де таң-тамаша қызық-ау. Бұлт басқан күндей, болымсыз нәрседен жарқ ете түсетін сәттерін айтсаңшы. Сірә, ендігі қалған өмірімде сол күнгідей бақытты шақ еш уақытта да бола қоймас. Бір адамның беріп кеткен ызғарынан тоңып, бір адамның қамқор болған шуағынан жылынғандай әсердемін. Неткен ғажап жаны жайсаң жан еді. Оның мейірімді жүзі, қамыға отырып тыңдаған қалыбы бүгінгідей көз алдымда тұр. Мен сияқты қыз-сымақтан жиіркеніп кетпей, қол ұшын берді-ау. Шіркін, адам бойындағы ізгілік-ай десеңші?! Мүмкін, қанша қасірет тартсақ да тіршіліктің тәтті болатыны сонан шығар. Оның үстіндегі ақ халаты аққұба жүзіндегі жан шуағын арайландыра түсіп, менің жүрегіме қадалған мұз құрсауын ерітіп жібергендей, көңілімнің көкжиегін ашып еді-ау. Қанша айтсам да оның соншама жылы, соншама биік адамгершілігін сөзбен айтып жеткізе алмаспын. Тіпті бірге туған ағамдай... ақ сүт берген анамдай... десем де аздық қылатын сияқты. Өйткені мен жақын тума жанашырымның өзі бұл күйіме қалай қарайтынын білмеймін ғой...

	Иә, сол күні үстімдегі бар ауыртпалықтан арылғандай, жатақханама қайтып келе жатқан жолда: «Өз ауылыңа барма! Бөтен жерге кетуді ойластыр», – деген оның ақ пейіл дауысы құлағымнан кетпей қайталады да тұрды. Маған керек академ-демалысты кешеуілдетпей өзі жасап беретін болды. Кейін барып еңіреп тұрып алғысымды айтып, ол кісіден немере ағайыма білдірмеуін өтіндім. Ол мені еркелете маңдайымнан сипап: «Қамықпа! Оның жайын маған сен», – деп, мүсіркеген жанарымен қарап қапты...

	Менің сол күнгі ұлан-асыр қуанышыма, кешке таман ауылынан келген Бағила да ортақтасып, жас баладай жайраң қаққаны әлі есімде. Оның мәз боп қуанғаны соншама, аузын жаппай, көрген-білгенін айтып тауыса алмай жатыр. Сөз әредігінде оған мен дәрігер ағайдың «бөтен жерге бар» дегенін айтып ем, үндемеген күйі аңырып сәл тұрып қалған ол, жүгіріп кеп бетімнен сүйе бастады. Үнсіз жосылып ағып кеткен көзінің жасын сүртіп, «Ғалияшау, ол неғылған ғажайып адам. Неткен үлкен жүректі жан. Қайырымдылық атаулының бір-біріне алмастырмас түрлері қандай көп еді. Өзіңе манадан бері қайтып айтарымды білмей сан-сапалақ әңгіменің басын шалып отыр едім. Міне, керемет болды. Өзіңменен ақылдаспай жасап келген бір шаруамның осыншама оңды болары бар ма?! «Ренжітіп алар ма екем» деп келген көңілім, дәп үстінен шығып дүлдүлдей есіп, кетті емес пе!

	«Иә, иә, Бағилаш-ау, ол немене, айтсаңшы енді».

	«Ғалияшжан, сен асықпай отырып мені ұқыптап тыңдашы. Егер дәрігер ағайдың айтқанын жөн көретін болсаң, менің бітіріп келген шаруамды құп аласың. Менің көкеммен әкелері бір, шешесі бөлек бір шалымыз бар. Былайша айтқанда, менің де әкем тәріздес адам ғой. Ол кісі кемпірімен екеуі ғана аудан орталығынан алпыс-жетпіс шақырымдай жерде жыныс боп өскен сексеуіл ағаштарын күзетеді. Күзге таман ағаш піскен кезде отын тасушы машиналар ағылып жатады. Өте бір қарапайым тамаша жандар. Бірақ өмір бойы күйзелтіп жүрген өксіктері – бір бала. Өз кіндіктерінен сәби көрмеген адамдар. Осы демалыста атамдардікіне де барып қайттым. Кетер кезде апама сыр ғып қана сенің басыңдағы жағдайды айтып едім. Жазған жанның қуанышы қойнына сыймай қатты өрекпімесі бар ма. Қайта-қайта айтып, «қалайда біздікіне жібер, шырағым, еш адамның көзіне түсірмей аман-есен қайтуына көмектесейін» деп зар боп қалды. Міне, менің өзімше тындырып келген шаруам», – деп жаутаңдай қарап, менің жауабымды күтіп отырып қалды.

	Мен болсам, айтар алғысым аузыма түспей, елжіреп кеткен жүрегім көзімнен жас боп ағып, оның иығына маңдайымды сүйеп отырып калдым. Қайран менің ақ пейіл досым, өмір бойы сол бір қалпың көлбең қағып көз алдымнан кетер ме?! Сонда сенің пәк жүрегің мен шын жанашырлығыңды көрген сайын, өзімнен-өзім жиреніп, жерге кіріп кетуге тесік таппай шаққа тірі жүруші ем. Міне, адам күні адаммен деген осы да. Тіршілікте кездейсоқ келген сұрапыл, осындай абзал жандардың ізгілігінен жасқанып, жаншып тастап кетуге бата алмайтын сияқты ғой...

	Ол қарсы алдынан шыға келген иттен сескеніп қап, сасқалақтап айналасына қарады. Қараңғылық сейіліп, жерге жарық түсіп қалған екен. Бірақ ауыл әрі тұра қоймаған тәрізді. Ол көңіліне алып тура тартып келе жатқан аурухана үйінен бірсыпыра ұзап кеткенін енді ғана аңғарып, асыға басып қайтадан қайтты. Бірақ бірден кіріп кетуге жасқанды ма, аурухана дуалын бір айналып шықты да аула ішінде өскен тал арасындағы скамейкаға кеп отырды. Қолындағы көтеріп алған баласын тізесінің үстіне қойып алдына жайғастырды. Екі білегінің қары үзіліп түсердей боп ауырсынып қалыпты. Алдында жатқан үш-төрт ай боп қалған ұлының бетін ашып, телміре қарап отырып қапты. Оның иегінің астындағы туған айдай иіліп біткен қоңырқай түсті меңіне еңкейіп барып еріндерінің ұшын тигізді. Ол бетіне үзіліп түскен анасының көз жасын ұнатпағандай быржың-тыржың ете қалды да, қайыра ұйықтап кетті.

	Бұны көріп ойланып қалған жас әйелдің есіне алты-жеті ай пана болып бағып-қаққан қамқор жандардың кешегі айтқан сөздері түсті. Өз-өзінен қыпқызыл боп кеткен ол, бар жақсылық өтеуіндей кеше оларды аямай-ақ ренжітіп кетіпті. Жылап тұрып айтқан сорлы кемпірдің: «Тағдырдың да, тәңірдің де өзі берген сәбиін бізге қи. Қолымыздан жұлып ала жөнелме, шырағым», – деген сөздері ап-анық естіліп тұрғандай. Ол өз ойына шыдай алмай күйініп кетті білем, екі көзін тас жұмып тістеніп алды. Екі шекесін қос қолымен шеңгелдей қыса күбірлеп: «Мүмкін шынымен де мен адам емес шығармын. Кешегім тіпті барып тұрған иттік болар. Жақсылықты түсінбейтін нағыз хайуан өзімшілдің өзі шығармын... Япыр-ау... мына байқұсты кеше кемпіршалдың қолына неге тастап кетпедім. Неден жасқандым?! Сонда өзіме де оңай болмас па еді?! Жо-жоқ! Мен олай істей алмадым. Төрлерінен көрлері жақын, қалт-құлт еткен жандарға қалдыра алмадым. Айтыңыздаршы? Қайтып қана қалдырмақпын. Айдалаға әкеп тастап, қалған жерін біле тұра қам-қайғысыз жүре алам ба? Жоқ! Жо-жоқ, қалдырмағаным дұрыс болды. Бұл бейшараға тірі жетім етіп өмір сыйлағанымның өзі де жетер... Жо-жоқ, тастап кетпегенім жөн болған екен. Алпыстан асып көкжиегіне күндері еңкейген жандарға бұл жылбысқаны қалдырып кеткенде, ертеңгі күні не болмақ? Езуінен сүті кеппей жатып тағы да жетім қап жүрсе қайтпекпін... Жылдар өтіп кеткен соң мен шешесі едім дегеніме кім сенеді! Барлығы да кеш болмай ма? Тіршілік таңы атысымен-ақ қасірет уызын қанып ішкен сорлы, тағы-дағы кімнің қолына барып «қу жетімек» атанып телмеңдемек?! Жо-жоқ, қалдырмағаным тіпті-дағы оңды бопты-ау. Олардың маған еткен жақсылықтары менің мойнымда емес пе? Бұл байғұстың не кінәсі бар... Тірі жүрсем қайрылып бір оралармын. Кешіріңіздер, жаны жайсаң жандар, кінәласаңыздар да, күнәдан пәк сәбиімді сор маңдай болған өзімнің кепілдігіме қалдырып кете алмадым. Келешек боп тағы да кездесе қалсақ, ақ айран боп отырып аузыма түскен алғысымды талай-талай айтармын. Ал мына жатқан сорлыны өркені мол, өрісі кең өкіметтің өз шаңырағының астына қалдырмақпын. Мүмкін мұным-дағы қате болар, жөнін білмей істеп жүрген шығармын. Қайтейін...»

	Оның жанарынан бұршақ-бұршақ боп үзілген жас тамшылары беті ашық жатқан баланың жүзіне тырсылдай тамып, оятып жіберді. Жалмажан көзінің жасын жаулығының шетімен сүрткен анасы оның аузына әкеп еңкейіп кеп омырауын салды. Құшырлана сорып, ашқарақтана тартқан сәбиінің қимылы оның алпыс екі тамырын идіргендей бар денесі бусанып кетті. Сәбиінің танауынан шыққан ыстық демі де оның өн бойына қызу шашып жібергендей тоңазып отырған денесі жылына бастаған сияқтанды.

	Манағыдай емес, ол-дағы анда-санда бір тартып сүтке тоя маужырап, қайыра қайта қалғып кетті.

	Арайлап атқан таңменен айналаның бәрі де ағараңдап, ауыл үсті де жыбырлай бастаған тәрізді. Әрі-сәрі боп отырып кешігіңкіреп қалғанын енді аңғарған ол, жылдам-жылдам қимылдап жиналды да, апыл-құпыл орнынан тұрды. Жан-жағына жалтақтай қарап алды да, ұйықтап жатқан баласының бетіне қайыра тағы қарап қапты.

	«Тәуекел! Кешірім сұрап құлдық ұрып қайтейін...Сен де, мен де тағдырдың бір жазмышын осылайша атқарып тұрған шығармыз. Басқа істер шарам жоқ. Өзім-дағы он екіде бір гүлім ашылмаған сорлымын. Қайтіп қана төзермін. Сеніменен бірге өмір сүруге батылым да, қайратым да жетер емес, сәбиім. Мендей мына сормаңдайды білмей-ақ қой. Көрмей-ақ қой..._ Ғұмыр бойы қасіретіңе уланып қапа болып өтермін. Кімге кінә қоймақпын?! Қас қағымда қаскөй сезім қандай іске душар етіп кеттің, сен. Алдым тұман, артым шоқ, тосып алар ертеңім де белгісіз. Не істейін? Кімге барып мұң шағам?! Ойнақтап жүріп от басқан өзіме кінә қоймасам...»

	«Енді тұрсам біреу-міреу көріп қалып, айпарадай болармын» деп қауіптенген ол жылдам-жылдам басып жүріп кетті. Алдындағы ақ үйге қарай бұрыла берген оның ағыл-тегіл көз жасы үнсіз сорғалап бетін жуып барады. Оның келіп тірелгені жас балалар емделетін бөлімшенің баспалдағы болатын. Дір-дір етіп қалшылдаған денесін әзер ұстап, әрең дегенде сәбиін жайлап баспалдақтың үстіне қойды. Бір-екі аттап кейін шегініп кетті де, қайыра ұмтылып тұра қалды. Алқымына тығылып тұншықтыра түскен өксігі қылқындырып бара жатқандай, иегінің астын сипалап кете алмай тұр. Қайтадан кеп баласының бетін ашып үңіле қалды. Ештемені сезер емес, тәтті ұйқының құшағында томпиған күйі балбырап жатыр. Шалқалай түскен иегінің астындағы қалы анасының көзіне от-жалындай басылды. Еңкейе беріп селк ете түсті. Сырт жағынан сыбдыр еткен дыбыстан шошып кеткен ол жүгіре басып қоршалған үлкен дуалды айналып кетті. Сол кеткеннен алды-артына қарамай ұзай берді... ұзай берді... Қапа болған жүрекпен қайта айналып өрісін таппақ. Өмірден енді алданбай өз бақытын тапса екен...





ЕКІНШІ ТАРАУ


	Баспа болған адамның үніндей «ғыр-ғыр» ете қалған телефон дауысынан тез оянып кеткен Сәруар, шынтақтай көтеріліп жалма-жан трубканы қолына алды. Үйдің ішіндегі қою мақпал қараңғылық енді-енді сейіле бастапты.

	– ?!

	– Иә, иә, мен ғой. – Телефонның құлағын алақанымен қалқалап сыбырлай жай сөйлесіп жатыр.

	– ?!

	– Қашаннан бері?

	– ?!

	– Түу-у-у, неғып бірден хабарламадың?

	– ?!

	– Бә-ле, аяғаныңа болайын, рахмет-ақ. Бірақ байқұс бала қиналып қалған екен де.

	– ?!

	– Кәне, нендей шаралар жасадың?

	– ?!

	– Дұрыс... дұрыс, дұрыс екен. Жеңілдік болмады ма?

	– ?!

	– Сәл-пәл ғана... Ә-ә-ә, – деген Сәруар бірқыдыру үндемеген бойы ойланып қалды. Кенет, – ал-о-о, ал-о-о, – деп асыға дауыстаған Сәруар. – Сапура, сен тыңдап тұрсың ба? – деді.

	– Кезекші дәрігерді неге шақырмадың?

	– ?!

	Елең ете қалған Сәруар:

	– Ол не қылған операция?

	– ?!

	– Таңғы сағат төрттен бері дейсің бе?

	– ?!

	– Иә-иә, ә-ә-ә... Түсінікті, түсінікті. Мен қазір келемін. Бала тыныс ала алмай қатты қиналыңқырап отырса, бір кубиктей атропин жасап оттегімен дем алдыра тұрыңдар.

	Сәруар телефонның құлағын ақырын жайлап қойды да, сыбдырлатпай апыл-құпыл киініп далаға шықты. Алдынан лап беріп оны аймалай құшқан салқын ауа самал леп бірден сергітіп жібергендей әсер етті. Көлкек қа ғып көз ұялтқан көк күмбез аспанның көгілдір нұры құйылып тұр екен. Ақтаңдақ таңмен арайлана түскен бар дүние кермаралдай керіліп кербез қылықпен ояна бастапты. Осыншама сұлу көрініс денедегі сұлық жатқан сезімді селт еткізе сергітіп, жан дүниеңді рақат бір сырлы күйге бөлегендей. Әлдеқандай нәзік сезіммен алаулай қалған Сәруардың да қоңырқай түсті қой көздері жасаурап, алқызыл тартқан ақ сары өңі ерекше бір сүйкімділік аңғартады. Тоты құстай түрленген таңғажайып табиғат көрінісімен елегізіп қалғанын енді ғана аңғарған ол, ажарлана түскен ақ жарқын қылықпен қолындағы сағатына қарады. «Алты жарым боп қапты-ау. Астма... Таңғы төрт жарымнан бері... Байқұс бала ауырлап қалған болар...» Осы ойлармен алабұртып қалған ол асыға басып жүгіре жөнелді.

	Аурухана үйі де ол тұратын көшеден онша алыс емес еді. Көп айналмай аула ішіне енген Сәруар да енді ғана жүрісін саябырлатып, айналасын шола жан-жағына кұлақ түрді. Қыбырлаған ешкім жоқ. Тек әлдеқайдан булыға жылаған жас баланың қарлығып қалған үні естіледі. Бірақ ол бастапқы кезде оған онша көңіл бөле де қойған жоқ. Асыға басып өзі істейтін балалар бөлімшесіне таяй берді. Ол жақындаған сайын елегізе түсті. Жаңағы естіген жас баланың дауысы айқындала түсіп, сыртқары жерден шығып жатқан сияқты. Әлденеден түршіккендей боп сескене түскен Сәруар: «Япыр-ау, мына дауыс даладан шыға ма?!» Ол жүгіре басып баспалдақтан көтеріле бере қалт кейін шегініп шошып кетті.

	– Ойпырмай, алла-ай, мынасы не? – Қас қағымдай аза бойы қаза боп тұрып қалған Сәруар, мойнын созып жылап жатқан балаға үңілді. Дір-дір еткен еріндері көкпеңбек боп тоңып қапты. Жылай-жылай сілесі қатқан сәбидің дауысынан түк жоқ, қарлығып бітіпті. Ұмтыла кеп ораулы жатқан баланы көтере берген Сәруар, әлдене кеп есіне түскендей, еңкейген бойы ойланып қалды. Дереу жылағанын қоя қойған қолындағы жас бала еріндерін шөмең-шөмең еткізіп, омырау іздей бастады. Оранышынан су өтіп дымқыл тартып қалған баланы ол ықтиярынан тыс орасан үлкен зорлықпен қайыра қайтып орнына қойды. Сөйтті де жылдам көтеріліп, ілулі тұрған сыртқы есікті қағып-қағып жіберді. Бірақ ешкім естімеді ме, бірталайға дейін ішке құлағын тосып күтіп қалды. Жақын жерден ешбір дыбыс естілмейді. Қайыра қаққан ол жұдырығымен қаттырақ ұрып-ұрып жіберді. Іштен: «Бұл кім?» – деген бала дауысы естілді. Бірден оның үнін тани қойған Сәруар:

	– Нәзікенжан, сенбісің?

	– Иә, Сәруар тәте, менмін.

	– Жүгіріп барып Сапура тәтең мен күтуші апаңды шақырып келші.

	– Олар Қайыржанның қасында жүр. Есікті өзім-ақ аша салайын да, тәте.

	– Жоқ! Саған ашуға болмайды, жаным. Бара ғой, жылдам аналарды шақырып келші.

	– Екеуін де ме?

	– Иә. Екеуін де.

	Сәруар қайыра қыңқылдап ыңырси әрең жылап жатқан баладан көзін ала алмай ширыға түсіп тыпыршып түр. «Сылдыр» ете қалған ілгектен соңақ іле айқара есік ашылды. Мұңк ете қалған аурухана ауасы бетті шарпып өткендей болды. Сапурадан бұрынырақ шыққан мосқалдау әйел:

	– Көтек! Шашы түскір масқара-ай, мынасы несі, – деп құп-қу боп бозарып кеткен Сәруардың өңіне аң-таң күймен аңыра қарап қапты. Қалт етпестен қақшиған күйі тұрып қалған Сапурада үн жоқ.

	– Япыр-ай, тіпті өздерің еш нәрсені естімейді екенсіңдер ғой, – Сәруар жылармаңдай боп алақызып алқына сөйледі.

	– Қарағым-ау, біз анау түніменен Қайыржан дейтін баланың қасында жүрміз...

	Енді ғана тілге келген Сапура да:

	– Тіпті жаңағы Нәзікен болмаса өзіңіздің есік қаққаныңызды да естігеміз жоқ, – деп ақтала сейлеп, алдындағы жатқан баланы көз ілестірмей көтеріп алды.

	– Жарайды, болған іс бітті. Жүріңіздер ішке кірелік. Мынау бала өте қатты тоңыңқырап қалыпты. «Естімеген елде көп» деген осы-дағы. Бір бәтшағар сорлының «ақылы жетіп» істеген ісі болар...

	Олар апыр-топыр барлығы да ішке кірді. Коридорда ешкім жоқ, әлі ала көлеңкелеу екен. Шеткі палатаның есігінің алдында тұрған он-он бірлер шамасындағы қыз баланы:

	– Нәзікен, бар жат! – деп сыбырлай сөйлеген Сәруар – Сапура, сен баланы апайға бер, – деп жанындағы мосқалдау әйелге бұрылды.

	– Біз келгенше сіз баланы құрғақтап орап, қайнаған суға кішкене қант езіп жұтқызыңызшы, – деді де, Сапураны ертіп ап, қысылып жатқан баланың палатасына келді. Стол үстінде тұрған қоңырқай түсті шамды көлегейлеп қойыпты. Шалқалай түсіп бас жағын көтере жайғастырған бала Сәруарды көріп кеңкілдеп жылап жіберді. Түнімен қиналып жүдеп қалған өңі болмаса, тыныс алысы әбден дұрысталыпты. Оның жанына кеп басынан сипаған Сәруар:

	– Қой, әкем, жылама?! Оның, не? Жігіт адам жылай ма екен, – деп Қайыржанның тамырын ұстап көріп, өкпесін тыңдай бастады. – Міне, тыныс алысың әбден дұрысталыпты. Енді ештеңе етпейді. Мә, көйлегіңді кие ғой, – деп Сәруар оның төсегінің қапталында тұрған арқалы орындыққа отырып жатты. Сапураны жіберіп жарты таблетка «демидрол» алдырып, Қайыржанға жұтқызды да, өзі оның маңдайынан сипап мейірлене түсіп отырып қалды. Маңдайына тиген жұмсақ алақанның жылуымен маужыраған сырқат бала жасаураған жанарын ашып, жұмып жатып ұйықтап кетті. Ақырын, жайлап орнынан тұрған Сәруар оның көрпесін қымтап жапты да, палатада тұрған шамды өшіріп коридорға шықты. Оны күтіп есік алдында екі көзі кіртиіп жүдеп тұрған Сапураның арқасынан қағып. – Әлгі далада қалған баланың қарны әбден ашып қалса керек. Не істесек екен? – деді.

	– Қайдам, – деп иығын бүлк еткізген Сапура, – өзі әлі тым кішкентай көрінеді, омырау сүті болмаса... – деп үндемей қалды.

	– Оның рас, – деп ойланып қалған Сәруар. – Қазір оған кім емшегін бере қояр дейсің?! Сен барып жас босанған әйелдерден сүт саудырып алып кел. Бүгінгі акушер кезекшілігіндегі кім екен өзі?

	– Нағима апай болу керек.

	– Онда тіпті жақсы. Болған жайды ол кісіге түсіндіріп айтарсың. Бар! Жылдам орал, – деп бұрыла берген Сәруар. – Әй, Сапура, анау сүт сордыратын құмыраның бірін ала келші, – деген ол, ауыр қозғалып өзінің жұмыс бөлмесіне қарай жүріп кетті. Жазу столының басына кеп бірқыдыру отырып қалған Сәруар жалма-жан тартпасын ашып бірнеше бет ақ қағаз алды да сүйкектете жаза бастады. Көп кідірмей екі беттей ак қағазды толтырды да, оны өзімен бірге ала Сапуралардың жанына келді. Айқастыра қойылған екі креслоның үстінде сүтке тойып бойы жылынған бала ұйықтап жатыр екен.

	– О-о-о, мына батырыңның кәперінде ештеме жоқ қой,—деген Сәруар үңіліп, үйықтап жатқан баланың бетіне қарады. Әлдеқалай еліте қалған ол еңкейе түсіп оның иегінің астына үңілді.

	– Әй, Сапура, Сапура-ей, сен мынаның Ай таңбасын көрдің бе?

	– Жаңа сүт беріп жатып көрдім. Қалы жаңа туған Ай сияқты қызық... Бұлардың сөзінен тіксініп қалған мосқалдау әйел:

	– Тек жүріңіздерші ары, түге! Өңшең шашы түскірлер. Бала көрмеп пе едіңдер. Бұлары несі, – деп екі иығынан кезек түкірініп, баланың бетін жапты.

	– Түу-у, апай-ай, – деп Сәруар мен Сапура да «туф-туф» деп кезек-кезек түкірініп алды.

	– Жарайды, ажалынан алып қалған бізбіз ғой, – деген Сәруар, қолындағы қағазын ашып, – мынаған қолдарыңызды қойыңыздар, – деді. «Бұл не қылған қағаз» деп аңырып қалған оларға: – Мына батыр жайлы жасалған акті қағаз ғой, – деп Сәруар бірінші боп өз қолын қойды. Іле аналар да қолдарын қойып жатты...

	Табалдырық үстінен тауып алған бала жайлы әңгіме таң атпай-ақ бүкіл аурухана ішіне таралып үлгіріпті. Әрбір жерде-ақ күбір-күбір еткен сөз, тек осы жайлы. Сан-саққа жүгіртіп, әр түрлі өсекке де өрт қойған алып қашпа сөздер де жоқ емес. Жаңаректе осы жайлармен құлақтанған аурухананың бас дәрігері де келіп қайтты. Сәруардан болған уақиғаны егжей-тегжей өз құлағымен естіп, не істеу керек екенін таңертеңгі дәрігерлік кеңестен соң шешпек боп кабинетіне кетті. Бұдан басқа да ауруханада түнімен болған әр түрлі уақиғалар молшылық екен. Кезекші дәрігер аса көңіл аударарлық жағдайларға кеңінен тоқталып, хабардар етті. Түндегі болған жедел операцияның мән-жайын айтты. Ауыр жарақаттанып түскен адамның іш құрылысындағы аққан қанын тоқтатып, жалбыршақ қарынның төменгі жағынан үзіліп кеткен аш ішекті қалай жалғастырып тіккені жайлы баяндады. Оның көңілдене түсіп аса үлкен қуанышпен айтқаны: «Балалар босанатын бөлімшеде бүгін үш бірдей ананың егізден босанғаны» болды. Айтар жаңалықтың мол болғандығынан ба, бүгінгі дәрігерлер кеңесі әдеттегіден әлдеқайда кешеуілдеп бітті. Орнынан асыға тұрып сағатына қараған бас дәрігер айтылған жайларды жылдам-жылдам қортындылап «бес минуттік» кеңесті жапты да, бөлімше меңгерушілерінің қала тұруын өтінді. Олармен бүгін түнде аурухана алдына тастап кеткен бала жайлы кеңесті. Әрі ойланып, бері ойланып, бірауыздан шешкендері мынау болды: «Ертеңнен қалдырмай Алматыдағы балалар үйіне апарып табыстау қажет» деп тұжырымдады. Осылайша абыр-сабыр боп басталған бүгінгі күн де өз ұясына қонғандай еді.

	Күні бойы шарылдап мазасы шыққан баланың кешке қарай денесінің қызуы қол тигізер емес, күйіп-жанып жалын боп жатыр. Екі беті талаурап дем ала алмай ауыр тыныстайды. Алған демі шоқтай шарпып, үлкен кісідей-ақ ыңқ-ыңқ еткен дауысынан еңсең езіліп кетердей жаның күйзеледі. Жылай-жылай сілесі қатып біткен сорлы жасаураған жанарын жапақ-жапақ еткізіп қарай береді.

	Не істерін білмей сасқалақтап қалған Сапура кеңеспек боп Сәруардікіне телефон соғып еді, «біраздан соң телефон соғыңыз, ол кісі қазір үйде жоқ» деген хабар алды. Ол дереу кезекші дәрігерді іздестіріп көріп еді, әлі келе қоймаған екен. Қатты толғанып: «не істесем екен... ә, не істесем екен» деп өз-өзімен кеңесіп отырып қалған Сапура, қалайда тәуекелге бел буып баланың қасына келді. Қып-қызыл боп талаурап жатқан сәбидің жүзі домбыға түсіп ісініп кеткен сияқты. Тер буған денесі алақаныңды қарып түсердей от боп жанып жатыр екен. «Денесінің қызуын түсірмесе болмас» деп ойын тұжырымдаған Сапура, әкеп бір түйіршік аспирин езіп жұтқызды да, арқасына айналдыра лоңқа төңкеріп салды. Баланың басында отырған күтуші әйел ешқайда алаңдамай ауық-ауық қайнаған су жұтқызып, құмырадан сүт емізіп жаны қалмай жүр. Әлгі берген дәрінің әсері ме, біраздан соң бала ағыл-тегіл боп терлеп, денесінің қызуы сәл пәл басылғандай болды. Қызу соғып әбден қалжыраған сәби титімдей саябырлаған сәтпен маужырап ұйықтап кетті.

	Аз әредік болса да қолы босай қалған Сапура жүгіре жүріп басқа балалардың да дәрі-дәрмектерін таратып боп қалды. Кешегідей емес Қайыржан бүгін өзін-өзі өте жақсы сезінеді. Бала емес пе, ештеме де болмағандай асыр салып ойнап жүр. Ол манағы сол ұйықтағаннан оянбай бірсыпыраға дейін көз шырымын алды. Сапура да кешкілікті істерін тындырып боп, балаларды күндегіден сәл ертерек жатқызып тастады. Өзі тағы да кеп ауыр сырқаттанып жатқан баланың қызуын көрді. Қол шыдатар емес, күйдіріп жатыр. Дереу градусник әкеп қызуын өлшеді. Отыз тоғыз да екі... Көре салып ойлана қалған Сапура: «Қой болмас, жылдам Сәруар апайды шақырайын» деп орнынан асыға көтерілді.

	Шыр ете түскен телефонның құлағын жүгіріп кеп тыңдай қалды да, күлім қағып қуанып кетті.

	– ?!

	– Апырай, тәте-ай, телефон соққаныңыз қандай жақсы болды. Енді болмаса өзім де мазалайын деп тұр едім. Анау таңертеңгі түскен баланың қызуы аса жоғары...

	– ?!

	– Иә-иә, тауып алған баламыз ше?

	– ?!

	– Қазір отыз тоғыз да екі...

	– ?!

	– Жақсы, жақсы. Қазір бәрін де жасайын.

	– ?!

	– Стрептомицин де, пенициллин де бар.

	– ?!

	– Жарайды, тәте, жарайды. Қайырлы түн...

	Сапура бүгін тағы түнімен белін жазып, көзін ілмеді. Өз қызуымен өртеніп жанып жатқан жас баланың жанынан қия басып шыға алмады. Оның тумай жатып тартқан азаптарын ойына ап, ағыл-тегіл жылап та алды. Оған сұлық жатқан нәресте әне-міне жүріп кететін сияқтанды да тұрды. Көлегейлеп қойған шамның күңгірт сәулесімен таң атқанша кірпік қақпай аңдыды да отырды. Алакөлеңке сейіліп, әбден жарық түскенде ғана күтуші әйелді орнына қалдырып, өзі таңертеңгі тарататын дәрі-дәрмек, жасайтын уколдарының қамына кірісті.

	Баланың бүгінгі жағдайы тіпті ауыр. Былқ-сылқ етіп құр сүлдері қалыпты. Тағы-дағы жұмыс орнына таң атпай келген Сәруар, дереу баланы өз кабинетіне алдырып тексеруге кірісті. Оның ойлап келген жорамалы дұпдұрыс боп шықты. Екі өкпесіне бірдей суық тиген екен. Тек рентгенге түсіріп анықтап алу керек.

	Ұқыпты түрде қарап шыққан рентгенолог та Сәруардың қойған диагнозына қосылатынын айтты. Бірақ мазалап тұрған басқа жағдай тағы бар. Ол кешеден бері өте үлкен дозамен беріп жатқан антибиотиктердің қалай екені белгісіз, ешқандай әсері болмай тұр. Сәл, болар-болмас көмегі қанағаттандырар емес.

	Онсыз да екі-үш күндей тосып қалған Сәруар, кешеден бері қатты абыржып жүр. Баланың күйі барған сайын ауырламаса жеңілдейтін түрі жоқ. Сәруар тәжірибелі деген дәрігерлердің барлығына да көрсетіп шықты. Бәрінің де айтқаны: «Жүргізіліп жатқан ем дұрыс» деп қортындылайды. Бірақ бір дүдәмалдың барына Сәруар анық сенетін сияқты. «Ал ол қандай дүдәмал, неғылған жұмбақ» екенін таба алмай отыр. Әрі-сәрі боп көп ойланды. «Егер жасалып отырған антибиотик сырқатқа тиісті көмегін көрсете алмаса, онда не істеу керек?! Беріліп жатқан антибиотик дәрменсіз болса... дәрменсіз болса... Жо-жоқ, олай болуы мүмкін емес қой. Бұрынсоңды ешбір дәрі қабылдап көрмеген, кеше ғана дүниеге келген бармақтай бала солай бола қояр ма екен?! Ал егер?! Ал егер беріліп жатқан антибиотик дәрменді болса, неге көмектеспейді?! Онан басқа қандай себеп бар?.. Жоқ, гәп осы антибиотикте болса керек. Мүмкін ол іштен туғанда пенициллин мен стрептомицинді қабылдамайтындай боп дүниеге келген болар. Соңғы кездерде осы сияқты зерттеулер де шығып жатыр емес пе? «Анасына әсер етпейтін антибиотиктер жаңа туған оның баласына да әсер етпейді» дейтін қорытындылар ше?.. Міне, осы күрделі құбылыстар бірінші рет маған кездесіп отырмағай...» Осы ойларын бір арнаға түсіргендей болған Сәруар орнынан ширақ көтеріліп, ақылдаспақ боп микробиология лабораториясына келді. Микробиолог дәрігерге қысқа-қысқа өз тұжырымдарын айтып берген Сәруар күтпеген жерден үлкен қуанышқа кенелді. Оның ойын микробиолог дәрігер тұп-тұтас қолдап шықты. Дереу шөлмектерін алып Сәруарменен ере келген ол, науқас баланың көмекейінен, танауының ішінен микроб өсетіндей материалдар алды. Осыдан өсетін микробтардың қандай антибиотиктерге әлсіз екендігін анықтамақ. Бірақ ол бірден анықтала коймайды, ертеңге дейін күту керек. Басқа істер шара жоқ. Баланың халі бұрынғыша, бірқалыпты өте ауыр... Сәруар қолданылып жатқан дәрілерді қайыра тексеріп, бірқаншасын сызып тастап, жаңа дәрі-дәрмектер енгізді. Барынша жүрек-қан тамырлары қызметіне аса қатты көңіл бөлді. Бұл күндері жұмысынан үнемі кеш оралып жүрген Сәруар бүгін-дағы кете алмай көп айналып қалды. Кетерінде тағы кіріп сырқат баланың өкпесін тыңдап, тамыр соғысы мен жүрек қағысын байқап, битімдей болса да көңілі сергіп қуанып қалды. Сәл-пәл болса да жақсылық нышаны сезіледі. Әлі-дағы ауыр тыныстап сұлық жатқан бала Сәруардың көзінше бір құмырадай сүтін ішіп алды да біраздан соң маужыраған күйі ұйықтап кетті. Сәруар «ертеңге дейін аман болғай» деген тілекпен үйіне қайтты.

	Ертеңінде түске таман кейбір алдын ала анықталған анализдердің қорытындысын алып келген микробиолог дәрігер Сәруарға «баланың сырқатына пенициллиннің ешбір әсерінің жоқтығын және стрептомициннің де дәрмені шамалы» екенін айтып, түсініксіз сырдың тұманын сейілткендей болды. Мұны естіген Сәруар жас баладай қуанып қолды-аяққа тұрмай кетті. Орнынан бір отырып, бір тұрған ол:

	– Бәсе, бәсе, осылай екен ғой. Әй, құдіретім-ай десеңші... Кеше туған жылбысқада да осындай болатынын кім ойлаған, – деп аса қатты таңырқанып қалыпты. Оның жүзіне күлімдей қарап сүйсініп отырған микробиолог дәрігер:

	– Кім ойлаған дегенің қызық екен Сәруар, өзің емес пе? – деп қалжыңдап жатыр.

	– Жоға дейім де. Сен болмасаң, Жамал, біз қайтер едік. Бірігіп ойласқан деген жақсы-ақ қой. Жамал, саған өте көп рақмет!

	– Бәле, бәле, менің қанша еңбегім бар...

	– Жо-жоқ, Жамал, сенің еңбегің ұлан қайыр. Ал енді көп кідірмей сигмомицин құюға кірісейін. Көп-көп рақмет, – деп бөлмесінен асыға шыққан Сәруар сестраны жүгіртіп жіберіп, хирургты шақыртып алды. Дереу сестрамен ере келген көп жылдан бері хирург болып істейтін қапсағай денелі, қара торы жігіт маң-маң басып асықпай Сәруардың кабинетіне кірді.

	– О-о-о, Ереке, бірден келе қалғаныңыз қандай жақсы болды,—деп Сәруар жалбырақтап риза болып жатыр.

	– Амбулаториядағы ауруларға қабылдау жасап келген бетім осы еді. Сіздің анау сестраңыз қолды-аяққа тұрғызбай қуып келген жоқ па, – деп Ерекең жайдары масайрап жайын айтты.

	– Бұныңызға, Ереке, құдай риза болса біз риза. Анау ауыр жатқан балаға сигмомицин құяйық деп ек, соған вена секция1 жасау керек болып тұрғаны...

	– Е, жарайды. Мен онан да үлкен шаруаға жұмсай ма деп күдіктеніп отыр едім.

	– Жоқ, Ереке, соның өзін жасап берсеңіз де алғысымыз ақ айран болар еді. Жүріңіз палатаға барайық,— деп олар сырқат баланың жанына келді.

	Кұр сүлдері қап қурайдай боп қаңсып жатқан жас нәрестені көріп екеуі де қатты жабырқап қалды. Еңсесі түсіп көңілсіздене қалған Ерекең, ештеме деп үндеместен өз ісіне кірісіп кетті. Жуандығы бармақтай ғана былқ-сылқ етіп жатқан барлауға новокаин жіберіп жансыздандырды да, тері қабатын қандауырмен тіліп, астындағы қылдырықтай вена тамырын аршып ап ішіне тізбекке жалғастырар полиэтилен трубкасын қойып берді. Сарғылтым сұйықпен толтырылған шөлмекті тізбек, қан тамырына қосқан бойда, тырстырс етіп тамшылап жүре берді. Айнала тұрған адамдардың барлығының да жүздеріне күлім қаққан қуаныш ойнап шыға келді. Еш қинамай тізбекті сәтті қойып берген Ерекеңе жаны қалмай риза болған Сәруар:

	– Рақмет, Ереке, тәңір жарылқасын! Еппен жасап еркін тындырған еңбегіңіздің ақысын ала кетіңіз, – деп, қалжыңдай күліп қайыра өз кабинетіне шақырды.

	– Қой әрі, қой әрі, – деп шын көріп қалған Ермекті зорлағандай боп алып келді. Еңгезердей Ермектің жапақ-жапақ қаққан бала қылығына мәз болған Сәруар:

	– Ереке, сізге ешкім әлі жасап үлгірмеген қошамет көрсетейін деп тұрмын, – деді.

	Енді ғана еркін билеген Ермек те:

	– Ой-дөйт деген, беретініңді енді бермейсің бе, – деп қалжыңдап жатыр.

	– Әне, бұларға тек беретін болсаң бірден беруің керек. Мүмкін менікі, мә деп қолыңа ұстата салатын нәрсе емес шығар.

	– Көзіңе көрсетіп қолыңа ұстата салатын нәрсе болмаса, оның қызығы қанша.

	– Жарайды, жарайды. Алғаннан басқа да алғысы мол беретін жайлар көп қой. Маған сіздің тағы бір нәрсеге көмектесуіңіз қажет боп тұр.

	– Құп болады, тақсыр, – деп Ерекең ақсия күлсе де, екі ұшты боп елегізе калыпты.

	— Шошып кеттіңіз ғой өзі, – деп сық-сық күлген Сәруар, – отырыңыз.

	Отырыңызшы, – деп қиыла қалды.

	– Жоға! – деп, орындық ап отырып жатқан Ермек, – асығыстау едім, – деді.

	– Ереке, бәрі-дағы қалжың ғой. Жаңағы баланың жағдайын біледі емессіз бе?

	– Иә, білемін.

	– Білсеңіз, сол баланың не аты, не фамилиясы жоқ, қиын болып тұрғаны.

	Не етсек екен?

	Таң-тамаша боп қалған Ермек не дерін білмей:

	– Оны менен несін сұрайсың, – деп томсырая қапты.

	– Сіз немене, фамилияңызды сұрайды екен деп отырсыз ба? Құдай сақтасын, фамилия беруге біздің хақымыз да жоқ қой. Тек ақылдаспақ болғаным, бірге ойланып осы баланың атын қойып берсеңіз екен.

	– Е, оның несі қиын. Табылдай, Жолдыбай деп қоя салмаймыз ба?

	– Жоқ, Ереке, ондай аттар қою үшін ойланудың қажеті қанша? Тумай жатып тәлкек болған сорлыны біз келемеждеп қайтпекпіз...

	Айтарын айтып қалса да қара күрең боп қызарып кеткен Ермек:

	– Кешіріңіз, Сәруар! Ақырын сөйлеп қатты айттың. Тағдыр-ай десеңші.

	Шынында да мынауың бір жауапты іс екен. Кім деп атасақ...

	Екеуі де үндемеген бойлары отырып қалды. Коридорда ойнап жүрген балалардың бал күлкісі естіледі. Тарп-тарп басып жүгіреді. Үймелей қалып сыбырласады.

	Шынтақтай түсіп отырған Ермек басын жұлып ап Сәруарға қарады. Ол телмірген күйі терезеден алысқа қарап отыр екен.

	– Сәруар, бұл баланың атын Жөлер қойсақ қайтеді? Бұрынырақ осындай бір ақылды адам өтіпті. Өзі кедей болса да көпшіл шешен болыпты. Қайсарлығын үлкендер оеы күнге дейін аңыз етіп отырады. Ырым болсын. Және өзі жиі кездеспейтін де есім. Қалай дейсің?

	– Жөлер... Жөлер... Қызық есім екен. Бірінші естіп тұрған атым. Өзінде бір жасырын астар бар секілді. Жөлер... япыр-ай, қандай тамаша... Онда осылай болсын. Ереке, сізге мың мәртебе рақмет. Әзірше осылай деп жазып қоялық.

	– Неге әзірше?

	– Сәті түсіп тәуір бола қалса, бар ырымын жасап, сонда анықтап тұрып қоярмыз.

	– Анықтағаны несі?

	– Ой, Ереке, шынымен де түсінбей отырсыз ба? Бір мал сойып, алдыңызға бас тартып, сонда бар ықтиярыңызбен осы есімді өзіңіз қойып берерсіз ғой дегенім де.

	– Әй, оның қажеті не?

	– Бәле, баласына той жасамай ат қойған қазақты көріп пе едіңіз?

	– Е, мына немеңнің әке-шешесі...

	– «Әке-шешесі жоқ қой» демексіз ғой. Ауыл болып отырып, аспаннан түскендей дүниеге келген бір сорлының қажетіне жарамасақ қазақтығымыз қайсы? Құрысын. Егер аман қалса қашан айтты демеңіз, осының бәрін өзім жасаймын.

	Сәруардың мына қалпына таңырқай түсіп, сүйсіне қарап отырып қалған Ермек басын шайқап:

	– Сәруаржан, өзіңді білмейді екенбіз ғой. Қандай тамаша жансың. Кейде біздер бір-бірімізді көп-ақ білетін сияқтанамыз. Бірақ онымыз бекер-ақ екен ғой. Қатар жүріп қаншама аз түсінеміз. Ой, дүние-ай десеңші... Жарқыраған тұнығыңмен шаңдақ басқан көңілімді тазартып өткендей болдың-ау. Рақмет, бауырым, тасбауырлау жүректі етбауырлау күйге түсірдің. Бұл баланың аман-есен жаны қалса, осы айтқаныңды орындауға қолғанатың болайын,

	– деп қатты толқып орнынан тұрды. Ермектің айтқан сөзімен алабұртып қалған Сәруар да ештеме деп үндеген жоқ. Қайыра қайтып ләм демеген Ермек те ілби басып шығып кетті...

	* * *

	Алты ай қыстай азап шеккен байқұс баланың әзер-әзер жаны қалды ау әйтеуір. Күн жылынып жер көгере бастағаннан бері әжептәуір сергіп, рақаттанып қалған еді. Бірақ бір жасқа толып қалса да әлі қаз-қаз басып, жүре алмайды. Тарбия талтиған аяқ-қолдары жіп-жіңішке, ырғайдай мойны, қазандай басын зорға көтеріп тұрғандай жүдеу болатын. Жөлер деген есіміне де әбден үйреніп алған ол, ести қалса әбігері шығып, құйрығымен сырғанап далбақ қағады. Анасы деп ұға ма екен, Сәруарды көрсе жаны қалмай қуанып «у-у» етеді. Шынымен де Сәруар ақ сүт берген анасындайақ әлпештеп, жүрегінің бар қызуымен жылытып ажал аузынан алып қалған еді-ау. Бірақ қанша оның күтіміне қадағалай қараса да, сәл нәрседен жалп етіп жиі-жиі ауырып қала берді. Әйтседағы қайда, бұрынғыдай емес, көп оңалып қалған. Сәруар менен Ермек анадағы келісімдері бойынша, жақында, май айының орта шенінде оның атын қойып, арнайы кешін өткізді. Онан бері де, міне, бірқанша күндер зымырап өте шығыпты. Қанша айтқанмен, негізгі сырқатынан құлан таза құтылған Жөлер де күннен-күнге көркейіп, дұрысталып келеді. Балдұр-бұлдыр етіп: «көке, тәте, нан бер» деген сөздерді ап-анық етіп айтуға да тілі кеп қалған. Әйткенмен де жүрек шіркін сездіре ме, сорлы бала келген-кеткеннің қабағын бағып қалт жібермейді. Әлденені сағына көксейтін сияқты. Ол өзі қатарлас балаларға қарағанда әлдеқайда тез аңғарғыш, сезімтал боп өсіп келеді. Әсіресе оған өте ауыр сәт балалардың ата-анасымен кездесетін күндері еді. Ол күндері жаутаң қағып жабырқап отырған оны бірден байқауға болады. Олардың әр қимылын қалт жібермей қабағының астымен қадағалап елеусіз жай отыра береді. Бастапқы шақта уілдеп үн шығарып талпынушы еді, соңғы кездерде оны да қойған. Кейде оның осындай күйінің үстінен шыққанда саған ол соншама есейіп кеткен сияқтанып та көрінеді. Жас баланың сезіміндей күрделі қым-қиғаш құбылыс жоқ шығар сірә! Бәрінен де оған балалардың көкелеп әкесіне еркелеп жатқан сәттері қатты әсер ететін сияқты. Өйткені ол палаталарына ер адам кіріп келгенде ерекше бір әбігер күйге түсіп қалады. Өзіне бұрылмай өзгеге кеткен адамды көзінің астымен сүзіп, қатты нәумезденеді. Оны көкелеп жатқан баладан кызғанып, кейде қарадан-қарап отырып ап шыңғыра жылайды. Күтуші әйелдердің уатқанына көнбей долдана түседі. Дода болған көзінің астымен әкелі-балалы отырғандарға қарап-қарап қойып, өкситінін қайтерсің?! Соңғы кездерде осы жайды аңғарып қалған Сәруар, балаларға ата-анасы келетін кезде оны өз қасына алдырып, немесе күтуші әйелдермен далаға шығарып жіберетін боп жүр. Ондай сәттерде де ол уілдеп бірдемесін айтып палатасынан шыққысы келмей жылайтынын айтсаңшы! Міне, осылай Жөлердің битімдей жүрегіндегі ұлан-қайыр сағынышы күн өткен сайын ұлғая берді. Осының салдары ма, соңғы күндері Жөлер себепсіз жүдеп, тағы-дағы нашарлап қалды. Бекерден-бекер жылай береді. Өзегіңді өртегендей өзгеше бір жалынышты үнмен өкси түсіп жылағанда ет-жүрегіңді езіп жібере жаздайды. Бәйек боп жүрген Сәруар да не істерін білмей басы қатып жүрді...

	Маусым айының бас кезі болатын. Алматының медицина институтының үш бірдей студенті төртінші курстен кейінгі бір жарым айлық практикаларын өткізбек боп аудан ауруханасына келе қалды. Солардың ішіндегі Намыр деген жігіт балалар дәрігерін дайындайтын педиатрия факультетінің студенті екен. Ол балалар бөлімшесінің меңгерушісі Сәруардың қарамағына түсті. Намырды бас дәрігердің кабинетінен ертіп бөлімшесіне келген Сәруар, оны бөлімшенің барлық жай-жапсарыменен таныстырып шықты. Оның күнделікті жүргізер палаталарын да белгілеп берді. Көптен бері шаршап жүрген Сәруар да көктен түскендей болған көмекшісіне дән риза. Енді Намырды өзіне бөлініп берілген сырқат балаларымен таныстырып шықпақ боп палатаға ертіп келген Сәруар, жан тебірентер таңғажайып уақиғаның куәгері болды. Ет-бауыры елжіреп кеткен ол, өзін-өзі ұстай алмай жанарына жас алды. Бұндай жайды күтпеген Намыр-дағы өрттей қызарып, не істерін білмей сасқалақтап қапты. Көкшілдеу көзі жыпылықтап, ақ сары өңі алау атып тұр. Оның мойнынан айқара құшып жабысып қалған Жөлер тас болғандай қатып қапты. Босатар емес.

	Уақиға былай болған еді. Палатаға кіріп келген Сәруар мен Намырды балалар үндемеген күйлері елеңдесе қарсы алды. Есік алдынан озбай тұрып қалған Сәруар:

	– Жүргізетін палатаңның бірі осы, – деді.

	– Түу-у қандай жақсы балалар, – деп көзімен шолып шыққан Намыр, оң жақтағы Жөлер отырған төсекке таяй берді. Оның өзіне қарай бұрылғанын көре сала баланың жүзі ду ете қалды. Қипалақтап орнынан қозғалақтап кетті. Мынау сүп-сүйкімді еркек адамның өзгеге емес, тұп-тура өзіне қарай келе жатқанына сенер-сенбес күйде сияқты. Өйткені ол бірден өзіне келер «көке» дейтін адамды күткені қашан. Тоса-тоса сағынышы ұлғайып, соңғы кезде ауырып та қалған жоқ па?! Міне, шын, сол тосқан көкесі өзгеге емес, тура өзіне келе жатыр. Ол тәлтіректеп кемсең-кемсең етіп төсегінің жақтауынан ұстап көтеріле қарсы ұмтылды. Жас баланың мына күйін байқап қалған Намыр да жүгіре басып кеп, маңдайынан сипай беріп еді, «көке» деген сәбидің жан дауысы шығып, еңкейе берген оның мойнынан тас қып құшақтап апты. Тыртиған титтей арық қолдарымен қысып-қысып қояды. Асыла түскен бойы үн шығармай жабысып қалыпты...

	Бастапқы сәтте аң-таң болып аңырып қалған Сәруар да, басқалар да шыдай алмай көздеріне жас алған еді. Намыр қолындағы баланы қайта отырғызбақ болып еді, жабыса түскен ол шыр-шыр етіп безек қақты. Не қоярын, не тұрарын білмеген Намыр ештемеге түсінбей жалтақ-жалтақ Сәруарға қарай берді. Олардың барлығының көзінде жас, аңырып қалған Намыр түкке түсінсе бұйырмасын. Не істерін білмей сол орнында тұрып қалды. Осыншама күтпеген жайға қатты қамыға өрекпіп қалған Сәруар өзін-өзі билеп Намырдың қасына кеп:

	– Абыржымашы, бауырым, кішкене сәл андағы байқұс мауқын бассыншы. Өзіңе бәрін де түсіндіріп айтып беремін. Жас сәбидің меселдесін қайтара көрмеші, жаным. Өтінемін, алдыңа алып маңдайынан иіскеші, – деп жаны шығып кетердей жалына сұрады. Өзін не боп тұрғанын анық аңғара алмаған Намыр, есі шыққан күйі Сәруардың қиыла сұрағандарын істеп, баланы алдына алды. Оның жүзіне телміре қарап балбұл жанған сәбидің өңі албырап кетіпті. Ол қайта-қайта Намырдың кеудесіне басын қойып, айналасында тұрғандарға қарап жымың-жымың етеді. Сәбидің осыншама жан рақатына батқандай күйін көрген Сәруар:

	– Намыржан, жүрші, қалқам, аула ішіндегі бақ арасына барып біраз отырып қайталық, – деді.

	Сан-сапалақ ойға батып сабылып тұрған Намырдың қаңсып қалған көмейі әзер тілге келгендей:

	– Баланы ше? – деген үні қарлыға шықты.

	– Өзімізбен бірге ала жүрелік. Мазаланбашы. Қазір жұмбақ жайды естігеннен соң бәріне де түсінесің, – деген Сәруар бұларды алып бақ ішіне келді. Ол асықпай, ұзақ сонар әңгіме етіп, оның қолында отырған баланы далада жатқан жерінен тауып алған күннен бері көрген білгендерін жырдай қылып айтып берді. Көп нәрсені қайта есіне түсіргеннен бе, Сәруардың андасанда жанары жасаурап, көлдіреген көңілі босап кетіп отырды. Мына жайды естіп отырған Намыр да жайбарақат қала алмай, аса толқып тыңдады. Оның бір қызарып, бір қуарған өңі де алабұртып күйзеле түсіпті. Бауырына еніп кішкентай ғана қолдарымен жабыса құшқан Жөлер, сәби қуанышына мас болғандай балбыраған бойы ұйықтап кетіпті. Байқұс баланың қабағының үстінде бағанағы есі кете қуанған күлкісінің табы да қалып қойыпты. Сол бір сәтті түсінде көріп жатыр ма, таңдайларын шық-шық еткізіп шалықтай кеп күледі. Әңгімесін айтып болған Сәруар да, есі кете тыңдап елегізіп қалған Намыр да, біразға дейін үндемей өз-өздерімен боп отырысып қапты. Енді ғана басын көтеріп күлімсірей түсіп Намырға қараған Сәруар:

	– Міне, осылай, бауырым. Қалт кеткен сезім мен қате басқан қадамның бар ауыртпалығын битімдей сәби арқалап қапты. Сонда бұның жазығы не? Тумай жатып тән жарасын тартып, өсе келе жан жарасымен жабырқап өтпек. Бұл байқұсты дүниеге әкелген сорлының да өмір бойы өзегін шарпыған өрт сөнер ме екен?.. – деп бұлар орындарынан көтерілді.

	Намыр сол үндемеген бойы Сәруардың соңынан еріп жүріп келеді. Олар ішке кіріп, ұйықтап жатқан Жөлерді төсегіне жатқызды да, қайтпақ болып жинала бастады. Халаттарын шешіп, киімдерін киініп далаға шыққан бұлар бір-біріне саулық тілесіп, әркім өз жөніне бұрыла берді. Кенет есіне бірдеме түскендей қалт тоқтай қалған Сәруар:

	– Намыр! – деді.

	– Ау, – деп жалт бұрылған ол да қайтадан қайрылып жақындай түсті.

	– Бүгін менің кезекшілік күнім, бірге болам десең кел...



	– Жарайды, Сәруар апай, келейін. Практикамыз біткенше үш кезекшілік беру біздің де жоспарымызда бар.

	– Онда тіпті жақсы.

	– Қай уақытта келейін?

	– Өзің біл. Мен кешкі жетілерге қарсы келемін.

	– Жақсы, апай, мен де сол кездерде келіп қалармын.

	Олар осылайша келісіп алды да үйлеріне қайтты. Намыр жатақханасына кетті. Практикаға келген үш студентке аурухананың жанынан бас дәрігер жатып-тұрулары үшін екі бөлмелі үй босатып берген болатын.

	Кешкі кезекшілікке Сәруар біраз уақыт Намырдан бұрынырақ келіпті. Тамақтарын жаңарақта ішіп болған балалар асыр салып ойнап жүр. Іштен бір баланың шыңғыра жылап зар еңіреген дауысы шығады. Жүгіре басып ішке кірген Намыр жылдам-жылдам халатын киіп коридорға шықты. Сілесі қата жылаған дауыс бағанағы Жөлердің палатасынан естіледі. Жайлап басып палатаға келген Намырды көрген Сәруар куанып кетті. Ботадай боздап отырған бала да тепең қағып кемсеңдей ұмтылды. «Уә-уә» деп бірте-бірте жылағанын қойған ол, жанына келген Намырдың бетіне қарап жымың-жымың етіп күліп жіберді. Төсегінен талпынған бойы тұрып Намырдың қолынан ұстап көтер дегендей «у-у» етті. Алдына алған Намырдың кішкентай саусақтарымен бетінен сипап, «көке-кеке» деп бар тілі келер сөзін айтып оның мойнынан құшақтады. Аналық сезімге толы жүзімен уылжи түсіп отырып қалған Сәруар:

	– Қайран, сәбиім-ай, десеңші. Өзіне деген еркек жүрегінің жылуына осынша құштар болармысың?! Қаршадай бала өстеді деп кім ойлаған? – деді.

	Жүзі жайнап қуанып тұрған Жөлерді көріп, есі шығып мәз болған Сапура да:

	– Келе қалғаныңыз қандай жақсы болды, – деп қайталай берді.

	– Сапура, – деп орнынан тұрған Сәруар, – барып тамағын жылытып әкеле қойшы. Бұл сорлы тамағын да ішпей қойыпты, – деп Намырдың қасына келді. Қолын созып Жөлерге «келе ғой, келе ғой» десе, құнжың қаққан ол теріс айналып Намырдың ішіне кіріп кете жаздайды. Басын шайқаған Сәруар, – япыр-ай, өзінің саған деген жүрегі ала бөтен. Оның сыры мынада болса керек. Сен бұл бала үшін осы палатаға келіп-кетіп жүрген еркек атааналардың ішінде бірінші боп, ешкімге бұрылмай оның кеп маңдайынан сипадың. Осы сәтті аңсап жүрген сәби жүрек, бар пәктігімен құлап түсті-ау. Сенен өтінерім сол болсын, Намыржан, біраз үйреніп өз жайына қалғанша нәумез ете көрмеші? Үйрене келе ол дағы қалыпты күйге түседі, – деп сөзін аяқтады.

	– Жарайды, апай, жарайды, – деп жапақ қаққан Намыр оны алдына алып тамақтандыра бастады. Жайраң қағып көңілді отырған Жөлер тамағын ашқарақтана түсе ішіп жатыр. Барлығы да мәз-мәйрам. Таңертеңгідей емес, Намырдың да еті үйрене бастапты. Табиғатынан биязы мінезді ол бала ұстауға епті көрінеді. Мейірімі қандай... Оны қия бастырып алдынан түспей қойған Жөлерді Сәруардың кабинетіне әкеп біразға дейін ойнатып баланың жанында болды. Әрі-беріден соң ұйқысы келген Жөлерді орнына әкеп жатқызбақ боп палатаға кірген Намыр жайлап оны төсегіне жайғастырды. Мөнтиген бойы қалғып кетіпті. Палатада жатқан басқа балалар да ұйықтап қалған екен. Ол Жөлердің көрпесін қымтап жапты да, еппен басып Сапураның жанында отырған Сәруардың қасына келді. Оның жүзіне мейірлене қараған Сәруар сыбырлай сөйлеп:

	– Ұйықтады ма? – деді.

	– Ұйықтады, – деген Намыр жымия күліп. – Бұның өзі кейін қызық болмасын, апай.

	– Ештеңе етпейді. Үйренгеннен кейін сәби емес пе, сенен де жалығады.

	– Олай болса ештеме етпейді-ау. Бойы үйреніп қалғаннан кейін мүлдем қиын болмаса?

	– Үйте қоймас. Жүр. Басқа бөлімшелерді аралап келейік... Бүгін онша әбігер ештеме болған жоқ. Кезекшілік тыныш өтті.

	Осылайша күндер жылжып өтіп жатты. Жөлер болса Намырға әбден бауыр басып алды. Оған үйреніп қалған Намыр да оны жанындай жақсы көреді. Қалған күндерде ол үнемі кешке жақын келіп біраз отырып, жатқызып кетіп жүрді. Бала күннен-күнге түзеліп оңала бастады. Қаз-қаз басып жүруге де талап қылады. Намыр сүп-сүйкімді оның түріне қарап отырып кейде: «ертең өзім қайтып кеткенде қайтер екен? Осыншама бауыр бастырып жібергенім дұрыс емес те шығар. Ес кіріп қалған бала қапа болып қайғырып жатып алса қайтпекпін?» – деген ойлармен жиі мазаланып жүрді. Неге екенін кім білсін, Намыр бұрынғыдай емес, көп ойланып, көп толғанатын сияқты. Өмірге қоянқолтық, бетпе-бет араласқан бір жарым айының әсері әжептәуір есейтіп кеткен тәрізді. Әсіресе оның жанына бататыны, ғайыптан келіп тап болған Жөлердің тағдыры. Бірде ол: «Уақыт боса таяп қалды. Өмір деген қандай жұмбақ дүние. Тылсымы неткен мол еді... Мүмкін мен үшін осы өткен азғана күндер тарақталып ашылған өмір әліппесінің алғашқы беттері шығар. Әлде қарамақарсы, жүзбе-жүз кезіккен тағдыр атты тылсымың осы болар. Шынымен де олай болса толғанбай кәне көрші!.. Қызық... қызық екен. Көңілімде әлдеқалай өзім-дағы түсінбейтін бір жасырын күй бар. Ол неғылған жұмбақ?.. Түкке түсінбеймін... Ақырын күткеннен басқа шара жоқ, – деп әр нәрсені есіне ап бірсыпыра отырып қапты.

	Дәрігерлер отыратын бөлмеге еркін келіп ішке кірген Сапура сәл-пәл ыңғайсыздана түсіп:

	– Сәлеметсіз бе. Сіз әлі үйге қайтпаған екенсіз ғой, – деді.

	Жаңа ғана шырмалып отырған ойынан құлан-таза арыла қоймаған Намыр:

	– Иә, иә. Біраз кешігіңкіреп қалыппын, – деп сасқалақтай орнынан тұрып. – Жоғары шығыңыз. Отырыңыз,— деген ол Сапураға орындық ұсынып жатты.

	Бірқаншаға дейін тым-тырыс қалған үнсіздікті бұзған Сапура болды:

	– Иә, практикаларыңызға ризасыз ба?

	– Әрине, әрине...

	– Біздің Сәруар апай өте білімді дәрігер...

	– Дұрыс айтасыз. Ол кісіден көп нәрселерді үйрендім. Қандай жаны жайсаң жақсы адам, шіркін...

	– Қашан бітесіз?

	– Практика ма?

	– Иә, практикаңыз...

	– Өте аз қалды. Бұйырса үш-төрт күннен кейін қайтамыз.

	– Ауылыңызға тура қайтасыз ба?

	– Жоқ. Бірер ай әлі Алматыда боламын.

	– ?!

	– Сонда институттағы қабылдау емтиханына қолғабыс етуге қалдырған.

	– Немене? Емтихан аласыз ба?

	– Жо-о-ға, – деп қарқылдай күліп алған Намыр, – емтихан алу қайда-а...

	– Қайдан білейін...

	– Біздер, қалдырған студенттер, жазу-сызу, қара жұмыстарына көмектесеміз. Ауылға, міне, осыдан кейін бармақпын.

	– Ауылдарыңыз алыста ма?

	– Алыста-а. Алтай өңірінде.

	– Иә-ә-ә... алыс екен. – Осы күйі үндемей қалған Сапура, үйге қайтпақ боп жиналып жатқан Намырға ойлана түсіп қарап қапты. Ол өзімен-өзі сөйлескендей. – Өмір деген қызық-ау, – деп терең күрсінді. Оған қалт бұрылған Намыр:

	– Немене дейсіз?

	– Жай, өмірді айтамын да.

	– Иә, не айтпақ едіңіз?

	– Жөлердің жайын ойлап отырмын. Сізге соншама бауыр басып кетіпті.

	Байқұс бала ертең сіз кетіп қалғанда қайтер екен...

	Сілейген бойы Сапураға қарап тұрып қалған Намырда үн жоқ.

	– Әбден мазасы кетіп, сізді іздеп қатты сағынатын болар. Сонда не істер екенбіз дегенім де.

	– Хабарласыңыздар. Адресімді қалдырып кетейін, хабарласыңыздар.

	– Олай етсеңіз жақсы-ақ болар еді.

	– Әрине. Несі бар оның? Сүйтеміз. Бұл жайында осылай деп келіскен олар әрнені айтып біраздан соң барып тарасты. Намыр жатақханасына келсе екі жолдасы қызыл танау боп практикалық күнделіктерін жазып жатыр екен. Қысқа-қысқа тіл қатысқан олар мойын бұрар түрлері жоқ. Намыр сыртқа барып белуарына дейін жуынып-шайынып кеп, ол да жазып жүрген күнделігінің қайсы бір жерлерін қайыра қарап шықпақ боп стол басына отырды. Бұрынғыдай емес, бұлар қалған күндері кешкілікті ешқайда шықпай үнемі жазу-сызу шаруаларын реттеп қайту қамымен болды. Темір жол станциясына барып қайтар жолдарының билетін де алып қойды. Намырдың екі жолдасы да тура осы арадан ауылдарына кайтпақ. Олар документтеріне қол қойдырып алмақ боп бүгін, міне, ақырғы күн аурухана бөлімшелеріне келді.

	Намырдың келуін күтіп отырған Сәруар оны ертіп ап амбулаторияға барып бір-екі сағаттай аурулар қабылдап қайта оралды. Өзі бір түрлі көңілсіздеу сияқты. Әлде туған бауырындай жақсы көріп кеткен Намырды қимай жүр ме? Қайта-қайта: «енді, міне, қайтар күнің де келді» деп қайталай береді. Бөлімше ішінде де андай-мұндайлармен айналып бірқыдыру жүріп қалды. Енді ғана кабинетіне кірген ол, күнделіктерін қарап отырған Намырдың қасына келді.

	– Мыналарыңа қол қою керек емес пе?

	– Иә, апай. Қол қойып берсеңіз қазір барып мөр соқтырып алайын. Ол күнделіктерді көз жүгірте тексере отырып:

	– Намыр, сен Алматыда болады екенсің ғой, – деді.

	– Иә, апай, бір айға жуық Алматыда боламын.

	– Маған анада Сапура айтқан еді. Енді бір он шақты күннен кейін, сол август айының бес-алты шамаларында мен де барып қалармын.

	– Жайша, демалуға барасыз ба?

	– Жоқ, демалысымды кейіндеу алмақпын. Алматыға анау Жөлерді алып барып, балалар үйіне табыстаймын. Сенімен бірге жүріп кетсем дұрыс-ақ болар еді. Бірақ ыңғайы келмей тұр. Кеше үйге алыста тұратын бір жақын ағайындар кеп қалғаны...

	– Келер кезде міндетті түрде хабарлаңыз, апай. Өзім күтіп алайын.

	– Жарайды, уақытында көрерміз. Өзің күнделіктеріңді. өте мазмұнды жазған екенсің. Мінеки барып мөр бастырып ала ғой, – деген Сәруар, оған мейірімін төге қарап капты.

	Қағаздарын қолына алған Намыр жіті басып бөлмеден шығып кетті. Ол бірқыдыру сол әкімшілік жақта болып асықпай бөлімшеге келсе, оны көптен бері Сәруар күтіп отыр екен.

	– Намыржан-ау, қайда жүрсің?

	– О не, апай, менің керегім болып па еді?

	– Е, керегің болмағанда, ертең жүрмекшісің, бүгін біздікіне кіріп шық демекші едім.

	– Ой, апай, рақмет, сіздердікіңде сан рет болдым ғой.

	– Рақметіңді қой, кешке келесің, – деді.

	– Енді оны көрейін... – деп Намыр желкесін қасыды.

	– Намыржан, сен баламысың өзің? Көрейін деген сөз бе екен. Келмесең қатты ренжимін.

	– Жарайды, апай, келейін, келейін.

	– Ә, айтпақшы, сенің Алматыдағы адресің қалай? Ерте-жарықта жазып алмасам кейін қолым тимей кетеді.

	Намыр жалма-жан отыра қалып, жатақханасының адресін және педиатрия факультетінің деканатындағы телефон номерлерін жазып Сәруардың қолына берді.

	– Ал жақсы, мен кетейін, асығыс едім, – деп Сәруар жылдам-жылдам жиналды да үйіне кетті. Бірсыпыра отырып қалған Намыр түскі тамақтан соң ұйықтап жатқан Жөлердің қасына кеп, аймалап қоштасты да, көп айналмай, ол дағы жатақханасына келді. Бүгінгі кешті Сәруардікінде өткізбек. Ертең жол...





ҮШІНШІ ТАРАУ


	Отызыншы шілде күні кешкі сағат тоғыздарда Алматыға жетіп поезден түскен Намыр, маңайындағы абыр-сабыр жүрістерге назар аудармай, ақырын жай аяңдап троллейбустың аялдамасына кеп тоқтады. Әлденедей өрекпи қалған оның көңілінде жеңіл мұңмен шыланған әдемі бір тәтті сезім бар. Сол сезімнің әсері ме, тайдай тулап бұлқына соққан жас жүрегі оның тұла бойын шымырлатып, еш уақытта сезініп көрмеген ерекше күймен еліткен ақ сары өңін алаулатып жіберіпті. Толқып тұр... Ол осынау тылсым күймен қашан да болмасын, жастық шағының саялы бағындай аяулы астанасынан ұзап шығып, қайыра қайтып оралған сайын ұшырасып қалып жүргенін іштей анық сезінеді. Әйтсе-дағы ол бұрынырақ бұл күйіне онша көңіл бөліп, соншама мән бере қоймаушы еді. Міне, бүгін де сол байырғы таныс сезім марқая түсіп, бұрын-соңды аңғармаған ерекше нұрлы сәулемен қалғып жатқан жан дүниесінің әлі ояна қоймаған қалтарыстарына жарығын мол түсіріп тұрғандай...

	Манағыдай емес, вокзал басындағы құмырсқадай құжынап кеткен жұрт аяғы да саябырлай бастапты. Тек аялдама маңында ғана троллейбус күтіп бір топ адамдар тұр. Көпшілігі осы қазір поездан түскен жолаушылар болса керек, бәрінің де қолдарында жеңіл-желпі ұстаған жүктері бар. Әрқайсысының жүздерінен-ақ, барар жерлеріне жеткенше көңілдері алаң боп тұрғаны ап-анық байқалады. Тіпті кейбіреулері бұл қалада бұрын, сірә, болмаған ба, қайта-қайта әрнені сұрастырып әбігері шығып жүр.

	Қала іші шымырлай аққан дариядай телегей-теңіз тіршілік қозғалысында екен. Тау жақтан ескен самалды кештің салқын ауасы көкірегіңді кеулеп, сарайыңды аңқыта ашып, тынысыңды кеңейткендей. Жаңа ғана ыстық соғып бей-жай боп түскен денеңді рақаттандырып-ақ жіберген... Қала үстіндегі ай сәулесімен астасқан электр нұры, ашық аспан бетін ақтаңдақтандыра түсіп, айқара көмкерген шұғыласына малындырып тұр. Табиғаттың осынау бір таңғажайып суретіне құмары қанбай қарай берген Намыр жымың-жымың еткен жұлдызға толы аспанға да, көк бұйра тартып жап-жасыл желек жамылған айналасына да тәнті болып, есі кете көп үңілді. Оның алабұртқан көңілі ақ айран боп, арманға толы қиялын шартарапқа ұшырып тұрғандай манаураған бойы аңырып қалыпты. Бар дүние оған қалқыған нұр мен ақ сәулеге оранып жатқандай. Көк жүзінде көлкек қағып толықсып тұрған ай да ақ күмістің буына жаңа ғана ұстап алған кәрлән кеседей аппақ сияқты боп көрінеді. Оның сорғалай түсіп құйылған ақ сәулесі Алатаудың басына бейне ақ маржан боп төгіліп жатқан тәрізді...

	«Неғылған керемет... Қиялға мініп қумасаң шеті мен шегі жеткізбес даламыз шалқар болған да, тауымыз неткен асқақ еді. Екі иығың кең тастап манаурап тұрған Алатау, ақ сәлделі бабаңдай... сезіміңді сергітіп, еңсеңе шырақ жаққандай... О, ғажайып туған жер! Туған жердің тұлғасына пәк жүрекпен сезініп қараңдаршы, бауырлар! Зеңгір-зеңгір таулары төбесі көкпен таласып мұз жатса да басында, аңғармайсың бойынан кекірейген паңдықты. Бұл ұлылық емес пе? Бедірейген бедеулік те суық ызғар оған жат! Қандай жұмбақ табиғат. Көк балауса көркіне қарасаң көзің тояр ма? Маужырай түсіп маңқиған мейірім қандай өзінде. Баурайдан соққан қоңыр леп, шымырлай тарап бойға кеп сіңіп жаткан тәрізді. Байқасаңыз телқозым, табиғат ол – анамыз ғой мейірбан. Әсер алып, ұқсап бақшы өскен ұяң тегіне...»

	Жұмбақ күймен көңілі алақызған Намыр ақ белдеу боп көк тіреген Алатауын бүгін көріп тұрғандай, жан жүрегі езіле, еркінен тыс елегізе қалыпты. Жас жігіттің бойында дария тасып, сең бұзылып кеткендей, астан-кестен әсер бар. Қалтырап кеткен денесі неге екені белгісіз, бір суынып, бір жанып, қолды-аяққа тұра алмай тұрған жайы бар. «Қызық екен. Қандай тылсым кұбылыс бұл. Неткен сезім елжіреткен денемді?! Түк түсінсем бұйырмасын!..»

	Намыр шым-шым еткен денесін сілкіп жіберіп, ұйқысынан оянғандай:

	«шүкір... шүкіршілік» деп күбірлей сөйлеп айналасына қарады. Аялдамада онан басқа үш-төрт-ақ кісі қалыпты. Анадай жерде сарт-сұрт етіп айналмадан бұрылып жатқан троллейбус жайлап келіп жақындай берді. Намырдың манадан бері күтіп тұрған бағыты да осы болатын. Ол дереу ішке кіріп орта тұстағы орындықтардың біріне кеп жайғасты. Троллейбустың шаңқандай жарық, кең салонының әр жерінде отырған алты-жеті ғана кісі бар. Әрқайсысы әр жастағы адамдар көрінеді. Барлығы да қолдарындағы жүктерін орнықтырып болысымен барып кассадан билет алып жатыр. Троллейбус та аялдамаға кеп көп кідіріп тоқтаған жоқ. Іле жоғарыдан төмен жосылып жатқан ауқымы кең асфальт көшеге түсіп ап зымырай жөнелді. Терезеден үңіліп жан-жағына жіті қарап келе жатқан Намыр, көкірегіне күн түсірген жаңағы бір сезімге қайта-қайта оралып арыла алмай отыр. Оның көңілі бір түрлі өрекпіп келе жатқанға ұқсайды. Қалайда бұл оның ешқашанда сезініп білмеген жаңа дүниесі сияқты. Көкірегінің көзіне нұр тамғандай елжіреген жүрегі еркін алып барады. Бар тіршілік оған қарап күліп қана тұрғандай, жаңғыра ашылған жан дүниесінде ерекше бір бұлқыныс бар. Ол өз бойында болып жатқан өзгерістің не екеніне түсінбесе де, қалайда бір қасиетті өлкенің кеңістігін ашқандай әсерде отыр. Қалай болғанда да тап бүгін оның бүкіл болмысында бірдеме өзгерген тәрізді. Мүмкін жан дүниесінің жаңа бір қалтарысын таныған болар. Немесе өзі ет жүрегімен сезініп отырған сол бір қасиетті өлкенің ақ мәрмәр табалдырығынан аттаған шығар. Кім білсін, әйтеуір осы жайды сезінген сайын ол жас жүрегі жарылып кетердей ұлан қайыр қуанышқа бөленіп келеді!..

	Келесі күні Намыр жатақханадан орын ап жайғасып болысымен-ақ институтқа кеп қабылдау бөліміндегі өзі істейтін шаруаларымен танысты. Институт іші аяқ алып жүргісіз ығы-жығы адамдарға лық толы екен. Әркім өз шаруасыменен қызыл танау болып жүрген халық. Коридорда емтихан алынатын сабақтардың тізімдері де, қай факультетте қай күндері сынақ жүргізілетіні де кестеленіп қойылыпты. Топырлаған адамдардың көбі соның маңайында жүр. Өз жұмысына бірден қызу араласып кеткен Намыр кешеден бері педиатрия факультетіне алынған документтерді алфавит бойынша реттеп институттан кешірек қайтып жүр. Оған қала іші соншама көңілсіз сияқтанып көрінеді. Жатақханаға келсе онда да танитын ешкімі жоқ, іші пысып, қатты құлазиды. Тіпті оған бүкіл қала жұртының өзі бүтіндей өзгеріп кеткен сияқтанады. Бейне шаһардың байырғы тұрғындарының орнына жаңа бір өзгеше нәсілдің адамдары ауысып келген тәрізді. Топ-тобымен жөңкіліп жүрген тұрпаты да, тұлғасы да өзгеше бүлдіршіндей жас балалар еріксіз көз тартады. Қарақаттай мөлдіреген жанарлары жаутаң қағып, аңқау қараған қалыптары тіпті сүйкімді-ақ. Олардың алаң болған көңілдерінің қалт еткен сәтін еш қиындықсыз-ақ алаулай қалатын балауса жүздерінен апанық байқауға болады. Алдына қойған армандары қаншама биік болса да, жоқ нәрсеге тебіренісіп қалар әсірешілдігі мол қайран жастық-ай десеңші! Қолда барда қадіріңді білсекші! Сен шіркінді алыстап кетпестей, таусылып бітпестей сезінеміз-ау...

	Қаладағы толып жатқан жоғары оқу орындарының алғашқы емтихандары басталып та кетті. Мүлгіп тұрған тыныштық бұрқ-сарқ ете қалғандай, қызыл танау қым-қиғаш жүгірістер де басталды. Жалынышты үн, жалбарынған тілектер де молайды. Еңбексіз ептеп өте шыққылары келген ептілер де жортып жүр. Дүбірі катты дүрсілдей шапқан өмір жарысы, міне, осылай басталып кетті...

	Намырлар да, тізе бүктіріп дамылдатпас, қарбалас шаққа ауысыпты. Бастапқы сынақтардан-ақ сылқ ете қалған дайындығы аз дарбаза жүрісті әуей жастар жағы не істерін білмей сеңше соғылысып жүр. Бірі жылап өкініп жүрсе, екіншісі күліп даңғаза күймен даурығып ештемені елемес есер қылығына мақтанатын сияқты. Қалай болғанда да әркім өзінше кеп, өмір дейтін кұдіретпен алғаш рет бетпе-бет жүз көрісіп жатқандай еді. Он күн бойы толастамаған тайталас та бірте-бірте арнасына қайтып, сабасына түскендей болды. Конкурске қатысқан балалардың тең жарымына жуығы документтерін қайыра алып кетіп жатыр. Бастапқыдай емес, қолы босай бастаған Намыр сағы сынып жаутаң қаққан жастарға ақыл-кеңес айтып, жұбатқан боп жүр. Кейбіреулерінің аттестаттарын ашып көріп: «он жыл бойы ыршып жүріп ән салып, секіріп кеп институтқа түспек пе едің» деп күйінішін жасыра алмай күйзеліп те қалады. Айтып-айтпай не керек, осылайша қымкиғаш уақиғаларға толы қабылдау емтиханы да аяқталып келеді. Алақ-жұлақ алаңғасарлар кетіп, ақ тер болған еңбекқорлар қол созған армандарына жақын қалған кез. Бұл науқанның тез аяқталуын Намырдың өзі де асыға күтіп жүр. Жылдан аса ата-анасын көрмеген ол уақыты жақындаған сайын күндерін есептеп көңілі күпті. Неге екенін кім білсін, биыл ол елге баруға соншама асығатын сияқты. Жүрегіне ерекше бір сағыныш орнаған...

	Күндегісінен бүгін біршама ертерек келген Намыр, кешегіден қалған кейбір қағаздарды реттеп отырған болатын. Анандай жерде тұратын қара телефон жылан шағып алғандай шыр-шыр ете қалды. Қоярда коймай, Намыр орнынан тұрып жеткенше безек кағып жатыр. Безілдеген дауысы тым ащы. Жүгіріп кеп трубкасын көтеріп тыңдай қалған Намыр:

	– Иә, иә. Мединститут қой, – деді.

	– ?!

	– Педфак...

	– ?!

	– Иә, иә, тыңдап тұрған мен ғой. Намырмын ғой.

	– ?!

	– Ой-й-й, Сәруар апай-й, – деп қуанып кеткен Намыр, – сәләмәтсіз бе, апай, аман-есенсіз бе?..

	– ?!

	– Қайдан звандап тұрсыз?

	– ?!

	– Үй іштеріңіз тегіс амандықта ма, ағайдың денсаулығы жақсы ма?

	– ?!

	– Қайыр, қайыр. Барлығы да жаман емес. Жақсы.

	– ?!

	– Иә, иә. Сол айтқан жұмысымда жүрмін.

	– ?!

	– Бұйырса бұл да аяқталып қалды ғой...

	– ?!

	– Жоқ, апай, жоқ. Бірден үйге қайтпақпын. Кемпір-шалды қатты сағынып жүрмін.

	– ?!

	– Иә, өздеріңізде қандай жаңалық бар? Жөлердің жағдайы қалай? Оны не істедіңіздер? Алматыға алып келмекші едіңіздер ғой. Ол жағы не болды?

	– ?!

	Демін ішіне алып қыбыр етпей тыңдап қалған Намыр:

	– Қатты сырқаттанып жатыр дейсіз бе? – деп дауысы қалтырап кетті.

	– ?!

	– Сырқат емес дейсіз бе?..

	– Әй, апай-ай, мен сонда-ақ айтпап па едім. Сәби неме маған қатты бауыр басып қалған екен ғой...

	– ?!

	– Не істесем екен?..

	Ол қатты толқып әрі-сәрі күйде отырып қалды.

	– ?!

	– Иә, иә, тыңдап отырмын, апай. Айта беріңіз...

	– Менің барып қана қайтқаным қандай көмек береді. Баланы онан арман...

	– ?!

	– Япыр-ай ә, тіпті ұмытар түрі жоқ дейсіз ә...

	– ?!

	– Кішкентай сәбиім-ай, мен сені қандай күйге түсіріп кеткенмін. Өміріңді өксітіппін-ау. Не істесем екен, апай? Не істеймін...

	– ?!

	– Келіп қайтуым міндетті түрде керек боп тұр дейсіз бе?

	– ?!

	– Онда мен оны міндетті түрде алып та қайтатын шығармын...

	– ?!

	– Енді өзіңіз айтыңызшы, апай, басқа жол бар ма?..

	– ?!

	– Меніңше солай. Тағдырыма кез боп қалған жағдай шығар... Өзімнің де алды-артымда ешкімім жоқ шал-кемпірдің жалғызымын ғой... Солай істегеннен басқа не шарам бар. Бір көрініп кеткеннен ол түзеле ме? Қайта бұрынғысынан да ішқұса болып қалмаса... Қателігім сол, басында бауыр бастырмауым керек еді..

	– ?!

	– Үйде бір айға жуық болмақпын.

	– ?!

	– Жарайды, міндетті түрде хабарлаймын.

	– ?!

	– Ауылға сіздер жақтан біржола аттанатын шығармын. Оны барғаннан соң көрерміз.

	– ?!

	– Жо-жоқ, апай, ақшам бар. Жолыма әбден жетеді.

	– ?!

	– Көріскенше, апай, көріскенше...

	Ол телефонның құлағын сылқ еткізіп қоя салды. Өзі сол отырған орнынан қозғалмаған күйі көзін жұмып, ойланып қалыпты.

	«Байқұс бала-ай, бір ай бойы күтіп өмірің өксіпті-ау. Титімдей ғана жүрегің осыншама қасіретті қайтіп қана көтерген. Ой, тағдыр-ай десеңші... Жұдырықтай сәби де өстеді екен-ау. Күнде күтіп көкелеумен қу шыбықтай боп азғаны... Өзімде де құдай сүйер қылық жоқ. Екі ай бойы қасынан шықпай әбден емексітіп, кеттім де қалдым. Қандай азапқа түсіргемін сені, сорлы бала. Тәуекел... Міндетті түрде баруым кажет. Бара көрермін...» Осылайша ойын қорытындылаған Намыр енді ғана орнынан тұра бергенде дабырлай сөйлеп өзімен бірге істейтін басқа адамдар да кеп жайғаса бастады. Қысқа, қысқа амандасқан олар Намырға онша көңіл де бөлген жоқ. Қызу басталған өз әңгімелерін жалғастыра берді. Қобалжып қалған көңілін жылдам жиып ала қойған Намыр да күнделікті шаруасына араласып кетті. Келесі күні түске дейін созылған қабылдау емтиханының соңғы нүктесі де қойылып, барлық факультеттерде де аяқталып болды. Сол күні түстен кейін-ақ басталып кеткен комиссия жұмысы табандатқан екі тәулікке созылып, негізгі мәселелерін қарап болып та қалған. Комиссия қорытындыларын тосушылар да көп, оны реттеп группа-группаларымен қайыра тізімге түсіруші Намырлар да қауырт қимылмен қара тер боп жүр. Барлығы да аяқталар күнді асыға күтуде. Алақызып абыр-сабыр боп топырлаған жұрт айдаладай институт ауласына сыяр емес. Қыбыр-қыбыр бірі кіріп, бірі шыққан, бал жинаған арадай гу-гу етеді. Бәрінің де жүректері күпті. Қорытындыны ілер ақырғы күннің ақырғы сағаттары тақаған сайын сабырынан айрылған жұрт сеңше соғылысып сенделіп кеткен. Дүниеде сарыла күтіп тосқанның, сірә, қиыны-ай... Саркідір тартқан үлкеннің де, ақ уыз әлі жастардың да алаң болған жүздері алабұртып өзгеріп кетіпті. Алақжұлақ етіп бірін-бірі аңдыған, бірін-бірі байқаған көздер. Әркімнің-ақ ішкі сырын айтқызбай-ақ аңдап қалуға тырысатын сияқты. Топырлаған жұрттың да кез келгенінде, өзгеге байқатпауға әрекет еткен өз құпиялары бар тәрізді. Осылайша көп күттіріп, көп әбігерлендірген институтқа қабылданғандардың тізімі де ілінді-ау, әйтеуір. Жапатармағай үймелей қалған жұрт бірінің үстіне бірі шығып кетердей апыр-жұпыр болды да қалды. Тізімнен аты-жөндерін тауып алақайласа қуанып айғайласып жатқан жұрттар, көп кідірмей топтобымен тарасып барады. Қуаныштары қойындарына сыймай ду-ду етеді.

	Тізім ілінген жерден айналсоқтап кете алмай жүрген адамдардың ұнжырғасы түсіп, өз көзіне өзі сенбегендей қайта-қайта кеп тізімге шұқшияды. Әр фамилияның астын сұқ саусағымен түртіп отырып тағы-дағы өзінің аты-жөндерін іздейді. Бірақ жоқ нәрсені қанша іздегеніңмен табыла ма. Айналшықтап ары-бері жүріп-жүріп, олардағы салдары суға кеткендей тарасып жатты...

	Ендігі қалған ұсақ-түйек шаруаларға қарамай сұранып кеткен Намыр уәде еткен мерзімінен бірер күндей кешігіп жолға шықты.

	Сәруар апайының өтінішін орындап, Алматыдан қай уақытта аттанатынын айтып телеграмма жіберді. Намыр неге екені белгісіз билет алғаннан бері алып-ұшып пайыз таптырмай жүрген өз күйіне өзі түсіне алмай-ақ қойды. Бейне жүрегінің басын біресе күн шалғандай көңілдене қалса, біресе бұлт басқандай шымырлай сыздап жабырқап қалады. Істеп жүрген әрекетінің бәрі-дағы түсінде болып жатқан тәрізді. Әйтеуір қалайда оны белгісіз бір аумалы-төкпелі сезім билеген. Оның қандай сезім екенін Намырдың өзі де нақ басып тура түсініп жүрген жоқ. Осындай көңіл күйге бөленген Намыр түнгі сағат он бірлерде кеп «Алматы – Москва» атты жүрдек поезымен жүріп кетті. Ертеңінде түске таман Шу станциясына кеп түскен ол, өзін күтіп тұрған Сәруар менен Сапураға жолығып мәресәре болды да қалды. Сапура мен Сәруар бірінен соң бірі кеп қайта-қайта құшақтап Намырменен алма-кезек амандасып жатыр. Қуаныштарында шек жоқ. Ауылдарына жеткенше жол бойы аузын жаппай әңгіме айтқан Сапура болды. Намырдың практикасы бітіп қайтып кеткен күннен бастап, кешегі күнге дейін Жөлердің не істеп қалай болғанын тәптіштей айтып сан қилы күйге түсіп отырды. Намырдың бұл келісіне соншама риза екенін білдіріп ағыл-тегіл боп жылап та алды. Сан-сапалақ күймен сабылып отырған бұлар ауылдарына қалай жетіп қалғанын аңғарған да жоқ. Түс ауып кеткен мезгілде кеп Сәруардың үйіне түсті.

	Ұлы бесін болып қалған мезгілде үйден шыққан Сәруар мен Намыр асықпай кеп ауруханаға кірді. Балалардың бәрі-дағы түскі астарынан кейінгі ұйқысында екен. Олардың оянуын күткен Сәруар мен Намыр ординаторскіде бірсыпыра әңгімелесіп отырып қалды. Әңгімелерінің көбі Жөлер жайында болды. Оның соншама қағілез боп өсіп келе жатқан сүйкімді кылықтарын сүйсіне отырып сөз еткен Сәруар құлағын тосып тыңдай қалды да:

	– Әне, анау жылап жатқан дауыс сол Жөлердікі, – деді. Елең ете қалған Намырдың құлағына «кө-ке, кө-ке» деп ыңырсып қана жылап жатқан жас баланың дауысы үзіліп кетіп, үзіліп кетіп естіліп тұрды. Ет жүрегі елжіреп тебеқұйқасы шымырлап кеткен Намыр палатаға кеп қалай жеткенін өзі де білмейді. Кірген бойда Жөлердің төсегінің жанына кеп үңілген күйі тұрып қалыпты. Жөлер етпетінен түсіп төрт аяқтай бүгежектеген бойы жылап жатыр екен. Анда-санда соза дауыстап «кө-ке» деп жалынышты үнмен жапа шегіп жатқандай бір түрлі аянышты боп көрінді. Онан ары күтуге төзе алмаған Намыр:

	– Жөлержан-ау, Жөлержан, – деп көзіне жас алып көңілі босап кетті. Дауыс шыға-ақ басын жастықтан жұлып алған бала, сенер-сенбесін білмей бажақ-бажақ қарап кемсең-кемсең еткен ол неше ұмтылып орнынан түрегеле алмады. Демін ішіне тартып кірпік қақпай отырып қалған Жөлер:

	– Кө-ке!—деп шыңғырып жіберді. Көзінің жасы мөлт-мөлт етіп домалап түскен Намыр оны қаңбақтай көтеріп бауырына басқан бойы үн шығармай тұрып қалды. Жөлер кішкентай ғана мап-майда алақандарымен Намырдың беті-аузын сипалай аймалап жатыр. Қайта-қайта құшырлана мойнынан құшып, оймақтай ернімен шөп-шөп еткізіп сүйе береді.

	Намыр орасан үлкен дүние үстіне кеп құлағандай қан жылаған жүрегін әзер-әзер басып еңсесін көтерді. Ол өзінің алдында ағыл-тегіл ақ айран боп тұрған Сәруар менен Сапураны көріп, ұялғанынан мырс-мырс күлген боп жатты. Жүректерін ала-құйын өрт шалғандай өрекпіп тұрған олар да көздерінің жасын сүртіп, Намыр менен Жөлердің жанына келді. Бірсыпыраға дейін ешқайсысы ештеме деп үндей алмады. Намырдың бауырына еніп тас қып құшақтап алған Жөлерді алма-кезек сипалап толқып тұрған көңілдерін басқандай болды. Тұнып қалған тыныштықты бірінші боп бұзған Сәруар:

	– Жарығым, – деп, Намырдың бетінен сүйіп, – бұл дүниеден ол дүниеге кеткенше жан жүрегіммен сүйетін туған бауырымсың, Намыр! – деп басын иіп, Намырдың кеудесіне маңдайын тіреді. Айналасында тұрған адамдар да алма-кезек кеп Намырға көңілдерін көрсетіп ризалықтарын білдіріп жатты.

	Намырды қия бастырып босатпай қойған Жөлер кешке дейін алдынан түспей аймалады да жүрді. Кешке қарай оны тап-таза етіп киіндіріп, Сәруар мен Намыр үйге алып қайтты. Байқұс баланың арнасынан шығып шатшадыман қуанышында шек болсайшы...

	Сол бойында ауруханаға қайта оралмаған Жөлер, екі-үш күндей күнітүні Намырдың қасында болды. Оның бар куәлік қағаздарын дұрыстап алған Намыр ертең кешке еліне қарай жолға шықпақ. Осы күндері еркінен тыс өзгеше боп қатты өзгерген Сәруар, барлық бірге істейтін дәрігерлерін шақырып ұлан-асыр той жасағандай етіп кеш өткізді. Кешке келген адамдардың бұл уақиғаға елжіремей қалғаны болған жоқ. Әркім өздерінше, «осы кештің ескерткіші» деп көп нәрселер әкеліпті. Кеш бойында ақ жүректерімен жарыла Намырға деген ризашылықтарын айтпай қалған адам болмады. Барлығы да оның адресін алып, аға-бауырдай араласып тұрмақ боп тарасқан еді. Намыр осыншама қуаты мол адам бойындағы мейірімге тәнті болып қатты толқыды. Ел кеткен соң өздері ғана шүйіркелесіп отырған Сәруардың семьясы Намырға ертеңгі жүрмек жолы жайлы өздерінің шешімдерін айтты. Намырдың жүзіне қарап ойланып қалған Сәруар:

	– Намыржан, мен таңертең барып кезекті демалысымды алайын деп отырмын. «Осылай істеу керек» деп болмай отырған мына ағаң. Оны мен де жөн көріп отырмын. Жөлер екеуіңді ауылдарыңа дейін өзім апарып салсам ба деймін. Бұған қалай қарайсың? – деді.

	Бұндай әңгіме боларын күтпеген Намыр не дерін білмей сасқалақтап қалды. Бірсыпыраға дейін үндемей ойланып барып басын көтерген ол:

	– Бұларыңыз өте орынды ғой. Бірақ... Бірақ менің өзім ғана барғаным дұрыс болар. Кемпір-шалға далада қалған бала екен деп қайтып айтпақпын. Айтқан күнде олар бұныма қалай қарайды. Түсіне қойса жарады-ақ, ал түсінбесеші?.. Сондықтан менің өзім ғана барғаным жөн сияқты. Мүмкін, оларға өз балам деп айтармын, – деген Намыр, қып-қызыл боп, айтарын айтса да ұялып қалды. Тым-тырыс боп ойланып қалған бұлар бірсыпыраға дейін ләм деп бір-біріне тіл қатысқан жоқ. Әлден уақытта барып:

	– Жарайды, – деген Сәруар, – бұл айтқаның да жөн шығар, – деп келіскен сыңай танытты.

	Келесі күні ешқайда шықпай демін алған Намыр, кешке қарай Жөлерді алып өз ауылына аттанып кетті.





ТӨРТІНШІ ТАРАУ


	Намыр екінші тәулік дегенде туған жеріне жетіп, кіші бесін кезінде кеп аудан орталығына түсті. Сәруардың қоярда-қоймай отырып билетті жұмсақ купеге алып бергені сонша жақсы болар ма, Жөлердің де еш мазасы шықпай аман-есен жайлы жетті. Поездан түсісімен олар бірден колхоз-совхоздарға қатынасып жататын автобустар аялдамасына кеп ауылдарына жүріп кетті. Автобустың ақырғы рейсі болғандықтан ба, аудан орталығынан қайтып бара жатқан адамдар саны өте мол екен. Алдыңғы орындықтардың біріне кеп жайғасқан Намыр, ұйқысынан оянып қыңқылдай бастаған Жөлерге құмырадағы сүтін беріп, қолына печенье ұстатып еді, дереу мазасызданғанын қоя қойды. Ол ақ маржандай қатар түзеп шығып қалған қасқа тістерімен күтір еткізіп печеньені кертіп ап, таусап-таусап асыға жұтып жеп жатыр. Поезд ырғағымен жол-жөнекей ұзақ ұйықтаған оның әжептәуір қарны ашып қалған тәрізді.

	Көше арасымен ырғала-жырғалып қала сыртына шығып алған автобус, тастақ жолға түсісімен құлдырай зулап безіп келеді. Күтімінің жоқтығынан ба, әлде ескіріп тозғандықтан ба, жергілікті жұрт «қобдиша» деп атайтын бұл машинаның бопса-топсасы салдырлап, жүрісі тым жайсыз-ақ. Андасанда сәл тоқыратып жүрісін саябырлата қалса болды, сырттағы шаң лап етіп ішке кіріп көк түтін боп қолқаңды алады. Жергілікті жұрт, сірә, бойы үйреніп кеткен бе, маңқиған күйлері етек-жеңдерін жияр емес. Ду-ду етіп өзара дабырлай сөйлеп әңгімелесіп келеді. Намыр әйнектерін түсіріп ашып қойған терезеге жабыса шынтақтап, қалт жібермей айналасына қадала қарап қалыпты. Жол жағалай жайқала толқып пісе бастаған егіндік көкжиекке еңкейіп қалған күн нұрымен сары ала боп жатыр. Көз ұшында арғы шетін түре шауып жүрген комбайндар көрінеді...

	Жол-жөнекей аудан орталығына жақын орналасқан совхоздардың адамдары топ-тобымен түсіп қалып жатыр. Ақырғы аялдамасына жақындаған сайын автобустың ішіндегі адамдар саны мүлдем азайған еді. Әне, артқы орындықтардың бірінде биязы қалжыңмен сұқбаттасып отырған қыз бен жігіт те түсіп кетті. Жолаушылардан автобустың ішінде Намыр менен Жөлер ғана қалыпты. Шөлі қанып, қарны тойған Жөлер жол ортасынан аса машинаның ырғағымен қайыра калғып ұйықтап кеткен. Оның әлі ояна кояр түрі жоқ. Көкжиекке батуға тізгін бойы калған күн қомақтана қызарып дөңгелене түсіпті. Көз қаратпас қызуынан қайтқандай ұзақ жолды кезіп өткен қалжыраған қалпы бар. Аспан бетінен төмендеп аласарған сайын нарттай қызарып, сынаптай сусылдап көлкек қағады. Мұнарға бөккен бар айнала балқыған күйі балбырап жатыр. Көкжиектен көз алмай машина бірқалыпты жайлы жүргізіп келе жатқан шоферде де, ұйықтап жатқан баланы қыса құшақтап терең ойда отырған Намырда да үн жоқ. Әркім өз қиялымен...

	Автобус алдында жатқан коңыр белдің үстіне қайқаң етіп шыға келіп еді, бағанадан манаурап отырған Намыр жан-жағына жіті қарап елегізе қалды. Шилерінен атты кісі көрінбес Ақши атты мекені көз ұшында көлбең қағып мұнар буып тұр екен. Жадында қалған жастығының бар қызығы өре тұрып, жамырай бұған жүгіріп келе жатқандай, жанарының алды қараң-құраң болды да кетті. Ақши үсті күннің қызыл шапағына малынып, кызыл сары, күңгірт күрең, сан қилы түске боялып құбылып жатқан тәрізді.

	Әне-міне дегенше ағызып жеткен автобус та шағын ғана ауылдың ортасына кеп тұра қалды. Рақмет, деп жиналып машинадан түскелі жатқан Намырды жаңа ғана көргендей үдірейе қалған шофер:

	– Әй, жігітім, осы арадан түсуші ме ең? – деді.

	– Иә, осы арадан, – деген Намыр түсуге ыңғайлана бастады.

	– Мынау қолыңдағы чемоданың кішігірім сандықтай екен. Ауыр болса үйіңнің алдына дейін жеткізісіп салайын, – деген шофер біресе жас жігітке, біресе бауырына басып көтеріп алған баласына таңырқай қапты.

	– Жо-жоқ, рақмет, жолыңыздан қалмай-ақ қойыңыз. Міне, алдыңғы жағымызда ғана тұрған үй ғой. Өзім-ақ жетемін.

	– Е, өзің біл, – деген шофер автобусын гүр-гүр еткізіп алды да, ауыр қозғалып жүріп кетті.

	Намыр есік алдындағы қазан-ошақ басында жүрген шешесін бірден тани кетті. Әне, белін жазып бұлар жаққа қарады. Сірә, тани алмай тұрған тәрізді. Намыр ұйықтап жатқан Жөлерді сол иығына салып, оң қолына чемоданын ұстап біртіндеп жақындай түсті. Шешесі жыға танып шырамытқанмен де әрі-сәрі боп тұрған сияқты. Бір-екі аттап қарсы жүрді де:

	– Құдайым-ау, мынау Намыр ғой, – деп өзіне-өзі күбірлей сөйлеген ол, – әкесі, ау әкесі, балаң келе жатыр, – деді.

	– Кім? Кімді айтасың, – деп алқұн-жұлқын үйден шыққан Ахмет қарт та аң-таң болып қарап қапты. Шешесі де сол бағанағы орнында тұр. Әкешешесінің абыржып қалғанын анық аңғарған Намыр ақсия күліп жақындай берді. Таяп келген ол:

	– Ассалаумағаләйкүм, – деп дауысын соза әкесімен амандасып, шешесінің мойнынан құшып бетінен сүйді.

	– Құлыным-ау, – деп, енді ғана есін жиған шешесі баласын аймалай сүйіп, қолындағы нәрестесін көтеріп алдына алды.

	– Мына неме өзі батыр болмаса игі еді. Ұйқысының каттысын қарашы, – деп, Мәлике шешей қолындағы баланың бетін ашып көрді де, қайыра жауып үйге қарай аяңдады. Ақаңа:

	– Әй, мынаған өзі не болған. Неғып сілейіп тұрсың? Анау чемоданды ішке кіргізсеңші, – деп бұйыра сөйлеген бәйбішесіне жақтырмай бір қарап алған Ахмет қарт, асықпай чемоданға қарай жүрді.

	– Аға, өзім кіргіземін ғой. Оған әуре болмай-ақ қойыңыз, – деген Намыр ұмтыла кеп чемоданды алды да, әркім өз ойларымен арбасып, әрі-сәрі боп ішке кірді.

	Аспанның батыс жақ етегіндегі ала шабыр ақ қанат бұлттардың бауыры жаңа батып кеткен күннің қызыл күрең шапағына боялып, алаулаған күйі алабұртып қалып барады. Оның ақ мамықтай денесіне шаншыла сіңіп, шашырай сұлап қалған ұясына еніп кеткен күннің ақ кірпік сәулесі де біртебірте көмескілене сөніп бара жатқан еді.

	Жеңіл киініп қолына сүлгі ұстап қайта шыққан Намыр, есік алдында ағып жатқан бұлақтың басына келді. Бұлақ жағалауына шымдауыт болып өскен көк майсаны басқан сайын былқ-былқ етіп, жан дүниеңе жұп-жұмсақ тиетін әдемі бір әсерге бөлегендей еріксіз өзіне көңіл аудартады. Қалт тұра қалған Намыр, табан астында қап жапа-тармағай қайыра көтеріле бастаған көк балауса шөптерге қызыға қарап қалды да, етпетінен түсіп жата кеткен күйі иіскеп-иіскеп алды. Бауырын басып біраз жатқан ол, асыр салып аунап өзімен-өзі мәз-мәйрам болды. Мамықтай жұмсақ майсаны қайта-қайта алақанымен сипалап елжірей бір сәт отырды да, шалқасынан түсіп көзін жұмған күйі жата кетті. Балбырап жатқан денесі маужырап бара жатқандай...

	– Намыр, ау Намыр, – деген шешесінің дауысымен басын көтерді.

	– Өй, құлыным-ау, мұнда отыр екенсің ғой. Неғып отырсың?

	– Жай, тәте, кішкене мынау майсаға аунап демімді алып жатқаным ғой.

	– Жарығым-ау, әлі жуынған жоқсың ба?

	– Жоқ. Қазір, міне, жуынамын, – деп Намыр орнынан жылдам көтерілді.

	– Анау немеңнің аты кім өзі? Қыңқылдап жылайын деп жатыр.

	– Жөлер.

	– Жөлер, Жөлер, – деп күбірлей қайталаған ол, ой аллай ә, бұлар неше түрлі атты ойлап шығарады, өзі жылдам-жылдам басып үйге қарай асыға жөнелді. Белуарына дейін еңкейіп жуынып жатқан Намыр:

	– Тәте, мен қазір, қазір, – деп дауыстады да, салқын сумен рақаттана түсіп шайына бастады.

	Қыңқ-қыңқ етіп жаңаректе ғана оянған Жөлер шалқасынан жатқан бойы айналасына аңыра қарап ұзақ үңілді. Үй ішіндегі барлық заттар бүтіндей оған бөтен сияқты. Жатырқай қалған ол тағы да қыңқ-қыңқ етіп жылағысы келді де, жанына кеп тұрған сақалды адамды көріп таңырқай тоқтады. Жастықтан басын жылдам көтеріп орнығып отырған ол, үңіле түсіп шалдың бетіне қарады. Жөлер оның иегіндегі сақалына қолын созып сәл ұмтыла түсті де, қайыра жылдам тартып ап жылап жіберді.

	Сырттан жүгіре кірген Намыр:

	– Жөлер, Жөлержан, – деп төсек жанына жетіп тұрып қалды. Әлі уақытқа дейін ештемеге түсіне алмай тұрған әкесінің қабағы қатыңқы сияқты.

	– Кө-ке, кө-ке, – деп оған, домалай ұмтылған сәбиді көтеріп алды. Баурына басып баланың бетінен сүйді. Жөлер «у-у» етіп қайта-қайта Намырға шалды көрсете береді.

	– Ата, ата, әйей ата ғой, – деген Намырдың сөзін қағып ап:

	– Ат-тә, ат-тә, – деген оның дауысы тақ-тақ ете қалды.

	– Өй, жаман неме атасын танып «аталап» жатыр ғой мынау, – деп сырттан сөйлей кірген Мәлике шешей, – бері әкелші, андағының бетін жуайын, – деді.

	Намыр шешесімен екеуі екеулеп жүріп Жөлердің беті-қолын жуындырды. Бұл арада Мәлике шешей қаншама өмешегі құрып білгісі кеп тұрса да, ләм деп үндеген жоқ. Қайткенде де мынау баланың тегін емес екенін іштей сезінеді. Бірақ баласынан сұрауға дәті жетіп, жүрегі дауаламайды. Бойына бір түрлі түсініксіз қорқыныш ұялаған. Тек салбырап кеткен шалының қабағын байқаған сайын бәйек боп жүр. Олар осылайша әлі-дағы бір-біріне ашылмаған күйлері кешкі астарына отырды. Дөңгелек столға Жөлердің бойы жетпейтін болған соң, Намыр астындағы өз орындығына көтеріп оны отырғызды. Мәлике шешей қолындағы айран толы кесені құймақтай араластырып, үстіне сәл қант сеуіп Жөлердің алдына әкеп қойып жатты. Өзіне бұрыла түсіп бетіне қараған баланың басынан сипап:

	– Іше ғой, балам, іше ғой, – деп еркелете сөйлеп еміреніп алды.

	– Апа, апа, апа ғой, – деп Намыр да оған үйіріліп жатыр. Екеуіне алмакезек қарап жайдарылана түскен Жөлер алдындағы айранды ұрттап көріп тамсанып біраз отырды да, құныға түсіп сіміре бастады.

	– Түу-у балам-ай, шөлдеп қалған екенсің ғой,— деп емірене сөйлеген Мәлике шешейге ол көзінің астымен жапақ-жапақ етіп қарап қояды. Ол Намырды да, өзін де еркелете еміреніп жүрген мынау кемпірді іштей ұнатып жақсы-ақ көріп отыр. Тағы да жалбырақ қағып айналып жүрген ақ жаулықты адам оның алдына ұсақтап тураған жас ет әкеп қойып жатты. Соншама тәтті жұп-жұмсақ ет оның таңдайында езіліп жатқандай таусаптаусап шайнамай жұтып қомағайлана түскен. Қарны тіпті қатты ашып қалыпты. Қара терге түсіп терлеген бала қып-қызыл боп албырап отыр. Жөлерді шешесі мен Намыр екеулей отырып тамақтандырып болған соң, өздері де жайлана түсіп ас алуға кірісті. Дастарқан басын тағы да белгісіз бір тыныштық билеген. Қарбыта асап тамақтанып жатқан Намырдың да қарны ашып қалған тәрізді. Ешкім ештеме деп үндеген жоқ. Намыр асықпай ғана тамағын ішіп болып қалған.

	Манадан бері үндемеген күйі сораптай тартып шайын ішіп отырған Ахмет қарт балуан қолымен бурыл тарта бастаған шоқша сақалын сипап, басын көтерді. Оның қызыл шырайлы дөңгелек жүзі ажарлы болатын. Қиғаштай түсіріп қиып қойған түлкі мұрты мен шоқша сақалы да өзіне әпәдемі жарасатынды. Шашын үнемі өсірмей қырдырып жүретін оның кең маңдайынан созыла көтерілген қасқасы да таңдай-таңдай қара тақиясының астынан ап-анық көрініп тұр. Әлден уақыт өткен соң ғана ол:

	– Балам, оқуың қалай? – деді.

	Қолындағы кесесін жайлап дастарқанға қойып, әкесіне еңсеріле бұрылған Намыр:

	– Жақсы, аға, барлығы да жақсы, – деді.

	– Енді қанша жылың бар?

	– Әлі екі жылдай уақыт бар.

	– Е, е-е...

	Біразға дейін үндемей қалған Ахмет:

	– Үйде қанша болмақсың? – деп, баласына барлап қарап байыппен көз тастап отыр.

	– Бір айға жуық болмақпын...

	– Әй, құлыным-ау, кішкене, – деп қуанып қалған шешесі дәл бұл арада өзінің ризашылығын білдірмей қала алмады.

	– О-о, мұның жарады, – деп әкесі де жадырай түсті.

	Сонан дастарқан басын үнсіздік биледі. Намыр әне-міне «енді сұрап қалар» деп күтумен отыр. Бірақ Жөлер жайлы тіс жармай отыр. Намыр жол бойы толғанып, калай таныстыру мәселесіне екі ұшты боп келіп еді. Үйге келген аз уақыт ішінде әр нәрсені аңғарып қалған ол бір шешімге әбден бекінген сияқты. Бұлар келгеннен бері онша иіле қоймаған әке мінезі оны қатты ойландырды.

	«Ана байқұсты қойшы, өз баласындай аялап сүйіп кетер... Ал әкем ші? Жоқ оның қалай қабылдайтыны жұмбақтау. Жөлер жайлы шындықты жасыру керек сияқты. Өсе келе көре жатармыз. Не болса да бұларға өз балам деп айтуым керек. Иә, иә, тек қана солай істеуім керек...»

	Намыр осылай деп айтуға мүлдем бел буып, әзірленіп отыр.

	– Иә, балам, – деп қасын кере, қызыл шырайлы жүзін барынша жұмсарта қараған Ахаң, – мынау Жөлер баланың жайын білмедік қой, – деді.

	Елең етіп отырған орнынан қозғалақтап кеткен шешесі де көзінің астымен баласына карады. Намыр төр алдында өзіменен өзі болып ойнап отырған Жөлерге қарап бірсыпыра үндемей қалды. Намырдың өзіне көңіл бөлгенін бірден аңғарған Жөлер орнынан тұрып кеп оның алдына шығып еркелей бастады. Әкесі мен шешесі үндемеген күйлері, баласының жауабын тосып отыр. Намыр басын көтеріп, әкесінің жүзіне тура қарап:

	– Аға, бұл ұзақ әңгіме. Қысқаша айтсам, бұл Жөлер менің туған балам да, ал сіздердің туған немерелеріңіз, – деді.

	Тап осындай хабарды күтпеген әкесі мен шешесі бақырайған бойлары не дерін білмей, сасқалақтап бір-біріне қарады. Өңі бұзылып қатты өзгеріп кеткен анасы:

	– Құлыным-ау, не деп отырсың? Бұны біз қалайша білмедік. Шешесі қайда? – деп шошына түсіпті. Жөлердің басынан сипап төмен қарап отырған Намыр:

	– Шешесі жоқ, – деді.

	– Жоғы қалай? Не деп отырсың, қарағым-ау, – деген әкесі мен шешесінің дауыстары қосарлана шықты.

	Көз жанары жасаурап олардың жүзіне кінәлі адамдай мұңая қараған Намыр:

	– Сіздер кеш естігендеріңізге кешірім етіңіздер. Бұның анасы босана алмай өліп кеткен еді...

	– Не дейді?..

	– Тәңірім-ау, мынау не деп отыр? Әкесінің шеке тамырлары адырайып қып-қызыл боп кетіпті. Оны ашу мен қайғы араласып булықтырып бара жатқандай еді. Үнсіз жылаған шешесінің көз жасы мөлт-мөлт етіп жаулығының алдына тамып-тамып түсіп жатыр.

	– Қарағым-ау, Намыржан-ау, бұның қалай? Мынауыңды естіген жұрт не демек? Дер кезінде неге хабар бермегенсің? – деген әкесінің де көңілі жүдеп қалыпты.

	– Бастапқы сәтте өзіміз де білгеміз жоқ. Кейін мынадай күйге ұшыраған соң біржола білсін деп ойлаған едім...

	– Япырм-ау, ол баланың елі-жұрты бар ма? Туған-туыстары қай жақта тұрады?..

	– Бар. Сол Алматы маңайында...

	– Түкке түсінсем не дейсің. Әй, балам-ай сүйекке таңба түсіріп...

	– Аға! Қандай таңбаны айтасыз? Басқа түскен тағдырды ма? Баласының жүзін жаңа ғана көргендей, телміре қарап үндемей қалған

	Ахаң біраздан соң барып:

	– Жоға! Алды-артыңда ешкімің жоқ адамдай осыншама ауырлықты жалғыз өзің арқалағаныңды айтамын да. Туысып үлгірмеген, танысып болмаған жамаағайын не деп кетті екен. Ыстығыңды да, суығыңды да бірге көрер жалғызымыз емес пе едің, шырағым, – деп дауысын бәсеңдеткен күйі іштей тынып отырып қалды.

	Әке сөзін анық ұғып, түгел түсінген Намыр да төмен қарап отырған бойы үндеген жоқ. Бұл жайында қайыра қайтып әкесі де, шешесі де еш нәрсені сұрамады. Іштей қамығып қатты жүдеп қалған шешесі қайта-қайта теріс айнала беріп терең күрсініп қап жүр. Сылдырлатпай ғана дастарқанын жинап сыртқа шығып кетті. Ауыр оймен теріс қарап жантая кеткен әкесі төр алдында қыбыр етпестен көзін жұмған күйі бүрісіңкірей түсіп бұйығып жатыр. Намыр алдында жатып ұйықтап қалған Жөлерді көтеріп ауызғы бөлмеге шықты. Оған қарсы жолыққан, сырттан кіріп келе жатқан анасы:

	– Құлыным-ау, андағы немең ұйықтап қалыпты ғой. Бері алып жүрші, жатқызайық, – деді.

	Намыр үндемеген бойы ішке кіріп, не істер екен дегендей, анасының сыртынан бағып тұра берді. Анасы қолындағы алып келе жатқан ыдысаяқтарын бұрышта тұрған ағаш шкафтың ішіне апарып қойды да, тура барып өз төсегін жаймалап сала бастады. Ірге жағына белдеулей көрпе қойып, жаялық төсеген анасы:

	– Намыржан, андағыны әкелші бері, бұдан былай бұл немең менің қойныма жатып жүрсін, – деді.

	– Түнде жылап мазаңызды алмас па екен?

	– Ой, тәйір-ай, қайтер дейсің, әкел бері, – деп анасы бұйыра сөйледі.

	Қолындағы баланы анасына ұстата берген Намыр тез бұрылып далаға шығып кетті. Іле:

	– Не ғып жатырсың? Бұл не қылығың, тұрсаңшы, – деп сыбырлай сөйлеген анасының әкесіне айтқан сөздерін анық естіп барады.

	Қоңыр күздің кеші сап-салқын боп тұр екен. Төңкеріле төнген айсыз аспан жыпыр-жыпыр қаққан жұлдыздарға лықа толыпты. Ақ белдеу боп тартылып құс жолы жатыр. Үй сыртына шығып, құлағын тосып, тың тыңдаған Намыр күрт-күрт күйсеп, шарбақ қора ішінде ыңыранып жатқан сиырдың, анда-санда пысқырынып қойып жайылып жүрген аттардың дыбысынан басқа ештемені ести алмады. Шағын ғана ауыл түп-түгелдей іңір шайларына отырған сияқты. Барлық үйлердің де терезелерінде жылтыраған от бар. Сірә, Намырдың кеп түскенін ешкім де аңдамай қалған тәрізді. Тегі, «бала көтеріп алған ауыл үйдің адамдары» деп қалса керек. Әне, қақырынып үйден шыққан әкесі де шарбақ қораны айналып барады. Міне, осылай алғашқы кеш те өтіп, жылжи ұзап қалып бара жатты. Манағы күйі үнтүнсіз жүрген Ахаң тек жатар кезде өзіне өзі сөйлеп:

	– Әй, балам-ай, балам-ай... «Әкенің көңілі балада, баланың көңілі далада» деген сөз осындайдан қалған-ау. Әйтпесе бүйтер ме едің? Қыз жағының адамдары не ойлады десеңші... Ақыл айтар ата-анаң, қол ұшын берер ешкімің жоқ сияқты боп көріндің-ау. Не дейін саған... – деп қатты қорланып, намыстанып жүргенін аңғартты. Әкесінің сөзін аяғына дейін үндемей тыңдаған Намыр:

	– Аға, кешіріңіз мені. Қапаланбаңызшы. Өтінемін,— деді.

	– Жә, енді қойсаңшы?! Жолдан шаршап келген баланы мазалай бермей, – деген бәйбішесіне бір қарап алған Ахаң шешінді де жатып қалды.

	Ертеңінде Намыр кеш оянды. Қатты толғандырып толқытқан ой ма, әлде ұзақ жолмен соғылып шаршады ма, тұяқ серіппей көп ұйықтапты. Ерте тұрып алған Жөлердің жанына кеп оятпақ боп уілдеп мазалағанын да сезген жоқ. Шешесінің шашынан иіскеп аймалап, маңдайынан сүйгенін де аңғармады. Жөлер «көкесіне» де, өзіне де деген мынау кемпірдің ақ ықласын сәби жүрегімен танып, далбаң қағып жатырқайтын түрі жоқ. Оның әсіресе өзі жақсы көретін «көкесіне» мейірлене түсіп еміренгені оған аса тіпті ұнайтын сияқты. Ұйқыда жатқан баласына енді ғана түс тоқтатып қараған Мәлике шешей: «құлыным-ау, десеңші... қалай өзгеріп кеткен?! Өзі тіпті есейіп-ақ қалыптыау...» – деп күбірлей сөйлеп, Жөлерді алып далаға шығып бара жатты.

	Олар бұлақ жағасында жүрген үйрек, қаздардың қасына келді. Жөлер ауыз жаппай «у-у» етіп бірдеме деп сөйлеп жүр. Сұқ саусағымен «әне, әне» деп суда жүзген құстарға ұмтылып-ұмтылып қояды. Онымен еркелете сөйлеп ұзақ-ұзақ жүзіне көз тоқтатқан Мәлике шешей, оның түрінен Намырымен ұқсастық іздейтін сияқты. Қайта-қайта Жөлерге қарап алған ол:

	«Намырыма ұқсап бұның да көз жанары бозарған ақ сары болар» деп ойын түйді. Шұнаң қағып талпынып болмай қойған оны жерге түсіріп, көгалдың үстіне қоя берді. Қаз-қаз басып бір-екі аттап барады да, қиқалаң етіп құлап қалған Жөлер апыл-құпыл қайтадан тұрды да, ақсия күліп әжесіне қарады. Оның бұл қылығына сүйсініп кеткен Мәлике шешей жүгіріп кеп бетінен кұшырлана сүйіп-сүйіп алды. Қорқақтап қалған Жөлер біразға дейін жасқаншақтап тұрды да, қалтақ-қалтақ етіп жасаңды бойлай тағы да жүріп кетті. Бірталай жерге барып артына бұрылып қараған ол, куанышы қойнына сыймай мәз боп тұр.

	– Бері, бері қарай жүр, – деп қолын созып шақырған Мәлике шешейге тұра ұмтылмақшы болған Жөлер сүрініп кетіп тағы да домалап тұрды. Құнжыңқұнжың етіп түрегеліп жатқан ол, өздеріне қарай келе жатқан Намырды көріп қуанып кетті. «Кө-ке, кө-ке» деп дауыстап жіберді.

	– Әй, мына әдірә қалғырды қарашы?! Әкесінен басқа кісіні кісі құрлы көрмейді, – деп, Мәлике шешей қалжыңдай сөйлеп күліп жатыр. Үндемеген бойы жанына келген Намырдың бетінен сүйіп, «мына немеңде ақыл бар өзі», деп манадан бері оның істеген кылықтарын сүйсіне түсіп сөз етті. Мейірлене сөйлеп Намырын еркелеткен сайын Жөлер де Мәлике шешейдің ет бауырына еніп еркінси түсетін сияқты.

	Намыр анадайдан жете алмай келе жатқан Жөлерді жүгіріп кеп қос қолдай көтеріп алды да, екі-үш мәрте аспандата лақтырып қайыра қақшып ап бауырына басты. Оның екі қолынан ұстап алып айналдырып-айналдырып келді де, анадайда тұрған анасының құшағына ұстата салды. Жайраң қағып жадырай түскен Жөлер төбесі көкке тигендей мәз боп отыр. Көк теңбіл аспаннан сорғалата шуағын төгіп тұрған қоңыр күздің күні де елжіреп тұр. Үп еткен жел жоқ. Жайма шуақ нұрымен жадыратқандай. Бұлақ жағалауында өскен жалбыздың иісі де аңқыта кеп сарайыңды ашып, айналаға жұпар шашып қойғандай әсер етеді. Намыр тізесіне дейін шалбарын түрініп ап, мөп-мелдір боп сылдырай аққан бұлақ суына жуынып жатыр. Мәлике шешей қыңқ-қыңқ етіп кеткісі келмеген Жөлерді сол орнына қалдырды да, өзі ас әзірлеуге асығып үй жағына қарай жөнелді. Жөлер әжесінің қолынан шығысымен-ақ жайпақтау жердегі суды кешіп шалпылдатып ойнай бастады. Шала-шарпы жуынып жанына келген Намыр оның беті-қолын шайып үйге қарай көтеріп келе жатты.

	Таңғы салқынмен ерте тұрып шөп шабуға кеткен Ахаң да оралыпты. Үй сыртына кеп аттан түсіп, теңдеп алған көк жоңышқаны шешіп ап пішенінің ішіне әкеп жайып тастады. Күрең төбел биесінің ер тоқымын алды да, алдына апарып жоңышқа салды. Кешегідей емес, бүгін қабағы мүлдем жадыраңқы сияқты. Көйлегінің жеңдерін жүре түріп, ошақ басында тұрған құманды алып жуына бастады. Әкесінің жанына жылдам басып жақындап келген Намыр қолындағы құманын алып, суын құйып көмектесіп жатыр. Асықпай отырып жуынып-шайынған Ахаң орнынан тұрып:

	– Жаңа тұрғансыңдар ма? – деп баласына қарады.

	– Иә. Жолдан шаршаңқырап қалған екенмін...

	– Әрине, шаршамайшы.

	Ол жандарына кеп тұрған Жөлерге бұрылып:

	– Мына немең өзі бір мазалы бала екен, – деп Жөлерді қолына алып басынан иіскеді. Жөлер құнжың-құнжың етіп бетіне тиген сақалдан қыдығы кеп шалқалақтап әлек боп жатыр.

	– Ә-ә, сақалды ұнатпайсың ба? Әлі-ақ бұған да үйреніп кетесің, – деп Ахаң сылқ-сылқ етіп күліп алды. Ол да алғаш рет Жөлерге түс тоқтатып қарап қалыпты. Бұларға есік алдына шығып қарап тұрған Мәлике шешей:

	– Жүріңдер, шайларыңды ішіңдер, – деп асқа шақырды. Олар топырласа кеп үйге кірді.

	Ахаң бүгін шай үстінде аса жайдары отырды. Баласынан кешегі естіген жағдайлары жайлы қайыра қайта қазбалап ештеме де сұраған жоқ. Көбіне ол өз шаруашылықтарын сөз етіп, ауыл арасындағы қайсы бір жаңалықтарды әңгімелеп отырды. Намырдың практикасын өткізген жердегі тұрғылықты елдің хал-тұрмысын, дәстүр салттарын сұрастырып, баласымен ұзақ әңгімелесті. Намыр әкесінің бүгінгі мінезіне соншама риза боп, қатты толқыды. Оның байқауынша, әкесі де, шешесі де Жөлер жайлы бұның айтқанына ақаусыз сенген тәрізді. Кешегідей емес Ахаң да қайта-қайта Жөлерді аймалап, шын мейіріммен үйіріліп отыр. Оған жапақ-жапақ қаққан жас баланың қағілез қылықтары мен мазаң емес қалыбы қатты ұнайтын сияқты. Осылайша олар шүйіркелесе отырып астарын ішіп, дастарқан соңында ауыл-елге Жөлер жайын қалай естіртетіндіктерін кеңесті. Бәйбішесі мен баласының бұл туралы ойларын асықпай тыңдап, ойын тұжырымдаған Ахаң:

	– Бұны қалайда ұзатпағанымыз жөн. Үндемей қоя салатын жай емес. Көпшіліктің ауыз-екі естігені дұрыс. Әйтпесе сырғақтатып кеткен жағдайдың сыртынан ерер сөзі көп болмақ. Жортақы тіл мен жорамал сөздердің керегі қанша? Қаңқу сөзді қысыр әңгімеге төркіндетіп қайтпекпіз. Олай болса, бәйбіше, келесі сәрсенбінің сәтіне тілеу жасайық. Бүгіннен бастап келіп-кеткен елге осылай деп хабарлай бер, – деп шешімін айтты. Мәлике шешей бұл әңгіменің көп созылмай тез шешілгеніне өте қуанды. Ол дастарқан үстін жинап жатып:

	– Сонда бұны қалай деп хабарлаймыз, – деді.

	– Қалай дегені несі? Шілдеханамыз деп шақыр, – деген Ахаң орнынан жылдам көтеріліп далаға шығып кетті.

	Таңертеңнен бері естіп үлгерген ауыл адамдары да бірінен соң бірі келіп, амандасып кетіп жатыр. Аядай ауылға Намырдың мынау жағдайы тез таралып-ақ үлгірді. Естіген ел шын мүңайып, абыржысып та қалған сияқты. Кейбіреулер амандаса келіп шын көңілдерімен жұбату айтып жатқандары да бар. Бұрын-соңды мұндай жайды көрмеген ақ көңіл жандарға шынымен де қабырғаларын қайыстырып қатты әсер еткен еді. Заман жақсы. Молшылық кез, ел емес пе? Ахаң айтқан шілдеханасын ақшиліктер ұлан-асыр тойдай етіп еткізді. Атадан балаға мирас боп қалған дәстүр ғой. Қай-қашанда ел ортасы басқа түскен ауырлыкты да, қуанышты да бірлесе көтеріп, жабыла атқарысып жатады емес пе?..

	Бұл тіршілікте ескірмей тұрар нәрсе жоқ. Қандай уақиға болмасын, күн өткен сайын алыстап, үйреншікті күйге түседі. Міне, біраз күндер өткеннен соң ақшиліктер үшін Намырдың жайы да ұмытыла бастады. Адам тағдырының емшісі – уақыт деген осы.

	Бір жұмадай үйде болып демін алған Намыр, әкесіне бел шешіп көмектесіп кетті. Олар қазір азын-аулақ қолда ұстайтын малдарының қысқы шөптерін дайындап жүр. Жақсы боп тұрған ауа райын пайдаланып, Ахаң мен Намыр үнемі ерте тұрып жұмыстарынан кеш оралады. Жөлер болса бұл күнде Мәлике шешейге әбден бауыр баса бастаған. Ол дегенде Мәлике шешейдің де шығарға жаны бөлек. Сәби жүрекке ақ адал мейірім күннің шуағынан бірдебір кем емес-ау. Жөлер бала аз күннің ішінде қара құлақтанып қатты өзгеріп кетті. Ол кешке қарай Ахаң мен Намырдың жолын тосып, томпаң қағып алдарынан шығуды тауып алыпты. Оның бұл қылығына мәз болған Ахаң ат үстінен еңкейіп кеп алдына алып ұзақ уақыт ат үстінде серуендетеді. Дәп бұл сәтте Жөлер ешкімді де менсінбейді. Қолын созып шақырған әжесіне де, Намырға да басын шайқап шалқақ қағады. Немересінің бұл қылығына шек сілесі қата масайраған Ахаң бәйбішесін әжуалап мәз боп қалады. Жөлер десе әкесінің де, шешесінің де әбден бауыр басып алғандарын көрген сайын Намыр жан жүрегімен риза болып қуанады. Өзін әдейі Жөлерден аулақ ұстайды. Кейде жалбақтап келген Жөлерді нұқып қалып әдейі жылатып қояды. Ондай кезде Ахаң да, Мәлике шешей де оған бажалақ қағып ренжіп, апыр-топыр боп немерелеріне ұмтылады. Екі жақтап кеп Жөлердің асты-үстіне түсіп әбігерлері шығады. Осылайша Жөлер шал мен кемпірдің ықласына беріліп, мүлдем солардың ықпалына сіңіп бара жатқан.

	Намырдың қайтар шағы да таяп келеді. Соңғы қалған он шақты күндерінде ол жиі-жиі үйде болмай, айналада тұратын туыс-туғандарына қыдырып қайтып жүрді. Оның бар-жоғына Жөлер де үйрене бастаған. Тіпті ақырғы кезде оны бұрынғыдай іздемейді де. Кейде Намыр шешесіне еркелеп тізесіне басын қойып алдына жантайса, оны әжесінен қызғанып, Жөлердің бая-шаясы шығып жылап та қалады. Мұндай сәттерде ол Намырмен қатты ренжісіп, шақырса бармай бұртың қағып, әжесінің алдына тығылады. Жөлердің бұл қылығына дән риза болған Намыр кейде оны әдейі жылатып мәре-сәре етеді. Оның бұнысына кей кезде тіпті шешесі де ренжіп қалады. Намыр болса, бұған қуанышы қойнына сыймай қағанағы қарқ боп шек-сілесі қатқанша күліп рақаттана түседі. Оның бұл қылықтарын балалыкка санаған шешесі:

	– Құлыным-ау, оны қайтесің ренжітіп, аз күнде кетесің ғой. Біраз уақыттан кейін сағынарсың да. Бұл жақта бұл не боп жүр екен деп алаңдама. Оқуыңды оқы. Қара тұяғымнан қан кеткенше бұл немеңді әлпештеп өсірермін, – деп баласына ақыл-кеңесін айтады.

	Оның аппақ көңілі мен аналық жүрегіне тәнті болған Намыр:

	– Анашым менің, асылым менің, – деп мойнынан құшып бетінен өбеді. Көңілі босап көзіне жас алған шешесі:

	– Ендігәрі қандай жағдай болса да хабарлап тұр, құлыным. Әкең байқұс көпке дейін Жөлердің жайын айтып өкпелеп жүрді. Ол өзі аса намыскер адам ғой. Қартайғанда адамдарға «осы қалай болады екен» деп ақылдаса салған да үлкен қуаныш. Осыны есіңнен шығарма, жарығым, – деп баласына қарады.

	– Жарайды, тәте, жарайды. Енді еш уақытта да сендерсіз ештеме істемеймін. Уәде, – деп, Намыр шешесінің алақанына маңдайын тигізді.

	Мәлике шешейдің өзінше әредік тапқаны ма, әлде көңіліндегі сөздерін айтып қалуға орайы келді ме, әйтеуір баласымен келгеннен бері жеке отырып шүйіркелесе әңгімелескені осы.

	Ахаң кешеден бері баласының жолына әзірленіп жүр. Қолындағы екі-үш сиырдың бірін апарып етке салып ақшасын алды. Бүгін кешке өзі құралпы шал-кемпірлерді шақырып шай бермек. «Баталы құл арымас, батасыз адам жарымас» деп оны да сол көзінің қарашығындай жалғыз Намыры үшін істеп жүр. Кешке қарай кеп ас ішіп біраз отырған ауыл үлкендері өткенкеткен әңгімелерін айтып, тіршілік қамы өмір заңдарына бастан кешкен тәжірибелерінен қызық-қызық мысалдар келтіріп отырды. Тұспалдап сөйлеп Намырға құлақ қағыс та етіп қояды. «Биіктің бәрі шыңдалып жетіледі, асқардың тұлғасы жиналып құралады» деген, шырағым, талап қып жүрген баласың, еңбегіңе гүл бітсін» деп баталарын берген қариялар үйдіүйлеріне тараса бастады. Намыр әкесімен екеуі оларды бірталай жерге шығарып сап қайтып келе жатыр. Біразға дейін үндемей қалған әкесі:

	— Балам, жол болса таңертең жүресің... Айтатын әңгіме, кеңесетін шаруа болса жасырма. Құдайға шүкір, біздер қазір тыңбыз. Біткен іске еңсеңді түсірме, еркін бол. Өмірің де, тіршілік қызығың да алда. «Өмір» деген алаңға ер көңілмен шығып, жігерлі араласпаса болмайды, – деп әңгіменің ұшығын баласына ұсынғандай болды.

	– Айта қояр әңгімем де, кеңесетін шаруам да жоқ, аға. Тек сізден жалбарынып өтінерім: «артымнан ерген ізбасарым кімге тартқан өзі» деп қалмаңызшы. «Болады деп жүрген медеуім бобалаң бопты» деп қамыға көрмеңіз. Ғұмырым болса сіздердің ақ сүттеріңізді ақтауды жақсы азамат боп өсу деп түсінемін. Ал анау Жөлер жайын кешірерсіз...—деген Намыр сөздерін сан толқып әзер аяқтады.

	– Жарайды, балам, – деп бір сәт кідіріп қалған Ахаң. – Кім боп қайдан келсе де Жөлеріңді уайымдама. Ол жағдайды мен баяғыда-ақ кешкемін. Жақсы айттың, барлығы да орынды. Рақмет. Өркенің өссін, – деді. Бұлар үйге кіріп демалуға ыңғайланды.

	Осылайша Намырдың бір ай деген демалысы да өте шығыпты. Ол соңғы осы үш айының ішінде балалықпен мүлдем қоштасып, жаңа бір тіршілік өлкесіне түскендей. Көп өзгеріп, катты есейіп кетті. Жол қамымен ерте тұрған бұлар, күн көтеріле таңертеңгі шайларын ішіп, автобустың алғашқы рейсін күтіп отыр. Жөлер кеш жатқандікі ме әлі оянған жоқ. Анасы барып оятпақшы болып еді, Намыр ояттырмады. Өзі орнынан түрегеп кеп, шешесінің төсегінде шалқасынан түсіп ұйықтап жатқан Жөлердің маңдайынан иіскеді.

	«Машина келе жатыр» деген әкесінің дауысымен бұлар далаға шықты. Есік алдында қоштасып, амандық тілеген шешесі үйде қалды. Ахаң баласына ақ жол сұрап, бетінен сүйіп, машинаға отырғызып ұзатып салды...





БЕСІНШІ ТАРАУ


	Намыр биыл ақырғы курсы болғандықтан қысқы каникулінде ауылына қайтпай Алматыда қалды. Өзінше оның алдағы жазда тапсырар бес пәннен болар мемлекеттік емтиханға айрықша көңіл бөліп, қазірден бастап дайындала бермек ойы бар. Институттың басқа факультетінің соңғы курсында оқитын Жанат та оның айтқан ақыл-кеңестерін жөн көріп, о да ауылына қайтқан жоқ. Олар бір-екі күндей қыдырып демдерін алған сон, кал-ған уақыттарда бірге отырып әзірленбек боп шешті. Бұлардың дос-жар болып көңіл қосып жүргендеріне де, міне, үш-төрт жылдай уақыт өтіп кетіпті-ау. Бірін-бірі бүге-шігесіне дейін біліп, түсініскен сияқты. Амандық болса, жазға салым үй болып отау құрмақ ойлары да бар. Етене жақын ет бауыр боп үйренісіп кеткендері сонша, олар барлық жайды кеңесіп, бір-бірінен ешқашан да сыр жасырған емес. Тек қана Жанат осы кезге дейін Жөлер жайынан ештеме де естіп, еш нәрсе де білген жоқ еді. Бұл жайынан оған әлі күнге шейін Намыр да тіс жарып, ләм демеген болатын.

	Біраз күндей қыдырып демдерін алған олар, бүгін, міне, кітапханаға бармақ боп әзірленіп жатыр. Қиындау-ау деген сабақтарын пысықтауға кірісіп кетпек. Шевченко мен Космонавты көшесінің бұрышындағы жатақха-наларынан шығып, олар трамвайға отырып Коммунистік проспектісіне дейін кеп, осы аялдамадан түсіп қалды. Бір кварталдай жоғарырақ жерде Абай көшесінің бойына орналасқан Пушкин атындағы республикалық ең үлкен кітапхананың оқу залында отырып дайындалмақ ойлары бар. Студенттердің көпшілігі каникулде болғандықтан ба, оқушылар отыратын үлкен залда адам тіпті сирек екен. Жастар жағы жоқ десе де болғандай. Жүргендердің көбі жігіт ағасы боп қалған ғылыми қызметкерлер, аспиранттар, шаштарына ақ қылау еніп егде тарта бастаған жандар көрінеді. Олардың отырар орны да бө-лек. Жүрген жүріс, істеген кимылдары да білінбейді. Тып-тыныш. Қысқасы, еркін отырып дайындалам деген адамға барлық жағдай бар.

	Намыр мен Жанат бір-екі күндей қыдырып еркінсіп қалған ба, бірден кірісіп кете алмай, қайта-қайта далаға шыққыштап табан тіреп отыра алмай жүр. Даладағы қыстың қысқа күні де әжептәуір ұзарып қалған. Шаңқандай боп жарқырап ап-ашық болып тұр. Үй-үйлердің іргелері де жіпсіп күншуақ та түсе бастаған шақ.

	Түстен кейін біраз отырған олар, дайындалып жүрген кітаптарын әкеп өткізді де далаға шықты. Жолай «Алатау» кинотеатрына соғып, басталуына біраз ғана уақыт қалған Шекспирдің «Макбетіне» кірді. Бұрынырақ бұл киноны екеуі де көрген болатын. Сүйтсе-дағы қайыра тағы көріп шығуға ешқайсысы да қарсылық еткен жоқ. Кино басталып кетті.

	Жанат көз алдынан етіп жатқан жауыздық пен арамдықтың қан құйлы қылықтарынан шошынғандай, Намырға жабыса түсіп, оның оң қолынан тас қып ұстап апты. Қалшия түсіп қас қақпай қарап отырған Намыр да қыбыр етпестен қимылсыз қалыпты. «Япыр-ау, қызық екен. Анадағы көргенінде мұншалықты бүйтіп, жан дүниесін шеңгелдеп сірестіре қысып, әсер етпеген сияқты еді ғой. Ғажап-п... Таңқалғандай көрініс. Неғылған керемет...» Намыр да бүгін екінші рет қайталап керген «Макбеттен» осыншама ұлан-қайыр әсерге шомып алабұртып отыр. Олар бір-біріне ештеме де тіл қатпастан, бар ықластарын экранға беріп тебіренген күйлері телміріп қалыпты. Залдың ішінде де дыбыр еткен дыбыс жоқ.

	Кино бітіп, экран жарығы сөнседағы орындарынан тұруға асықпаған адамдар ауыр қозғалып шығып жатыр. Қолтықтасып алған Намыр мен Жанат та Комсомол көшесін құлдилап жүріп келеді. Қас қарайып күн батып кеткен екен. Жұқалтаң ғана ақ қар басқан кала ішін электр нұры жарқыратып тұр. Тау жақтан ескен ызғырық бар. Жылы үйден шыққандікі ме, Жанат қалтырай түсіп, тоңып келе жатқан сияқты. Дір-дір еткен денесімен Намырға жабыса түсіп, үндемей келе жатқан Жанат ақырын ғана:

	– Намыр, – деп кідіріп қалды. Оның не айтпақшы болғанын күткен Намыр еңкейе түсе бұрылып бетіне қарады. Жанат алдыңғы жаққа ойлана қарап келе жатқан күйі мойнын бұрмай:

	– Неліктен осы жауыздық пен арамдықтың жолы болғыш келеді? – деді.

	Оның әлі-дағы жаңағы кинодан алған әсерінен шыға алмай келе жатқаны анық байқалады. Табиғатынан қызыл шырайлы өңі аяз сорып әбден піскен алмадай албырап апты. Оның ойлана түскен моп-момақан жүзіне сүйсіне қараған Намыр:

	– Ол тіршілік заңы ғой, – деді.

	– Сонда немене, тіршілік заңы соларды қолдай ма?

	– Жоқ, тіршілік заңы олардың жағында деп келе жатқамын жоқ. Бірақ олардың бет пердесі бар. Ол —-әккілік пен аярлық. Аңқауды алдап, әділеттілікті қаралаушылық.

	– Ал онда жақсылықтан жамандыктың көп болатын себебі не?

	– Менімше, «жұқпалы індет» деген сөз жамандықтың да сипатын анықтаса керек. Жұқпалы ауру сияқты жамандық та ыңғайы кеп сәті түскен шақта, адамдардың мінез-қылығына құрт боп түсіп тарай беретін болар. Сондықтан да ол жақсылық атаулыдан әлдеқайда көп болмақ.

	– Сонда қалай?

	– Сонда солай.

	– Жоға деймін де, – деп қызарақтай түскен Жанат бар жан жүрегімен сөз етіп келе жатқанын аңғартты.

	– Сонда қалай, өмірде қай-қашанда жамандық көп болмақ па?

	– Неге? Оның көп болуы қоғамына байланысты. Міне, біздің қоғамда тек жақсылық қана өркендемек. Өйткені қазіргі адамдар бүкіл болмысымен жамандық атаулыға қарсы...

	– Сонда біздің заманымызда жамандық болмай ма?

	– Жанатжан, – деп оның бетіне күлімсірей қараған Намыр, еңкейе түсіп жүзіне үңілді.

	– Намыржан, айтшы. Сен білесің ғой. Сен менің философымсың ғой, – деп Жанат еркелей құшып наздана сөйледі.

	– Жанатжан, жақсылық атаулы қаншалықты қаулап өспесін, арагідік жамандықтың да жүре беретіні заңды нәрсе. Бірақ біздің қоғамымыз қан құйлы жауыздықты бас көтерместей еткен. Оның болуы мүмкін емес. Ал жамандықтың өзіне тән сипаты, оның арам шөп сияқты күй таңдамайтын ойнақылығы. Кездескен жанға пайдасы көп жеңіл жол сияқтанып та көрінеді. Оны алаңдатып, тез өрекпітіп елітіп те әкетеді. Ал жеңіл жолға құмар еліктегіш жандар әрқашанда тоғышар келеді. Олар сңбеккорлық пен мейірімділікті сүймейді. Сондықтан оған жолағысы да келмейді. Міне, менімше осылай. Өзің қалай ойлайсың?

	– Дұрыс. Мен де саған қосыламын. Жақсы айттың, – деп Намырды құшақтай ап, бүйірінен қыдықтап түртіп-түртіп жіберді. Бұлтың ете түсіп ыршып кеткен оның артынан сық-сық күліп қуалай жөнелді. Намырдың қыдықшылдығы елден бөлек болатын. Жыбыр қаққан қолыңның ұшын көрсе болды, тыпыр қағып орнынан қозғалақтай бастайтын. Оның осы бір қылығын анда-санда әжуалап шек-сілесі қатқанша мәз болатын Жанат, қазір де екі колымен ішін басып, күлкісінен тыйылар емес.

	– Қойшы, Жанатжан, қойшы, – деп, анадайда жалына дауыстаған Намыр да өзінен-өзі күлкісін тыя алмай тұр.

	– Жарайды, жарайды. Әй, қыдықшылым-ай, кел бері, енді тиіспеймін, – деп жанына келген Жанат, оны қолтықтап ап жүріп кетті. Олар осылайша ұзақ серуендеп, жатақханаларына келді.

	Кешкі астарын үйде жасап ішпек боп, қазір жалғыз өзі қалған Намырдың бөлмесінде отырмақ болды.

	– Саған палау жасап берейін, – деген Жанат, іргеде тұрған өз жатақханасына кіріп, бөлмесінен күріш алып шықты да, Намырды анау-мынау әкелуге магазинге жіберді. Намырдан бөлмесінің кілтін алып қалған Жанат, келе ас әзірлеуге кірісті. Артынша жетіп тез оралған Намыр да плита қойып, ет турасып көмектесіп жатыр. Оның үйінен жақында ғана келген құрт, ірімшік, сары май сол қалпында тұрған. Түртіп-шұқып жеген Жанат пен екеулеріне мойыр емес.

	Жанат алдына алжапқышын байлап ап бар өнерін сап кірісіп кетіпті. Әріберіден соң пісе бастаған палаудың тәтті иісі, ашығыңқырап келген қарынды шұрқыратып жіберді. Көмейлете асап жент жеп отырған Намыр бір кесегін әкеп Жанатқа ұсынды.

	– Саған енеңнің жасаған женті қатты ұнаушы еді ғой. Мә, асап жібер.

	– Иә, иә, – деп күлім қағып аузын ашқан Жанат: – Ым-м-м, қандай тәтті десеңші... – деп тарыны таңдайына сап сора қытыр-қытыр еткізді. Өзіне қарап тұрып қалған Намырдың бетіне еркелей түсіп жымың еткен ол:

	– Аманшылық болса, апам барғаннан кейін қалай жасауын маған да үйретеді, – деп әдемі бір тәтті қиялға берілгендей үндемей қалды.

	– Өй-дөйт деген, әуелі келін боп түсіп, үйренуін ғана қалғандай...

	– Е, несі бар. Әлде сенің басқа ойлағаның бар ма?— деген Жанат қыпқызыл боп алаулап кетті.

	– Жо-ға-а, маған басқаның қажеті жоқ. Бірақ үйленгенге дейін талай уақыт бар. Мен ылғи да өзің айнып кетердей қорқып жүремін.

	– Намыржан, қойшы қайдағы бір жаман сөздерді айтпашы, – деп мұңая қалған Жанат. – Мен сені баяғыда-ақ сүйгемін, – деп оның шалқасынан қайрылған толқынды қара шашын алақанымен арлы-берлі сипалап дудыратып жіберді. Қос қолдай салалап шашын түзеген Намыр:

	– Ондай атты күн болса ризамын. Менің өмірімнің ақ босағасы өзіңсің, – деп Жанаттың еңкейіп кеп көзінен сүйді. Жанат әңгімені басқа жаққа бұрғысы келді ме.

	– Намыржан, ертең «Еңлік – Кебекке» барайықшы, – деді.

	– Барсақ барайық. Бірақ оны көріп едік қой.

	– Тағы да көрейік. Ертең басты рольдерде Москвада оқып жүрген жастар ойнайтын көрінеді...

	– Жарайды, – деген Намыр теріс қарап тумбочканың ішінен бірдеме алып жатты. Жанат дастарқанын жасап боп оны тамаққа шақырды. Қолын артына жасырып, күлім қаққан Намыр:

	– Жанатжан, сен мені кешір, – деп қолындагы шампанын стол үстіне қойды.

	– Бұның керегі қанша, Намыр, – деген Жанат жақтырмағандай оның бетіне қарады.

	– Жанатжан, керегі жоқ десең қоя салайық. Бірақ бүгін біздің алғашқы дастарқанымыз ғой. Бұнан келіп-кетер не бар?

	– Жарайды, – деген Жанат орамалмен стакандардың ішін сүрте бастады. Шампанының тығынын тарс еткізіп, екі стаканға мөлдірете құйып болған Намыр:

	– Ал, Жанатжан, бірінші сөз сенікі. Сөйле, – деді.

	– Жоқ, өзің сөйлеші Намыржан. Кәне, сөйлей қойшы? Мен тыңдайын.

	– Жақсы, – деген Намыр біраз ойланып барып, – деніміз сау болсын. Арманымызға жетейік. Бүгінгі кеш қол ұстасып өтер өмір жолының алғашқы баспалдағы болғай, – деп екеуі де орындарынан тұрып стакандарын аяғына дейін алып қойды.

	Ашырқанып бетін басқан Жанат:

	– Енді құймай-ақ қойшы, – Намыржан, жинап тасташы, – деді.

	– Құп болады, тақсыр, – деп ақсия күлген ол кұмыраны тығындап, столдың шетіне қарай ысырды. Олар ұзақ отырып әрнені айтып армандап, асықпай тамақтарын ішті. Сағат түнгі он бірлердің шамасы боп қалған кез. Екеулеп жүріп ыдыс-аяқтарын жуып, жинастырып тастады. Жанат алдындағы алжапқышын шешіп ілді де, төр жақта түрған этажеркадан Намырдың альбомдарын әкеп көре бастады. Мұнан бұрын да сан рет аударыстырып көрген суреттері ғой. Сөйтсе-дағы Жанат әрбір фотоға үңіле түсіп қарап отыр. Оның жанына кеп отырған Намыр қыл белінен құшақтай қысып, иығына басын қойып үндемей қалыпты. Суреттерді көріп болған Жанат жұп-жұмсақ алақанымен Намырдың маңдайын сипап:

	– Ал енді мен қайтайын, – деп орнынан тұрды. Оны бауырына басып құшақтап ернінен сүйген Намыр:

	– Жанатжан, қайтпай-ақ қойшы? Анау төсектердің бәрі де бос тұр ғой.

	Әңгімелесіп жатайықшы, – деді.

	Үндемеген күйі Жанат оның жүзіне мөлдірей қарап тұрды да, орнына қайта отырды. Риза болған Намыр алма-кезек бетінен сүйіп-сүйіп алды. Жанаттың алаулаған жүздері от боп жанып, аласұрған жүрегі дүрс-дүрс соғады.

	Намыр төр жақта тұрған қатар төсектерді жазып салды да:

	– Ал жата ғой, – деп, өзі коридорға шығып кетті. Оның ойында: «қалай бастап айтсам екен» деген Жөлердің жағдайы жүр. Қалайда бүгін басын ашып алмақ. Болған уақиғаның шындығын айтсам, «өмір бойы өгейлік көрер» деп ойын қортындылаған Намыр, ата-анасына айтқандарын Жанатқа да айтпақ боп ішке кірді.

	Намыр қайтып оралып келсе, Жанат шамды өшіріп жатып қалыпты. Үндемеген бойы шешініп жатқан Намырдың да аттай тулап аласұрған жүрегі алқындырып барады. Ол ақырын басып Жанаттың жанына келді. Іргеге қарай ысырып аударылып кеткен Жанат та ештеме деп тіл қатқан жоқ. Шалқасынан сылқ етіп құлай кеткен Намырдың тілі аузына сыймай таңдайына жабысып, өзін-өзі билей алмай жатыр. Әлден уақытта барып ірге жаққа қарап бүктүсіп жатқан Жанатты құшақтап еді, қалш-қалш ете қалтырап күйіп-жанып жатыр екен. Оны құшақтай қысып өзіне қаратқан Намыр:

	– Жаным, кешір, саған мен тимеймін. Өзіңе айта алмай жүрген бір әңгімем бар. Бүгін саған айтпақпын,— деді. Өзін-өзі әрең билеп Намырына жабыса түскен Жанат «рақмет, жаным» дегендей, соншама нәзік сезіммен бетінен сүйіп, алғысын білдірді. Бір-біріне жабысқан жұмсақ дене оттай қарып, жалындатып барады. Екеуі де алқына түсіп алабұртып жатыр. Дүрсілдей соққан жүректері бүкіл бөлме ішін дүбірлетіп барады. Тыныс алысы жиілеп жалын боп жатқан Жанаттың алмадай қос анары, тиіп-қашып Намырдың бүкіл жан дүниесін ширата түсіп ұршықтай иіріп барады. Не болғанын білмей еңсеріле кеп төнген Намырдың бауырында қалған Жанат:

	– Намыржан, жарығым, қойсаңшы? Жаңа ғана тиіспеймін деп едің ғой, – деп ауа жетпегендей булығып барып тоқтады.

	Бірден құшағын жазып кейін ысырылып кеткен Намыр терең-терең демін алды. Жанат тағы сол қалпында жабыса түскен бойы үндемей қалыпты. Қараңғы үйде телміре түсіп төбеге қарап жатқан Намырдың көз алдына кеше ғана тірі жетім қалған Жөлердің бар тағдыры тізіле берді. Іштей тынып өзінөзі кінәлап басын шайқаған ол ішіндегі ашқарақ сезімдерді мүлдем куып, жайбарақат қалпына келді. Манағыдай емес сабырлы қалпымен аударылып кеп Жанатының бетінен сүйіп құшақтаған ол:

	– Кешір, жаным, кешір мені, – деді. Жанат та оның бетінен сүйіп:

	– Азаматым менің, – деп бетін Намырдың кеудесіне басып біразға дейін қозғалмай қалды. Олар әбден байсалды қалыпқа кеп, әркім өз ойымен боп үндемей жатыр. Әлден уақытта барып Намыр:

	– Жанатжан, сен тыңда. Мен саған айтпай жүрген бір сырымды айтайын. Оны сен естімей, екеулей отырып шешіп алмай, біздердің арамыз әлі-дағы алшақ. Бірақ сен оны бар ұжданыңмен ұғуға тырыс, – деді. Балбырап жатқан бар денесін жұдырықтай қып жиып ала қойған Жанат:

	– Ол немене? – деп шошып кеткендей дауысы қалтырап шықты. Намыр шалқасынан жатқан бойы асықпай:

	– Жанатжан, менің ауылда анасынан жетім қалған балам бар, – деді.

	– А-а-а, – деп жастықтан басын жұлып алған Жанат, – балам... балам бар дейсің бе?..

	Намыр ақырын ғана:

	– Иә-ә, – деді.

	Басқа ештеме деп сұрамаған Жанат солқ-солқ етіп жылап жіберді. Атып тұрып басын көтерген Намыр, оны уатпақ боп құшақтай беріп еді, Жанат сарт еткізіп қолыменен қағып қалды да, бұлқан-талқан боп ыршып түсіп киіне бастады.

	– Жанатжан, сабыр етсеңші? Тоқтасаңшы? – деген Намырға:

	– Сен-ақ сабырлы бол. Жанымдай жақсы жар таптым деп жүргенім бекер екен ғой. Сорлы басым, сорлап қала жаздаппын-ау.

	– Менде нүктедей қара арамдығым болса бүйтер ме едім. Жанатжан, сабыр етші? Өтінемін.

	– Өтінетін түк те жоқ. Осы уақытқа дейін айтпай жүрген арам емей кімсің?

	– Ж-Ж-Жанат...

	– Тыңдамаймын. Барлығы да күйреді. Енді мені ұмыт! – деп тез жиналып шығып бара жатқан Жанатты тоқтатпақ болған Намырды бар ызасымен итеріп кеп жіберді. Бүйтеді деп күтпеген Намыр шалқалап барып қабырғадағы төсекке құлады.

	– Жанат, Жанатжан, сәл сабыр етші? Қазір, қазір, – деп жалына сөйлеген Намырға:

	– Арсызсың! Арман жүр әрі, – деген ол, есікті тарс еткізіп жапты да, шығып кетті.

	Бөлмесінің ортасында сілейген күйі тұрып қалған Намыр, бар дүние үстіне кұлап түскендей сенделектеп кеп төсегіне жантая кетті. Барлығы да көрген түстей, сенерін де, сенбесін де білмей дел-сал боп жатыр. Көпке дейін ұйықтай алмай қатты торыққан Намыр, бүгінгі кеште болған жайдың бәрін еске түсіріп ұзақ ойланды.

	«Шынымен де менікі қате шығар. Не болса да Жөлер жайлы дұрысын айтқанда мынандай жағдай болмас па еді. Ол да түсініп, оған ешбір өгейлігін көрсетпеуі де ықтимал ғой. Бірақ осыншама мені жауындай көріп, сөзіме құлақ қоймағаны қалай? Әлде, сыпайы сырдаң қылықтар өз алдына, тастай қатты жүрегі мен сазара қалған мінезі анық ашылар табиғаты ма екен. Шын мәніндегі болмысы осы болса... Жо-жоқ! Жанат ақылды адам. Мейірімді жан. Ол мені түсінуге тиіс. Кең отырып сөйлесе келе, болған жайдың шындығын да айтармын...» Осылайша ойын тұжырымдаған Намыр, ертеңгі таңды атқыза алмай қалжырап жатып қалғып кетті.

	Ол қатты ұйықтап, күндегісінен бүгін әлдеқайда кеш оянды. Тұра салып жуынып-шайынған ол оразасын да ашпай, апыл-құпыл киініп далаға шықты. Мұнарта түскен аспанның қабағынан қылаулап қар жауып тұр екен. Ары жүріп, бері жүріп, Жанатты ол даладан кездестіре алмаған соң, жатақханасына кеп оның бөлмесінің есігін қақты. Көпке дейін ешбір дыбыс болмаған соң, тағы тық-тық еткізіп қаттырақ ұрды. Төсегінен шықырлата тұрып жатқан біреудің дыбысы естіледі. «Ә-ә, әлі тұрмаған екен ғой» деген Намыр, есіктің қапталына сүйеніп томсара қалды. Сықырлатып есікті сәл ғана ашып басын шығарған бұрын көрмеген бір бөтен қыз:

	– Сізге кім керек, – деді.

	– Жанат.

	– Ә, ол қыз таңертең ерте ауылына жүріп кеткен, – деді де, есікті қайыра жауып алды. Ештеме деп тіл қата алмай қалған Намыр сенер-сенбесін білмей сәл кідіріп қалды да, жүгіре басып көшеге шықты. Қырсыққанда мұндайда бос келе жатқан машина болушы ма еді. Намыр кез келген машинаға жалына дауыстап қолын көтереді. Бірақ асығып бара жатқан машиналар зу ете түседі. Өлдім-талдым дегенде бір машина тоқтады-ау әйтеуір. Асыға кеп отырған Намыр амандасты да:

	– Автостанцияға, – деді. Бұның асығып отырғанын шофер-дағы түсінді ме, әлде өзі қатты жүре ме, ағыза зулап, жетіп келді. Қолындағы дайындап отырған ақшасын ұстата салған Намыр дереу анықтама бюросына кеп істің жайын анықтады. Жанат мінген автобус жаңа ғана он-он бес минуттай бұрын жүріп кеткен екен. Кешігіпті. Салы суға кеткендей боп жатақханасына оралған ол кешегіден қалған тамақтарды жылытып ішіп, оразасын ашты. Көңілінде «каникул-дағы бітіп қалды ғой» деген медеу бар.

	Ол қалған күндері көңілінің еш хошы болмай жабырқап жүрді. Кітапханаға барып дайындалуға да зауқы жоқ. Бүкіл қала қаңырап бос қалғандай өзін-өзі еш жерге сыйғыза алмай жүріп жатыр.

	Балалардың алды ауылдарынан келе бастаған. Студенттер жиналып оқу да басталып кетті. Бірақ бір жұмадан аса Жанат ауылынан оралмады. Намыр оны күнде іздеп, күнде күтумен жүріп жатты. Бір күні келді дегенін ести сала екі өкпесін қолына ап жүгіріп жеткен Намырды қабылдамай қойды. Оның қанша қиылып өтінгеніне болмай қойған Жанат, оны бөлмесінен қуып шыққандай боп қатты сөз айтып, айқара ашқан есігін тарс еткізіп өзі жауып алды. Намыр тірідей өліп, жерге кіргендей намысы кеп бөлмесіне әзер жетті. Тек білгені ауылына бара салысымен қызуы көтерілген Жанат, алты-жеті күндей төсек тартып ауырып қалған екен.

	Бірер айға жуық беті қайтып қалған Намыр оны іздеп қайыра барған да жоқ.

	Кездесуге батылы бармайды. Тағы көңілімді қалдырар деп жасқанып жүрді.

	Намыр ол жайында «басқа жігітпен жүр» деген сыбыстар да естіген. Осыны өз көзімен көрмек боп, соңғы кездері әдейі сырттай бақылап жүрген Намыр бір-екі рет Жанаттың қасынан ұзын бойлы, қара торы жігітті көрді. Осыдан кейін Жанаттан мүлдем көңілі қалған Намыр онымен кездесіп қалса, көрмеген адамдай жанынан өте шығып жүрді. Міне, өстіп олардың арасы күннен-күнге алшақтай берді.

	Желдей гулеп зымыраған уақыт тоқтасын ба. Көктем кетіп, жазды да алып жетіп қалған болатын. Студенттердің бұрылуына да шамасы келмейтін шақтар туды. Намыр дағы күнделікті зачеттарын тапсырып боп, бірінші тапсыратын мемлекеттік емтиханға дайындалып жүрген. Емтихан берер бес түрлі пәннің де өз ерекшелігі мен өз қиындықтары бар. Сапалы әзірленбесе болмайды. Алты жыл оқып аяғында ұшып түсу оңай емес.

	Және де оны бөлген кезде ата-анасының жағдайына қарап, туған ауданына жіберген болатын.

	Намыр осы жайдың барлығын салмақтап, басқа нәрсенің бәрін де көңілінен шығарып, қатты дайындалумен болды. Жатпай-тұрмай еткен еңбек өз жемісін де беріп, ол барлық сабақтарын үздік бітірді. Көңілі орнығып бөлмесіне сыймай қойған ол, ақырғы рет Жанатымен жолықпақшы боп жатақханасына келсе, оның бүгін үйлену тойы болмақ екен. Намыр оны шынымен де сүйіпті. Қан жылағандай боп бөлмесіне әзер жеткен ол іштен бекітіп ап, өксіп-өксіп ұзақ жылады. Бір минут та тоқтамай ауылына осы қазір жүріп кеткісі бар. Бірақ ауыл жағына жүретін поезд ертең ғана болмақ. Қайта-қайта қиылып шақыра келген жолдас-жораларына «ауырып тұрмын» деп ешқайсысына бармай қойды. Кешке таман өзінің бітіруімен құттықтап келген жерлестерін түніменен жібермей қонақ етті. Қатты қызған өзі масайыңқырап алыпты. Сырт қарағанда тым көңілді сияқты. Бірақ артық-ауыс ештеме жасаған жоқ. Түніменен ешкімді ұйықтатпады да. Сол тобымен таңертең әбден шаршаған Намыр жол жүруге шықты. Шығарып сап тұрған адамдармен хош айтысып көңілі босаған Намыр мөлт-мөлт еткізіп көзінің жасын сүртті. Оны жылжи жөнелген поезд онан ары кідіртпей алып қашып кете барды...





АЛТЫНШЫ ТАРАУ


	Намыр төрт-бес жылдай үйлене алмай, бойдақ күйі жүріп қалды. Сөз айтқан адамдары оны менсінбегендіктен емес, анадағы жанындай көрген Жанаттың қылығынан кейін, мүлдем семья құру мәселесіне ол өте қатаң қарады. Ыңғай танытып ілтипат білдірген адамдарға ол әдейі сезбейтіндей сіресіп, жыны ұстаған бақсыдай ерегесіп кететінді шығарған. Ол өзінің ақ адал сезімі мен алғашқы махаббатын күлкі еткен шақты есіне алса, алқымына тас тығылғандай осы кезге дейін өрекпіп қатты қорланатын.

	Соңғы уақыттарда оның ата-анасы да құлақ етін жеп, күңкілдерін көбейтіп, мазалап барады. Болашақ келіндерін армандаған қариялар тіпті кейде Намырға пікір қосып, өздерінің ұнататын адамдарын сөз арасында айтып қалып та отырады. Екеулерінің де бір ауыздан қалайтындары – Гүлбану болатын. Оның осы ауылдағы сегіз жылдық мектепке мұғалима болып келгеніне де, міне, екі жылдай уақыт өтіпті. Келгеніне азғана уақыт болса да, осынау бір қара бақай қазақы қызды, бүкіл ауыл боп ауыздарынан тастамайды. «Япыр-ау, жап-жас бала боп осыншама қарапайымдылық пен ізгілікті қайтіп қана үйреніп үлгірген. Оның бойындағы әдепке, жас өспірім бала түгіл, үлкендер де ұмтылып ұқсағысы келеді. Ауылымызға келген құт» десіп отырады. Бұл күндерде бірінші класс оқып жүрген Жөлер де еркелей қалса айтатыны:

	– Көке, маған бүгін Гүлбану тәтем қарындаш берді... Маған кеше Гүлбану тәтем шоколад берді... ананы берді, мынаны берді, – деп бала жүрегімен риза боп аңқылдай кеп мақтағанда, оған тіпті жан теңгермейді. Бал-бұл жанған оның жүзіне қызықтай қарап күлімдеген Намыр:

	– Жөкен, сен Гүлбану тәтеңді шынымен де жақсы көресің бе? – деді. Іркілместен оның бетіне жалт қараған Жөлер:

	– Сөз бар ма? (Бұл атасының жиі қайталайтын мәтел сөзі.) Ол әйбат тәте,

	– деді.

	– Сен мені жақсы көресің бе, жоқ әлде оны менен де жақсы көресің бе? – деген Намырға қарап сылқ-сылқ етіп күліп алған Жөлер. – Әрине, сені... – біраз кідіріп барып, – оны да, – деді.

	Намыр қутың қаққан оның бүйірінен түртіп-түртіп қыдықтап қалып еді, сақ-сақ етіп сақылдай күлген ол қаша жөнелді. Өзі-дағы мәз болып шексілесі қатқанша күлді. Өз-өзінен қыдығы кеп ауызғы үйде сықылық қағып қорқақтап тұрған Жөлерге қарап отырған Намыр әлдеқандай ойға жүзіп кеткендей телмірген күйі қозғалмай қалыпты. Оның көз алдынан ескіріп бара жатқан студенттік шағы көлбең етіп жүгіріп өткендей болды. Бұның өзін-дағы қыдықтап ап, жас баладай мәз болатын Жанатты есіне түсірді. Тіпті оның саусақтарының табын, алақанының жылуын тап осы қазір де сезініп отырғандай....

	– Көке, көке, сізді телефонға шақырады, – деген Жөлердің даусымен орнынан түрып ауызғы бөлмеге шықты. Жеделғабыл жылдам-жылдам сөйлесіп болған ол апыл-құпыл киінді де ауруханасына кетті.

	«Ел мақтаған жігітті қыз жақтайды» дегендей, оны жанындай жақсы көріп ұнататын адамның бірі – Гүлбану болатын. Гүлбанудың қымтап ұстайтын жасырын сырын Намыр дағы іштей сезініп жүретін. Оның бірінші әйелі «босана алмай студент күнінде қайтыпты» дегенді Гүлбану да естіген. Сондықтан ба екен, оның Жөлерге дегенде жөні бөлек. Өзінше ана мейірімін көрмеген сүп-сүйкімді, моп-момақан баланы аяйтын да сияқты. Сонан бері үйленбей жүрген Намырды ол «ерекше адам» деп бағалайтын.

	Намыр дағы анада айтқан Жөлердің сөзінен кейін, Гүлбануды жар ғып сүюге мүлдем белін буып бекінген болатын. Оны өзі қатты ұнататындығын іштей мойындаған. Бірақ бұрынғыдай емес, «ала көз шалқақ» батылдығынан айырылып қалған Намыр ыңғайын тауып сөйлесе алмай жүр...

	Бір күні Намыр аудан орталығына бармақшы боп жүргелі жатыр еді, есік қағып, кабинетіне Гүлбанудың өзі келді. Екеуі де бір-біріне қарап үндемеген күйлері қып-қызыл боп тұрып қалыпты. Әлден уақытта барып жанарын тайғызып әкеткен Намыр орнынан ұшып тұрып:

	– Сәләмәтсіз бе? Жоғары шығыңыз, – деп орындық ұсынып жатты.

	– Жо-жоқ, рақмет, асығыс едім. Сізді қалаға барады деген соң келіп едім.

	Автобустың екінші рейсін күтсем кешігіп калатын сияқтымын...

	– Жақсы, жақсы. Қазір мен жүргелі отырмын. Сәл күте тұрыңыз.

	– Жарайды, – деп шығып кетуге ыңғайлана бастаған Гүлбануға:

	– Жо-жоқ, қайда барасыз? Осында отыра тұрыңыз, – деген Намыр жылдам басып оның жанына келді.

	– Сыртта күте тұрсам да болады ғой, – деп, сол орнында тұрып қалған Гүлбану оның жүзіне мейірлене қарады.

	– Жо-ға. О не дегеніңіз. Мұнда отырыңыз, – деп орындық ұсынды да Намыр: – Мен қазір, қазір, – деп ықшам қозғалып далаға шығып кетті.

	Гүлбану анадай жерде тұрған өзіне ұсынған орындыққа барып отырды да, асықпай айналасына көз тастап, бөлме ішін қарап шықты. Шағын ғана терезенің алдында оның жазу столы орналасыпты. Сарғылтым түсті стол үстінде көк мәрмәрдан құйылған үлкен сия сауыт тұр. Оның қапталына қатарлай тізіп бірнеше қалың-қалың кітаптарды ұқыптап қана жинастырып қойыпты. Төргі қабырғада ілулі тұрған, селдір шашты қоңқақ мұрын жұқалтаң адамға қанша үңіліп қараса да Гүлбану оны тани алмады. Болмаған соң ол орнынан жылдам көтеріліп кеп портреттің астындағы жазуларын оқи бастады.

	Осы кезде сырттан кірген Намыр:

	– Ә-ә, ол кісі Сергей Сергеевич Юдин ғой. Орыстың асқан талантты ғалымы, аты әйгілі хирург, – деді.

	Оған қарап үндемей жай тыңдап тұрған Гүлбану:

	– Организатордың кабинетінде хирургтің портреті... қызық екен, – деді.

	– Иә-ә, – деп жымия күлген Намыр, – бұл кісі әр жақты адам болған.

	Таңғажайып ұйымдастырушы да, қиялы жүйрік, ойға бай әдебиетші де...

	– Әдебиетші дейсіз бе? – деп Гүлбану таңырқап қалды.

	– Иә, әдебиетші. Бұл кісінің «Хирургиялық этюдтер» дейтін кітабы аса тартымды жазылған. Ондағы әдебиет, искусство жайлы толғауларын оқысаңыз, оны философ та дер едіңіз.

	– Сіз мені қатты қызықтырдыңыз, – деп биязы ғана күлім қаққан Гүлбану:

	– Ол кітап сізде бар ма? – деді.

	– Бар-р...

	– Маған оқып шығуға берер ме едіңіз?

	– Ә-ә, ол жағын ойластыру керек, – деп күлген Намыр, – оны сіздің мінезқұлқыңыз көрсетеді, – деп қалжыңдап жатты. Столының тартпасын ашып жұқалтан ғана папкасын алған Намыр. – Жүріңіз, машина дайын болды. Жолға шығайық, – деді. Олар машинаның артқы орындығына қатарласа отырып жүріп кетті.

	Намыр аудан орталығынан үлкен олжамен оралды. Оны біраз жылдан бері алымды ұйымдастырушы ретінде байқап келген аудандық партия ұйымы, кеше қаладағы орталық аурухананың бас дәрігері етіп тағайындапты. Бүгін өзі басқарып жүрген совхозаралық шағын ауруханасына уақытша меңгеруші боп бекітілген өзінің көмекші дәрігеріне өткізіп жатыр. Келесі күні ертемен тұрып аудан орталығына кеткен ол үйіне бір жұмадан соң оралды. Келіп әкесімен көшіп-қону жағдайын ақылдасты. Әкесінің де, шешесінің де айтқаны: «Үйленбесе ол жаққа біз бармаймыз» деген шешім болды. Бұлардың бала сияқты бұл мінездеріне мәз-мәйрам болға Намыр:

	«Күзден қалмай үйленетіндігін айтып» уәде берді. Бұны естіген әкесі мен шешесінде ес қалған жоқ. «Көлігіңді әкел» деп Намырдың өзін асықтыра бастады. Айналасы бір-екі күнде олар тап-тинақтай боп аудан орталығына көшіп алды. Оқуының бітуіне он шақты күндей уақыты қалған Жөлерді кемпір-шалға кеп Гүлбану сұрап алған. Оның бұл қылығына жалбырақ қағып әбігері шығып жүрген Мәлике шешеймен ол «сабақтар бітісімен ақ бір күн де аялдатпай өз қолыммен апарып беремін» деп уағдаласқан болатын. Осылайша азғана күннің ішінде алуан-алуан өзгерістер, түрлі-түрлі жаңалықтар болып жатты. Жөлердің жайын сылтауратқан Намыр да күн құрғатпай Гүлбануға келіп тұрады. Бұрынғыдай емес, бұл екеуі де «сізді» қойып «сенге» көшкелі қашан... Бірде Намыр:

	– Гүлбану, сен естідің бе, естімедің бе білмеймін. Біздің арамызда айтылмай қалған, мына қолыңда жүрген Жөлердің жайы бар ғой, – деп оның жүзіне барлай қарап үндемей қалды. Жалт қараған бойы күлімсірей кеп Намырдың қолынан сипаған Гүлбану:

	– Намыржан, оны маған несін айтасың? Ел білгенді естімейтін құлақ болушы ма еді. Жөкентай әлі сәби емес пе? Оны мен бөтен тұта алам ба? – деп бір түрлі боп кеткен ол, жанарын аударып әкетті.

	– Рақмет, – деп, орнынан тұрған Намыр жан жүрегімен риза боп, оның шашынан иіскеп бетінен сүйді. Сол күйінде отырмастан «асығыс едім» деп қайтып кеткен. Намыр үйіне келе әкесі мен шешесіне алдағы сенбіде үйленетіндігін айтты. Сенер-сенбестерін білмей сасқалақтап жүрген Ахмет пен Мәлике шешей алма-кезек кеп «бақытың ашылсын, балам» деп қайтақайта аймалап сүйіп жатыр. Сол кештен бастап-ақ той қамына кірісіп кеткен ер көңілді Ахаң еш нәрсесін аяр емес. Жеменейдің бойын желдей естіріп қуанышын жасамақ...

	* * *

	Гүлбану мен Намырдың үй болғандарына да бірсыпыра жылдар болып қалған. Дүниеге бір-екі сәбилері де кеп, айрандай ұйып, балдай жарасқан тату-тәтті семья құрып отырған. Жалғыз ұлының азамат боп қызығын көрген Ахмет пен Мәлике шешей тіршілігінің айдынына жеткендей, тұнығынан ішкендей еді. Адамды қартайтатын да, жасаңғырататын да көңіл ғой. Қағанағы қарқ боп көңілдері көркейген шал мен кемпір, тіпті албырай түсіп ажарланып алған еді. Жөлері де ер жетіп жігіт боп қалған.

	Бірақ қанағаты мол, тәубәсі үлкен Ахмет қарт үнемі Намырына өткенді есіне сап: «Ешқашан да өрекпи көрме, қарағым. Бұл дүниенің тұрағы болмақ емес. Бүгін шалқар дария боп арнасынан асып жатса, ертең солып қуарғаны қас қағымдай уақыт. Бар болсын, жоқ болсын, адамның әмәнда мейірімді болғаны, оның тозбайтын ырысы» деп қайыра қайталап айтып отыратын.

	Анық басып, адал жүріп отырған осы семьяның шаңырағын да бір күні тұман шалып ызғар соғып өткендей болды. Аяқ асты облыс орталығынан келе қалған тексерушілер, аурухана қаражатының дұрыс емес жағын ашып, бірқанша мол ақшаны жетіспейді деп тауыпты. Бірақ бұл жағдайдың рас екеніне күдіктенген Намыр, аудандық партия ұйымынан кісі шақыртып қайта тексертіп жатқан. Осылайша көңілдері күпті боп, көңілсіз жүрген кезде Гүлбанудың қолына аты-жөні жоқ домалақ хат кеп түсе қалды. Алып оқып, аш өзегіне от түскендей болған Гүлбану не істерін білмей қайта-қайта бірнеше рет қарап шықты. Жазған адам өлердегісін айтып: «Гүлбану, сен бір адал жан, ақ көңіл адамсың. Сенің алданып жүргеніңе жаным ашығанынан ғана жазып отырмын. Бала-шағамның игілігін көрмейін, имандай шыным. Күнде көріп жүрген адам болғандықтан аты-жөнімді жазбағанды жөн көрдім. Оныма кешірім сүраймын.

	Сенің күйеуіңнің аңқауы сыртында, арамзасы ішінде арам адам. Осы күнге шейін ол сені алдап келді. Оның бірінші әйелі тірі. Онымен осы бүгінге дейін қатынасып тұрады. Мынау мойнына мініп жатқан қаражаттың бәрі соған жіберілген ақша. Сенің кең пейілділігің сонша, бұған да сенбей сабыр сақтауың мүмкін. Менікі арам қылықты көріп-біліп отырып, онан әрі төзе алмағаннан кейінгі айтып жатқан жай ғой. Оны өзің білесің» деп ағылтегіл боп «адалынан» жарылыпты.

	Гүлбану өз көзіне өзі сенбей, бір жапырақ қағазды қайта-қайта мың рет оқып шықты. Оқыған сайын алқымынан қысып тұншыға түскен ол сүйретіліп диванға әзер жетіп, сылқ етіп құлай кетті. Бүк түскен күйі бүге-жектеп, алақанымен бетін басып, лықси булығып үн шығармай жылап жатыр. Қалтыраған денесі дір-дір етіп екі иығы жарыса бүлк-бүлк етеді. Ақыл-есті буып алған ашу бет қаратар емес. Ештемені бажайлауға шамасы жоқ.

	Кешке таман шаруасынан оралған Намыр үйіндегі боп жатқан осы өрттің үстінен шықты. Бода-бодасы шығып жылаған Гүлбанудың бет-аузы ісіп кетіпті. Кешке дейін булықтырған көкайыл ашумен ол түкке түсінбей тұрған күйеуін бірқыдыру жүндеп те алды. Сазарған күйі үндемеген Намырға онан бетер жыны келген Гүлбану, алдына әкеп бір жапырақ қағазды тастай салды. Аққа қара басқандай анық етіп жазылған хатты оқи бастаған Намырдың ақ сары өңінде қан-сөл қалмай бозарып кетіпті. Шиыршықтай түсіп қағазды Гүлбануға атып жіберген ол: «Сен осыған сенесің бе?» – деді.

	– Үндемесең сенгенің ғой. Мен саған не айтайын. Жұт жеті ағайынды деген осы. Бірі айғайлап, бірі бай-байлап жетеді. Бірақ мен ақпын. Сондықтан да ештемеден қорықпаймын. Бұл соғып тұрған құйын. Сәл сабыр етші, барлығы да айығады.

	– Енді мен айыққанын күтуім керек қой, – деп Гүлбану шаңқ ете қалды. Одан басқа ештеме демеген Намыр, түкке ықласы соқпай түтіккен күйі жатып қалды. Ашу ұялаған шаңырақтың іші қақап тұрған қаңтардағы аяздан бір кем емес. Семьяның үлкен-кішісінің бәрі де үркердей боп бүрісіп жүдей қапты.

	Таңертең ерте тұрып жұмысына кеткен Намыр, бөлімшелерді аралап шығып, ашық-жарқын отырып дәрігерлердің «бес минуттық» кеңесін өзі қабылдады. Оларды таратып боп, маңдайын алақанымен сүйеп, столының басында сәл ойланып отырып қалды. Осы кезде шыр ете қалған телефонның құлағын ап, ұзақ тыңдап отырды да:

	– Жарайды, – деп орнынан жылдам тұрып жинала бастады. Намыр өзінің кабинетінде тұратын сейфін ашып, соның ішінде сақталатын Жөлердің бар қағаздарын ап қалтасына салды. Ешкімге ештеме демей шығып кеткен Намыр бір кварталдай жерде жақын орналасқан аудандық прокуратураға жаяу келді. Оның көңілдес досы Сәлімгерей қауқалақтап алдынан шығып:

	– Таң атпай мазалағаныма кешірерсіз, Нәке, – деп есігін өзі жауып, хатшысынан ешкімді кіргізбеуін өтінді.

	– Жо-жоқ, не кешіретіні бар. Барлығы да шаруа беті емес пе?

	– Әрине, сол шаруа жайы ғой... Сәл кідіріп қалған Сәлімгерей:

	– Міне, біреу аты-жөнсіз домалақ хат сен туралы жазыпты, – деп, төртке бүктелген қағазды оның қолына берді. Ашып көрген Намыр кешегі Гүлбанудың қолындағы хаттың егізінің сыңарын танып, мырс етіп күліп жіберді. Жаздай жадырап көңілденіп кеткен Намыр аң-таң боп отырған Сәлімгерейге бұрылып:

	– Телефонмен Гүлбануды осында шақыршы? – деді.

	– Қой ары, оны неғылмақшысың? – деген Сәлімгерей, ыза болғаннан кейінгі істеп отырғаны деп түсінді.

	– Жо-жоқ, Сәке, ол міндетті түрде қажет. Кеше осындай бір хат оның қолына да түсіпті. Түніменен жылап бұлқан-талқан болған ол меніменен ажыраспақшы ойы бар.

	– Қойшы, – деп шошып кеткен Сәлімгерей не істерін білмей отырып қалды.

	– Сәке, мен сенен өтінемін. Қазір Гүлбану келгеннен соң, он бес жылдай өзім ғана білетін аса үлкен бір құпиямды ашпақпын. Телефон соқ та машинаңды жібере қойшы. Жылдам барып Гуляжанды алып келсін, – деген Намыр маңдайының терін сүртіп, орнынан түрегелді де, арлы-берлі жүріп кетті. Сәлімгерейде үн жоқ. Ол Гүлбануға телефон соқты да, алып кел деп шоферін жіберді. Айдаладай үлкен кабинеттің ішінде отырған олар бір-біріне ештеме демей әрқайсысы өз ойларымен омалып қалыпты. Осы үнсіздіктің үстіне кеп Гүлбану кірді. Күтпеген жерден Намырды көрген оның екі көзі шарасынан шығып, шошып кетіпті. Гүлбанудың мына күйін жылдам аңғарған Намыр жүгіре басып жанына кеп:

	– Гүлім, сабыр етші. Қорқатын ештеме жоқ. Қайта қазір арнаңнан асып қуанасың, – деп қолтықтап әкеп қасына отырғызды. Әлідағы ештемеге түсіне алмай отырған Гүлбану жапақ-жапақ етіп Сәлімгерейге қарай берді. Ол ұсынған қағазды ашып көріп, өзін-өзі жылдам жинап ала қойды. Қабағына қайтадан ашу ұялай қалыпты.

	Бірқыдыру үндемей отырып қалған Намыр терең күрсініп:

	– Сәлімгерей, сен болсаң жақын жолдасымсың, ал Гүлбану, сен ақ адал сүйген жарымсың, бүгін мен екеулеріңе он бес жылдай сыр сандығында сақталған құпиямды ашпақпын. Бұны туған ата-анам да білмейді. Бірақ сендер маған асырап отырған сәбилеріңнің атын атап ант бересіңдер. Естіген сөз осы арада ғана қалуға тиіс, – деп екеуіне алма кезек қарады.

	– Ант, ант, – деп Сәлімгерей мен Гүлбану жақындап кеп Намырмен жанасалай отырды.

	Намыр қалтасынан көк конвертті алып, ішіндегі Жөлердің куәлігін, Сәруардың қолымен жазылған актіні, осы шақтарда қағазға түсірген өзінің толғаныстарын – бәр-бәрін екеуінің алдына қойды.

	Гүлбану мен Сәлімгерей бірінші боп қолына түскен акті қағазды қас қақпастан демдерін алмай оқып шықты да, екеуі де Намырға қарай қалды. Анадай жерге барып бұларға қарап тұрған Намырдың жасқа толған жанарынан екі бірдей мөлдір тамшы бірінен соң бірі үзіліп түсті. Көзінен жас парлап кеткен Гүлбану булыға кеп құшақтаған күйі күйеуінің кеудесіне басын қойып: «Кешір, жаным, кешір мені» деп ұзақ жылады. Олардың қасына кеп жұбатып жатқан Сәлімгерей орындық беріп екеуін де отырғызды да, барып Намырдың бетінен сүйіп:

	– Намыр, сен азамат екенсің. Сенің жүрегіңдегі мейірім көп адамда бола бермейді. Бірақ осыны естіп-білген адамның өзі де үлкен бір ғибратқа келер, – деп стол үстінде жатқан бағанағы екі хатты күлдей етіп ұсақтап өртеп жіберді.

	Бірсыпыра отырып жүрек толқыныстарын басқан Намыр мен Гүлбану жаздай жадырап, Сәлімгерейге рақметтерін айтып, далаға шықты. Көшедегі жарқырап тұрған жаздың күні бұларды мол сәулесіменен құшағына алғандай күлім қағып тұр. Екеулерінде де үн жоқ, асықпай жай аяңдап жүріп келеді. Гүлбану қайта-қайта мейірлене түсіп, жанында келе жатқан күйеуін жаңа ғана көргендей қарай береді.

	– Айтпақшы, – деп сөз бастаған ол, – Намыржан, бағана маған Ақан кіріп шыққан, – деді.

	– Біздің бухгалтер ме?

	– Иә.

	– Ол не ғып жүр екен?

	– Сені іздеп таба алмай қойыпты. Менен қоярда-қоймай отырып шүйіншісін алды.

	– Иә, – деп қуанып кеткен Намыр, – шаруаның беті ыңғайланып па екен?

	– деді.

	– Барлығы да бір цифрдан кеткен қате көрінеді. Жоғалған ештеме де болмай шығыпты.

	– Гүлім, – деп кеудесін кере демін алған Намыр. – Қандай тамаша, қандай керемет, – деді.

	– Иә, Намыр, сен шынымен де кереметсің. Мына мен адам емеспін.

	Өзімшіл сорлымын...

	– Гуля, Гуля...

	– Жо-жоқ, Намыр, мен жүрегімдегі барлық ойымды айтып шығайыншы. Соншама маған ауыр сияқты. Тіпті қазір кешегі күйімді ойласам жерге кіріп кеткім келеді.

	– Міне, бұл арада тағы да өзімшілдігің ұстап келеді, – деген Намырға.

	– Жоқ сен күлмеші. Шыным сол.

	– Бұған күлетін мен жынды дейсің бе? Екі бірдей баламды, алпамсадай өзімді зар еңіретіп, ұзақ таңдап, сүйіп алған жарың жерге кіріп бара жатса,

	– деп сық-сық етіп күліп жіберді. Оның мына айтқан сөзіне шыдай алмаған Гүлбану да қарқ болып күліп жатыр.

	Салған бойы Намыр жұмыс басына соғып, жаңағы жолда естіген хабарына әбден қанығып, қуанышы қойнына сыймай үйіне қайтты. Өңінде түк кірбең жоқ, өлеңдетіп жүрген келінін көріп, кешеден бері мазалары кетіп қалған кемпір-шал да, Жөлер де көңілденіп қалды. Оның үстіне жайраң қағып үйге кірген Намырды көрген бұлар мүлдем мәз-мәйрам боп шаттыққа кенелді. Алқа-қотан отырып, төрт қара көз түгел астарын ішті. Шай үстінде ешкімге де арнамай сөз салты етіп әңгіме бастаған Ахаң:

	– Ашу алды бұрқ-сарқ қайнайсың да күйесің, сабыр арты салқын леп, самалдай түсіп күлесің. Сабырлы болған қандай жақсы, барлығымыз да, міне, жанымыз жаз боп күліп отырмыз. Ой, дүние-ай, бұл тіршілік итпен ырылдасуға болмайды, – деп етегін қағып тұрды да, өз бөлмесіне кетті.

	«Алматыдан артистер кепті» деген хабармен Намыр мен Гүлбану асыға жиналып ауданның мәдениет үйіне келді. Шынымен де бүгін іздеп жүріп көретін ғажайып жақсы концерт екен.





ЭПИЛОГ


	Сәруар менен Намырдың көріспегеніне, міне, табаны күректей он тоғыз жылдай уақыт етіпті. Намыр ақырғы рет Сәруар апайы қоймаған соң, бесінші курстың қысқы каникулінде бір жұмадай жатып аунап-қунап қайтқан болатын. Сәруар былтыр күзде ғана өзі аттандырып салған Жөлердің жайын осы келгенде Намырдан егжей-тегжей бәрін сұрап білген еді. Намыржанның ата-анасы Ахмет пен Мәликеге де жүрек қабы жарылып кетердей риза боп алғысын айтқан болатын. Болған жайды жырдай етіп айтқан Намыр да ағынан жарылып ұзақ әңгімелеген еді. Бар ынтасымен құныға құлақ сап құмарта тыңдаған Сәруар да, біресе күрсініп, біресе күліп жан дүниесі сан қилы бұлқынысқа түскен. Оқуынан әжептәуір шаршаңқырап қайтқан Намыр да туған апайынікіне келгендей көңілі өсіп, көркейіп кеткен болатын. Міне, сонан бері осыншама жыл тайраң қағып өте шыққанын бұлардың өздері де аңғармапты-ау. Бірақ олар еш уақытта хат-хабарсыз болған жоқ. Үнемі аман-саулықтарын білісіп тұрған...

	Гүлбану мен Намыр үйленген кездерінде де ең алдымен бұларға шақыру қағазын жіберген. Бірақ сол жылы «семьяларында аса бір ауыр жағдай болды» деп хабарлады-ау деймін, олар Намырының үйлену тойына келе алмаған еді. Міне, одан бері де талай жылдар өтіп кетіпті.

	Биыл қыстан бастап қайта-қайта хат жазған Сәруар Намырдан «келінім мен бауырларымды әкеп көрсетіп қайт» деп қоярда-қоймай ауылдарына шақырып жүрген. Кеше де «семьяңды алып биыл келіп қайтпасаң мені ұмыт, туысым бар екен деп ойлама» деген Сәруардың өз қолымен жазған соңғы хаты да кепті.

	Бұл хатсыз да биыл қайткенде де барып қайтпақ боп шешкен Гүлбану мен Намыр жол қажеттерін дайындап, буынып-түйініп отырған. Тек соңғы күндері жұмыс басты боп кеткен Намырға ғана қарап жүрген. Ол да, міне, демалысын ап босады. Ертең кешке поезбен жолға шықпақ.

	Телеграмма кеп қолдарына тиісімен есі кете қуанып әбігері шыққан Сәруар, жолаушыларын күтіп алғанша, қалған уақытын өткізе алмай алақызып жүр. Былтыр ғана алған сүттей аппақ «Волгасының» жанында жүрген күйеуіне қайта-қайта кеп:

	– Машинаңды әбден дұрыстап ал, керек боп қалған кезде кіркілдей бастайтын әдеті болушы еді ғой, – деп оны да шымшылай түсіп тексеріп кетеді. Әкесінің жанында жүрген үлкен ұлына: «Сен МГУ-де оқып жүрмін деп қайдағы бір ақылсыздарша шәлтимей, ағаңның асты-үстіне түсіп күт. Ол анау-мынау емес, елден бөлек, жүрегі үлкен адам. Анаң, мені қандай жақсы көрсең, оны да сондай сүюің керек» деп баласын да бүріп-бүріп алды. Оның бетіне қарап ыржалақтап күле берген баласы:

	– Тәтетай, сізге не болған, сабыр етсеңізші? Ағатайымның келе жатқанына біз де сенен кем қуанып жүргеміз жоқ қой. Және жақынын қалай күтуді мен де түсінемін, – деді.

	– Құлыным менің, ақылыңнан садаға кетейінім менің, – деп Сәруар апайдың баласына риза болғаны сонша ұмтылып кеп бетінен сүйіп-сүйіп алды. Анасының бұрын-соңды мұншалықты әбігерге түскенін көріп білмеген Азамат:

	– Әй, тәтетайым-ай, өзің де бір қызық жансың-ау, – деп шешесінің соңынан бір сәт қарап тұрды да әкесіне бұрылды. Жымың-жымың етіп күлімсіреп жүрген Асқар:

	– Балам, кел бері. Анаң байқұс ол бір ақ көңіл жан ғой. Намыр ағаңды бар туғандарынан да жақсы көреді, – деді. Олар екеулей жүріп машинаны қайта-қайта тексеріп, орындықтағы кілемдерді қағып-сілкіп қайыра жауып, сүт «Волганы» сақадай сай ғып жалтылдатып қойды.

	Үйдің ішін реттеп, жуып-шайып жүрген Сәруардың ортаншы үлы мен кенже қызы дағы есейіп ер жетіп қалған. Олардағы үйдің ішін реттеп болыпты. Барлығының да қолдары босады. Бірақ әлі поездың келуіне екі-үш сағаттай уақыт бар. Дереу Сәруар апай дастарқанын жайып, асын түсіре бастады. Семьясы түп-түгел жуынып-шайынып кеп, алқа қотан отырып, шайларын ішуге кірісті.

	Сәруар апай шай үстінде неше қайтара тұрып, телефонмен поездың қай уақыттарда жететінін сан қайталап пысықтаумен жүр. Балалары біз де барып қарсы аламыз деген соң, ауруханасына звандап тағы да бір жеңіл машина сұрап алды. «Өйтіп-бүйтіп жиналғанша уақыт та болып қалады» деп барлықтарын киіндіріп, Сәруар апай өзі дағы жиналып боп дайын отыр. Әне, екінші машина да келді. Бас дәрігер өз «Волгасын» жіберіпті. Дереу екі «Волгаға» апыр-топыр боп отырысып жатқан олар бірден вокзал басына тартты. Бұлар тұратын аудан орталығы мен темір жол станциясының арасы, жеңіл машинамен тура қырық-қырық бес минуттай уақыт. Жарқырап жатқан асфальт жолмен сырғытып келеді.

	Шағын ғана вокзал іші қайшыласқан жолаушыларға лық толы екен. Келе 101-ші поездың қай уақытта келетінін тағы қайталап білген олар, іште тіпті тұрар жері болмаған соң, көлеңкелетіп қойған машиналарының қасына келді. Сәруар апай балаларына:

	– Құлақтарың анада болсын, – деп бағананың басында ілулі тұрған ақ шөңкені көрсетті. Дарылдаған дауысы талай жерге кететін, кәдімгі қалайыдан жасалған ақ репродуктор болатын. Әлден уақытта Сәруар:

	– Оларды біз танымай қалуымыз да ықтимал-ау. Намыр қазір мүлдем басқа боп өзгеріп кеткен шығар... – деп уайымдай бастады.

	– Япыр-мой-й, Сәруар-ай, саған тіпті не болған өзі, – деген күйеуі. – Намырдың басқа жері өзгерсе де алақандай көкшіл кездері орнында шығар, – деп әзілдеп алды. Тұрғандардың бәрі ду ете қап күлісіп жатыр.

	– Жарайды, онда қойдық, қойдық, – деген Сәруар әлідағы дүдәмал боп:

	– Мен танымай қалсам, әйтеуір сен сақ бол, – деді.

	– Е, құдай сақтасын, апайы танымай қалуы мүмкін бауырын, ал біз танимыз, – деп Асқар дағы әжуалап жатыр.

	Осы кезде ызың ете қалған репродуктор, 101-ші поездың келе жатқанын хабарлады. Ести сала енді әрқайсысы-ақ әбігер боп қалған бұлар, бунақбунақ гүл шоқтарын қолдарына ұстап топырласа перронға шықты. Екі-үш мәрте қысқа-қысқа қышқырып алған поезд да шұбырған бойы жайымен жақындап қалыпты.

	Вокзалдың тура алдына кеп тоқтаған жетінші вагонның есігі ашылысымен-ақ түсіп жатқан Намырларға жүгіріп жеткен олар апыр-топыр болды да қалды. Бірін-бірі құшақтап, сүйісіп жатқан жандар. Сәруардың тіпті есі шығып кетіпті. Біресе Намырды, біресе Гүлбануды, біресе балаларды алмакезек құшақтап мәре-сәре боп жүр. Сағынысқан жандар шын жүрекпен қауышып күлісіп те, жанарларына жас ап жыласып та алды.

	– Басқаларыңды қойшы тәйірі, келінжаным болмаса, – деп Сәруар жарқылдай сөйлеп Гүлбануды қолтықтап алыпты.

	– Иә, жаңа ғана бауырым-ай деп жүр едің ғой, – деген Асқар, кешеден бергі оның қылықтарын айтып қалжыңдап жатыр.

	– Жездеке-ай, – деп әзілдей сөйлеген Намыр, – сіздің қалды да көріп тұрмыз. Сағынбаған болсаңыз, жаңа көзіңіз неғып жасаурап кетті, – деп күлісіп алды.

	– Соны айтсаңшы, соны, – деген Сәруар да қоштай түсіпті.

	– Асқар аға, денсаулығыңыз қалай? – деп қолтықтап алған Намыр, – шаруашылығыңыз орынша ма? – деп, халқымыздың әдетінше қайыра қайталап амандасып жатыр.

	Ол анадай жерде келе жатқан Сәруар апайдың балаларын шақырып ап беттерінен сүйіп, оларды Гүлбану мен балаларына таныстырып шықты. Еңгезердей боп кеткен Азаматтың арқасынан қағып:

	– Міне, үлкен ағаларың Москвада МГУ-да оқиды, – деп мақтана сөйледі. Олар осылайша машинаның қасына кеп, өздері бірыңғай Асекеңнің «Волгасына» мінді. Намырдың іркес-тіркес өсіп қалған бүлдіршіндей екі ұлы балалармен бірге кетті.

	Келген күні түнімен ұйықтамаған бұлар аппақ болып таң атқанда барып демалуға кірісті. Қалған күндері де солай, күніне екі-үш үйден шақырып қонақтаумен жүр. Намырдың практикаға кеп қайтқан жылдары істеп жүрген жап-жас дәрігерлер әжептәуір сақа тартып қалыпты. Барлығы да ежелден таныс адамдардай жалбырақтап жүр.

	Бір күні әдейі әредік тапқан Сәруар мен Намыр өздерінің алғаш рет танысып бірге істеген белімшелеріне келді. Сол баяғы қалпы. Намырдың көз алдынан қат-қат боп, сонау бір кездегі уақиғалары бірінен соң бірі өтіп жатыр. Бұлар екеуі ғана Сәруардың кабинетінде отыр. Кезек-кезек әңгімелеп көп нәрселерді сөз етті. Намыр өзінің басынан кешкен барлық уақиғалардын түгін қалдырмай ағынан жарыла айтып берді. Оны қатты толқып таңырқай тыңдаған Сәруар;

	– Иә, Намыржан, тағдыр деген осы. Арты қайырлы болған соң барлығы да бақыт сияқты. Гүлбануың жаман адам емес екен. Адам өзі бір көргенненақ белгілі ғой, – деді.

	– Иә, иә, – деп басын изеп қоштағаннан басқа Намыр ештеме деп сөзге араласқан жоқ. Бір сәт үндемей қалған Сәруар:

	– Жөлер қазір үйде ме? – деді.

	– Жоқ. Студенттер қазір ауылшаруашылық жұмысында ғой.

	– Биыл үшінші курсте емес пе?

	– Иә, үшіншіге көшті.

	– Қай факультетінде?

	– Лечфакта. Хирург болғысы келеді.

	Тағы дағы бірсыпыра ойлана түсіп отырып қалған Сәруар:

	– Ол біле ме? – деп екі ұшты боп Намырға қарады.

	– Жоқ, Сәруар апай, әлі ол еш нәрсені де білмейді. Біздің жақта бұл жайды, тек Гүлбану екеуміз ғана білеміз. Жаңа өзіңізге айтқан Сәлімгерей деген жігіт осыдан төрт-бес жыл бұрын өзінің туған жеріне көшіп кеткен.

	– Е-е-е, – деген Сәруар, – оның тіпті білмегені де дұрыс шығар, – деп тағы да үндемей қалды. Намыр:

	– Осы жағдайды бүгінге дейін не істерімді білмей келдім. Қайта ақыл қосыңызшы? Не істесем екен, – деді.

	– Қайдам, Намыржан. Егер ешкім білмесе оған айтпағаның да жөн болар.

	Біткен жараның тыртығын қайта қасып қанатқаннан не пайда?..

	– Білмеймін, апай, осыны ойлап өзім де көп толғанамын. Әсіресе оның он жылдықты бітірген күні еркелеп кеп: «көке, кешіріңіз, мен сізден бір нәрсені сұрамақпын» дегені әлі құлағымнан кетпейді. Шымыр ете қалған жүрегім бірден сезгендей болды. Сондағы оның сұрағаны: «көке, тым болмаса менің анамның суреті қалған жоқ па? Көрсетсеңіз етті, көкетай», дегенде көзімнен жас ыршып кеткенін өзім де байқамай қалыппын...

	– Иә, сонан кейін?

	– Сонан кейін, мен өтірік ренжіген боп орнымнан тұрып кеттім. Менің көзімдегі жасты көрген ол, сасқалақтаған күйі отырып қалды. Міне, содан қайтіп ол еш уақытта бұл жайынан сөз қозғаған емес.

	Орамалымен көзінің жасын сүртіп отырған Сәруар:

	– Өзі қайтып сұрамаса сол күйі, бұл құпияны ашудың да қажеттігі шамалы-ау деймін. Орныққан сенім, жас адамның жүрегін қатты жаралайтын шығар. Кім біледі, бар шындықты сол қалпында естісе жігері құм боп мүлдем жасып кетуі де ықтимал. Өрекпіп қалған ол өмір бойы елеңдеп шешесін іздеуі де мүмкін. Қалайда сәби жүрегінің басына шер боп қатып, өмір бойы жібіте алмас. Менің ойым осы, Намыржан, қалғанын өзің шеш, – деді.

	Олар екеулері де мұңайған күйлері көпке дейін үндемей отырысып қалды. Сәруар «не айтар екен» деп Намырды күтіп отырған тәрізді. Намыр не дерін білмей дел-сал болып, шым-шытырық ойға батып кетіпті.

	– Намыржан, – деген Сәруар, – бұдан қиын жағдайда да қабырғаңды қайыстырып көрген жоқсың. Бұның не? Болмайтын нәрсеге қапаланып. Ол саған туған балаңнан артық. Тіпті естіген күнде де ол сенің қасиетіңе табынып қастер тұтады. Қой енді, – деді.

	– Қойсақ қоялық, – деген Намыр, – уақыт өзі шешер. Әзірше мен айтуды да, айтпауды да ашық қалдырамын. Тірі болсақ көре жатармыз, – деген ол ақырын жай созылып орнынан тұрды. Бұлар далаға шықса күн еңкейіп, қызуынан қайтып қапты. Олар қатарласа жүріп Сәруардікіне қарай келе жатыр. Бұларды бағанадан күтіп отырған, баяғыда Жөлердің атын қойған Ермек атты хирург, үйге кірер-кірместен өз ошағының басына алып кетті.

	Қайран шіркін ауыл-ай, қонақ жайлылығың да көп, дарқандығың да мол, айта берсең таусылармысың. Бірақ тірі адамның тіршілігі бар. Намыр елжұртына қайтпақ боп асыға бастады...

	Алматы, 1973 жыл.





	Оглавление

	БІРІНШІ ТАРАУ

	ЕКІНШІ ТАРАУ

	ҮШІНШІ ТАРАУ

	ТӨРТІНШІ ТАРАУ

	БЕСІНШІ ТАРАУ

	АЛТЫНШЫ ТАРАУ

	ЭПИЛОГ





Notes


	[←1]

Вена секция дегеніміз, операция жасап тері қабатының астындағы тамырды ашу.





