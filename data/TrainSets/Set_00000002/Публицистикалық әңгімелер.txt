	Қалаубек Тұрсынқұлов

	Публицистикалық әңгімелер





ОЛАР ОРАЛҒАН ЖОҚ




	Бұл әңгiме арманда кеткен ағалар туралы.

	Бұл әңгiме «аға» деген сөздi есiтпей кеткен адамдар туралы.

	Бұл әңгiме жиырмадан жаңа асқан жастар туралы.

	Бұл әңгiме жер астында қартайған боздақтар туралы.

	Бұл әңгiме ауылдан аттанған азаматтар туралы.

	Бұл әңгiме алыста қалған ағалар туралы.

	Бұл әңгiме елiнде қолын жайып, күтiп отырған туыстарына табыса алмай, алыстағы бауырластар елiнде бас қойған ардагерлер туралы.

	Иә, олар жас едi. Жалын едi. Олар да күле бiлушi едi, күле алмай кеттi, қуана бiлушi едi – қатал боп өттi.

	Олар жар құшудың орнына – қару құшақтап жүрдi, құс төсектiң орнына – қара жердi жастанып жатты.

	Олар азамат едi, сондықтан адамзаттың бақытын ойлайтын. Фашизм әлемге ала топалаң әкелгенде көкiректерiн көкке толтырып қарсы тұрды, от пен оқтан сескенбей қарсы жүрдi.

	Олар бiздiң бақытымыз үшiн күрестi.

	Олар армандамыз деп ойлаған жоқ, тек жеңiс күнiн көре алмай кеттi. Осы арман болды. Алыстан келгенде бiз алақайлап мойнына асылып қарсы алар едiк. Осыны көре алмады. Оларға сол арман болды.

	Бiзге де осы арман болды.

	Олар қатал болды, шындықты найзамен жазды. Сондықтан бiз де әсiрелеместен, көргенiмiздi жаздық, есiткенiмiздi жаздық...

	Бұл әңгiмелер қиянда қалған қырандар туралы.





АЛЫСТА ҚАЛҒАН АҒАЛАР




	Бәрi бiр суреттен басталды. Жеңiстiң жиырма жылдығына арналып Чехословакияда шығарылған «Мәңгiлiкке бiрге» («На вечные времена») деген кiтаптың «Бұл бақыт қымбатқа түскен» атты бөлiмiнде бiр совет солдатының суретi жарияланыпты. Ол – қолына автоматын қыса ұстап, қасқая қарап тұрған қазақ жiгiтi. Кiтапта оның аты-жөнi жазылмаған, сурет астында чех және орыс тiлдерiнде жазылған бiр-ақ сөйлем бар. Оған қарап бұл жiгiттiң аты-жөнi тұрмақ, қай мезгiлде, қай жерде бейнеленгенiн анықтау да мүмкiн емес.

	Кiтаптың өзi Жеңiс мерекесiне арналып, сол елдiң бiр топ қоғамдық ұйымдарының «Совет Армиясының Чехословакияны азат етуi» атты тақырыппен өткiзiлген конкурсына түскен суреттерден құралыпты.

	– Кiтапты тарту ете тұрып чех достарым осы бiр суретке баса назар аударып едi, – дедi Әлихан аға бiрде маған бұрынғы партизандық өмiрiнен әңгiме шерте отырып. – Олар маған: «Осы жiгiттiң кiм екенiн анықтап, өмiр жолынан бiздiң де, сiздiң де елдi хабардар етсе, қандай жақсы болар едi. Өйткенi бiздiң елде шығатын көптеген кiтаптардан, плакаттардан осы бiр солдаттың бейнесiн жиi көремiз. Көрген сайын екi елдiң достығының берiк сақшысындай боп елестейдi де тұрады» деген болатын.

	Суретке үңiле қарадық, кiтаптың да аударыстырмаған бетi қалмады, бiрақ анықтауға ешқандай тiрек жоқ. Кiтап – фотоальбом.

	Әлгi кiтапты Әлиханның достары сыйға тартыпты. Қаруластар атынан Мирослав Бауэр дейтiн кiсi «Партизанскому боевому другу Алихану Кошикову» деген қолтаңба ескерткiш жазған екен.

	Әлекең осы кiтапты маған бердi. Чех жолдастардың айтқаны қанша қызықтырғанмен, суреттiң сырын анықтаудың есебiн таба алмағанмын. Дегенмен менi қатты бiр ойға қалдырған нәрсе – сурет астындағы жазу болатын. Онда былай деп жазылған: «Есiңде ғой сенiң: олардың қарулас достарының қатқыл, күстенген қолын жұдырықтап, көздерiнен аққан жасын сүрткенi» (Бұл сөздер Чехословакия оқушыларына арналып жазылған).

	Иә, сол ұлы жорық жолында, бауырластар елiн жаудан азат етерде талай ағаларымыз от пен оқ кешiп жүрмедi ме. Сол от пен оқтан аман қайтып келгендерi «жеңiс үшiн бiзбен бiрге қуанса, ендi бiрқатары қартая алмай, мәңгi жас болып жер жастанып қалған жоқ па? Олар өмiрiн бiз үшiн қиды ғой, бiздiң бақытымыз үшiн алыспады ма, жалмауыз жаумен. Солардың көпшiлiгiнiң ерлiгi елiне белгiсiз болып та қалды ғой. Соны неге паш етпеске жастарға. Бiлсiн, естісiн!

	Осы бiр ойды шетелге шыққанда мен әр кез есiмде ұстап жүретiнмiн. Жолдастарыммен бiрге совет солдаттарының басына барып, iзет етiп, гүл қоятынбыз. Солардың арасынан қазақстандықтарды да iздей жүретiнбiз. Осы бiр жайды қызметтес болған бiрқатар жолдастар да бiлетiн...

	Бiрде шет елден жаңа ғана оралған бетiм болатын. Сол ел туралы әңгiме айтып отырғанымда Тынышбала:

	– Аға, мен Чехословакияда болғанда бiр топ қазақстандықтардың бейiтiн көрдiм. Совет адамдары қимыл жасаған партизан жасақтарының да соқпақтарын араладық. Аты-жөндерiн жазып алғанмын, ал аз күннен соң суреттерiн де көрсете аламын, – дедi.

	Тынышбала Әлиева Шымкент облыстық комсомол комитетiнiң қызметкерi, жақын уақытта Чехословакияға туристiк сапармен барған совет жастарының жетекшiсi болған екен. Сонда өзi көрген сол бiр бейiттердi суретке түсiрiп ала алмаса керек. Сондықтан жоғарыда айтқан Әлихан ағайдың партизан досы Мирослав Бауэр жолдасқа өтiнiш жасапты.

	Аз уақыт өткен соң Тынышбала және кездесiп:

	– Аға, айтқан уәдемдi орындайын. Мiне, мынау – Мирек ағайдың хаты, – деп пакет ұсынды. Мен хатты ашып оқыдым. Ондағы жазылған сөздер, совет солдаттарына деген құрмет жүректi тебiрентерлiктей. «Әке, бiлемiсiз, онда Қазақстанда, қаншалаған ана өз ұлының қайда опат болғанын бiлмейдi ғой. Мүмкiн, осы суреттер сол аналарға бiзде барлық батырларды, соның iшiнде олардың ұлдарын да қалай құрметтейтiнiн дәлелдей түсер».

	Бұл – он екi жасар баланың сөзi. Мүмкiн, дәл айтылмаған болар, тiптен сөз тiркестерi сөгiлiп кетуге дайын тұрған шығар, бiрақ бұл – жас баланың сөзi, ақ көңiлден адал айтылған сөздер. Мұны айтқан – он екi жасар Чехословакия азаматы Мирек Мирославұлы Бауэр. Ол тiптен әкесiне осы бауырластар қорымындағы солдаттардың бейiтiн суретке түсiрiп, Қазақстанға жiберуге де көмектесiптi.

	– Мирек ағай айтқан уәдесiн орындапты, – дедi маған осы бiр хат пен бiр топ суреттердi көрсетiп отырып Тынышбала Әлиева. – Бiз сол жолы Чехословакияның көп жерiн араладық. Менiң құмартқан жерлерiмнiң бiрi Ұлы Отан соғысында партизан отрядында шайқасқан жерлестерiмнiң жүрген жерлерi болатын. Оны бұрын да есiткенмiн, сол бауырлас елде ерлiгiмен аңызға айналған Әлихан ағайдың өзiн де танитынмын, чехословактық жолдастар менiң тiлегiмдi орындап, партизандар отаны болған Мних селосына апарды, көптеген байырғы партизандармен кездестiрдi. Талай-талай ерлiк пен өжеттiкке толы әңгiмелер есiттiм. Бұл кiсiлермен сонда танысып едiм. Сондағы бiр айтқан өтiнiшiме байланысты осы суреттердi жiберiптi.

	Хатты Мирослав Бауэр жазған екен. Әлгi келтiрiлген сөздердi сол кiсiнiң өзi аттас баласы Мирек айтыпты.

	Тынышбала Праганың Ольшаны қорымындағы бiр топ жерлестердiң атын жазып алған екен. Ендi олардың суретiн де көрсетiп отыр. Сол алыстағы бауырластар елiнiң астанасында берiк достықтың куәсiндей, бiздiң бақытымыздың сақшысындай болып жатқан азаматтар мыналар:



	№ 15. Қызыләскер. Сапарбаев Мұстафа. 09.05. 1945 ж.

	№ 106. Аға лейтенант. Қасымов И.0. 1923-09.05. 1945 ж.

	№ 248. Қызыләскер. Ажимов Жолдас. 1925-10.05. 1945 ж.

	№ 299. Қызыләскер Ибраимов А.А. 1924-11.07. 1945 ж.

	Қоңырғалиев Сейфолла. 1923-10.05. 1945 ж.



	Мына қойылған номерлер бейiттiң номерi екен. Бiр айта кететiн жай, шет елдердегi қорымдарда бейiтке қойылатын осы бiр номерлер мен азаматтық акт деп аталатын (ЗАГС деп түсiне берiңiз) жазулардың сақталуы. Сол документтерге қарап талай нәрсенi анықтауға болады. Тiптен әйгiлi Мұса Жәлил мен оның достары жөнiндегi хабарлардың осындай жазулардан табылғанының өзiн айтсақ та жеткiлiктi болар.

	Бейiттердегi жазуларға көз салсаң, денең тiтiркенетiндей. Өзiңiз қарап көрiңiзшi, қырық бесiншi жылдың 9 майы қандай күн едi. Бұл Жеңiс күнi емес пе едi, фашизмнiң қара обасынан әлемнiң аспанын тазартып, еркiн дем алған күн емес пе едi? Бұл күнi бүкiл әлем қуанышына қосылып, сол бiр мезгiлде өмiрге келген мына Тынышбаланың атын да ата-анасы ендi дүниеде тек тыныштық болсын деп қойған болар. Жалаңаяқ жүгiрiп жүрген бiздер де қуанған жоқ па едiк. Сол күнi ұлының қайтар-қайтпасына көзi жетпесе де, осы солдаттардың ата-анасы да, қолын ұстаса да құша алмай қалған құрбылары да қуанған жоқ па едi. Сол бiр қуаныш күнi, бүкiл әлем шуақтанып тұрғанда өмiрмен қоштасқан Сапарбаев пен Қасымовтың қазасына қалай шыдарсың. Кiмге артарсың солар деп еңiрегенде етегi толған ата-ананың көз жасын! Ал Жолдас пен Сейфолла болса «жеңiс» деген жалғыз сөздi естiп, бiр-ақ күн жүрдi-ау жер басып. Мына Ибраимов дейтiн азаматтың қазасын қалай ұмытарсың. Июльдiң 11-i дейтiн көптен күткен ағалардың алдының ауылға келiп қалған кезi емес пе едi. Бейбiтшiлiк кезi емес пе. Сол бiр жаймашуақ күндердiң өзiнде орнаған бейбiтшiлiктiң баянды, қантөгiспен жеткен жеңiстiң жемiстi болуы үшiн оққа ұшты ғой. Әлi де болса адамзатқа жасамақ болған қастандығының iске аспай қалғанына қансырап, аласұрып жүрген жауыздың жазатайым оғынан опат болған болар.

	Иә, бiз бiлемiз. Олар фашистердiң соңғы рет тұяқ тиер жерiмiз деп бекiнiске айналдырған Чехия жерiнде халық қозғалысы қаулап өсiп, Прага тұрғындары қолына қару алып көтерiлiске шыққанда соларға көмекке келген едi. Бұны бәрiмiз де бiлемiз, бұны бүкiл әлем бiледi. Ал сол бауырластар елiнде мәңгiлiкке көз жұмған қыршын жастардың еткен ерлiгiн, өмiр жолын кiм бiледi? Бүгiнгi ұрпаққа айтып беретiн кiм бар? Бар болу керек, бар ондай жандар. Солар үн қатар, ел бiлмейтiн ерлiктi әлемге паш етер деп жарияласа баспасөз бетiнде осы бiр суреттердi. Алыста қалған бейiтiнiң басына барып гүл қойып жүрген азаматтарға алғыс айтумен қатар, бұлар туралы бiлетiндерiн ортаға салса, құба-құп болар едi.

	Әлиханның өткен соқпақтарына барып өз жолдастары туралы, бiздiң ел туралы әңгiме айтуы, Тынышбалалардың «Бiз сiздердiң өсиеттерiңiзге берiкпiз» деп алыстағы ағаларының басына барып iзет етуi – осы бiр белгiсiз батырлардың жеңiс жолында өз өмiрлерiн қиюы арқылы келген достық мәңгi болсын деген iзгi ниет емес пе. Сонау Прагада жүрген Мирослав Бауэрдiң: «Егер осы бiр суреттер бiздiң халықтарымыздың арасындағы достықты одан да шыңдай түсуiне әсерiн тигiзетiн болса, өзiмiздi өте бақытты санар едiк» деген сөздерi де сол iзгi ниеттен туған жоқ па.

	Бiр кезде ошақ басынан аттап шыға алмайтын бiздiң аталарымыздың бүгiнгi ұрпағы шет елдерге күнде барып жатыр. Сол сапарларында ардақты ағалардың басына барып, iзет көрсетсе, қандай жақсы болар едi. Ал елдегi сол азаматтардың ағайын-туған, құрбы-құрдастары олар туралы көпшiлiкке көбiрек айтса. Сонда сол ерлердiң рухы риза болар едi, оларға жасаған құрметiмiздiң бiрi болар едi.

	Мен Чехословакияға алғаш рет барғанда осы бiр ойды көкiрегiме түйе кеткенмiн. Кiтап та, суреттер де, жазбалар да өзiммен бiрге болатын. Сөйтiп, Чехословакияға аттандым.





ЧЕХОСЛОВАКИЯ САПАРЫ




	Менiң сапарым алдымен Словакиядан басталды. Оның өзi де үзiлiп-созылып жүрiп әрең басталды. Бiр мың тоғыз жүз алпыс жетiншi жылы Украинада Чехословак – Совет жастарының фестивалi өтетiн болып белгiленген. Фестивальдың астанасы – Львов қаласы. Мен осы фестивальға байланысты Чехословакияға барып қайтуым керек едi. Бiрақ бұл жолы жолым түспедi. Екi ел жастарының мерекесiне қатыса алмадым, оның есесiне комсомолдың тапсырмасымен басқа жаққа кетiп қалдым. Келесi жылы осындай фестиваль Чехословакияда өтетiн болды. Оның астанасы – Нитра және Братислава қалалары. Сол фестивальға аттанатын сегiз жүзге жуық совет жастарының өкiлi Львов қаласына жиналдық.

	Львов өз көркемдiгiмен ерекшеленiп тұратын әсем қала. Оның архитектурасы бiздiң қалалардан өзгеше, ол Батыс Еуропа қалаларының архитектуралық ансамблiн көзiңе елестетедi. Ескерткiш те мол, тарихи орындар да көп. Қаланы тамашалап қыдыруға уақытың жетсе, аралайтын жер жеткiлiктi. Ол жөнiнде бiз осы кiтаптың басқа бiр тарауында айтармыз.

	Советтiк жастар делегациясы Чоп станциясынан пойызбен аттандық. Пойыз түгелiмен бiздiң иелiгiмiзге тиген. Әу деп шықпай-ақ Чиерна на Тиссе қаласынан өттiк. Осы қалада жақында ғана Совет Одағының партия-үкiмет делегациясы Чехословакияның үкiмет-партия делегациясымен кездескен. Ол жөнiнен де, Чехословакиядағы жағдай туралы да толық хабардармыз. Бiздiң осы сапарымыз Словакияның Нитра қаласына барып бiр-ақ аяқталды. Жолдағы аялдамаларымыздың көбейiп кеткенi сонша, аяқ тiрер жерiмiзге әлдеқайда кешiгiп, түннiң бiр мезгiлiнде әрең жеттiк. Оның есесiне жол-жөнекей Карпат тауларына еркiн көз тойдырдық. Аса биiк емес, жасыл орманға оралған, ойдым-ойдым болып орналасқан тау тiзбектерi. Тау арасындағы қойнауларға орналасқан жасыл селолар мен қыстақтар. Табиғаттың мына көрiнiсiне қарасаң, бұл маңда сонау жер жаралғаннан берi ешбiр өзгерiс болмаған сияқты. Ал бiз болсақ, осыдан ширек ғасыр бұрын бұл таулардың төбесiнде самолет ұшып, бауырында бомба жарылғанын жақсы бiлемiз. Осы таулардың әрбiр шыңы мен қыраты үшiн қыруар жанның қырғынға ұшырағаны да есiмiзде. Олар бiздiң бiрiмiздiң әкемiз болса, бiрi бауырымыз, бiрi жерлесiмiз болса, бiрi қандасымыз. Әсiресе терезеден көз алмай келе жатқан мен басшылық жасаған топтың мүшесi, әрi ВЛКСМ Орталық Комитетiнiң ұйғарымы бойынша осы сапарда маған орынбасар болып тағайындалған Хмельницкий облыстық комсомол комитетiнiң екiншi хатшысы Евгения Бондарь.

	– Женя, сен осы жерлердiң бәрiн әбден сағынып қалған адам сияқты тiгiлесiң. Менiң бiлуiм бойынша, Украинада туып-өсiп, қызметiңдi сонда бастаған сияқты едiң ғой. Мұның сыры не? – дедiм бiр аялдамада.

	– Әкемдi сағындым, – дедi Женя аяғын тамбурға қойып жатып. Бұл жауаптан менiң түктi түсiнбегенiмдi сездi-ау деймiн, вагонға енген соң: – Киевтегi әңгiме есiңде ме? – дедi.

	Ол әңгiме есiмде. Киевте бүкiлукраиналық жастар фестивалi өткен. Соған Қазақстан делегациясын алып барғанымда бiздiң қамқоршымыз болып бекiтiлген осы Женя болатын. Сол жолы бiр шетелдiк туристерге кездесiп қалып әңгiмелескенiмiзде, қонақтардың кейбiр сөзiне тiксiнiп қалған Женя былай шыға берiп:

	– Мен кейде осы бiр мүләйiмси қалған серуеншiлерге сенгiм келмейдi, – деген.

	– Неге?

	– Мен оларға бiздердiң көбiмiздiң балалық деген бал дәуiрден мақұрым қалғанымызды кешiргiм келмейдi.

	Иә, Женя балалық деген дәуiрдiң не екенiн түсiне алмай кеттi. Ол он үш жасында ер жеттi. Әкесi майданда, анасы фашистердiң қолынан қаза тапты. Он үш жасар Женя iнiсi мен сiңлiсiне әке де, ана да, аға да болып, өзi тәрбиеледi. Балалық деген бал дәурендi ұмытып, бiрден күнкөрiстiң қамына кiрiстi. Осылайша азамат болды, ер жеттi, қиналса да бауырларын баулыды. Мұны мен бiлетiнмiн. Осылайша өткен өмiр жолын есiткенде менiмен бiрге барған әйгiлi әншiмiз Шолпан Тоқсанова мен алып қазақ Әбiлсейiт Айханов оған ылғи iлтипат көрсетiп жүретiн.

	Ол Киевте едi. Ал Чехословакияның не қатысы бар? Бұл сұрағыма Женя «менiң әкем осында» деп жауап берген. Бiз Женяның әкесiнiң бейiтiн таптық. Шоқ-шоқ гүл қойдық. Ол Прага қаласындағы жоғарыда айтылған Ольшаны қорымында жерленiптi. Осы жолғы Женяның көз жасы бiздiң бәрiмiздiң әлiге дейiн көз алдымызда. Әсiресе бiз сол кезде Чехословак халықтарының көсемсымақ болғысы келген кейбiр даңғой жандармен кездесуiмiз өте салқын аяқталған соң Женяның көз жасына қоса көзiнен атқан от-жалынын естен шығара алмаймыз. Басқаны қайдам, түр-түсiн емiс-емiс бiлетiн кезiнде айрылған әкесiне ширек ғасырдан соң кездескен қыздың көз жасы менiң есiмнен әсте кетер емес.

	– Иә, бұл Прагадағы оқиға едi. Қазiрше бiз Нитра қаласында жүрмiз. Қала – атам заманда iрге теуiп, қазiр осы заманғы бейнеге оранған үлкендiгi жөнiнен орташа қала. Ескiлiктен қалған мұра Збор (Забор-дуал) замогі. Ол қаланың ең биiк жерiне орналасқан. Оған көтерiлсең – айналаң алақаныңда. Замок бiр кезде монастырь да болыпты. Осы замоктың атына байланысты бiздiң көзiмiз шарасынан шыға таңғалған күлкiлi кезiмiз де болған. Келе сала-ақ фестиваль программасына көз жүгiртсек, жоспарда келесi күнi кешке өтетiн «Танцы под забором» деген нәрсе жазулы тұр. Аң-таң болдық. Дуал түбiндегi би деген не пәле? Кейiн бiлсек, бұл Забор замогiнiң iргесiнде өтетiн карнавал екен. Фестиваль өз жоспарымен өтiп жатты.

	Алпыс сегiзiншi жылдың Чехословакия өмiрiнде қаншалықты драмалық мезгiл болғаны жұртқа аян. Ол туралы жазылып та, айтылып та жүр. Бiрақ көзiмен көрген жан үшiн тiптен қиялға сыймайтын оқиғалар өтiп жатыр. Кейiннен Чехословакия Коммунистiк партиясының қатарынан шығарылған Вокруглицкий Гринчар сияқты жастар жетекшiлерiнiң былапытының арқасында ЧСМ (Жастар Одағы) тiптен тарап кеткен. Оның орнына «Әр кеудеге бiр қиял» демекшi, бiр ортадан басшылықсыз қалған жастар өздерiнше топтасып, ойына келген ұйымын құрып жатыр. Оның кейбiрi КПЧ басшылығымен емес, керiсiнше сол коммунистiк партияға бәсекелес (партнер) боламыз деп даурығады. Оларға контрреволюциялық элементтер дем бередi. Экономикалық жаңа теориясын ұсынбақ болған Отто Шиктiң кебiн киiп жүрген кейбiреулер тiптен халық шаруашылығын қайта құрмақ болады. Әйгiлi антикоммунистiк «2000 сөз» атты шатпақты алғаш жариялаған – жастар газетi.

	Мiне, халық үшiн осы ауыр кезеңде нағыз коммунизм идеясына берiлген шын коммунистер тынбай еңбек етiп жатты. Олар контрреволюциялық элементтердiң опасыздығын талмай әшкерелеумен болды.

	Бiз бұл жолы Чехословакияның көп жерiн араладық. Қалада да, селода да жастармен, жұмысшылармен, студенттермен, село тұрғындарымен кездестiк. Қарапайым халықтың бiздiң елiмiзге деген iлтипатын, сүйiспеншiлiгiн көрдiк. Атақты Дукла да, Банск-Бистрицадағы «Үш емен» аэродромы да, Праганы фашистердiң опатынан аман алып қалған совет жауынгерлердiң де, жау тылында чех, словак бауырларымен бiрге қол ұстасып, қимыл жасаған совет партизандары да халықтың есiнде екенiне көзiмiз жеттi.

	Нитра Словакияда. Совет жастар делегациясы Нитрадан соң бiраз жердi аралаған соң республика астанасы – Братислава қаласында және бiр топталған. Қала әсем қала. Оны әсiресе әсем етiп тұрған – iргесiнде ағып жатқан алып Дунай. Қаланың көшелерi көркем безендiрiлген. Зәулiм үйлер. Әсiресе әсем жер – бiздiң Ленинградтағы Нева жағалауы сияқты Дунай жағалауы. Кешкiлiк халықтың нағыз демалатын алаңы. Көз тартар жер көп-ақ. Бiрақ бiздiң оны бейқам аралай беруге уақытымыз жеткiлiксiз. Жұмысымыз бар. Десе де мен Дунай жағасында жүргенде жолдастарымнан бiр мақтанышым барын жасыра алмадым. Ол – осы өзеннен алғаш өтушiлер бiздiң Қазақстанда жасақталған 38-гвардиялық дивизияның жауынгерлерi екендiгi. Жұртқа белгiлi, Қазақстанда жасақталып, алғаш қазақ (казахская) дивизиясы аталған дивизия кейiннен Советтер Одағының Батыры, генерал-лейтенант Сафиуллиннiң басшылығымен Сталинградты қорғаған. Тiптен тұңғыш қолға түскен фашист генералдарын да тұтқынға алған – осы дивизия жауынгерлерi. Сондықтан да олар 38-гвардиялық дивизия деген құрметтi атаққа ие болған. Мiне, Дунайдан өтiп, бiрқатар жауынгерлерi Советтер Одағының Батыры атанған дивизия осы болатын. Орайы келгенде айта кететiн жай, генерал Сафиуллинниң өзi жөнiнде. Бұл кiсi балалық шағын Петропавл қаласында өткiзген. Кейiннен оқып бiлiм алған соң комсомол қатарына өтiп, Шығыс Қазақстанда комсомол жұмысын атқарған. Әскер қатарына осы қызметiнен аттанған. Қазақстан комсомолы өзi баулып, өзi тәрбиелеген осы бiр Батыр аға жөнiнде қазiргi жастарымыздың аз бiлетiнi өкiндiредi. Ол кiсiнiң аты Қазақстан комсомолы мақтан тұтатын есiмдердiң қабатында болғаны абзал сияқты. Мiне, бiз осы Дунай жағасында жүрмiз.





СЛАВИН ТӨБЕСIНДЕГI ЕРЛЕР КIМ?




	Братислава – Словакияның астанасы, Чехословакия Социалистiк Республикасының өндiрiстiк, саяси және мәдени орталықтарының бiрi. Ол көркем қала, көрнектi қала екенiн жоғарыда айттық. Оның көркемдiлiгiн толықтыра түсетiн Дунай осы бiр тұсында үш елдiң iргесiн бiрiктiрiп тұр. Қаланың ең әсем жерiнiң көрiнiстерiнiң бiрi – Славин төбесiне шықсаң, осы үш елдiң көз жетер жерге дейiнгi территориясы түгел көрiнедi. Анадайда Дунайдың жоғарғы ағысын қуалап Венгер Халық Республикасының жерi жатса, өзеннiң нақ қарсы қабағынан Австрия басталады.

	Бұл ара, әсiресе берiсi Словакия, арысы бүкiл славян халықтарының тарихында ерекше орын алатын Девин бекiнiсi орналасқан төбеден анық көрiнедi. Атам заманғы көне бекiнiстiң iргетастары осы кезге дейiн сақталған. Бекiнiстiң орналасқан жерi стратегиялық жағынан өте қолайлы. Өйткенi Дунай Девин төбесiн қоршай ағып, үстiндегi құрылыстарымен қоса мүйiс бекiнiске айналдырған.

	Осы бекiнiс талай шапқыншылардың бетiн қайтарып, жапырыла келген жаулардың жазасын берген дейдi. Мiне, Дунайдың нақ осы тұсындағы екi мемлекеттiң шекарасы – өзеннiң екi ернеуi. Қазiргi кезде братиславалықтар Девин төбесiнiң қойнауша болып келген тұсын өте әдемi әрi тиiмдi пайдаланған. Төменде, өзен жағасына сахна орнатып, бүкiл қойнауға орындық орнатып қойыпты. Орын саны отыз мыңнан асатын көрiнедi. Бұл – бiр қарағанда жартылай жасалған стадион iспеттес ашық театр. Осы театрда бiз Словакияның әйгiлi «Лучница» ансамблiнiң концертiн көрген болатынбыз. Шекараның жақын екенiн, әрi Девин төбесiнiң айналаға қарағанда өркешiнiң биiк екенiн мынадан-ақ байқауға болады. Нақ сол жолы бiз қарсы беттегi төбелер мен қойнауларда Австрияда өтiп жатқан планершiлер жарысын да көз ұшында көрiп отырғанбыз. Осы Девинге бару үшiн Славин төбесiнiң бiр сiлемiнiң астынан қазылған туннельмен өтесiң. Оның ұзындығының өзi әжептәуiр. Нақ туннельдiң үстiнде тарихи ескерткiштiң бiрi – ескi замок тұр. Туннельдiң iргесiнен Братиславаның ең әсем көшелерiнiң бiрi – Малиновский атындағы көше басталады. 1945 жылы Братиславаны маршал Малиновскийдiң армиясы азат еткен. Көше аты соның құрметiне қойылған. Славин төбесiнiң үстiнде жатқан ерлердiң көбi де осы көшенi басып өтсе керек, әлде, кiм бiледi, осы көшенiң үстiнде-ақ оққа ұшты ма екен?

	Иә, Славин биiгi. Бұл қаланың қалқаны секiлдi. Мұнан қаланың бар тұсы әсем-ақ болып көрiнедi. Славиннiң құрметтiлiгi, халықты өзiне көп тартатын қасиеттiлiгi оның биiктiгiнде емес, сол биiктiң шынар төбесiне орнатылған ескерткiшке байланысты. Қазақша айтқанда, айналасы ат шаптырым жерде үлкен-үлкен алты бауырластар зираты бар. Онда совет жауынгерлерi жатыр. Үш-үштен бөлiнген осы бейiттiң ортасынан жасалған жолмен жүрсең, қарсы алдыңда зәулiм етiп орнатылған ескерткiш. Онда совет солдаттары мен партизандарының Словакияны немiс фашистерiнен азат етуi бейнеленген. Оның екi жағында қатар-қатар сап түзеп тұрған ескерткiштер де осы жеңiстi бейнелеген. Жалпы жерленген солдаттардың саны жетi жарым мыңнан астам екен. Соның бес мыңға жуығы әлгi алты бауырластар бейiтiне жерленсе, екi мың жетi жүздейi жеке-жеке жерленiп, әрқайсысының басына мрамордан ескерткiш қойылып, алтын әрiппен аты-жөнi жазылған. Оның бәрi де арнайы егiлген гүлге оранып тұр.

	Бiздер, совет жастар делегациясы, осы ескерткiшке гүл қойып, азаттық үшiн өмiрiн қиған ағаларға iзетiмiздi бiлдiрдiк.

	Сонымен, бiздiң көзiмiзге көбiрек түскен – әлгi құлпытастар болатын. Қасымызда бiрге жүрген жергiлiктi жолдастардың бiрiнен:

	– Осында жатқандар тек совет жауынгерлерi ме, жоқ басқалар да бар ма? – деп сұрап едiк.

	– Сiздер құлпытастағы жазуларды оқып көрiңiздер, сонда көздерiңiз жетедi. Бәрi де совет солдаттары, – дедi. Бiз құлпытастарды түгел аралап көрдiк, барлық екi мың жетi жүз тастағы жазуға көз жүгiртiп шықтық. Рас, кейбiрiнде жазу жоқ, ал кейбiрiне жазумен қоса суреттерi бейнеленген. Менiң қасымда Тәжiкстан мен Өзбекстан комсомолы Орталық Комитетiнiң хатшылары – Ибадулла Файзуллаев пен Дильбар Абдуразакова,

	Астрахань облыстық комсомол комитетiнiң хатшысы Марс Назыров болатын.

	Ұлы Отан соғысында алыста қалған менiң де ағаларым, ауылдастарым болатын. Мен соларды да iздедiм. Қасымдағылар да өз жерлестерiн iздедi. Мен ауылдастарымды тапқаным жоқ, бiрақ жерлестерiмдi көрдiм. Аты-жөнiнен қазақтың азаматтары ғой деп түйдiм. Олар мыналар едi:



	Гв. Лейтенант Нұралым Сыбанқұлов, апрель, 1945.

	Гв. Лейтенант А. Бөжеев, апрель, 1945.

	Гв. мл. лейтенант К.А. Әкiмбеков, апрель, 1945.

	Красноармеец Салида Сұлтанова, апрель, 1945.



	Бiздi көбiрек ойландырған – Нұралым Сыбанқұлов пен Салида Сұлтанованың бейiттерi болды. Нұралымның бейiтiнiң тұсына келгенде Марс Назыров (өзi Астраханьда өскен татар жiгiтi, қазақ тiлiн жетiк бiледi).

	– Жiгiттер, мына бiр жай ойланарлық екен. Бұл кiсi не осы қала үшiн аянбай ерлiк көрсетiп, даңққа бөленген кiсiлердiң бiрi де немесе осы қалада ерлiгiне куә болған танысы бар адам, – дедi. Иә, ойланарлық жай. Құлпытастың үстiнде бұдан бiрер күн бұрын жұлынған бiр шоқ роза жатыр. Басқа бейiттердегi құлпытастарға қойылмаған. Шоқ гүлдi әкелген кiсi әдейi аралап барып қойып кеткенi бiлiнiп тұр. Iз жатыр. Бұл кiм? Гүлдi қойған қандай аяулы жан? Өкiнiшке қарай, бұл сұрақтың шешуiн таба алмадым. Оны түгел сұрастырып шығуға уақыт та болмады.

	Салида Сұлтанова туралы да ойымызды түйiндей алмадық. Сұлтан дейтiн ат түркi тiлдес халықтардың көбiнде бар. Ал Салида дейтiн ат ше? Тәжiк, өзбек, татар есiмдерiне онша тән емес екенiн қасымдағы жолдастарым айтып тұр.

	– Татар есiмдерiнде Халида дейтiн ат жиi ұшырайды, – дедi Марс. – Ал Салиданы көп есiткен емеспiн. Мүмкiн, Салиха шығар немесе Сәлима шығар. Ал бұл есiм қазақ пен татарға ортақ, сондықтан бiреуiне жiп таға қою қиын.

	Иә, бiз осылай қорыттық. Кiм болса да совет азаматы. Бауырластар елiн азат ету үшiн сонау алыстан қолына қару алып аттанған шығыс қызы. Әлия мен Мәншүктiң сiңлiсi. Ел басына қатер төнгенде қолына қару алып, ерлермен қатар сапқа тұрған апаларымыз аз ба едi? Көп болатын, олар жеңiске өз үлестерiн қосты ғой. Көбi қайта оралып, арамызда жүр. Ал кейбiрi... кейбiрi мына Салида апай сияқты алыста жатыр. Қиыншылықпен қол жеткен жеңiстiң куәсi болып жатыр совет қызы.

	Осы бейiтте жатқандардың бәрi де бiр ғана апрель айында оққа ұшқандар. Бiр айда, бiр қаланың түбiнде жетi жарым мың адам. Не деген сұмдық! Не деген хайуандық фашизмнiң ойраны. Бұлар сонау алыстағы ауылынан жер жетпегендiктен келген жоқ. Олар халықтар бiрлiгi үшiн, достық үшiн, туыстардың азаттығы үшiн арпалысты, сол үшiн жан қиды. Сондықтан бiздiң жiгiттер Славин төбесiнде тұрып:

	– Бiз аға ұрпақтың дәстүрiне берiкпiз. Керек болса, сол ерлiктi қайталауға дайынбыз. Бiз соны айтуға келдiк, – деген едi.

	Ал сол ағалардың аты белгiлi болғанымен, ерлiгiнен ел хабардар ма екен? Майдандас достары, елдегi туыстары бар емес пе? Өз бiлгендерiн ортаға салса қайтедi? Бәрiмiз де бiлсек, ел бiлсе.

	Осы бiр ой бәрiмiзге де маза бермедi. Қасымыздағы екi қыз әсiресе Салиданың атын атай бередi. Ертеңiне бiздер топ-топқа бөлiнiп алып және жолға шығуымыз керек. Мен бастайтын топтың алар бағыты – Моравия, Кромержиж қаласы мен Оленец ормандары. Алғаш аялдар жерiмiз Кромержиж әжептәуiр қашық. Жолға шыққанда Славин төбесiндегi бейiттердi және еске алдық. Жол қысқару үшiн әңгiме айттық. Мен мына бейiттегiлердi бiлмесем де, Чехословакия үшiн қан төккен жерлестерiм жөнiнде көрген-бiлгенiмдi айттым. Олардың iшiнде де талай батырлар бар. Тiптен Праганың қақ ортасында қойылған ескерткiш бар.

	Кромержиж аудан орталығы аса үлкен қала емес. Өзiндiк тарихи ескерткiшi – Ратуша мен алаң бұл жақта кез келген қалада кездесетiн замок. Қала құрылысының стилi – өткен ғасыр. Кромержиждiң ескерткiшi басқаша. Бұл атақты генерал, кейiннен Чехословакия республикасының президентi, СССР мен ЧССР қос елдiң Батыры Людвиг Свободаның атына байланысты. Екiншi дүниежүзiлiк соғыстың алдында Л. Свобода осында әскери қызметiн өтеп жүредi. Фашистер Чехословакияны басып алған соң ол шет елге кетуге, сол жаққа барып фашизмге қарсы күресiн жалғастыруға белiн бекем буады. Бұл жерде қолына қару алғанмен, қара обадай қаптап жүрген фашистерге қарсы тұрар дәрмен жоқ. Алдында ғана фашистерге қарсы соғыспақ болып, әскердi дайындық қалпына келуге бұйрық берген генералдар ақтық сағат келгенде «қару ал» деп айтуға да жарамай, халыққа опасыздақ жасап, қара басының қамын ойлап, тайып тұрған. Советтер Одағына өтiп кеткен. Оның семьясы ұзақ уақытқа дейiн үй иесiнiң қайда кеткенiн бiлмеймiз деп қалада қалған. Ақыры астыртын жағдайға көшуге мәжбүр болған.

	Людвиг Свобода бiздiң елге келген соң батыл әрекетке кiрiсiп, батальон құрып, ол кейiннен корпусқа айналып, фашизммен аяусыз күрескенi жұртқа белгiлi. Тiптен сол қырық бiрiншi жылдың өзiнде-ақ партизан отрядтарын ұйымдастыру үшiн Кромержиж маңында десант түсiрiлген болатын. Бiрақ ол десант өз қимылын кең жая алмай опат болған. Десанттың бұл маңға түсiрiлуiнiң де өз сыры болатын. Бiрiншiден, халықтың көзқарасы мен көңiл-күйi есепке алынса, екiншiден, бұл маңда таулы, орманды аймақ көп. Кромержиждiң айналасынан басталатын орманды таулар бiрте-бiрте биiктеп, ақ басты шыңға айналады. Бiрақ алғашқы десант сәттi болған жоқ. Партизан отрядтары кейiнiрек құрылды. Ендi сол отрядтардың бiрi туралы.





ҮШ ОРЫСТЫҢ ЕРЛIГI




	– Бiз Оленец ормандарын аралап, «Ольга» партизан отрядының соқпақтарымен жүрiп өтемiз, – дегенде:

	– Ол не қылған соқпақтар? – деген болатынбыз. Сонда бiзге:

	– Ол – үш орыстың ерлiгiнiң айғағы, – деп жауап берген. Бiз сол соқпақпен келемiз.

	Иә, мұнда ондай соқпақтар көп-ақ. Ағалардың басқан iздерiнiң орны әлi де бiлiнiп жатыр. Бiр кездегi шиыршық атқан батпақ пен топырақ торқаға айналып, толастап кетсе де, iз бiлеуленiп жатыр. Ол ендi өшпес iзге, ескерткiшке айналыпты. Бiз сол ескерткiштердiң бiрiнiң алдында бас киiмiмiздi алып тұрмыз. Ескерткiшке үш адамның аты жазылған:



	«Иван Корш – 17 лет.

	Тимофей Говчаров – 30 лет.

	Семен Жуков – 20 лет».



	Алғашқысы Киевтiң жiгiтi екен. Екiншiсi – Омск әлде Томскiден едi-ау дейдi, ал Семен Жуков – бiздiң республикадан болса керек, анық мекенiн бiле бермейдi. Үшеуi де Чехословакияны азат ету жолында партизан отрядында шайқасып қаза тапқан.

	Ұлы Отан соғысы кезiнде, әсiресе соғыстың аяғын ала бере Чехословакияның территориясында көптеген партизан отрядтары қимыл жасағаны белгiлi. Олардың көпшiлiгiнiң ұйытқысы жау тылына арнайы түсiрiлген бiздiң десантниктер болатын. Осы қозғалыстың ең айбындысы – Банск-Бистрица маңында басталған әйгiлi Словак көтерiлiсi. Ол туралы жұрт жақсы бiледi, көп жазылған.

	Ал Кромержиж қаласының маңында қимыл жасаған партизан құрамасының қаһарлысы – немiстер зәресi ұшқаннан «Қара генерал» деп ат таққан майор Д.Б. Мурзиннiң («Юра») отряды болатын. Мiне, бiздiң жол сiлтеушiлерiмiз – осы Мурзин отрядымен тығыз байланыста болған байырғы партизандар. Олар Мурзинмен қазiр де байланыс жасап тұрады (Д.Б. Мурзин – қазiр Волга бойындағы автономиялық республикалардың бiрiнде заң қызметкерi).

	«Ольга» отряды туралы. Оның құралуы да, аталуы да қызық. Оған мұрындық болған да әлгi үш жiгiт. Бiрде құрамында 600-дей адамы бар партизан отряды он мыңға жуық солдаты бар немiс құрамасымен кескiлескен ұрыс жүргiзедi. Қанша қайрат еткенмен, қалың жаумен алысқан аз ғана топ кейiн шегiнуге мәжбүр болады. «Орман – өз үйiм, тау – тағдырым» дейтiн партизандар таудан асып, орман арасына одан әрi биiк тауларға өтiп кетедi.

	Осы отрядтан бөлiнiп қалған бiр топ жiгiттер ұрыс сала отырып, сол маңдағы деревня арасына паналайды. Олар жоғарыда аталған үш азамат екен. Совет солдаттары екенiн бiлген жергiлiктi тұрғындар оларды қамқорлығына алып, жау көзiнен таса етiп, қолдан келген көмектерiн аямайды. Бiрақ оларға керегi жылы орын мен күйкiл өмiр емес қой. Сонау Россиядан жау тылына келгенде бұлай қарап жатуға келген бе едi олар. Әрине, жоқ. Күресуге, жаудың көзiн жоюға, сөйтiп, бауырластарына бостандық әперуге келген жоқ па? Ал бостандық бұлай қарап жатып келмейдi, оны ешкiм де алақанына салып әкеп бермейдi.

	Мұны жергiлiктi халық та түсiнуi керек. Олар түсiндi. Алғашқыдағы төрт-ақ адамнан, онда да немiстер талқанын шығарып, көзiн жойдық деген отрядтың адамдарынан тұратын топ апта өткен соң 12-ге жетсе, ай өткен соң 130 адамнан құралған «Ольга» партизан отрядына айналды. Оның аталуы да қызық. Ең алғашқы топтың арасында Ольга атты қыз болады екен. Отрядқа ат қоярда көпшiлiк сол қыздың есiмiн берейiк деп шешiптi.

	Осылай оңтүстiк Моравияның Оленец ормандары мен сол маңдағы деревняларда әрекет еткен «Ольга» отряды құрылған. Отрядтың жасаған ерлiк iстерi жергiлiктi халықтың арасында аңыз боп айтылады. Соның бiр мысалы – Бухловице селосының маңында орналасқан кiшкене ғана деревняның ортасында ескi заманнан қалған сәулеттi бiр замок бар. Онда сол кезде фашистердiң iзiн иiскелеген бiр топас тұрыпты. Замоктан бес-алты шақырымдай жерге немiстердiң 17-танк дивизиясы орналасқан. Оның командирi генерал Миллер осы үй иесiмен қатынас жасап тұрған. Партизандар әлгi генералды қалайда қолға түсiрудi мақсат тұтады да, сол үйде қызмет жасап жүрген қыздармен байланыс жасайды. Замоктың кiрер-шығар есiк-тесiгiн бес саусақтай бiлiп алған партизандар бiр күнi түнде келiп үй iшiн түгел тұтқынға алса, қонаққа келдi деген Миллер жоқ болып шығады. Амалсыз күту керек.

	Сағат он екiлер шамасында замокқа қарай келе жатқан жеңiл машина көрiнедi. Миллер сонда болу керек. Бiрақ әп-сәтте мәселе қиындай түстi. Өйткенi машина соңында жеңiл танк келе жатыр. Ендi не iстеу керек? Партизандар кiре берiс бөлменiң байқаусыз жерлерiне орналасып, қызметшi қыздардың бiрi сыртқа шығып, үй иесiнiң үйде екенiн хабарлауға жұмсайды. Генерал мен адъютанты әлгi қызға ерiп үйге кiредi. Партизандарды түгел құрттым деп аласұрып жүрген генерал өзiне төнiп тұрған автоматтың үңiрейген аузын көргенде есiнен алжаса жаздаған. Халыққа қан жұтқызып, жайма-шуақта уын шашып жүрген фашист қысылтаяңда қояндай қорқып қолын көтередi.

	Генерал тұтқында. Ал шофер мен танкiнi не iстеу керек? Әлгi қыз сыртқа және шығып, шофердi шақырады. Автоматтан төнiп тұрған ажалдан қорқып аласұрған генерал танктiң қайта беруiне рұқсат берiп, шоферiн сыртқа жұмсайды. Танк экипажы генералының «қауiпсiз» жерге орналасқанына көзi жетсе керек, кейiн бұрылып жүре берген. Партизандар ендi қайта келген шофердiң де шаруасын бiтiрген.

	Генералды тапа-тал түсте алып кетуге ешбiр мүмкiншiлiк жоқ, айналаның бәрi ашық алаң. Кешкi қараңғылықты күту керек. Оған дейiн не жағдай болып кетерiне көз жетпейдi. Партизандар неде болса және бiр операцияны өткiзуге келiсiп, Миллерге бұйрық берiптi. Кромержиж қаласының коменданты Кубачек мырза да нағыз қанiшердiң бiрi. Соның бұйрығы бойынша талай адам тұтқында отыр. Ендi соның да көзiн жою керек.

	Миллер комендантқа телефон арқылы бұйрық берген соң, оның дивизия командирiнiң айтқанын екi етуге не халi бар, бiрер сағаттың төңiрегiнде жетiп келген (қала мен замоктың арасы қырық-елу шақырым жер). Баяғы қызметкер қыз және де шығып, сол әдiспен Кубачек те тұтқындалған. Партизандар телефон арқылы комендантты қаламен тiлдестiрiп және бiраз жұмыстарын бiтiрген.

	Қараңғылық түсiсiмен генерал қолын артына ұстап, партизандардың алдына түсiп дедектей берiптi. Ал замокта генералды әкеткен «Ольга» отрядының адамдары екенi туралы куәлiк қағаз қалдырған.

	Мiне, бүкiл Моравияны табанынан тiк тұрғыздым деген генералды өзiнiң танк дивизиясының тұмсығының астынан тек қана автоматпен қаруланған аз ғана топтың алып кеткенiн ерлiк демей не дерсiң. Нағыз ерлiк осы шығар.

	Иә, олар ерлер едi. Олардың ерлiгiнiң көзi өз iстерiне деген сенiмдiлiгiнде едi, өздерi ту тұтқан идеяларына шын берiлгендiгiнде едi. Осының және бiр айғағы ретiнде мынаны келтiруге болады.

	Фашистер «Ольга» отрядын қалай да жоюды мақсат еткен. Талай-талай iз кескенмен ештеңе өндiре алмайды. «Ольганың» кiм екенiн бiлмей басы қатады. Ольга атты қыздың бәрiн қырып жоймақ болып, нағыз Ольга осы болар деген сенiммен көршi бiр деревнядағы Ольга атты қызды тұтқынға алып, қалаға ала жөнеледi. Жай жөнелмейдi «Ольга қолға түстi» деп жар сала жүредi.

	Партизандар бұның аяғы немен бiтерiн жақсы бiлетiн. Оның үстiне әлгi Ольга – шынында да партизандардың байланысшысы. Ол көп нәрседен хабардар, егер әлсiздiк жасап айтып қойса, талай адамның басына қауiп төнiп тұр. Не iстеу керек?

	Шешiмдi Семен Жуков айтты:

	– Ольганы босатып алу керек. Ол бiздiң құпиямызды айтып қояр деп қорықпаймын, тек фашистердiң оған не iстейтiнiн ойласам, жан түршiгедi. Олар нағыз Ольганы ұстадық деп жар салған соң, аямайды, азапқа салады. Маған рұқсат берiңiздер, қалай да босатуға әрекет жасап көремiн, ал қолымнан келмесе, немiстердi де, өзiмдi де, Ольганы да жоқ етемiн.

	Жұрт тым-тырыс. Семеннің айтқаны дұрыс. Бiрақ көрiне көзге өлiмге қалай жұмсамақ? Бәрiнiң ойлағаны осы.

	Осы тым-тырысты Семен шешiм деп тапты. Ол атқа қарғып мiнiп, құйғытып ала жөнелдi. Жолдастары сөз айтып үлгiргенше ол көз ұшында кетiп бара жатты. Семен фашистердiң соңынан қуған болатын, өйткенi алдынан шығуға орағытып өтетiн жол жоқ. Ол өзiнiң осы бiр қысылтаяң жағдайдан аман құтыларына сенген жоқ. Сонда да тәуекел етiп келедi.

	– Фашистер Семендi анадайдан-ақ байқады. Тасырлатып шапқан ат дүбiрiн жасыру мүмкiн емес қой, оның үстiне орман арасында қай жағымызда қауiп бар деп фашистердiң өзi де елеңдеп келе жатқан. Семен неде болса ат басын тежемеуге бет қойды. Алдындағы Ольганы орап байлап тастаған арбаға жақындай бергенде немiстердiң бiрi айқай салып, оқ атып қалды. Оқ Семеннiң қолына тидi. Ол ат жалын құша қисайғанмен шабысын тоқтатқан жоқ. Екiншi оқ атқа тиiп құлағанда, Семен де арбаның тұсына жеткен едi. Ол аттан құлап, ылдилау жер болғандықтан домалап арбаның астына түсiп едi, – дейдi жолдастары. Одан соңғысын ешкiм бiлмейдi. Жұрттың бар бiлетiнi – әлемдi күңiренткен жарылыс. Осылайша Семен мен Ольга достарының, қаруластарының, ниеттестерiнiң бақыты үшiн өз өмiрлерiн құрбан еткен.

	Тимофей Говчаров туралы бiзге жастары жетпiстi алқымдаған екi қарт жан тербетерлiк әңгiме айтып бердi.

	«Ольга» отрядының белсендi мүшелерiнiң бiрi жергiлiктi Милек Диас болған. Әлгi қарттар – соның ата-анасы. Бiз партизандарға қойылған (оның iшiнде Милек Диас та бар) ескерткiшке келе жатқанымызда, алдымыздан шыққан ақ басты әлгi қарттар алдымен Тимофейдiң қаза тапқан жерiн көруiмiздi өтiнiш еттi. Өз ұлдарынан бұрын совет жауынгерiнiң бейiтiне бас имек болды. Село шетiндегi арықтың жағасы. Осы жерден тұрып Тимофей соңғы рет оқ атқан. Онда да фашистер байқасын деп әдейi орнынан тұрып атыпты.

	– Тимофей қапылыста бас салған жаудан жолдастарын аман сақтап қалудың амалын ойлайды. Партизандардың қалай қарай кеткенiн анық байқамағанмен, ұзын соқпағын сезiп қалған жау бастырмалатып қоймайды. Сонда Тимофей Милекке негiзгi топты бастап кетудi тапсырып, өзi бiр-екi жолдасымен жауды алдандыра тұру мақсатымен селоның осы жағына жүгiрiп шығып, автоматтан оқ жаудыра бастаған. Сонда қасында болғанның бiрi – мына Оцасек, – дедi Диас қарт бiздiң жолбасшымыз болып жүрген кiсiнi нұсқап. – Иә, Тимофей менiң ұлым Милек үшiн өз басын оққа тiгiп едi, бiрақ фашистер менiң ұлымды да аямады.

	Анау төбешiктiң басында атып тастады. Сол жерде ескерткiш орнатылған.

	Сол жолы бiздер партизан соқпақтарын көп араладық, талай-талай таңғажайып әңгiмелер есiттiк. Майор Мурзин құрамасының, оның жоғарыда айтылған «Ольга» сияқты жекелеген отрядтарының ерлiгi туралы да талай әңгiме есiттiк.

	Әсiресе, сол маңдағы бiр деревнядағы өткен достық кешiндегi кездесу естен кетпейдi. Совет жастар делегациясымен қатар мұнда Чехословакияның барлық облыстарының өкiлдерi қатысқан болатын. Қарт партизандардың қатары да бiрқыдыру. Достық, бiрлiк туралы көп әңгiме айтылды. Сол бiр қабырға қайыстырар ерлiктер туралы әңгiменi кейбiр жастардың селқос тұра тыңдағанын көргенде (бұл кез Чехословакияда жат элементтердiң ептеп белең алып тұрған мезгiлi екенiн жоғарыда айтқанбыз) партизандардың бiрқатары көзiне жас алып:

	– Ол бiр ұмытылмас күндер едi, кейбiреулердiң ұмытқысы келедi. Сендердiң ағаларың бауырластары үшiн басын оққа тiгiп едi, оны да байқамаған болмақ. Ер еңбегi үшiн ескерткiштер орнатылып едi, оны да елегiсi келмейдi. Бiрақ сол бiр қасиеттi кезеңдi, қаһарман ерлiктi ел жүрегiнен жұлып тастай алар ма екен? Жоқ, олай бола қоймас! Қатар төгiлген қан, бауырластар қаны қара жердi қаңсытпас, ұмытар болса – отқа айналдырар. Бiр кезде ата-бабамыз «Чехияға қазақтардың арғымағы Влтавадан қана су iшкенде ғана тыныштық болады» деген екен. Кешегi соғыс кезiнде «Совет Одағымен мәңгi бiргемiз!» деген мәтел де бiздiң елде туып едi. Соны ұмытып, аспаннан түскендей болып адыраңдауы ауыр тиедi. Бiрақ бәрi де қалпына келедi. Бұл – өмiрдiң өз талабы, – деген едi.





ОҚ ТОҚТАҒАНДА ОПАТ БОЛҒАНДАР




	Бiр мың тоғыз жүз қырық бесiншi жылдың тоғызыншы май күнi фашистiк Германия бiржола тiзе бүктi. Оқ тоқтады. Фашизм басшыларының көпшiлiгi о дүниеге аттанып кеттi. Әлем мәз-мейрам, ақ ниеттi адамзаттың көзi күлiмдеп, бетiнде күлкi ойнады. Осы оқ тоқтап, бейбiтшiлiк орнағаннан кейiн де оққа ұшқан азаматтар болғанын жоғарыда айттық. Олар өз өмiрiн сол жеңiстi баянды ете түсу үшiн құрбан еттi. Сондықтан олардың есiмiн әр кезде есте ұстаған мақұл болар деген ниетпен жұртқа таныстырып, әрi таныс-туыстары бар болса, көпшiлiкке бұдан да көбiрек айта түссе деген мақсатпен iзденiстi одан әрi жалғастырғанбыз. Сондықтан ендiгi әңгiме Оңтүстiк Чехия жерiнен оралмай қалған ағалар туралы, солардың ерлiк өмiрi мен қасиеттi өлiмi туралы.

	Екiншi дүниежүзiлiк соғыстың Еуропадағы сұрапылының саябырсуы Чехословакия жерiнде, дәлiрек айтқанда, Оңтүстiк Чехия жерiнде болғаны көпшiлiкке мәлiм. Астанасы ойран болса да фашистер ендi фельдмаршал Шернердiң қармағынан шыға алмай, батысқа қарай шеңгелiне iлiнгенiн шөптей жапырып, жылжып бара жатты. Олардың түпкi мақсаты осы шамаға маңайлап қалған американдардың армиясына тез жету болатын. Оңтүстiк Чехия облысы мен осындағы ойпаң сол сойқанның куәсi болды. «Соғыс бiттi» деген сөздер жер жүзiне қуаныш әкелiп, жұртты жадыратып жатқанда, Оңтүстiк Чехия халқы қан жұтып, оларға көмекке келген совет жауынгерлерi оққа ұшып жатқан. Солардың арасында бiздiң де талай жерлестерiмiз, бауырларымыз бар болатын. Олардың көбi сол Чехия жерiнде мәңгiлiкке көз жұмды. Олар ерлiк өлiммен қаза тапты, сондықтан да чех халқының жүрегiнде мәңгi сақтаулы.



	Жеңiп жатып жан бердiм мен! Көпiр болдым өзенге,

	Мен арқылы өттi саулап жеңiс жолы өрлеген.

	Адамды адам сақтаймын деп жүрiп егер өзi өлсе

	Онда адал өмiр сүрген, онда босқа өлмеген.



	Витеслав Незвалдың осы бiр жолдарын әрбiр совет адамы өлеңмен болмаса да жүрегiмен айтқаны, сол үшiн жан қиғаны айдан аян. Сол үшiн де Оңтүстiк Чехия жерiнде ондаған, жүздеген ескерткiштер бар. Олар – совет жауынгерлерiне қойылған ескерткiштер. Осылардың арасында бiрқатар қазақ азаматтары бар. Осы бiр ескерткiштерге көз салсаң, кейбiр нәрсе ойыңа орала кетедi. Әлi де туыстарының қай тұста қалғанын бiлмей қамығып жүрген азамат аз ба? Бар ғой. Кейде солар бiздiң салақтығымыздан, байқамауымыздан ұмыт қалып, белгiсiз болып келедi. Мысалы, Собеслав қаласында соғыста оққа ұшқан совет жауынгерлерiне қойылған ескерткiштер бар. Осында қайтыс болғанның бiрi Мулунбаев, Нурбопеов деген гвардия кiшi лейтенанты (Фамилиясы мен атының жазылуына кейiн тоқталамыз). Осы қалада гвардия подполковнигi Сергей Степанович Косоусовтың да бейiтiне қойылған құлпытас бар. Ол Индиржухов – Градец қаласының маңындағы ормандарда фашистердiң қалдығын талқандау кезiнде жараланып, қаза тапқан соң, 12 май күнi Собеславта жерленген. Осы жерде 1945 жылдың 7 июнь күнi жарақаттан қайтқан гвардия капитаны Семен Фадеевич Шлапаковқа да қойылған құлпытас тұр. Осы екi батырдың iздеушiлерi Чехияға жиi барып тұрады екен. Косоусовтың ұлдары Виталий мен Юрий әкелерiнiң бейiтiне барып бас исе, Шлапаковтың қарындасы ағасының бейiтiне гүл қойып жүредi.

	Ал Нұрбөпенiң кiм екенi, қайдан екенi әлi белгiсiз. Бұған аты-жөнiнiң қазақ оқушысы үшiн сенiмсiздеу жазылуы да әсер ететiн болар. Бiрақ бұған таң қалатын түк жоқ. Чех жолдастардың айтуы бойынша, ол кезде орыс әлiппесiн бiлмегендiктен, көптеген фамилия қате жазылған көрiнедi. Мәселен, Нетолице қаласындағы құлпытаста мынадай жазу бар. Петр Георгиевич Андреев, Алехандр Димитриевич Комодов. Бұлар – Петр Георгиевич Андреев пен Александр Дмитриевич Комодов. Тiптен Комодовтың фамилиясындағы «д» әрпi латынша жазылған. Екiншi мысал. Осы облыстағы Табор қаласы соғыс кезiнде нағыз азап лагерiне айналған. Мұнда көптеген елдердiң азаматтары азап шегiп, өмiрiмен қоштасқан. Тiптен 1942 жылы-ақ фашистер қаланың ортасына эшефот құрып, 850 әскери тұтқынның басын алған. Бiздiң әскерлер келердiң алдында чех және совет партизандары тұтқындардың бiрқатарын азат еттi. Ол үшiн «Табориттер» және «За Прагу» отрядтары үлкен күш жұмсады.

	Ал бостандық алған совет жауынгерлерi партизан отрядтарында жауға қарсы шайқасты, аз да болса жаудан өшiн алып, есесiн қайтарды.

	Ал нағыз бостандықты олар совет солдаттары келген соң алды. Амал не, аштық пен азаптан денсаулықтан әбден айырылған бiрқатар азаматтар аурудан айыға алмай, госпитальда қаза тапты. Солардың үшеуiнiң аты-жөнi былай жазылған. «Тураев Тойджик (тәжiк дегенi) әскери тұтқын, 23 жаста, 20.ХII.1945 ж. қайтыс болды. Пансуладзе Давид Иванович, 31 жаста, 10.ХII.1945 ж. қайтыс болды. Аламат Ата, 28 жаста, 21.1.ж. қайтыс болды». Осылардың екеуiнiң аты-жөнi дұрыс жазылмаған. Тураевтың атының орнына ұлтын жазса, үшiншiсiнiң туған жерiн немесе елiнiң астанасының атын жазған. Қай ұлтта болса да Аламат Ата дейтiн фамилия болмайтыны белгiлi. Сондықтан бұны Алма-Ата деп оқуымыз керек. Ал партизандар қимылын еске алсақ – олардың құпия аты болуы да керек.

	Мiне, осындай жағдайды еске алсаң, «Нурбопеов» деген сөздiң Нұрбөпе, ал Мулунбаев дегеннiң осылай жазылуы да немесе Журунбаев, Мурынбаев, Кулунбаев болуы да мүмкiн екенiне шек келтiрмесек керек. Ол жөнiндегi белгiлi нәрсе – әскери атағы ғана. Одан басқа бiр дерек – Собеслав қаласына 9-гвардиялық Армияның моторландырылған отрядының 9 май күнi сағат 9-да келiп кiргенi. Iздеу салу үшiн осы деректiң өзi де жеткiлiктi сияқты. Онын үстiне бейiтте бiрге жатқан Косоусов пен Шлапаков Нұрбөпенiң командирi болуы да ықтимал.

	Бұдан кейiнгi әңгiмемiзде әскери құрамалардың атына көбiрек жүгiнетiн болғандықтан, Оңтүстiк Чехияны азат еткен құрамалардың қатар сандарына тоқталып өткен жөн сияқты. Фашистердiң бақайшығына дейiн қаруланған миллионға жуық жауынгерi бар армиясы Оңтүстiк Чехияның осы аймағын қорғау үшiн жасамақ болған плацдармын талқандап, жоспарларын жүзеге асырмау үшiн советтiк командование өз шарасын қолданды. Ол үшiн маршал Малиновский басшылық жасаған ІІ Украина майданы Оңтүстiк Моравия мен Австрия территориясынан батыс және солтүстiк батыс бағытында қимыл жасады. Бiздiң әңгiмемiзге арқау болып отырған Оңтүстiк Чехия ойпаңына бәрiнен бұрын генерал Глаголевтiң 9-гвардиялық армиясы, генерал Шумиловтің 7-гвардиялық армиясы, генерал Петрушевскийдiң 46-армиясы, генерал Манагаровтың 53-армиясы ұмтылды. Австрия шекарасынан генерал Соколовскийдiң 86-гвардиялық атқыштар дивизиясы Чешские Будейовицаға бет алды. Сонымен қатар осы бағыттарда генерал Антонескудiң 9-гвардиялық румын атты әскер дивизиясы қимыл жасады. Мiне, сөйтiп, бiз әңгiме ететiн азаматтар осы әскери құрамалардың қатарында қызмет еткен болу керек. Ендi соларға тоқталайық.

	Лишов қаласында зәулiм құлпытас бар. Соның бетiне жазылған жазу мынадай. «Бұл жерде қызыләскер Т.А. Лиев жерленген. 1912-13.05.1945. Жауынгерлiк қимыл үстiнде қаза тапты». Чех жолдастар А мен Л әрiптерiнiң арасындағы кiшкене нүктеге ұқсаған белгiге қарап, қызыләскердiң фамилиясы Лиев деп шамалайды екен. Оның үстiне Л бас әрiппен жазылған. Бiздiңше, бұл – Алиев (яғни Әлиев) деген фамилия. Оған дәлел Т мен А әрпiнiң арасы өте алшақ, ал А мен Л әрiптерiнiң арасы өте жақын. Екiншiден, осы төрт-бес сөздiң орыс әрiптерiнiң орнына, бiр-екi чех әрпiн қолданып жiберген. Жергiлiктi тұрғындардың айтуынша, бұл жауынгер орманға тығылып жүрген фашистердi талқандау кезiнде Лишовадан Чешские Будейовица қаласына тығыз хабар әкеле жатқанда жау жендеттерiне кездесiп, жалғыз өзi ұрыс салып, жараланған. Ол он екiншi не он үшiншi май күнi болған. Қазiр Лишов қаласындағы 17-пионер отрядының пионерлерi батырдың бейiтiне қамқорлық жасайды. Жергiлiктi тұрғындар мен бейiттi қамқорлыққа алған қызыл iзшiл пионерлердiң айтуынша, Т. Әлиев – қазақстандық азамат. Алиев 9-гвардиялық армияның жауынгерi болуы ықтимал.

	Словенице қаласында бiр әсем ескерткiш бар. Оның тарихы да таңғаларлық. Осы қаланың На потоку көшесiндегi паркке Чехословакия Республикасының (ЧССР емес) құрылғанына он жыл толу мерекесiне арнап, қала тұрғындары Бостандық жөкесiн (Липа свободы) отырғызады. Фашистiк Германия 1938 жылдың 28 сентябрiнде Чехияның шекаралы аудандарын жаулап алғанда сол үйеңкiнi аралап тастайды. Совет Армиясы 1945 жылдың 9 май күнi қаланы азат еткенде, қала тұрғындары нақ осы араға достық пен бостандықтың ескерткiшiн граниттен орнатпақ болып, ұйғарымға келедi. Сол ескерткiш 1951 жылы 9 майда ашылған. Постаменттiң үстiнде қылышын бауынан бос ұстап, төмен қаратып қасқайып қарап тұрған совет солдаты. Сол қолымен сәбидi көтерiп тұр. Сәби солдаттың сол көкiрегiне басын еркiн қойып, өзiнiң сол қолындағы гүлiн солдаттың оң көкiрегiне тақап ұстап тұр. Постаментте орақ пен балға бейнеленiп, достық жөнiнде сөз жазылған. Ескерткiштiң авторы – осы қаланың ұлы скульпторы Арношт Гюбнер.

	Мiне, осы ескерткiш бiздiң жерлесiмiз М. Алтымбаевқа да қойылған ескерткiш. (Дұрысы, Алтынбаев болу керек.) Олардың бейнесi қазiр Оңтүстiк Чехия халқының алдында көрсеткен аса зор ерлiгi үшiн арнайы жасалған. Иигловодағы әскери қорымда. Жерлесiмiз жөнiндегi жалғыз хабар – ол қатардағы жауынгер. Ал Словениценi 9 май күнi жергiлiктi сағат он үште 9-гвардиялық армияның бөлiмшелерi азат еткен.

	Ал Чешские Веленицы қаласындағы ескерткiш өзгешелеу. Мрамордан жасалған зәулiм ескерткiште жалғыз-ақ сөз бар. Ол – «Спасибо». Бұл – Чех халқының совет солдаттарына айтқан шексiз алғысы. Осы жерде Гмюнд қаласының маңындағы концлагерде азап шегiп, кейбiрi партизандар қатарында, кейбiрi азаптан қаза тапқан 24 жауынгердiң денесi жатыр. Солардың iшiнде Султанов Корин (Кәрiм немесе Көрiк болуы мүмкiн) дейтiн азаматтың денесi жатыр. Ол жөнiндегi белгiлi нәрсе 1912 жылы туылып, 1945 жылдың 23 июнiнде қаза тапқан. Бiр айта кететiн жай, Султанов соғыс тоқтап, лагерьдiң күл-талқаны шыққан соң қайтыс болған. Оның себебi мынада. Гмюнд лагерiнен көптеген тұтқындар қашып шығып, партизан отрядтарында шайқасқан. Ол жөнiнде көптеген деректер бар. Оңтүстiк Чехияда қимыл жасаған партизан отрядтарының бәрiнде совет әскери тұтқындары фашистерге қарсы соғысқаны белгiлi. Тiптен осы маңайда құрылған партизан отряды өздерiн «Ковпак атындағы отряд» деп атаған (әйгiлi Сидор Артемьевич Ковпак). Бұл отрядтың интернационалды болуының бiр себебi, ұйымдастырушылардың ысылған, байырғы коммунистер болуы. Жетекшiсiнiң бiрi Франтишек Свегла жолдас – Оңтүстiк Чехия жастарының коммунистiк ұйымының негiзiн құраған кiсi. Бұл отрядта орыс, чех, поляк, югослав, тiптен ағылшын да болатын. Мiне, Султанов осы отрядта соғысуы мүмкiн.

	Оңтүстiк Чехиядағы Капица қаласы – шекаралық қала. Алғашқы совет солдаттары қалаға жеңiс жылының 10 май күнi түс мезгiлiнде енген. Қаланың алғашқы коменданты – аға лейтенант Сосновский. Осы қаланың генерал Л. Свобода атындағы көшесi мен Омленицкий көшесiнiң қиылысында ескерткiш орнатылған. Ескерткiштiң жобасын жасаған – советтiк әскери бөлiмшенiң коменданты Аркади (Аркадий болу керек. Аты-жөнiн анық бiлмейдi, бәрi де тек Аркади дейдi). Ескерткiшке жұмсалған қаржының үштен екi бөлiгiн совет солдаттары жинапты, қалғанын Чехословакия Компартиясы мен Чехословакия Совет Достық қоғамының мүшелерi жинаған. 1945 жылы 7 ноябрь күнi ескерткiш ашылғанда, салтанатқа оңтүстiк Чехия облыстық партия комитетiнiң бiрiншi секретары Иозеф Палачек қатысып, совет жауынгерлерi атынан капитан Железна мен майор Ключников сөз сөйлеген. Ескерткiштiң негiзiне үлкен етiп совет жауынгерлерiнiң гвардиялық белгiсi орнатылып, жоғарғы жағына бес жауынгердiң аты жазылған.

	Олар:



	Сержант Серенко Дмитрий Гаврилович – 1924-28.01.1945

	Гвардеец Колесников Николай Неедович – 1925-20.01.1945

	Гвардеец Кутайберинов Асамбек – 1925-20.01.1945

	Гвардеец Маистров Владимир Андреевич – 1926-30.01.1945

	Гвардеец Верзаков Алексей Свиридович – 1920-03.06.1945



	Осындағы жасы жиырмаға жаңа шыққанда қайтыс болған жауынгердiң аты-жөнi Құдайбергенов Әсембек (немесе Асанбек) болса керек. Осынша жұрт бас иiп, құрмет көрсеткен осы азамат кiм? Қандай ерлiк жасады? Мiне, осы мәселе жұрттың құлағына iлiнiп, бiлгенiн ортаға салса, қандай ғажап болар едi.

	Жоғарыда айтқанымыздай, Чехия жерiнде құлпытас көп. Соның бiрiне жазылған ат – Мамыр Мурзарев. Фамилиясы көңiлге күдiк туғызғанмен, аты күдiк туғызбайды. Ол жөнiндегi белгiлi нәрсе: 1915 жылы туылған, офицер, жеңiс жылғы июльдiң 25-і күнi қайтыс болған. Жерленген жерi – Весели над Лужницы қаласы. Және бiр анық нәрсе, қалаға алғаш кiрген гв. лейтенанты Яков Александрович Сегалдың артиллериялық барлаушылар тобы.

	Мiне, осы аталған азаматтардың бәрi де Чехия жерiнде жатыр. Солармен бiрге майдандас болған, елде жүргенде бiрге өскен, оқыған, қызмет жасаған ағайындар солар жөнiнде жұртқа кеңiнен айтып жүрген болар. Ендi олар сол азаматтардың қайда жатқанын бiлсiн.

	Иә, алыста қалған ағалар көп, қиянда қалған қырандар көп. Олардың өмiр жолы өкiнiштi емес – өр, өткен жолы өшпек емес, қайта жастарды өрлiкке баулитын, қасиеттi жол. Ол бiздiң жастарымыздың есiнде қажет болса, сол ерлiктер еселене түседi, оған шүбә жоқ.





ЖОҚ, БIЗ ҰМЫТҚАНЫМЫЗ ЖОҚ!




	Мен осы бiр хабарларды көптен әдейi жинап, шет елге барып, атын анықтап көкiрекке түйгенмен, қалай iске асырудың, яғни олардың кiм екенiн қалай бiлудiң жолын таппай жүргенмiн. Талай жұртпен ақылдасып, суреттерiн көрсетiп, жүрген жерлерiмде айта да жүрген болатынмын. Өмiрге жастардың ғана емес, бүкiл республика жұртшылығының құрмет тұтатын «Лениншiл жас» газетi әкелген «Iздеу саламыз» атты рубрика да еске түсетiн. Ұлы Отан соғысы кезiнде ағайын-тумасынан ажырап қалғандардың көпшiлiгiне қолғабыс тигiзген Беларусь радиосының да тәжiрибесi бар.

	Осы ойларды «Лениншiл жас» редакциясының қызметкерлерiмен ақылдасқанда, олар газет бетiнде жариялауды мақұл көрдi. Солардың кеңесiмен жоғарыдағы материалдарды суреттерiмен қоса газет бетiне түгел жарияладық. Әрине, бұл әрекетiмiз көпшiлiкке қуаныш әкелсе де, кейбiреудiң өмiрiн өксiтетiнi белгiлi. Себебi мына алыста қалған азаматтардың кейбiрiнiң туыстары өлi, тiрiсiнен бейхабар болуы мүмкiн. «Әлде мүмкiн, әлде мүмкiн...» деген үмiтпен де жүруi ықтимал емес пе. Сонда ширек ғасыр өтсе де жүрегiңдi зырқ еткiзер осы бiр қайғылы хабардың жарияшысы бiз боламыз ғой деген ой да бастан кетпейдi. Қаралы қайғыны хабарлауға қандай тас жүрек жан болса да шыдамы жете бермес.

	Бiрақ осы ардагерлердiң ерлiгi елеусiз қалып келедi емес пе.

	Қайғыны хабарламаймыз деп тартыншақтасаң, олардың аты тiптен қараң қалып қоймай ма? Ел бiлу керек емес пе? Оның үстiне мен жұмыспен болсын, демалыста болсын сапарға шыққан сайын осылайша белгiсiз болып келген жауынгерлердiң аты-жөнiн бiраз жинадым. Олардың ерлiгiнен толық болмаса да, бiрқыдыру хабардармын. Осыны еске алғанда алыста қалған сол ағалардың рухтарын еске алып, кейбiр жандардың көңiлiн босатсаң, кешiрер деген үмiтпен газетке жариялауға ұйғарғанбыз.

	«Лениншiл жастың» бұл ниетi де халық арасынан кең қолдау тапты. Өйткенi аз күн өтпей-ақ редакцияға, Әлихан мен Тынышбаланың, менiң атыма келген хаттар қардай борады. Екi ай шамасында редакцияға үш жүзге жуық хат түсiптi. Жоқ, ел өз азаматтарын ұмытпапты. Ардақтайды екен аттарын, қастерлеп сақтайды екен суретi мен хаттарын. Көптеген азаматтар туралы жаңа деректер жиналды. Ендi соларды келтiрейiк.





«МЕН – ЛЕЙТЕНАНТ СЫБАНҚҰЛОВТЫҢ ҰЛЫМЫН»




	Жексенбi күнi бiр шаруамен мекемеде жұмыста отырған болатынмын. Маған телефон соққан жiгiт.

	– Мен гвардия лейтенанты Сыбанқұлов Нұралымның баласы Әлiммiн, – дедi.

	Алғашында ептеп абыржып қалдым. Ол қай Сыбанқұлов? Әлiм менi қайдан таниды? Әлiм де соны сездi ғой деймiн, аз мүдiрiп барып:

	– Славин тебесiнде сiз газетке жариялаған суреттегi бейiтте жатқан – бiздiң әкемiз Нұралым. Ол кiсiнiң сол жерде жерленгенiн бiлетiнбiз, барып та қайтқанбыз, – дедi.

	Бiз осыдан соң барып таныстық. Әлiмнiң өзi кезiнде газет сандарын байқамай қалса керек. Оған газеттiң сол санын Қызылордада тұратын бiр туысы жiберiптi. Оның сол туысы менiң адресiмдi де сiлтеп жiберсе керек. Сонан соң барып Әлiм менi iздесе керек.

	Нұралымның бiр баласы, үш қызы бар екен. Үлкен қызы Талдықорғанда тұрады, қалғандары Алматыда. Бәрi де оқып, бiлiм алған азаматтар. Бiрi – оқытушы, бiрi – дәрiгер, бiрi – инженер. Аналары қолында.

	Нұралым Сыбанқұлов анасынан жастай айырылған. Алматыда оқып, тәрбиеленiп, осы жерден майданға аттанған екен. 1945 жылы Братиславаны азат етерде қаза тапқан. Ол туралы балалары бұрыннан хабардар, 1967 жылы басына барып қайтыпты. Мiне, бауырластар елiнде азаттық үшiн оққа ұшқан азаматтың ауылда қалған балалары осындай, сол әкелерi қорғаған бақытқа бөленген жандар.

	Гвардия лейтенанты туралы және бiр хат алдым. Оны жазған – Балқаш қаласының Қоңырат руднигiндегi Новорудная көшесi, 8-үй, 14-пәтерде тұратын Сыбанқұлов Тиышбек. Ол хатында ағасының есiмi Нүркей екенiн, ол кiсiнiң 1939-1940 жылдары Алматыда оқып жүргенде Фин соғысына кеткенiн, соңынан Ұлы Отан соғысына қатысқанын жазыпты. Әскери атағы – гвардия лейтенанты. Ал дәл қай жылы хабарсыз кеткенiн анық бiле бермейдi.

	Нұралым деген есiмнiң Нүркей атала беретiнi таңғаларлық нәрсе емес. Өйткенi қазақ есiмдерiнде бұндай жағдайлар жиi кездесе бередi. Сондықтан да Тиышбектiң сұрау салуы дұрыс. Қазiр Нүркейдiң жетпiс алты жасар туған шешесi, ағасы, қарындасы және осы iнiсi Тиышбек бар екен. Олар егер Чехословакиядағы зираттағы өз ағасы болса, барып гүл қойып қайтпақ ниеттерiн бiлдiрiптi.

	Мен осы хатты алған соң Әлiмнiң үйiмен хабарластым. Мүмкiн, туыстары болар, хабарсыз жүрген жандар болар. Бiрақ Әлiмнiң өзi жоқ болғандықтан, анық, нақтылы жауап ала алмадым. Әлiмнiң қарындасы Балқаш қаласында бiр туыстарымыз бар болу керек деп айтқанмен, мына аттың таныс немесе бейтаныс екенiн анық ажыратып айта алмады. Осыдан аз уақыт өтпей-ақ мен Әлiмнен көз жазып қалдым. Адресi өзгерiп кеттi. Сондықтан екi Сыбанқұловтың да туыстары туралы деректiң бәрiн келтiрдiк. Егер бейхабар жүрген ағайындар болса, хабарласар. Мiне, Сыбанқұловтар туралы деректер осылар.





ӘКЕ КЕГIН АЛУҒА АТТАНҒАН ҰЛ




	Көп хаттар iшiнде Әжiмов Жолдасқа байланысты да бiр тобы бар. Сол бiр хаттың жолдарын оқып отырсаң, жүрек тебiрентерлiктей. Бүгiн «Лениншiл жас» газетiнен Чехословакия елiнiң Славин дөңiнде 1945 жылы оныншы май күнi ерлiкпен қаза тапқан баласы тiрiлiп келгендей болып, аңырап отырған ана – Алтынай шешемiздi барып жұбатып, осы хатты сiзге арнап жазып отырмыз», – дептi хатында Қызылорда облысының Сырдария ауданындағы «Коммунизм» совхозындағы № 43 мектептiң мұғалимасы.

	Иә, кешегi қан жосыған қаһарлы майданда неше азамат арманда кетпедi, неше аға алыста қалмады. Тiптi бiр үйдiң әкелi-балалы немесе бауырластары бiрге аттанып, бәрi де қайтпай қалмады емес пе. Солардың бiрi – осы Әжiмовтер.

	Жолдастың әкесi Iзмахан соғыс бастала сала-ақ майданға аттанған. Алыстағы жары қашан қайта оралып, үйiне бас болады деп күтiп отырған ана мен әке қамқорлығынан әлi де арыла алмаған, қанаты қатса да еркiн самғай қоймаған бала қуаныш орнына қайғыға тұншықты. Өмiр оларды аямады. Жоқ, өмiрдiң өзiн де өрекпiте бермей, өңгерiп алған азаматтарға фашист дейтiн сұм тиiстi. Адамдық ардан аттап өтiп, дүниедегi бар асыл қасиеттi аяғына таптамақ болған фашизм едi осы бiр алыстағы ауылда отырған ана мен баланы зар жылатқан. Ана мен бала қуаныш орнына қайғыға малынды. Осы бiр шаңыраққа орнай қалған қара түнектi түрiп тастау үшiн ендi әке орнына бала еңбек етуі керек.

	Жолдас солай еттi. Ол он сегiзге толар-толмасында майданға аттанды. Әке кегiн алуға аттанды, қабырғасы қатпаса да ел кегiн алуға аттанды. Фашистердiң ордасын талқандап, бауырлас елдiң бостандығы үшiн күрестi. Осы ұлы жорықта ел атына да, әке атына да, өз атына да кiр келтiрген жоқ. Ерлерше еңбек етiп, ерлерше көз жұмды. Жолдасты қазiр екi бiрдей ел өз азаматы деп құрметтейдi. Сондықтан да ол Чехословакияның астанасы Прага қаласында ең бiр құрметтi орынға жерленген. Оның ерлiгiне бас иген бауырлас ел бейiтiне құлпытас орнатып, атын алтынмен жазып, аруағына iзет көрсетуде.

	Мiне, Жолдас Әжiмов туралы әзiргi дерек осы. Алтынай апай хатқа қоса Жолдастың бiр топ суретiн жiберiптi. Ол суреттер қазiр өзiнде сақтаулы. Әкелi-балалы Жолдас Әжiмов пен Iзмахан Әжiмовтің қарулас достары болса, олардың майдандағы ерлiгi туралы толығырақ айтып жүрген болар. Жасы жетпiстен асқан Әжiмова Алтынай апайға жолданатын хабар болса, оны қазiр қызы Нұрмаханова Шәрипаға Қызылорда қаласының Күләш Байсейiтова атындағы көшесiндегi № 120 үйге хабарлау қажет.

	Әжiмовке байланысты және бiр хат бар. Оны Орал облысының Камень ауданындағы Аманкелдi совхозының тұрғыны Атаулла

	Әжiмов жазған екен. Атаулланың хаты мен өтiнiшi ерекше. Ол Ұлы Отан соғысында Әжiмов атты ағасының (немесе iнiсiнiң) хабарсыз кеткенiн айтып, газетте жарияланған Әжiмовтің қай жерлiк екенiн айтуымды, суретi болса жiберуiмдi өтiнiптi. Ол ағасының атын анық бiлмейдi, хатты орысша жазған. Соған қарағанда соғыс алдында-ақ бұл семьяның басына басқа да ауыртпалық түскен болуы мүмкiн. Кiм бiледi, әлде балалар үйiнде тәрбиелендi ме екен. Ал ондай жағдайда фамилия мен аттың терiс жазылуы аз болған жоқ қой (Атаулла: «Точно не могу назвать имя, так как не знаем его имя по документам» дептi.)

	Менiң Жолдас туралы бiлерiм, бұрын тек қана Ольшаны қорымындағы бейiтi мен ескерткiшi болатын. Қызылордадан келген хабарды жариялап отырмын. Бұрын суретiн де көрген емеспiн. Соғысқа аттанған аттас адамдар аз болған жоқ. Солай болар, әлде басқаша шығар. Бұл туралы да бiлетiн адам болса хабарлар.





ӨЛIМДI ЖЕҢГЕН АЗАМАТ




	Басқа адамдар туралы да хат көп. Олар да өз бiлгенiн ортаға салып, көзi жетпегенiне көмектесудi өтiнедi. Әсiресе талай-талай тар кезеңдi ойыңа сап, жүрек тебiрентетiн хаттың бiрi – Бектұрсын Әжiбаевтың хаты.

	Хат кешегi сұрапыл соғыста ел басына түскен ауыртпалықтың қаншалықты шытырманды болғанын айқын аңғартады. Талай-талай оқиғаның әлi де болса анықтауды күтiп жатқаны, талай азаматтың ерлiгi тарих бетiне түсе алмай, кезеңiн күтiп жатқаны ойыңды он толқытпай қоймайды.

	Немесе ойлап көрiңiзшi. Бiр адамның үш рет өлуi мүмкiн бе? Оның екеуiнде тiптен жерлендi деген жерi нақты көрсетiлiп, мөр басылып, қол қойылған қағаз бар. Бұл қалай сонда? Иә, бұл да сол соғыстың сұрапылы ғой...

	«Мен, Әжiбаев Бектұрсын, Қарағанды облысы, Жездi ауданы, Жездi поселкесі, Огородная көшесiндегi 34-үйде тұрамын. Әкем Әбжиев Әжiбай 1940 жылы Совет Армиясы қатарына алынғанда екi-үш жаста екенмiн. Өмiрдiң тақсыретiн кеше отырып, шешем менi ер жеткiзiп, өсiрдi. Ол кiсi де 1967 жылы дүниеден қайтты. Жастайымнан еңбекке араластым...» деп бастайды ол хатын.

	Ал ендi осы ел қорғауға аттанған азаматтың майдан жолы қалай болды? Ол – тiптен адам сенгiсiз оқиға. Мiне, өздерiңiз көрiңiздершi.



	«Абжиев Ажибай проявив геройство и мужество был убит в феврале. Похоронен близ д. Волкова Сиротинского района Витевской области. № 220.

	в/ч № 05327. Нач. штаба, майор Похомов».



	Бұл хабар 1944 жылы 2 февральда келген (Бектұрсын қателескен болар. Өйткенi қаза тапқан күнi 6 февраль ғой. Ал қателеспеген болса, бұл да сол шым-шытырықтың бiр тармағы).

	Елдегi қалған ана мен баланың алғашқы алған қайғылы хабары осы едi. Бiрақ мұнымен тынбады. Өмiр қайғыны қабаттастыра түсейiн дегендей және хабар келдi.

	«Абжиев Ажибай похоронен 9 октября 1944 года, Литовская ССР, Можайский уезд, Акменский фольберок, Нарайнига. 1956-стрелковый полк, подполковник Лисов, № 023».

	Бұл – сол жылдың күзiнде келген хабар. Сонда қалай болғаны? Ерлiк көрсетiп, қаза тапқан азамат қашан, қай жерде жерленген? Қай документке сенуге болады. Ал үшiншi документке қарасаң, мұның екеуi де дұрыс емес. Өйткенi 1944 жылдың декабрінде Әжiбайдың өзiнен хат келген. Хатында жараланып, госпитальға түскенiн, қазiр содан шыққанын хабарлапты.

	Мiне, осы хабарды оқығанда, өлiмдi жеңген азамат демей не дерсiң. Ол өлiмдi жеңiп қана қоймай, сол елге өлiм сеуiп жүрген фашистердiң өзiнiң де талайын тас қаптырды ғой. Фашист оны өлтiрдiк дегенмен, ол өлген жоқ. Ел үшiн, Отан үшiн өлiмдi де жеңдi.

	Иә, ол кезде көптеген мәселенi анықтап жатудың өзi қиын болатын. Жараланған жауынгер өз бөлiмшесiнен адасып, басқа жерде майданға араласып, талай-талай қате «қара қағаздар» да келiп жататын. Дегенмен мынадай үш рет қайта тiрiлiп, өлiмге қасақана бой бермей қою дейтiн сирек кездесетiн болар. Ол кiсiнiң жасаған талай ерлiгi бар шығар, оның куәлерi де болу керек. Болу керек! Мiндеттi түрде болу керек! Өйткенi мұндай адамдарды ұмытуға болмайды.

	Ол кiсiнiң елдегi еңбегiн де ел ұмытпаған екен. Соғыстың алдында Қарсақпайдағы мыс қорыту зауытында бiрге жұмыс iстеген жолдастары, қазiргi кезде пенсионерлер: Мұзапар, Ңұрманқұл, Айтбай, Құлмағанбет, Лақбай, Әнеш деген ақсақалдар Әжiбайдың еңбектегi табыстарын айтып, газетте жариялаған суреттi соған ұқсатып, iздеу салуға түрткi болған көрiнедi (Өйткенi Бектұрсын әкесiнiң түрiн де танымайды ғой). Олар кешегi Қарсақпай жүмысшысы, ел басына ауыртпалық түскенде алысқа аттанған азаматты ұмытқысы келмейдi. Бұл – iзгi тiлек.

	Бектұрсын да: «Мүмкiн, белгiсiз суреттегi солдат менiң әкем болып, сiздердiң көмегiңiз боп, мен әкемнiң басына барып, гүл шоғын қойып қайтармын», – дейдi. Бұл – iзгi ниет.

	Алыста қалған ағалар мен әкелер тек гүл шоғын қоюды емес, үлкен-үлкен ескерткiш орнатуды да өз ерлiгiмен, төгiлген қанымен дәлелдедi. Әттең, солардың көбiнiң қайда қалғанын бiле бермеймiз. Қолды байлайтын осы. Бектұрсын да осыны өкiнiш етедi. Ал бiрақ ел бар ғой, жаумен арыстанша алысқан ағалардың көбi қазiр арамызда жүр. Мүмкiн, солар бiлер. Мына екi документте әскери бөлiмшенiң саны да көрсетiлген екен. Ол да септiгiн тигiзер.

	Ал, ағайын, осы бiр деректерге сүйенiп, Бектұрсынға көмектесiңiздер. Әбжиев Әжiбайдың жорық жолын бiлетiндер бар болса, жұртқа жария етсiн. Суреттегi оның әкесi болмай-ақ қойсын, бiрақ оның да әкесiнiң жорық жолын бiлiп, мақтан тұтуға ақысы бар ғой.





«САПАРҒАЛИЕВТЫҢ АТЫ ҚҰРАҚБАЙ ЕМЕС ПЕ?»




	Бұл сұрақты жолдаушы – Шымкенттiң «Қайнарбұлақ» совхозының тұрғыны Сейдi Мырзатаев. Ол газетке басылған құлпытастың суретiн анық байқай алмағандықтан, анықтап берудi өтiнедi де, өзiнiң немере ағасы емес пе екен деген болжам айтады.

	Сапарбаев Құрақбай (ел Құрақ деп атап кеткен) 1921 жылы туылған. Соғыс бастала сала-ақ майданға аттанған. Оның жорық жолы да қилы-қилы, ұзақ болған, тiптен оны «Шымкенттен фашизмнiң ордасына дейiн» деп те, немесе «Бүкiл Шығыс Еуропаны жаяу аралау» деп атауға да болады.

	Ол Москва түбiндегi шайқасқа, Орел, Тамбов, Курск, Смоленск маңайындағы шайқастарға да қатысқан. Ал осы жерлердегi шайқастардың қаншалықты ауыр, әрi жауапты болғаны тарихтан белгiлi. Құрақбай жауды өз жерiмiзден айдап шыққан соң, бауырластар елi Венгрия, Болгария, Чехословакияны азат етуге де қатысыпты. Бiр адамның осыншалық жердi басып өтуi нанымсыздау болғанмен, өмiр шындығы солай. Ең соңғы хатын Чехословакиядан жазған екен. Госпитальда жазған хатын Сусаин (әлде Хусаинов болар) деген жолдасы жiберген. Хатты да соның атына жазуды өтiнген. Бiрақ бұдан соң хабар болмаған. Тарихтан белгiлi, егер Венгрия, Болгарияны азат етуге қатысып барып, Чехословакияда жараланған болса, онда соғыстың аяқ кезi болу керек. Сондықтан Прагада жерленген Сапарбаев сол емес пе деген сұрақ әбден заңды. Бiрақ аты сәйкес келмейдi. Прагадағы бейiтте «Красноармеец Сапарбаев Мұстафа 9, 5 1945 ж.» деген жазу бар.

	Ал Шымкенттiк Сапарбаевтың аты – Құрақбай. Кiм бiледi, тек атын шатастырып алған болар. Ондай жағдай бола бередi ғой. Тiптен одан да сорақысы болғанын жоғарыда айттық. Сондықтан үзiлдi-кесiлдi бiрдеңе деу қиын.

	Мұны Құрақбай Сапарбаевпен майдандас болған адамдар хабарласа, анықтала түсер едi. Бiр жағдай, Құрақбай әдебиетке бейiмi бар жiгiт болса керек. Жазған хаттарында күнделiк жазып жүргенiн, оның 300 беттей болғанын, қайта оралған соң жариялатпақ екенiн жиi жазады екен. Егер сәтi түсiп, сол күнделiк табыла қалса, қандай оңды болар едi. Онда талай жауынгердiң жорық жолынан мағлұмат бары анық қой. Оны да көптеген мәлiмет айқындар едi.

	Осы Сапарбаевқа байланысты мынадай бiр дерек бар. Газетке жарияланған материалдарды көрген бiр азамат аз күннен соң үйге телефон соғып, Хусаиновты бiлетiнiн, сол материалдарға байланысты деректер айтпақ екенiн хабарлапты. Өкiнiшке қарай, мен үйде жоқ едiм. Балалар аты-жөнiн жөндеп түсiне алмапты. Тек бөлмесiн айтқан. Келесi күнi сiлтеген адресi бойынша қонақүйден iздесем, кетiп қалған екен. Бөлмеде қонақтаған екi адамның қайсысына жiп тағарымды бiлмедiм. Содан берi хабарсыз. Мүмкiн, Сейдiмен тiкелей байланысқан болар. Солай етсе құп болғаны.





«САЛИДА ЕМЕС, САИДА»




	Көп ойландырып, iзгi тiлекке жетелейтiн хаттың бiрiн мектеп оқушысы жазған. Хатты оқыған сайын өзi оқушы болса да ойының терең, қорытындысының салиқалы, дүниетанымының қомақты екенiне көзiң жетiп, қуана түсесiң. Ол – тiптен жан-жақты хабары бар жан. «Мiне, биылғы жылы да сүйiктi газетiмнiң жаңа сандарын ала бастадым. «Лениншiл жасқа» 4 жыл жазыламын. Январьдағы сандарында басыла бастаған «Алыста қалған ағалар» тақырыбына жазылған документтердi қызыға оқыдым. Соның iшiнде «Қызыләскер Салида Сұлтанова» деген есiм көзiме ыстық көрiндi. Осы есiмдi қай жерде кездестiрдiм деп көп ойландым. Ақыры таптым-ау. Мен бұл есiмдi өзбек қаламгерi Хамид Тәжiбаевтың «Сенi iздеп...» деген документтi повесiнен кездестiрiп едiм...» деп бастайды хатын Ташкент облысының Жоғарғы Шыршық ауданындағы «Правда» колхозының Жамбыл бөлiмшесiндегi Папанин атындағы №28 орта мектептiң 10-класс оқушысы Анарқұлова Манзура қарындас (бұл 1970 жыл болатын).

	«Сенi iздеп...» атты повестiң дүниеге келуi де бiр тарих.

	Чех журналисi Гейзе Вильчек Славин тауындағы туысқандар қабiрiнен Салида Сұлтанова деген есiмдi оқып, оның қай ұлтқа тән екенiн бiлмей көп қиналады. Анықтау мақсатымен көп iзденiс жасайды. Бiрде туристiк сапармен Өзбекстанға келедi де, осындағы жазушылармен кездесiп, осы қыздың туысқандарын iздеп табуға көмектесудi өтiнедi. Өзбек жазушылары бұл iске құлшына кiрiсiп, 1965 жылдың 2 февралi күнi «Совет Узбекистони» газетiнде «Салиданы бiлген бар ма?» деген мақала жариялап, iздеу салады. Артынша-ақ Салиданы танитындар, майдандас достары хат жазып, бiлгендерiн хабарлайды. Сонымен қатар олар Салиданың шын аты Саида екенiн, балалар үйiнде тәрбиеленген кезiнде Салида атанып кеткенiн, қабiрiне де солай жазылуы мүмкiн екенiн хабарлапты. Мiне, iзденiстiң негiзiнде Хамид Тәжiбаев өзiнiң «Сенi iздеп...» атты повесiн жазған екен.

	Манзураның хатынан ұғылған жайлар осы. Манзура өз хатында: «Құрметтi редакция! Газетiмiздiң 3 санында «осы жауынгерлер туралы бiлгендерiңдi жазып жiберiңдер» деген екенсiздер. Сондықтан мен өз бiлгенiмдi жазып отырмын. Менiң газет оқырмандарға айтарым: жауынгер апамыз Саида Сұлтанованың өмiр жолына қызықса, Хамид Тәжiбаевтың «Сенi iздеп...» атты повесiн оқып шығуды ұсынар едiм», – дейдi.

	Өте орынды ұсыныс. Бiз де Манзураның ұсынысын қолдаймыз, оқып шығыңыздар аталған кiтапты. Ол тiптен «оқыса екен деймiн, бiлсе екен деймiн ардагерлердi, ел үшiн жандарын аямағандарды» дептi. Бұл да құптар сөз.

	Мен осы хатты ала сала Ташкентке хат жазғанмын. Бiр қызығы, мен чех журналисi Гейзе Вильчектi де, өзбек жазушысы Хамид Тәжiбаевты да танымаймын. Гейзе Вильчектiң нақ сол сапарында мен оны Кентау, Түркiстан, Шымкент қалаларында бiрге алып жүргенмiн. Ташкентке де шығарып салғанмын. Бiрақ Гейзе онда менен ештеңе сұрамайтын. Ал Хамид Тәжiбаев – ұзақ жылдардан берi Өзбекстан Журналистер одағының жауапты секретары, әйгiлi журналист. Отан соғысының ардагерлерi жөнiнде көптеген iзденiстер жасап, шығармалар жазған. Оның солар туралы жазылған «Жолбарыс жүректiлер» атты очерктер жинағы үйiмнiң нақ төрiнде тұратын.

	Бiрақ мен мұның бәрiн кейiн бiлдiм. Ол кезде «Сенi iздеп...» деген повесiн оқыған емеспiн. Мiне, ендi хат жаза сала сол кiтапты қолыма ұстап отырмын. Саида Сұлтанованың өмiр жолы жөнiндегi деректi повесть. Кiтаптың айтуы бойынша, Саида жастайынан әкесiнен айырылды. Шешесi екеуi елдiң бәрiне апат болып тиген отызыншы жылдың басындағы ашаршылық кезiнде Ташкент маңындағы Қауыншы деген жерге келiп бас паналайды. Осындағы бiр мейiрiмдi кiсiнiң үйiнде тұрады. Анасы соңынан сол кiсiмен көңiл қосып тұрмысқа шығады. Саида соғыс басталғанда өз еркiмен санитар болып соғысқа аттанған. Содан жеңiс жолына дейiн әскер қатарында болыпты. Братислава маңында барлаушы топпен iлесiп алға жылжып кеткен. Осы жолы олар байқаусызда қоршауда қалып, ерлiк өлiммен қаза тапқан.





«МЕНIҢ ӘКЕМ ЕМЕС ПЕ?»




	Жұрттың назарына көбiрек iлiнiп, келген хаттардың басымына тақырып болған мәселе – «Кiм болды екен осы аға?» атты суреттегi қазақ солдаты. Көптеген азаматтар сол суреттен өз туыстарын танып, анықтай түсудi өтiндi, салыстырып байқау үшiн қолдарында қалған суреттерiн жiберiптi. Сол жiберiлген суреттердiң өзi де бiр тарих. Кейбiрi пилоткалы әскери бейне болса, кейбiрi көпшiлiктiң арасында түсiрiлген, тiптен сақтала-сақтала сарғайып кеткен. Ал қайсыбiрiн паспорттан жұлып алып жолдаған (өйткенi басқа суреттерi жоқ). Хат жолдаған жолдастардың көпшiлiгi өз сөздерiне негiз боларлық дәлелдер келтiредi.

	Мәселен, Шымкент облысының Келес ауданындағы «Жүзiмдiк» совхозының тұрғыны Дариға Лесқызы Тағаева өз хатында әкесi Бүрлiбаев Лестiң суреттерiмен қатар сақталған документтерiн де қоса жiберiптi. Суреттер белгiсiз солдаттың суретiне өте ұқсас, документтер де көп мәселенi анықтай түседi. Лес Бүрлiбаев армия қатарына 1943 жылдың март айында шақырылған. Сол жылы 1 октябрьде п.п. 36852 әскери бөлiмшесiнiң штаб бастығы, капитан Клычковтың жiберген справкасы бар. 1944 жылдың 6 авгусінде және де осы бөлiмшенiң штаб бастығы, майор Клычковтың жiберген справкасы бар. Ал ақырғы справкаға да осы Клычков қол қойған. Ол 1945 жылдың 30 январы күнi жазылыпты. Бұл справкада Лес Бүрлiбаевтың 1944 жылдың 13 авгусінде және 22 октябрiнде екi рет Қызыл Жұлдыз орденiмен наградталғаны әрi 1945 жылы 24 январьда қаза тапқаны хабарланып, 247 миномет полкінің мөрi басылыпты. Мына суреттегi азаматтың да көкiрегiнде Қызыл Жұлдыз орденi жарқырайды. Осы бiр әскери бөлiмшелерде қызмет еткен азаматтар болса, Лестi жақсы бiлуi мүмкiн. Хабарласып, әкесiнiң жорық жолымен қызын таныстырса, одан да жақсы болар едi.

	Жамбылдың Аса станциясы жанындағы «Бiрлесу Еңбек» селосының тұрғыны Нұрғали Мұстафаев осы суреттi Мақанбетқұл Мұстафаевқа ұқсатады. Ол анықтай түсу мақсатымен военкомат, қамсыздандыру мекемелерiнен барып iздептi. Ондағы жолдастар анық ештеңе айта алмаса да, келешекте қолғабыс жасауға уәде етсе керек. Нұрғали әкесi қайтыс болғанда келген қара қағазды «Шопе» деген жер атының көрсетiлгенiн, ал оның қайда екенiн өзi бiлмейтiнiн жазған. Бұл бiздiң Чехословакиямен шекарадағы Чоп қаласы болса керек. Өйткенi 1944 жылы бiздiң армия сол шамаға барып қалған болатын. Ал «Ч» әрпi «Ш» боп қате жазылуы әбден мүмкiн (орысша «В Чопе» ғой). Ол кезде орфографияны мұқият қадағалап отыратын уақыт болды ма. Бұдан да сорақы қателер кете беретiн. Хаттар арасында мынадай да хабар бар. Целиноград облысының Қорғалжын ауданындағы Бестамақ селосының тұрғыны Торсықбаев Жұмадiлда өзiнiң әкесiнiң осы суреттегi адамды 1932 жылы он екi жасар кезiнде Ақмоладағы балалар үйiне берген iнiсi Кенжебек Торсықбаев екенiн танып отырғанын жазыпты. Кенжебек сол кезден берi дерексiз болса керек. Суреттегi азаматтың нақ сол кiсi екенiн мойындай қою қиын болса да, бұл хабарды ел құлағына сала кетудi жөн көрдiк. Мүмкiн, Кенжебектi бiлетiн балалар үйiнде бiрге болған жан болар. Онда сол хабарын туыстарына хабарласа, қандай қуаныш болар едi. Сонымен қатар әлгi хатта Кенжебектiң кiшкене кезiнде жығылып, оң көзiне ептеп тыртық түскенiн де жазыпты.

	Сағынышқа толы, тебiрене жазылған хаттың бiрi – Шымкент облысындағы Созақ ауданының «Шу» совхозының аға шопаны Кеңешбаев Елеместiң хаты. «Сiздердiң газеттерiңiздiң 6 январь күнгi санында жарияланған «Кiм болды екен осы аға?» деген суреттi көрiп, қалай құлап түскенiмдi бiлмей қалдым» дептi Елемес. Неткен сағыныш! Неткен тебiренiс! Есiң ендi кiрдi-ау дегенде, екi бiрдей ағаң соғысқа аттанып, күнi бүгiнге дейiн хабарсыз болса, сағынбай қайтерсiң. Елеместiң үлкен ағасы Ескермес 1938 жылы армия қатарына алынып, Фин соғысына қатысқан, одан Ұлы Отан соғысына қатысыпты. Екiншi ағасы Аңламас Отан соғысына ауылдан тiке аттанған. Екеуiнен де хабар жоқ. Елеместiң қолында ағасы Ескерместiң суретi де бар көрiнедi. Ол соған ұқсатады. Солай болуына бiз де тiлектеспiз, бiрақ қазiрше суреттердi салыстырып көрмей, сол деп кесiп айта қою қиын. Мүмкiн, Кеңешбаев Ескермес пен Аңдамасты (екеуi де армияға Сарысу ауданынан шақырылған) бiлетiн адамдар болса, ағасын аңсап, қайда екенiн бiле алмай арманда жүрген азаматқа хабарласса, оған жасаған қолғабысы болар едi.

	Осы материалдар газетке жарияланғаннан соң және бiр хат келдi. Оны жазған – Ескермес пен Аңдамастың оқытушысы Сұлтанбекова Рабиға Әмiрбековна. Рабиға апай суретте Ескермес бейнеленген дейдi. Бұл кiсi Ескерместiң соғыстың алғашқы кезiндегi суретiн жiберiптi. Ол армия қатарына 1938 жылы Сарысу ауданынан аттанған, ВЛКСМ мүшесi. Әрине, оқытушыға өз шәкiрттерiнiң суретiн ажырату қиын емес. Солай болуы да мүмкiн. Дәл осы суреттегi Елемес дегендi оның немере ағасы, Отан соғысына қатысқан, қазiргi Шымкент пединститутының доцентi Абдолла Арипов та айтатын көрiнедi. Елеместiң ағасы болып шықса, қуанышына жұртпен бiрге бiз де ортақпыз. Ал осы ағайынды Кеңешбаевтардың майдан жолынан хабардар адам болса, жұртқа жария етуi мақұл ғой.

	Кейбiр азаматтар суреттегi солдаттың бейнесiне қарап, өз туыстарының ұқсастығының ерекше белгiлерiн де көрсетiптi. Осындай хаттың бiрi Торғаев Жәмәли туралы. Жәмәлидiң қазiр жалғыз ғана қарындасы Исмаилова Жамал бар екен. Кiшi iнiсi Әбдуәли де Отан соғысына қатысып, белгiсiз кеткен. Жамал апай осы ағасын танығанда, сол қолының шынашақ саусағының бала кезiнен бастап шолақ екенiн жазыпты. Суреттi аңлап қарасаңыз, шынында да солай сияқты. Жәмәли – жас кезiнен-ақ етi тiрi, ел үшiн еңбек еткен азамат. Әуелде молдадан оқып хат таныған, соңынан Наурзымдағы «Шолақсай» орта мектебiнде орысша оқыған. Соғыстың алдында колхоз председателi болып қызмет атқарыпты, өзi партия мүшесi. Соғыс басталғанда отыз бес, қырық жастарда болса керек. Осы хаттың iшiнде Жамал апайдың ағасы қайтыс болғанда шығарған мынадай жоқтау өлеңi бар екен.



	Ақылды туған данышпан,

	Жау-дұшпанмен алысқан,

	Талай жауды сұлатып,

	Құлаған екен арыстан.



	Жәмәли, алтын қанатым,

	Алмас қылыш, болатым.



	Артында бала қалған жоқ

	Дұшпаннан кегiн алатын.



	Отан үшiн айқасқан,

	Халқы үшiн шайқасқан,

	Ақырғы демi бiткенше,

	Дұшпаннан тайсалмастан.



	Бұл хатты бiзге жолдаған Жамал апайдың қызы Исмаилова Зүбайра ол кезде Қостанай облысының Наурызым ауданындағы «Наурызым» совхозында орта мектепте оқитын.

	Қайғы мен кек аралас, туған бауырынан айырылса да оның Отан үшiн еткен еңбегiн мақтан тұтқан, жүректен шыққан жiгерлi жыр емес пе! Отан соғысы кезiнде осындай талай-талай жоқтау да, жыр да келдi ғой өмiрге. Соларды жинап жариялайтын мезгiл де жеткен сияқты. Бұл жөнiнде Қазақ ССР Ғылым Академиясының ғылыми қызметкерi Көбей Сейдеханов бiраз еңбек етiп жүр.

	Түркiстан ауданының Куйбышев атындағы совхозында тұратын жасы сексенге жеткен Мұса Өтебаев ақсақал өз хатын жұмыста жүрген баласын күтуге шыдамай, келiнi Дүйсенкүлге жазғызыпты. Ақсақал суреттегi солдатты өзiнiң бiр күнде майданға аттанған екi iнiсiнiң кiшiсi Ерехан деп таниды. Ол кiсi iнiсiнен келген хаттардағы кейбiр жайларды былай хабарлайды.

	1. «Майданға барғаннан алдамын»

	2. «Он жетi рет жалынға түсiп шықтым»

	3. «Жақсы жұмыс атқарғаным үшiн медаль, жұлдыз алдым» (Шамасы, Қызыл Жұлдыз орденi болар).

	4. «Алдамын, командирмiн»

	5. «Хат жазбай қоя тұрыңдар. Шабуылға шыққалы тұрмыз. Хабар өзiмнен болсын».

	Осы ақырғы хаты екен. Бұдан кейiнгi хабар – соғыс аяқталар алдында командирiнен келген хат. Ол хатта «Ерехан Өтебаев төбемiзге ұшып келген немiс самолетiн автоматпен атып түсiргенi үшiн Ленин орденiмен наградталды. Өзi де ауыр жараланып, содан қайтыс болды» деген екен.

	Кiм бiледi, суреттегi солдат тiптен Ерехан аға болмас. Ал, бiрақ ол кiсiнiң ерлiгiн ел неге бiлмейдi, бiлуге тиiс емес пе. Автоматпен самолет атып түсiрген азаматтар көп емес шығар. Бiз осы кезге дейiн Александр Твардовскийдiң әйгiлi «Василий Теркин» поэмасының кейiпкерi (ойланыңыз: поэма кейiпкерi!) Вася Теркиндi ғана атаймыз ғой. Ал мына Түркiстан даласынан шыққан Теркиннiң ерлiгiн неге паш етпеске. Неге оны осы кезге дейiн ел бiлмейдi. Ауылдастары бiлер ме екен. Бiлетiн болар. Ал мектеп оқушылары ше? Әй, қайдам. Неге айтпаймыз соларға мына теңдесi жоқ ерлiктi. Неге анау батыста едiреңдеп жүрген реваншистерге бiз де осындай да ерлердiң болғанын ескертiп, керек болса еселене түсетiнiн ескертпеймiз. Айту керек, айғайлап тұрып айту керек. Бiлсiн әлем!

	Қайсыбiр азаматтар суреттегi солдатты өздерiнiң таныстары-ау деп жорамалдапты. Мысалы, Гурьев облысының Теңiз ауданынан хат жазған Жақсымбетов пен Маужановтар өз хатында суреттегi солдат өз жерлестерi, кезiнде көбiнше барлаушылар отрядында болып Берлинге дейiн барған, қазiргi пенсионер Битанов Хамза деп хабарлапты. Тек Хамза ақсақал көзiнiң нашарлығынан суреттi ажырата алмаса керек. Өкiнiшiне қарай, бұл хабарларда басқа ештеңе айтылмаған.

	Бiздiң туысымыз ба деп жорамалдаған хат авторлары белгiсiз солдатты жамбылдық азаматтар Жұмабай Бигондаев (Бұл кiсi туралы екi хат бар. Екеуiн Жамбыл облысының екi түкпiрiнде тұратын екi туысы жазған. Бiр суреттi екi туыстың бiрдей тануы да ойландырарлық жай). Нұралы Спанқұлов, Торланбай Молдабаев, Рахманқұл Қабылов, шымкенттiк Анарбай Онбаев, балхаштық Қағазбек Қалибеков, талдықорғандық Молдахан Құлтуаров, аягөздiк Смағұл Сейсембаев, қызылордалық Қанатша Төлегенов, ақтөбелiк Сабырақмет Iзбағамбетов, Бақтыбай Тұрышев, жезқазғандық Бодық немесе Бодықов (фамилиясын анық жазбаған) деп жорамалдайды. Кейбiр хаттарда таныдық дегенмен, аты-жөнiн анық жазбағандықтан келтiре алмадық. Көптеген хатта сурет бар. Оларды, әрине, арнайы тексеруден өткiзу керек, шалағай қорытынды жасай салуға болмайды. Көпшiлiк азамат суреттiң анықтау түскенiн жiберудi сұраған екен, жiбергенбiз. Жұрт одан өз туыстарын таныса, бiз үшiн үлкен қуаныш.

	* * *

	Чехословакияға байланысты әңгiмемiз аяқталатын болған соң және бiрқатар нәрсенi айтуды жөн көрдiк. Чехословакия жерiн жаудан азат ету үшiн аса зор ерлiк көрсетiп, құрметке бөленген қазақстандық азаматтар және де баршылық. Олардың бiрқатары елiмiздегi ең құрметтi атақтың бiрi – Советтер Одағының Батырлары. Соның бiрi – Прага қаласында арнайы ескерткiш қойылған Мәжит Жүнiсов. Орал облысының Жаңақала ауданының азаматы Мәжит бұл жоғары атаққа қырық үшiншi жылдың аяқ кезiнде ие болған болатын. Праганы азат етер кезде опат болды.

	Чехословакияны азат етерде аса зор ерлiк көрсеткен ағаның бiрi Қарақұлов Жұман Карпат тауларын азат етер кезде Збой селосының маңында көз жұмды. Ол жөнiнде Советтер Одағының маршалы А.А. Гречко былай деп жазады. «Аға сержант Жұман Қарақұлов басшылық жасаған жауынгерлiк топ немiстердi Збой селосының iргесiндегi бекiнiс пунктiнен қуып шығып, олардың зеңбiректерiн керi бұрып, өздерiн оқтың астына алды. Бiрнеше күннен кейiн Жұман Қарақұлов Александр Матросовтың ерлiгiн қайталап, ерлiк өлiммен қаза тапты». А.А. Гречко Карпатты азат етер кездегi оқиғаларды еске ала келiп, сол кездегi қазiр өзiмiзбен бiрге жүрген белгiлi партизан Қасым Қайсенов пен оның отряды жөнiнде аса зор iлтипатпен еске алады. Жауынгерлiк жорық жолдарында 279 фашистi о дүниеге жөнелткен Советтер Одағының Батыры Виталий Мефодьевич Безголосов Моравско – Острава қаласының маңындағы Паруба селосында бөлiмше командирiн аман сақтап қалып, өзi ерлiк өлiммен қаза тапқан. Бiрқатар Батыр ағалар соғыстан соң елге оралып, бейбiт еңбектiң үздiк қайраткерлерi болды. Солардың бiрi – өз бөлiмшесiмен жаудың дотын талқандап, елу солдатын, екi офицерiн, бiр зеңбiрегiн, екi станокты пулеметiн, екi танкiге қарсы ататын мылтығын, огнеметiн, қырық винтовкасын, елу жауынгерi мен екi офицерiн қолға түсiрген сержант Р. Исетов соғыстан кейiн Москвадағы Жеңiс парадына қатысты. Аса зор ерлiк көрсеткен азаматтар қазақстандықтар Рахымжан Тоқатаев пен Феодор Кердань. Бұл екi Батыр Одер өзенiнде аса үлкен ұстамдылық жасап, теңдесi жоқ ерлiк жасаған. Зеңбiрек расчеті жарақаттанып, жалғыз қалғанда көздеушi Рахымжан небәрi үш-ақ снаряд шығарып, жаудың үш танкiсiн қиратқан. Төртiншi танкiнi Феодор екеуi талқандаған. Осыдан кейiн екеуi ғана иелiк етiп қалған зеңбiрек үздiксiз оқ жаудырып, жаудың бетiн қайырған. Соңынан санағанда ұрыс даласында жаудың тоғыз танкiсi өртенiп, төрт танкiсi қираған екен. Осы ерлiгi үшiн екеуi де елге омырауларына Алтын Жұлдыз тағып оралды.

	Бауырластықтың бiр белгiсi – бiздiң Отанымызды азат ету жолындағы Чехословакия азаматтарының ерлiгi шет ел азаматтарының iшiнен тұңғыш рет Советтер Одағының Батыры атағына ие болған Отакар Ярош әйгiлi Л. Свобода батальонының жауынгерi болатын. Осындай атаққа ие болғандар Антонин Сохир, Ян Налепко, Вайда Тесаржик.

	Мiне, осының бәрi – бiздiң бауырластығымыздың, туыстығымыздың мәңгiлiкке бiрге екенiнiң айғағы. Бұл дәстүр жалғаса бермек.





ҚИЯНДА ҚАЛҒАН ҚЫРАН




	Қиянда қалған қыран...

	Олар көп едi. Бәрi де көк аспанға қырандай қиқулай көтерiлiп, кеңiстiкте сұңқардай самғап ұшқан болатын.

	Олардың арманы мөлдiр аспан, кеңiстiк, еркiндiк, бостандық болатын. Сондықтан да ел шетiне жау тигенде қанаттарын қомдана, түйiстiре жұмыла көтерiлдi. Олар ұлы майданның ең қатерлi жерлерiн өздерi таңдап алды. Олар жау жендеттерiнiң ортасында жүрiп ойран салды. Олардың алғы шебi болған жоқ, төрт құбыласы бiрдей шеп болатын. Олар жаяу әскерлер, танкистер, зеңбiрекшiлер, ұшқыштар болып бөлiнген жоқ, жаудың зәресiн ұшырған бiр-ақ атқа ие болды. Ол ат – партизан. Совет партизандары. Уақытша оккупацияда қалған өз жерiмiзде де, бауырластар елiнде де, тiптен Шығыс Еуропаны қойып, сонау батыс Еуропаның өзiнде де жаудың зәресiн ұшырды.

	Ковпак, Федоров, Медведев, Егоров, Мурзин... Мiне, осы бiр аттар аңызға айналды. Олар партизандардың iрi-iрi құрамаларын басқарды. Солардың арасында көптеген қазақстандықтар болатын. Жұмағали Саин, Қасым Қайсенов, Тоқтағали Жанкелдин, Сатымбек Төлешев сияқты көптеген ағаларымыз партизан соқпақтарында даңққа бөленiп, елге оралып, бейбiт еңбекке араласты.

	Ал кейбiрi... Олар оралған жоқ. Олар өз ауылынан алыста, қиянда қалды. Өз елiнiң, өз жұртының бостандығы үшiн жан қиды.

	Солардың бiрi – Дәрiпбек Әбдiрайымов пен оның достары.





СОҢҒЫ ТҮН




	Түн. Қақаған аяз.

	Автоматын көкiрек тұсына көлденең салып, сол қолын соның дискiсiне бос тастап, темекi тартып бiр жiгiт тұр. Түн қараңғысы көзге шiркеу болғанмен, алысқа тiгiлетiн секiлдi. Әлде ойланып тұр ма? Иә, солай екен, ойланып тұр.

	...Көз алдына алыстағы ауыл елестейдi. Ол өзгердi ме екен? Әрине, өзгерген болар, көрмегелi көп болды. Бiрақ ағысы қатты болса да көлденең кездескен сай-сала мен төбе-жыраны бұзып өтемiн деп бұрыла-бұрыла ирелеңге түскен Арыстың суы сылаң қағуынан өзгере қойған жоқ шығар. Оның жағасындағы ну тоғай ше? Ол да өзгермеген болар. Бiр кезде сол тоғайдың арасына аяқ басса, орманның ортасында жүргендей болушы едi. Сүйтсе, ол балалық екен ғой. Мына үш жылдан берi өз қойнынан бiр шашау шығармай, қас пен көзден қорып жүрген орманның iшiнде отырсаң, сол бiр «ну тоғайлар» ажырық құрлы көрiнбейдi-ау.

	Иә, ол сағынған сияқты ауылын. Мына сұрапыл соғыс басталғалы елiнен хабар бiлмейдi. Жағдай солай, хабарласуға болмайды. Бұл – соғыс құпиясы. Ештеңе етпес. Ендi аз-ақ қалған жоқ па. Ертең-ақ қосылады ғой өз адамдарына. Сонан соң-ақ хабарласады елменен. Ал онан соң фашизмнiң күлiн көкке ұшырып, сонау Берлиннен бiр-ақ оралады ауылға. Жоқ, айтпақшы, ол алдымен Москваға соғу керек. Мiндеттi түрде соғады. Солай деп уәде берген. Елге бiрге ораламыз деп жүрген бiр жолдасы кешегi Галиция жорығында қайтыс болды. Ол: «Дәрiпбек, соғыстан соң менiң үйiме соғып, қалай мерт болғанымды айтарсың. Өтiнемiн... Хош бол» деген... Дәрiпбек көзiне келiп қалған жасты сiлкiп тастап, оны қанша жұбатпақ болғанмен, өлiмге өткел бола алмады: Ендi сол досының өтiнiшiн орындау керек. Баруын барады-ау, бiрақ қалай айтады. Қалайша еңiретпек екi қолын жайып ұлының жеңiспен аман оралуын күтiп отырған ананы. «Неге аман сақтай алмадыңдар?» десе, не демек? Жоқ, Дәрiпбек полковникпен бiрге барады. Ол кiсi қалай айтуды бiледi. Ана жүрегiне жара түсiрмейдi.

	...Ендi бiр кез ол көз алдына Москваны елестеттi. Неткен әсем қала. Бiрақ жөндеп көре алмады-ау сол өзiнiң астанасын. Бұған да айыпты фашизм. Дәрiпбек бiрде жата-жалбарынып жүрiп рұқсат алып, түн iшiнде Қызыл Алаңға барғаны бар. Сол жолы өз алаңында өзi елеңдеп жүрдi ғой. Ешкiмге үн де қатқан жоқ, жөн сұрағандарға жауап та берген жоқ. Тек қана ыза кернеген бойын әрең ұстап жүрдi де қойды. Өз астанасында, өз Қызыл Алаңында көкiрегiн керiп жүре алмағанына ызаланды. Сондағы бар ойы: егер Гитлердi еркiне берсе, нақ осы алаңның ортасына дарға асып қояр едi. Бiрақ аз жүрген соң, ойынан өзi ұялды. Бұл алаңда революция ардагерлерiнiң қабiрi жатқан жоқ па? Солардың қаны тамған жоқ па? Сол ардагерлердiң аяқ басқан жерiне фашистiң тұяғын тигiзудiң өзi күнә емес пе. Жоқ, оларды өз жерiнде ойрандатып, өз алаңында дарға асу керек. Москва маңындағы тұрақтары – ну орман арасына қайта оралғанда командирi:

	– Жүзiң неге солғын? – деп сұрағанда:

	– Айтыңызшы, командир, неге мен өз астанамда еркiн жүре алмаймын? – деген ашынып.

	– Жағдай солай, Дәрiпбек. Бiздiң отрядымыз – құпия отряд, арнайы барлауға жiберiлетiн отряд. Бiздi ешкiм көрiп, бiлмеу керек. Ал астананы фашизмдi жеңген соң еркiн аралайсың. Тiптен өзiм аралатам бәрiн де.

	– Эх, фашист... көрерсiң... Дәрiпбек басқа сөз айтпаған...

	Осы ойдың бәрi темекi тартып болғанша ғана келе қалып едi.

	Ендi ол қайтадан автоматын кезене ұстап, кезекшiлiк орнына барып тұрды...

	Бiрақ Дәрiпбек астанаға қайтып келе алмады. Қайғыға тұншықтырамын ба деген досының анасын да көрген жоқ. Тiптен ертең оралмақшы болған алыстағы ауылы оның ерлiгi туралы 25 жыл өткен соң ғана бiлдi. Себебi...





КҮТПЕГЕН ХАТ




	Шымкент облыстық комсомол комитетiнде iстеп жүрген кезiм. Бiрде күтпеген жерден хат алдық. Хат сыртына: «Москва, Арбат, Лукиннен» деген белгi соғылыпты. Лукиннiң кiм екенiн бiлмей, конверттi бiраз айналдырып отырдым да, ашып оқи бастадым.

	Хаттағы сөздер мынау екен:

	«Құрметтi секретарь жолдас! Кешегi Ұлы Отан соғысында талай ардагер азаматтар өз елiн жаудан қорғау жолында жас ұрпақ – сiздердiң бақыттарыңыз үшiн қан майданда қаза тапты. Сондағы көптеген ерлердiң ерен iстерi әлi де болса елге толық мәлiм емес. Оған белгiлi дәрежеде бiздер де кiнәлiмiз.

	Осындай атаусыз қалып келе жатқан ерлердiң бiрi, соғыстың алғашқы күнiнен бастап өмiрiнiң соңғы күнiне дейiн партизандық майданда асқан ерлiк көрсеткен комсомолец Дарпек Әбдiрайымов едi. Ол әйгiлi Медведев отрядында болды. Отряд туралы Медведевтiң, Цесарскийдiң кiтаптарынан бiлетiн боларсыз. Бiз партизан отрядтарында болған комсомолецтер туралы кiтап шығармақ едiк. Соған Дарпек туралы материал жинаудамыз. Оның қай жерлiк екенiн анық бiлмеймiз. Әйтеуiр, қазақстандық болатын. «Ленин-ту» колхозының комбайнерiмiн деушi едi. Сiзден өтiнiшiмiз: iздеу салып, ол туралы табылған деректердi бiзге жiберсеңiз.

	Сәлеммен, Дмитрей Медведев отрядының барлау жөнiндегi орынбасары, полковник Лукин А.А.».

	...Бiзде бюро мәжiлiсiнiң жаңа бiткен мезгiлi болатын. Кабинетте барлық ауданның комсомол комитеттерiнiң секретарьлары отырған. Хатты соларға оқып бердiм. Бөлмеде тыныштық орнай қалды. Ешкiм сол тыныштықты бұзғысы келмегендей.

	– Облыстағы Әбдiрайымовтың бiрi менмiн, бiрақ менiң Дарпек деген ағайым болған емес. Демек, басқа Әбдiрайымовтарды қарастыру керек, – дедi Ленин аудандық комсомол комитетiнiң секретары Рахымбердi Әбдiрайымов сөзiн қуақыландырып. Сезiп отырмын, ол әдейi-ақ мына әп-сәтте орнай қалған тыныштықты бұзу үшiн, қаталдана қалған сезiмдi сергiту үшiн осылай сөйлеп отыр.

	– Менiңше, Әбдiрайымовтың аты Дарпек емес, Дәрiбек немесе Дәрiпбек болса керек, орыс жолдастар қазақ фонетикасын үйлестiре алмағандықтан осылай атап кеткен болар: екiншiден, «Лелин-ту» дегенi «Ленин туы» деген колхоз болу керек.

	Сондықтан Дәрiпбектi (көбiмiз осы аты дұрыс болу керек деп келiстiк) отызыншы жылдардың аяғындағы «Ленин туы» колхозынан iздеу керек қой деген болжамды ұсынамын, – дедi сарыағаштық Тазабек Есенов.

	Осы жерде бiреу комсомол комитетiнiң нұсқаушысы Әшiрхан Оспанов бұрынғы Арыс ауданының «Ленин туы» колхозында туған дегендi ескерттi. Телефонмен содан сұрап едiк, ол Әбдiрайымов дегендердi бiлмейтiнiн, әрi ондай адамдар қазiр де жоқ екенiн айтты.

	Иә, Әшiрхан «жоқ» деген едi. Әрине, бiлмегенiне ол айыпты емес қой, бiрақ бiздiң бақытымыз үшiн өз өмiрлерiн қиған адамдардың ең болмаса аты-жөнiн ардақ тұтып, есте сақтамағанымызға қалай қынжылмассың. Өйткенi сол күнi мен Темiрлан селосына телефон соғып, совхоз басшыларының бiрiнен сұрағанымда:

	– Қарағым, жиырма жыл бұрын жоқ болып кеткендердi iздемей-ақ, белгiлiлерiн қастерлеп алайық та, – деп жауап берген. Мен құлақшаны орнына қоя салғанмын. «Тiрi оралғаныңызға сiз айыпты емессiз ғой, бiрақ қаза тапқандарды қастерлеудiң не қиянаты бар?» деген сөз көмейге оралса да, үн қатқаным жоқ. Қара басының амандығынан басқаны ойламайтындар аз ба? Соның бiрi шығар.

	Мен жiгiттерге iздеу сала жүрудi тапсырдым. Сол күнi кешкiлiк бұрын «Ленин туы» деп аталатын ауылдардағы мектептерге, сонымен қатар Темiрлан селосындағы орта мектептiң комсомол ұйымы мен пионерлер дружинасына да хат жаздым. Оларға Лукиннiң өтiнiшiн айтып, табыла қалған дерек болса, бiзге хабарлауын сұрадым.

	Облыстық әскери комиссариаттағы жолдастар бiрден ешқандай жауап бере алмады. Күт дедi.

	Осылай бiраз күн өттi. Ешқандай хабар бола қоймады. Алматыдан шыққан «Қазақстандық партизандар» деген кiтапты ары ақтарып, берi ақтарып ештеңе таппадым. Бiрер айдан соң Москвада ВЛКСМ Орталық Комитетiнiң Пленумы шақырылды.

	Бiрде «Юность» қонақүйiнде отыр едiк, радиодан: «Сағат 8-де пленумға қатынасушыларға арнап «ЧК-ның қызметкерi» атты көркемсуреттi фильм көрсетiледi» деген хабарландыру берiлдi. Бiз киноға бардық. Фильм басталғанда экранда «Лукиннiң повестi бойынша жасалды» деген жазуды оқыдық. Әрi сценаристiң бiреуi де Александр Александровичтiң өзi болып шықты.

	– Сен бұл кiсiнiң өтiнiшiн не iстедiң? – дедi жанымда отырған өлкелiк комсомол комитетiнiң секретары Кеңес Жандыбаев.

	– Орындай алмай жүрмiз, – дедiм қысылып, нақ сол Әбдiрайымовтың белгiсiз болып жүргенiне тiкелей мен кiнәлiдей-ақ. Кинодан соң Кеңес бұл әңгiменi және қозғады. Ол ең болмағанда Лукинге барып, немесе телефон соғып, iздеу салып жатқанымызды, қалайда көмектесетiнiмiздi айтып, кешiрiм сұрау керек екенiн ескерттi.

	Мен болсам осынау ерлiкпен өткен өмiрдiң өз өлкесiне әйгiлi болмай қалғанына қынжылдым. Москвалық Лукин Әбдiрайымовты жанын сала iздеу салып жүр. Ал оның жерлестерi, бiздер, оған көмектесу тұрмақ атын да жөндеп бiлмеймiз. Осыны сезе тұра оған қалай бармақпын? Мен ол жолы Лукинге жолықпай, Москвадан елге қайтып кеттiм.





ПОНОМАРЕНКОМЕН КЕЗДЕСУ




	Москвадан келген күнi-ақ обком қызметкерлерi маған бiр кiсiнiң бiрнеше рет iздеп келгенiн ескерттi. «Мүмкiн, бүгiн де келiп қалар» дедi жiгiттер. Айтқандай-ақ бiрер сағаттан соң телефон шылдырады: «Кешiрерсiз, егер уақытыңыз болса, менi аз уақытқа қабылдасаңыз. Бұл – суретшi Пономаренко» деген биязы ғана дауыс естiлдi.

	Есiк ашылғанда ұзын бойлы, ат жақтылау келген, өз бойын өте сыпайы ұстайтын кiсi кiрiп келдi. Телефонмен сөйлескенiмнен кейiн оның сөзi де сабырлы, әрi баяу екенiн жақсы бiлемiн.

	– Саламатпысыз, халiңiз қалай, творчествоңызда нендей жаңалық бар? – дедiм, «суретшiмiн» дегенiн есiме алып.

	– Рахмет. Бiрақ менi сiзге әкелген себеп – суретшiлiгiм емес, партизандығым. Бiрер күннен берi бiр сюжет есiмнен кетер емес. Ойлаңызшы... Айналаның бәрi жасыл алқап, тiптен жер кiлемге оралғандай. Анау қалың орманның атамзаманнан берi мұрты кетiлмегендей. Жазықтау бiр алаңда көп ел жиналған. Олар әрқилы адамдар, әр түрлi киiнген, тiптен бiрiмен-бiрiнiң ұқсастығы жоқ. Бiр ғана ұқсастық бар, ол – сұсты жүздерi. Әдетте «болаттай берiк, алмастай өткiр» деп жатады. Мен осындай жүздердi нақ қазiр өмiрiмде бiрiншi рет көрiп тұрғандаймын. Шетiректе тұрған қазақ жiгiтi «Дарпек» деген жалғыз ғана сөз айтты да, оның қасындағы өзбек жiгiтi қатты күрсiнiп, жолдасының қолын қысып қойды. Қатар тұрған үш жiгiттiң жүзi сұстана түстi, жұдырықтары түйiле түстi. Олар сонау бiр кезде бастарынан өткен оқиғаны еске алып тұр. «Дәрiпбектер анау тұр, – дедi өзбек жiгiтi бiр шетте тұрған пионерлердi нұсқап. – Ол осылардың бақыты үшiн жан қиып, өскенде орнымды басады деп сендi ғой...»

	Ол кiсi бiраз ойланып отырды да, маған қарап әңгiмесiн жалғады.

	– Сол үшеудiң бiрi мен едiм. Қасымдағылар өзбекстандық Қасымов Декханбай және қазiр Жезқазғанда тұратын, бұрынғы бiздiң жерлесiмiз Қаппас Алиакбаров болатын. Бiздер Медведев отрядында шайқасқандар – сол партизандық сүрлеуiмiзге қайта бардық, өткендi еске алдық, мәңгiлiкке көз жұмған жолдастардың басына гүл қойдық. Сонда арнайы есiмiзге алғанымыз Дарпек едi.

	Мен шынымды айтсам, алғашқы кезде не iстерiмдi бiлмей абыржи қалдым. Өйткенi менiң ұғымымда партизан дейтiндер қабағынан қан тамған сұсты, өктем дауысты, өжет мiнездi жандар болуы керек едi. Ал мына кiсi болса тiптен де оған ұқсамайды. Биязы, баяу дауысты, тiптен қылқалам ұстаған мына қол кеше қару ұстады дегенге де сене бергiң келмейдi, сондықтан болар, әлден уақытта:

	– Дәрiпбек қайда? – дедiм жұлып алғандай.

	– Ол Украина жерiнде қалды. Интернационалдық достықтың айғағы ретiнде, өзiнiң сүйiктi командирi полковник Медведевтiң, бүкiл майдандас достарының өмiрiн қорғап қалды.

	– Ол қай жерлiк едi, туған-туысқандарын бiлесiз бе?

	Осы сұрауды мен сенiң өзiңе берейiн деп келдiм. Егер Дәрiпбектiң қай жерлiк екенiн бiлсем, мен әлдеқашан-ақ туған-туысқан, жора-жолдастарын iздеп тапқан болар едiм. Әйтеуiр, жерлес болатынбыз, ал қай жерлiк екенiн бiлмеймiн. Жақында маған Лукин хат жолдапты, сендерге хабар жазғанға ұқсайды. Дәрiпбектiң туған-туысқанын iздеуге менiң де атсалысуымды тапсырыпты. Мен командирiмнiң бұйрығын орындау үшiн сiздердi iздеп келiп отырмын. Көмектесiңiздер.

	Бұдан арғы әңгiмемiзден мен Григорий Григорьевичтiң сол Медведев отрядында қызмет еткенiн, Дәрiпбектiң қай жерлiк екенiн бiлмесе де, жерлес ретiнде, әрi ержүрек батыл жауынгер ретiнде жақсы бiлетiнiн аңғардым. Ол кiсi маған қазiр де бейбiт еңбек етiп жүрген оңтүстiк, Декханбай Қасымов мен Алиакбаров туралы ұзақ әңгiмелер айтып бердi. Қазiргi кезде Жезқазғанда жұмыс iстеп жүрген Алиакбаровпен кездесуiнiң өзi бiр қызық тарих.

	Григорий Григорьевич соғыстан соң қолына қылқаламын қайта алған соң, өзiнiң майдандас достарының бейнелерiн полотноға түсiрудi аса бiр құрметтi мiндетiм деп санайды. Оның Алиакбаровтың суретiн салып отырғанын «Казахстанская правда» газетiнiң сол кездегi меншiктi тiлшiсi С. Гельфанд көрiп, газетте осы туралы мақала жариялайды. Республиканың барлық түкпiрiне тарайтын газеттен өзi туралы мақаланы оқыған Алиакбаров көптен аңсап күткен досына хат жазады. Бiр-бiрiнiң өлi-тiрiсiн бiлмейтiн достар осылай кездеседi. Дәрiпбектiң екiншi бiр жақсы танитын адамы – оның майдандас досы Қасымов Декханбай. Ол кiсi бұрынғы Бостандық ауданының Мұратәлi селосында тұрған. Одан да Григорий Григорьевичтiң көптен берi хабары жоқ екен.

	Григорий Григорьевич табан астында өзгерiп сала бергендей болды. Ендi жүзiнен iзгiлiктi, батылдықты, бауырмашылдықты көргендеймiн. Жоқ, бұл кiсi суретшi емес, азамат қой, патриот қой. Майдандас достарының есiмiн қастер тұтып, өз творчествосына арқау етiп, елге таратуы үлкен әрiппен жазылатын азаматтық емес пе? Әрине солай! Бiзде өз қаруластарының ерлiгiн бiлетiн ағалар көп қой. Солар да неге осындай iзгi еңбек етпеске. Етер (Ол кезде осылай ойлағанмын)!

	Григорий Григорьевич өз сөзiнде қазiр Жезқазғанда тұратын Алиакбаровтың Оңтүстiк Қазақстаннан екенiн, сондықтан Лукиннiң Дәрiпбектi сонымен шатастырып алуы мүмкiн екенiн де қоса айтты. Оның үстiне ол кiсi де облыстық әскери комиссариатта болып, одан да мардымды ештеңе өндiре алмаса керек.

	Осылайша Әбдiрайымовты iздеймiн деп екi жерлесiмiздiң хабарын естiдiм, үшiншiсiмен ауызба-ауыз сөйлестiм.

	Григорий Пономаренконың әлгiндегi айтқан әңгiмесiндегi, баяғы ескi партизандық соқпақта қайта кездесiп, Дәрiпбектi еске алып серттесетiн үш кiсi осылар екен. Пономаренконың болашақ полотносының да сюжетi осы.





АЛҒАШҚЫ ДЕРЕКТЕР




	Темiрлан селосының қайда орналасқанын, оның табиғатының қандай екенiн жұртқа айтып жатудың қажетi жоқ. Бұл селоға байланысты талай-талай аңыз-ертегiлердi кәрi мен жас түгел бiледi. Тiптен кейбiр тарихшылар әлемге әйгiлi Ақсақ Темiр өмiрiнiң соңғы күндерiн Отырар немесе Түркiстан қаласында өткiзiптi деген болжам айтса, жергiлiктi халық Темiр осы селода қайтыс болған екен деген аңыз айтады. Қазақ тарихында қасиеттi аталатын Қараспан, Ордабасы да осы маңда. Құрғақшылықтан қақ айырылып жатқан далаға нәр бере бастаған Арыс-Түркістан каналы туралы да талай аңыздар айтылады. Не десе де Темiрлан – ескi тарихтың талай топалаңына куә болған көне ауыл.

	Бiз осы селоның орталық көшесiмен клубты бетке ұстап өрлеп келемiз. Дәрiпбек туралы кейбiр деректер табылды дегендi алдын ала есiткенбiз. Жолай мектепке соғып едiк, ешкiмге кездесе алмадық. Аудандық комсомол комитетiндегi жолдастар маған бiр пакет ұстатты.

	Конверттiң iшiнде iрi әрiптермен бадырайта, оқушы қолымен көркем етiп жазылған екi парақ қағаз бен сарғая бастаған екi сурет бар екен. Суретте «Троицкiден сәлем» деген жазу бар. Осыған қарап суреттiң Троицкiде түсiрiлгенiн анықтауға болады. Бiрақ оның қай Троицкi екенi белгiсiз. Шамасы, Ташкент маңындағы болар.

	Осы кезден бастап Дәрiпбектiң ауылдағы өмiрi туралы азды-көптi деректер түсе бастады. Ол 1917 жылы осы кездегi Бөген ауданының территориясында болған Қараспан болысының Ақжар ауылында дүниеге келедi. Ал жыл өтпей-ақ ата-анасы қайтыс болып, апасының қолында тәрбиеленiптi. Соңырақ ауылға «темiр тұлпар» келгенде комсомолец Дәрiпбек механизаторлар курсын бiтiрiп, колхоздың маңдайалды комбайнерi болған. Сол кездерде алған бiрқатар сыйлықтары осы кезге дейiн сақтаулы.

	Отызыншы жылдардың аяғында ол Отан алдындағы қызметiн атқару үшiн армия қатарына аттанады. Содан қырық бiрiншi жылы елге қайтамын деп жүргенiнде соғыс басталып, майданға аттанып кетедi. Бұдан кейiн ағайындары одан 1943 жылы және бiр хат алыпты. Одан арғысы белгiсiз. Соңғы хат ол Москваға келгенде жазылса керек немесе партизан отрядтарынан «Үлкен жерге» жiберiлiп жататын поштаның бiрiмен келуi де ықтимал. Хат жоғалған, адресi ешкiмнiң есiнде жоқ. «Отан алдындағы борышымды орындап, алыста жүрмiн» дегеннен басқа ешқандай деректi нәрсе жазылмаған. Қысқасы, жұмбақ хат.

	Туыстары оның партизан болғанынан бейхабар. Хабарсыз кеттiге жорып қойған. Шынын айтсам, «мүмкiн, мүмкiнмен» отырған туыстарына оның қайтыс болғанын бiрiншi болып хабарлауға менiң батылым жетпедi. Неде болса оның өмiр жолын түгел бiлiп алғанша үндемеудi жөн көргенмiн.

	Мен суреттердi алып келген соң Григорий Григорьевичке көрсеттiм. Алдымен жеке суреттi қолына алған ол кiсi бiраз ойланып отырды да, топ суреттi көргенде: «Мынау Дәрiпбек қой!» деп орнынан қарғып тұрды. Аздан соң:

	– Дегенмен сiз Лукинге көрсетiп барып, сонан соң ғана жұртқа жария етiңiз, туыстарына да айтпай қоя тұрыңыз, – дедi. – Өйткенi мына сурет – ең берiсi қырқыншы жылғы бейне. Менiң кездесуiм – қырық үшiншi жыл. Әрi сұрапыл соғыс жылдары.





МОСКВАДАҒЫ КЕЗДЕСУЛЕР




	Сол жылы март айында және де «Москваға ВЛКСМ Орталық Комитетiнiң пленумына қатысуға келiңiз» деген телеграмма алдым. Менiмен бiрге пленумға қатысуға Ленин ауданының «Коммунизм» совхозындағы бiлiктi механизатор Гүлдариға Тәшенова мен облыстық жер жағдайластыру экспедициясының қызметкерi Раиса Дариенко да бiрге баратын болды. Осы жолға шығардағы менiң бiр тындырған жұмысым – азды-көптi болса да Дәрiпбек туралы жинаған материалдарым мен оның жоғарыдағы екi суретi. Бiз самолеттен түсiп, «Москва» қонақүйiне орналаса сала-ақ ойлаған ойым – қалайда Лукинге тезiрек жолығу. Ол кiсiнiң адресi болмаса, телефонын бiлмейтiнмiн. Адреспен iздеуге мезгiл кешкiрiп қалған, неде болса деп әйгiлi 09-ға жармастым. Анықтау бюросы Г-1-67-94 телефонымен хабарласып көрiңiз деген жауап бердi.

	– Алло, бұл Лукин Александр Александрович пәтерi ме екен?

	– Нақ солай, сiзге кiм керек едi?

	Бәсе, маған кiм керек? Мен iздеген Лукин осы кiсi ме, әлде басқа бiреу ме? Оны қалай түсiндiрмекпiн? Неде болса төтесiн айтайын дедiм де:

	– Маған бұрынғы партизан Лукин керек едi? – дедiм.

	– Ол кiсi дәл қазiр сол бұрынғы партизандығын есiне түсiрiп жатқан болу керек, кездесуге кетiп едi. Сөйлеп тұрған – сол кiсiнiң жұбайы, телефоныңызды айтыңыз, келген соң хабарласар немесе мен өзiне хабарлай қояйын.

	Мен кiм екенiмдi, шаруамның партизандарға байланысты екенiн хабарладым да, ендi сол кiсiнiң өз қоңырауын күтуге кiрiстiм. Өз бөлмеме бiрге келген жолдастарым мен осы жолы Венгрияға совет жастар делегациясымен барып, елге қайтып келе жатқан Сайрам аудандық комсомол комитетiнiң секретары Зiкiролла Убайдуллаевты да шақыртып алдым. Мақсатым – Лукин келе қалса, бiрге әңгiмелесу, қонақ ету. Аз уақыттан соң-ақ телефон шылдыр еттi. Трубканы алсам, сөйлеп тұрған Валентин Семенов деген кiсi екен.

	– Сәламатсыз ба, жолдас секретарь, – дедi ол. – Мен Дәрiпбек Әбдiрайымовтың мәселесi бойынша сiзге жолығайын деп едiм. Егер рұқсат етсеңiз, қазiр барайын. Уақыттың кештiгi үшiн кешiрiм өтiнемiн.

	Бiз күтетiнiмiздi, тiптен қажет болса, барып алып қайтуға болатынын айттық. Ол кiсiмен жүздесiп, сөйлескенiмiзге қуанышты болатынымызды да ескерттiк.

	Шынында да, бiз ептеп толқып отырғанбыз. Өйткенi «тiрi» партизанмен жүздескелi отырмыз ғой.

	Әлден соң «Сәламатсыздар ма», деп кiрiп келген кiсiнiң күлкi ойнаған жүзiнде бiр мол қуаныштың iзi бардай. Ол сәлемдестi де, әрқайсымыздың бетiмiзге жалтақ-жалтақ қарай бастады. Мен оның Семенов екенiн, әрi iздеп келген адамының қайсымыз екенiн ажырата алмай тұрғанын байқадым да:

	– Iздеп келген адамыңыз мен едiм, мына кiсiлер менiң жерлестерiм, – деп бәрiн таныстырып өттiм.

	– Нағыз интернационал ғой мына коллективтерiңiз, – дедi ол. Содан кейiн келген шаруасына кiрiсiп, Дәрiпбектiң суретiн сұрады.

	Суреттi қолына алысымен бiр жаққа телефон соқты.

	– Валя, Валя деймiн, мен Дәрiпбектi көрiп тұрмын. Мына қарашы, кәдiмгi өзiмiздiң Дәрiпбек, нақ өзi... Қалайша? Неге сенбейсiң? А... а... кешiре гөр... өзiн емес қой, суретiн. Не дейсiң? Көргiм келедi деймiсiң, мен қазiр сұрайын, рұқсат етпесе, осында келерсiң.

	– Жолдас, – дедi ол сөзiн бiзге бұрып. – Кешiрерсiздер. Мен Валяға Дәрiпбектi көрiп отырмын деппiн ғой. Өзi еңiреп тұрып қолымен жерлеген адамға бұл хабардың қалай тиетiнiн түсiнерсiздер. Ал мына суреттi ертеңге дейiн маған бере аласыз ба, Валя көргiм келедi дейдi, ал рұқсат етпесеңдер, ол кiсi қазiр осында келмек.

	Бiз суреттi әдейi көбейтiп, бiрнеше данасын ала келгенiмiздi, бiр данасын қалдыратынымызды, ал бiрақ ол кiсi келе қалса, өте риза болатынымызды айттық.

	Мен алдымда тұрған адамның Дәрiпбектiң партизандық өмiрiнен толық хабардар адам екенiн, ол сөйлескен Валя атты әйел де Дәрiпбек достарының бiрi болғанын түсiнiп отырмын. Бiрақ бұл кiсiнiң менiң Дәрiпбек туралы деректер мен оның суретiн алып келгенiмдi қайдан бiлгенiне түсiнбей тұрмын. Осыны сезiнгендей-ақ ол:

	– Және де кешiрiм өтiнемiн. Мен тiптен өзiммен өзiм боп жүрiп сiздерге кiм екенiмдi де айтпаппын ғой. Мен Медведев отрядының барлаушысы едiм. Сiздердiң жерлестерiңiз Дәрiпбек Әбдiрайымовпен бiрге 1942 жылдың басынан 1944 жылдың январына дейiн партизан отрядында бiрге болдым.

	Бiздiң бұл әңгiмемiз өте ұзақ болды. Валентин Гаврилович бiзге партизан өмiрi туралы, өзi туралы, Дәрiпбек туралы, қазiр Москвада тұратын Дәрiпбектiң жолдастары Григорий Николаевич Кулаков, Аристарх Аристархович Шмаринов, Петр Иванович Борисов, Владимир Иванович Ступин, т. б. партизандар туралы ертегiдей естен кетпес әңгiме шерттi.

	Семеновтің өз өмiр жолы да өте қызғылықты. Ол кiсi соғыс бiткен соң жұбайымен бiрге солтүстiктегi Норильск қаласында ұзақ уақыт геологиялық партияларда қызмет етедi. Қазiр мамандығы – инженер-физик, СССР Денсаулық сақтау министрлiгiнiң биофизика институтында жұмыс iстейдi. Мен Лукиннiң үйiне телефон соққан кезде бұлар Москваның 1140-санды мектебiнде кездесу өткiзiп жатады. Хабар тиiсiмен Александр Александрович Валентин Гавриловичтi маған жiберген екен. Қоштасарда ол маған өзiнiң, жолдастарының Дәрiпбек туралы есте қалғанын қосымша хабарлайтынын, мүмкiншiлiк тапса, Дәрiпбектiң партизандық өмiрiн бейнелейтiн суретiн беретiнiн айтты.

	Семенов кеткен соң бiз көп әңгiмелестiк. Соңынан Зiкiролла маған бiр кiтапты ұсынып тұрып:

	– Қалаубек, мына бiр кiтап менiң қолыма ойламаған жерден түсiп қалып едi. Ендi пайымдасам, осы әңгiмелердiң көбiне қатысы бар көрiнедi, қарап шығарсың, – деген. Кiшкене ғана кiтапша. Авторы – А.А. Лукин, аты – «Барлаушылар». Мен тез-ақ оқып шықтым. Әлгiнде Семенов айтқан талай әңгiмелердiң жалғасын бiлiп, сол кiсi арқылы сыртынан бiлген таныстарыма және кездесiп жатырмын. Бәрi таныс сияқты, тек Дәрiпбек туралы дерек жоқ. Бiр қызығы, осы кiтапшадан мен Валя атты бiрталай қыздың атын көрсем де, Семенова аттысы жоқ. Менiң iздегенiм әлгiнде Валентин Гаврилович телефондасқан, сол кiсiнiң зайыбы Валя ғой. Семеновтің өзiн тапсам да Валяны таппадым: осы мәселенi анықтағым келдi де, түн iшi болса да тәуекел деп Семеновтің үйiне телефон соқтым.

	– Валентин Гаврилович, кешiруiңiздi өтiнемiн, сiздiң жұбайыңыздың сiзбен қосылмай тұрғандағы фамилиясы кiм едi? – деп сұрап едiм, ол күлiп:

	– Оның не қажетi болып қалды? – дедi.

	– Мен жаңа ғана Лукиннiң «Барлаушылар» атты кiтабын оқып шығып едiм, соның iшiндегi қыздардың қайсысына жiп тағарымды бiле алмай отырғаным.

	– Жаным-ау, сiз осы жетi түнде кiтап оқып отырсыз ба?

	– Жүректiң қанымен, автоматтың оғымен жазылған кiтапты қалайша оқымассың?!

	– Оның рас, ал жеңгеңiздiң бұрынғы фамилиясы Осмолова болатын. Мен қазiр ол кiсiге қазақстандық жолдастар сенiң өмiр тарихыңды сұрап жатыр деп айтайын, – деп күлiп жауап бердi.

	Иә, сүйтiп мен Валяның кiм екенiн бiлдiм. Ол әйгiлi «Валя – Казачка» екен. Ол туралы Медведев отряды жөнiнде жазылған кiтаптың бәрiнде айтылған, Кузнецовтың көмекшiлерiнiң бiрi. Тiптен А.А. Лукин нақ сол жылы «Огонек» журналына «Валя – Казачка» деген естелiк-очерк те жариялаған болатын.

	Келесi күнi бiз пленумда болдық та, уәделескен мезгiлде Лукинге жолыға алмадық. Кешкiлiк қонақүйдегi бөлмеме келсем, кезекшi бiр пакет ұстатты. Онда: «Құрметтi Тұрсынқұлов жолдас! Сiзге уәде еткен заттарымды қалдырып барамын. Суреттiң оң бұрышындағы бiрiншi қатарда отырған – бiздiң қымбатты Дәрiпбегiмiз.

	Партизандық сәлеммен В. Семенов.

	18 март. 1964 ж. Москва қаласы» деген запискамен қоса сурет бар екен.

	Бұл сурет 1942 жылдың жазында Медведев екiншi рет отряд құрып, жау тылына аттанар алдындағы Москва түбiндегi даярлық кезiнде түсiрiлген. Бұл – Дәрiпбектiң партизандық сүрлеуге екiншi рет аттанып бара жатқан мезгiлi.

	Мен Лукинмен телефон арқылы және сөйлесiп, ол кiсiлердi бiзге қонаққа келiп кетуге шақырдым да, елге қайтып кеттiм.





СЕМЕНОВТІҢ ЕСIНДЕ ҚАЛҒАНДАР




	– Мен Дәрiпбектiң Медведев отрядына қалай қосылғанын бiлмеймiн, – дедi Валентин Гаврилович. – Мәселе мынада: Медведев соғыстың алғашқы күндерiнен бастап-ақ Брянск ормандарында партизан отрядын ұйымдастырған болатын. Кейiннен өзiнiң бiр топ жолдастарымен Москваға шақырып алынды да, жаңа тапсырмамен отряд ұйымдастырды. Ровно маңына барып негiзiнен барлау жұмысын жүргiзуге тиiс болды. Бұл туралы «Рухымен күштiлер», «Ровно маңында болған оқиғалар» атты кiтапта толық жазылған.

	Мен Медведев отрядына осы Москва маңындағы дайындық кезiнде қосылдым. Ал Дәрiпбек болса маған қарағанда партизандық стажы да, iс тәжiрибесi де әлдеқайда жоғары Медведевтiң ескi танысы болатын, бұрынғы Брянск отрядына бiрге қызмет еткен жолдасы едi.

	Дәрiпбек Москва маңындағы жаттығу кезiнiң өзiнде-ақ биязылығымен, еңбексүйгiштiгiмен көзге түсетiн. Тапсырма орындауда сұстана қалатын ол демалыс кездерiнде ақкөңiл, жүзiн күлкi көмiп жүретiн. Мұндай кездерде оның көзi қысыңқы тартып, дөңгелек жүзiне күлкi ойнап шыға келушi едi.

	Жау тылына алғашқы десанттың бiрiмен түскен күннен бастап-ақ ол барлаушылар тобына қосылды. Бiраздан соң отряд бас-аяғы жинақталып, Ровно маңындағы Радзивилов ормандарына қарай шеру тартқанда азық-түлiк мәселесi өте қиындап кеттi. Ет, нан, картопты былай қойғанда, тiптен тұздың өзiн табу қиынға айналды. Басқа отрядтар сияқты бiз ашық күреске шыға алмаймыз. Ал жасырынып жүрiп, тамақ табу қиын. Осы кезде кiмде-кiм он грамм болса да тұз тапса, отрядқа тапсырсын. Немесе қатаң жаза қолданылады деген бұйрық шығып едi отряд бойынша. Әсiресе барлаушылар тобының басына қиын жағдай түстi. Өйткенi олар көбiне жорықта жүрiп, аялдау мезгiлдерiнде аз да болса көз шырымын алудың әрекетiне кiрiсетiн.

	Мiне, осы кезде Дәрiпбектiң тапқырлығы талай көмегiн көрсеттi. Ол отты да өзгелерден гөрi тез жаға қоятын, тамақты да тез әзiрлей салатын. Бiздiң менюiмiзге «быламық», «таба нан» деген тағамдардың түрi осы мезгiлде ендi.

	Дәрiпбек бiр қасық май қосқан қара суға қара бидай ұнын салып, быламық жасай қоятын. Оның тiптен тұзы болмаса да, әлемдегi тәттi тағам сияқты көрiнушi едi. Әсiресе екi табаның арасына қамыр салып беттестiре қойып, шоққа көмiп пiсiретiн нанын партизандар аса қатты бағалайтын. Соңынан азық-түлiгiмiз көбейе бастаған мезгiлде ол өз тағамдарының түрiн одан да жақсарта түстi. Мысалы, ол кейiнiректе еттi пiсiрiп алып, сорпасына быламық жасайтын. Сорпаның не екенiн жөндi бiле бермейтiн бiздерге Дәрiпбектiң мына тағамы тамаша тәттi ас көрiнушi едi, әрi бiрiншiсiне ет, екiншiсiне быламық – екi тағамнан құралған тамақ тойымды болатын.

	Дәрiпбектiң бұл шеберлiгiн тез арада меңгере қоятын ешкiм табылмаған соң полковник Медведев оны штаб асханасына аспаз етiп тағайындады.

	Ол өзi туралы ешнәрсе айтпайтын. Сондықтан да болар, бiрде оның ата-анасы, аға-қарындасы жоқ екенiн, өзiнiң балалар үйiнде тәрбиеленгенiн кездейсоқ есiте қалып, бiздiң жiгiттер оны бұрынғыдан да артық құрметтей түстi.

	Оның аз уақытқа болса да аспазшы болуының және де бiр себебi бар едi. Жоғарыда айтқанымдай, бiз Ровно маңына түсерде арамызда жау тылында қысылтаяңда табан астында жол тауып кететiн жiгiттер аз болатын. Көбiмiз жаңа. Тiптен оқ астында от жақпақ түгiл, Москва маңындағы бейбiт орманның өзiнде түтiн түтетудiң өзi азап болушы едi. Алғашқыда бар әрекетiмiзге бағыт сiлтеушiлер – әлгi тәжiрибесi бар жiгiттер. Бiз бiрқыдыру жағдайды бағдарластырып, орман арасында ғана емес, жадағай жерде де аяғымызды нық басатын болғанша, солардың көмегi есепсiз еңбек болатын.

	1942 жылдың күзiнде ол барлаушылар отрядына қайта келiп, өмiрiнiң соңғы күнiне дейiн сонда қызмет еттi.

	Дәрiпбектiң орыс тiлiн акцентпен сөйлейтiнi жарасып тұрушы едi. Осы жылдың қысында мынадай бiр жағдай болды.

	Командирдiң барлау жөнiндегi орынбасары, полковник А.А. Лукин менi бас етiп Городница және Бронницы селоларының маңындағы жергiлiктi халықпен байланыс жасау үшiн барлаушылар тобын жiбердi. Топ құрамына Дәрiпбекпен қатар Саша Юдин, Христофор Мухин және Николай Бондарчук ендi. Бiздiң орын ауыстыруымыз әдетте күндiз өтетiн де, кеш түсе елдi пункттерге келiп барлау, байланыс жұмыстарымызды жүргiзетiнбiз.

	Бiрде бiз әбден шаршап сiлемiз қатқан соң бiр хуторға келдiк те, түнеп қалдық. Бiздiң келгенiмiздi ешкiм байқамағанына көзiмiз жеткен соң қонақжай үй иесiнiң тамағына тойып алып, сыртқа қарауыл қалдырмай-ақ үй iшiнде кезекшi қойып, дем алуға кiрiстiк. Барлаушылар киiмiн шешiнбей-ақ тек етiктерiн шеше-шеше салып, жата-жата кетiстi. Кезекшiлiк Юдинге жүктелдi. Бiздер де, үй иелерi де жатып қалдық. Тек қана осы үйдiң жиырмалардағы қызы Юдинмен бiрдемелердi шүйiркелесiп, ояу қалған.

	Әлден уақытта Юдин өзiн еркiндеу ұстап, қызға тиiсе бастады. Қыз оны шапалақпен тартып жiбердi. Бiраздан соң Юдин әлгi әдетiне тағы басты. Осы кезде бөлме iшiнде «Юдин! Не умеешь, не лезый» деген Дәрiпбектiң қатқыл дауысы шықты. Жiгiттер ду күлдi. Олар да ұйықтамай Юдиннің әңгiмесiн тыңдап жатса керек.

	Осыдан кейiн барлаушылар Юдинге тиiскiсi келсе-ақ болды.

	«Юдин! не умеешь, не лезый» деп келемеждеп жүретiн.

	Дәрiпбек өте өжет, батыл жiгiт болатын. Бiр қарағанда моп-момақан адамның жаумен алысқандағы түрiн көрсең. Әсiресе Галицияға жасалған жорық кезiндегi оның жасаған ерлiктерi естен кетпейдi.





МЕДВЕДЕВТIҢ МӘЛIМЕТТЕРI




	Дәрiпбек туралы көбiрек мәлiмет берген документтiң бiрi – полковник Медведевтiң «Рухымен күштiлер» атты кiтабы. Бiр қызығы, Медведев оны Лукин мен Семенов сияқты Дарпек деп емес, Дарбек деп атайды. Дегенмен кiтаптан Дәрiпбек қай мезгiлде, қай жерде партизан отрядына қосылғаны белгiсiз. Тек қана оның соғыстың алғашқы күндерiнен бастап-ақ партизан отрядында болғаны белгiлi. Бұл туралы жоғарыда аталған кiтаптағы деректердi негiзге алуға болады.

	Медведев 1941 жылдың күзiнен 1942 жылдың көктемiне дейiн Брянск орманында партизан отрядын басқарған. Соңынан ол командованиенiң бұйрығы бойынша бiр топ жолдастарымен

	Москваға қайта оралады да, жаңа отряд ұйымдастыра бастайды. Бұл отрядтың негiзгi мақсаты – барлау жүргiзу. Бұл туралы кiтаптың алғашқы беттерiнде-ақ былай дейдi:

	«Маған келе сала-ақ ол байсалдылықпен бiздiң қашан, қай жаққа ұшып баратынымыз туралы сұрай бастады. Саша өзiнiң отрядқа қалай да мүше болатынына ешқандай күмән келтiрмейтiн сияқты.

	– Жiгiттердi аласыз ба? – дедi ол, бiздiң Брянск партизандарын еске алып, әрi шұғыл кеңес бере бастады. – Дарбек Абдраимовты алсақ, жақсы болар едi және де жиырма шақты адам табылады. Мен сiзге тiзiмiн бере қояйын...

	...Отрядтың қимыл жасайтын жерi – Ровно маңындағы ормандар. Бұл жер бекер таңдалмаған. Фашистер Ровноны Украинаның оккупацияда қалған аймағының «астанасына» айналдырған. Осы «астанада» өзiнiң рейхскомиссариатымен Гитлердiң наместнигi империялық комиссар Эрих Кох тұратын, гитлершiлердiң бүкiл Украина жерiндегi басқару орындарының түйiнi де осында жинақталған».

	Осы үзiндiдегi Медведевтiң Саша деп отырғаны оның сенiмдi командирлерiнiң бiрi Творгов болатын. Дәрiпбек осы Саша екеуi соғыстың алғашқы айларында-ақ қоршауда қалып, майдан шебiнен өтуге әрекеттенiп жүргенде 1941 жылдың күзiнде Белоруссия ормандарында Медведев отрядына кезiгiп, партизандар қатарына қосылды.

	Екiншi рет жау тылына аттанғанда Дәрiпбек Пашунның тобымен бiрге Ровно маңына түседi. Жау тылына жеке-жеке топпен аттанған отряд мегзеген жерлерге дәл түсе алмай, айға жуық шашыраңқы күйiнде жүредi. Олар тiптен бiр-бiрiнiң хабарын есiткеннiң өзiнде де жақындаса алмай, сарсаңға түседi. Мiне, осы кезде барлауға шыққан Валентин Семенов алыстан Дәрiпбектi танып қалып, отрядтың қайта бiрiгуiне себеп болған.

	Семенов айтқандай-ақ, Медведев те Дәрiпбектiң тамаққа тарыққан кезiндегi тапқырлығына жоғары баға бередi. Ол тiптi Дәрiпбектiң менюi кейiннен жау тылындағы партизан отрядының көбiне тарап кетiп едi дейдi.

	Дәрiпбек табиғатында нәзiк жанды ақкөңiл жiгiт болса керек. Медведев өз естелiгiнде бiрде орманда отырып Октябрь мерекесiн қарсы алдық, өзiмiзше концерт те қойдық дейдi. Жиын соңында жiгiттердiң бәрi қосылып, әйгiлi «Реве та стогне Днепр широкий» дейтiн әндi шырқады. Әндi отряд түгел айтып отырды, тiптi сөзiн бiлмейтiн Дәрiпбек те (украин тiлiнде ғой) бар ынты-шынтымен әнге қосылып жатты. Сол сияқты ол Дәрiпбектiң өз ана тiлi – қазақ тiлiнде талай-талай ән салғанын, ол әндердiң әдетте мұңды болатынын жазады. Медведев отрядында Совет Одағының Батыры Николай Кузнецовтің жағдайы ерекше болатын. Ол әдетте Пауль Зиберт атанып, Ровно қаласында арнайы тапсырмаларды орындап жүргенi қазiр жұрттың бәрiне белгiлi.

	Сондықтан да отрядта Кузнецовтің көп көзге түсе бермеуiн мұқият қадағалап, бұрын бейтаныс адамдарға таныстыра бермеуге тырысып отырған. Тiптен ол немiсше атын былай қойғанда, орысша атының өзiн өзгертiп жүрген. Байырғы барлаушының аты-жөнiн аз-ақ адам бiлетiн.

	Осы әйгiлi барлаушымен Дәрiпбек жақсы таныс, сырлас, қызметтес жолдас болған. Талай тапсырмаларды бiрге атқарып, өмiрдiң ащы-тұщысын бiрге татып жүрген. Осы туралы Медведев мынадай бiр қызықты жайды айтады.

	Бiрде көршi партизан отряды Кузнецовті қонаққа шақырып қоймайды. Лажы таусылған Медведев амалсыздан бiр-екi адаммен оны қонаққа жiберуге мәжбүр болады. Көршiлер Кузнецовті аса үлкен iлтипатпен қарсы алып, барын аямайды. Қайта оралғанда Кузнецов әсiресе көршiлерiнiң моншасын мақтай берiптi. Осы туралы кiтапта былай дейдi:

	– «Көптен берi мұндай рахатқа бөленген жоқ едiм, – дедi Николай Иванович көтерiңкi көңiлмен. – Жоғары полкасында будан демiң қайтса, төменiнде қақаған аяз. Әбден терледiм-ау. Тура бiр кездегi бiздiң Зырянкадағыдай.

	– Ал сен бiздiң өз моншамызды шынымен-ақ ұмытып қалдың ба? – деп Дәрiпбек Әбдiрайымов оның есiне бiр кездегi уақиғаны түсiрiп жатыр.

	Жұрттың бәрi Кузнецовтің кезiнде өз моншамызда қалай буланғанын есiне алып ду күлдi».

	Уақиға былай болған екен. Бiр кезде Медведев отряды өздерiнiң моншасын құрып, жоқтан бар ғып пайдаланып жатады. Суды алыстан тасымау үшiн құдықты тура моншаның iшiнен қазған екен. Бiр күнi Кузнецов осы моншаға түсiп жатқанда, монша құлап қалады да өзi құдыққа түсiп кетедi. Жуынудың орнына үстi-басының бәрi батпаққа малынған Кузнецовке жолдастары алыстан котелекпен су тасып, бiрер сағат аязда тұруына мәжбүр етедi.

	Дәрiпбектiң көршiлердiң моншасын мақтай берген Кузнецовті әжуалап тұрғанының себебi осыдан екен.

	Дәрiпбек өмiрiнiң аяғына дейiн барлаушылар тобында, оның атты эскадронында қызмет атқарған.

	Партизандық жолда Әбдiрайымов талай-талай ардагер азаматтармен таныс болып, оқ пен отты бiр кешкен. Медведев кiтабынан оның отрядында бiр топ испандық жолдастар болғаны белгiлi. Олардың көпшiлiгi Испанияның азаттығы үшiн фашизммен күрес жүргiзiп, республика жеңiлгеннен соң бiздiң елге келiп, фашистермен екiншi рет айқасып жүргендер болатын. Дәрiпбек солардың бәрiмен де қызметтес болды.

	Әсiресе испандық жолдастардың арасынан Мария Фортусты ерекше атап кетуге болады. Ол кiсiнiң күйеуi Испания Компартиясының Каталония Орталық Комитетiнiң секретары екен. Өзi Испаниядағы азамат соғысына белсене араласқан. Соңғы кезде әйгiлi қолбасшы, Сталинград қаһарманы Совет Одағының Батыры атағын екi рет алған генерал-полковник Родимцевтiң «Испания аспанының астында» атты кiтабында Мария Фортус туралы көптеген мәлiмет бар. Родимцев өз кiтабында Фортус Ұлы Отан соғысы кезiнде Медведев отрядында барлаушылар бөлiмiн басқарғанын баян етедi.

	Испаниядағы бiздiң кеңесшiлердiң басшысының бiрi болған, Совет Одағының Маршалы К.А. Мерецков та өзiне аудармашы болған бұл кiсiнiң қиын-қыстау жағдайда талай ерлiк көрсеткенiн үлкен iлтипатпен атайды.

	Партизан отрядында Фортус Николай Кузнецовтің ең жақын көмекшiлерiнiң бiрi болған. «Алба Регия» дейтiн кинофильмдi жұрттың көбi-ақ көрген шығар. Бiрақ сол операцияны барлаушы офицер (испан соғысында майор болатын) Мария Фортус ұйымдастырғанын бiлмеуi мүмкiн. Ал қазiр Одақтың бүкiл экранында жүрiп жатқан «Салют, Мария» кинофильмi осы кiсiнiң өз өмiрiне арналған.

	Мария Александровна қазiр Москвада тұрады. Ол кiсi Медведев отряды туралы кiтап жазуда. Сол кiтапта Дәрiпбек туралы хабарлар болар деп үмiт етемiз.

	Кейбiр жолдастардың айтуы бойынша, Дәрiпбек ең жоғары наградаға ұсынылып едi дейдi. Ол туралы да мәлiмет көмескi. Осы мәселе әлi де зерттелiп, анықталуын күтiп тұр.





ДӘРIПБЕКТIҢ СОҢҒЫ КҮНI




	Дәрiпбектiң өлiмi туралы әңгiменi мен үш адамнан есiттiм. Оның екеуi ауызба-ауыз айтып берсе, үшiншiсiн полковник Медведев өзiнiң жоғарыда аталған естелiктерiнде келтiредi.

	Ардақты ағаның ақтық күнiн айқындай түсу мақсатымен сол үшеуiнiң де айтқанын келтiрудi мақұл көрдiк.

	Полковник Медведев:

	Ровно маңына совет әскерлерi жақындай бастаған соң отряд әйгiлi Галиция жорығына шығады. Ондағы мақсат – әлi де болса жау тылында қала тұрып, оларға iштей ойран салу. Командованиенiң тапсырмасы осылай. Жорық кезiнде отряд Львов қаласынан 60 километр шамасындағы Нивице селосында демалысқа тоқтайды.

	Түннiң бiр уағы болғанда Медведев штаб орналасқан үйден бiраз ұзап шығып кетедi де, шарбақтан өте бере бейсауат жүрген адамдарды байқап, «Кiмсiң?» деп дауыстайды. Олардың жауабынан жау екенiн бiлiп, жата қалып атыс бастайды. Отряд көтерiлiп, қатты соғыс болады. Осы айқастан кейiнгi уақиға Медведев естелiгiнде былай берiлген.

	– «Бүгiн сiздiң екiншi рет туған күнiңiз екен, – дедi Новак, менiң киiмдерiмдегi шұрық тесiктi санап тұрғанымды байқап. Шинелiмдегi оқ тескен жер он екi екен, бас киiмiмде – екеу.

	– Жолдас командир, сiздi Дәрiпбек Әбдiрайымов сұрап жатыр.

	Жалт бұрылдым. Алдымда тұрған Сухенко.

	– Дәрiпбек? Ол қайда?

	– Анау жерде, үйде. Ауыр жаралы.

	Дәрiпбек мамық салған сыпашаның үстiнде боп-боз болып кетсе де, жалынды жанарымен есiкке қарап жатыр екен.

	– Командир, сiз тiрiмiсiз? Жараланған жоқсыз ба? – дедi ол, менi көре сала-ақ.

	– Тiрiмiн, жараланғаным да жоқ.

	– Шүкiршiлiк.

	Дәрiпбек күлiмсiреп менiң қолымды алып, әлсiз ғана қысып қойды. Аңғарсам, ол менiң қым-қиғаш оқтың астында жатып айғайлаған даусымды бiрiншi болып есiтiп, құтқаруға тұра ұмтылғанда, пулеметтiң себелеп тұрған оғы қырқып түсiптi.

	– Ал сен өзiңдi қалай сезiнiп жатырсың?

	– Нашар. Өлетiн шығармын, шамасы.

	– Қой, қайдағы әңгiменi айтпа. Бiз әлi талай сенiң қазақша быламығыңды iшетiн шығармыз.

	Мен осы сөздердi айтқанмен, көз жасымды тыя алмай тұрмын. Дәрiпбек ештеңе демедi, тек күлiмсiредi де қойды. Бiрнеше минуттан кейiн ол қайтыс болды».

	Валентин Семенов: «1944 жылдың 27 январы болатын. Бiз Нивице селосында демалысқа аялдадық. Таң алдында радикулиттен тынышсызданып жүрген Медведев штаб алдында кезекшiлiкке тұрған Дәрiпбектен темекiсiн тұтатып алып, егiстiкке қарай ұзап кетедi. Бiр кезде ол қаптап келе жатқан жауды көрiп жата қалып, маузерден оқ атуға ыңғайланады. Осы кезде жау тiзбегiн байқап қалған Дәрiпбек автоматтан оқ жаудырып жiбередi. Медведевтiң аман қалуының бiрден-бiр себебi осы болды. Өйткенi жау аяқтарының астында жатқан «Ең үлкен аюды» («Самый главный Медведь») қоя салып, бар оғын Дәрiпбекке төктi.

	Осы кезде атты эскадрон да көмекке жетiп үлгiрген едi. Мен алғашқыда байқамай, Медведевке қарай оқ ата бастадым.

	– Атпа, бұлай қарай атпа! – деген дауысты естiп, не болғанын бiлу үшiн кейiн бұрыла бергенiмде, жарқылдауық оқ келiп Дәрiпбектiң көкiрегiне қадала бердi.

	Жауды қуып салғаннан соң, бiрнеше минуттан кейiн Дәрiпбек қайтыс болды. Оны үйдiң маңындағы сабан жинайтын бiр тамның iшiне жерледiк. Үй де, там да ержүрек партизан барлаушысының денесiн жасырған сабанхана да өртенiп кеттi. Осыдан үш күн өткен соң, бiз өз әскерлерiмiзге қосылып, партизандық өмiрмен қош айтыстық».

	Григорий Пономаренко: «Дәрiпбектiң өлiмiнiң осылай болғаны рас. Сол бiр аласапыран сәттерде барлық мәселенiң егжей-тегжейiне дейiн анықтап, есте сақтап жүру қиын. Дәрiпбектiң ерлiгi өз командирiн, жолдастарын қорғап қалу үшiн жанын қиған ержүрек азаматтың ақтық адал еңбегi едi.

	Дәрiпбек Медведевтiң оқ астында қалғанын көргенде, оны құтқарудың басқа амалын таба алмай: «Спасайтесь! Огонь беру на себя!» деп автоматтан оқ жаудыра алға жүгiрiп шыққан болатын. Ұйқыда жатқан басқаларымыз осыны есiткен соң ғана қимылдадық. Жау бар қаруын Дәрiпбекке жұмсады да, Медведев осының арқасында аман қалды. Ал жауып тұрған оққа қарсы жүгiрген адамның тiрi қалуы екiталай емес пе. Ол осыны бiлдi, бiле тұра оққа ұмтылды.

	Иә, Дәрiпбектiң ерлiгiн мен Матросовтың ерлiгiмен теңер едiм. Партизандар ДОТ, ДЗОТ дегендермен кездескен жоқ, бiрақ партизандар да өз өлiмiмен жолдастарын, қарулас достарын қорғап қалып жүрдi.

	Дәрiпбек бiздiң бәрiмiздi қиын жағдайдан құтқарды. Өйткенi соңынан бiлсек, бiр опасыздың хабарлауымен бiзге шабуыл жасаған СС «Галичина» дивизиясы екен. Олардың күшi әлдеқайда басым, әрi танк, зеңбiректерi бар. Бiз өзiмiзден әлденеше рет басым жаумен алысуға тайсалып, оларды алдап шегiнiп кеттiк. Дәрiпбек болмаса, олардың шабуылына дейiн бейхабар қалуымыз мүмкiн едi. Онда отрядтың халi қалай болары белгiсiз.

	Ал үйге жерлеу мәселесi мынада. Жау, әсiресе фашистерге қызмет еткен сұмырайлар, бiздiң қайтыс болған жолдастарымыздың қабiрiне дейiн маза бермейтiн. Қабiрдi ашып, жансыз денелердi жәбiрлейтiн. Сондықтан да бiздер қаза тапқан жолдастардың денесiн жау таба алмау үшiн мұқияттап жасыруға тырысатынбыз. Дәрiпбектi де үйдiң iшiне жерлеп, үйдi өзiмiз өртеп жiбергенбiз.

	Иә, бiздiң майданымызда осындай оқиғалар да болатын. Дәрiпбектер сонау күн сәулеттi Қазақстаннан келiп Украина жерiн азат ету үшiн жер жастанып, орман жамылып, от кешiп жүрсе, власовшылар, бандерашылдар дейтiн сұмырайлар бiздiң партизандардың өлi денесiмен соғысатын. Совет партизандарының жансыз денесiнiң өзi жаудың үрейiн ұшыратын. Сондықтан да ол кезде белгi салып, ескерткiш орнатуға мүмкiншiлiк болмады. Сол ескерткiштердi ендi орнату керек, қабiрiнiң басында болмаса, туып-өскен ауылында орнату керек.

	Мiне, ардақты ағаң Дәрiпбек Ұлы Отан соғысының бiрiншi күндерiнен бастап өмiрiнiң соңғы күндерiне дейiн жаумен алысып өттi. Оның өлерiнде Медведевке айтқан сөзi әлi есiмнен кетпейдi.

	«Халiм нашар, өлетiн болармын, шамасы. Елге сәлем айтыңыз» дедi. Мен оның сөздерiн туған елiне кезiнде жеткiзе алмадым, ендi ғана айтып отырмын. Өйткенi оның қай жерлiк екенiн, туған-туысқандары бар-жоғын осы кезге дейiн бiлмейтiнмiн».





СОҢҒЫ СӨЗ




	Шымкент облыстық комсомол комитетiнiң кезектi конференциясы жүрiп жатқан. Мәжiлiс жүргiзушi:

	– Конференцияға делегаттар түгел келдi. Залда тек қана Дәрiпбек Әбдiрайымов жоқ... – дей берген.

	– Дәрiпбек Әбдiрайымов Ұлы Отанымызды немiс фашистерiнен азат ету майданында, төрт жыл бойы партизан отрядының қатарында жүрiп ерлiкпен қаза тапты, – дедi оның майдандас досы Григорий Пономаренко мiнбеге көтерiлiп. – Мен жылда өткiзiлiп тұратын Әбдiрайымов атындағы жарыс белгiлеудi ұсынамын.

	Осылайша Дәрiпбек баяғы өзiн өсiрiп, тәрбиелеген комсомол ұйымының қатарына қайта қосылды. Шымкент облысының комсомол комитетi әр жылы Жеңiс мерекесiнiң құрметiне Дәрiпбек Әбдiрайымов атындағы жүлдеге жарыс өткiзiп тұруды дәстүрге айналдырды.

	1968 жылдың июлiнде қызмет бабымен Чехословакияға командировкаға кетiп бара жатып, бұрыннан армандап жүрген

	Львов қаласына баруға мүмкiншiлiк туды. Осы жолы совет жастары делегациясының мүшелерi Өзбекстан, Тәжiкстан комсомолы Орталық комитетiнiң хатшылары Дильбар Абдуразахова, Ибод Фаизуллаев және қостанайлық механизатор Қ. Меңтаев төртеуiмiз арнайы Нивице селосына барып, ардақты ағаның жүрген соқпақтарын аралап, Львов қаласындағы Н. Кузнецов ескерткiшi мен партизандардың бауырлас бейiтiне гүл шоғын қойып, iзет етiп қайттық.

	Мiне, Арыс жағасында туып, колхозда өскен Дәрiпбектiң ел басына күн туғанда жасаған азаматтығы, ел үшiн жасаған ерлiгi осындай едi.

	Бiрақ бұл әлi де болса толық зерттелмеген ерлiк едi. Азды-көптi хабарды жұрт есiткенмен, азаматтың өмiр жолынан көптеген туыстары, ауылдастары, жолдастары бейхабар болатын. Ендi жұртқа осыны жеткiзу керек болатын. Оның партизан серiктерi жөнiнде де айта түсу қажет едi.

	Сондықтан мен Дәрiпбектiң өмiр жолын одан ары зерттеудi тоқтатқаным жоқ. Мүмкiншiлiгi бар жердiң бәрiнен хабар iздей жүрдiм. Елiнде де болдым. Сол ауылдағы орта мектептiң пионер дружинасы Дәрiпбек Әбдiрайымовтың атымен аталып, мектептiң өлкетану музейiнде батыр-партизанға арналған бұрыш ашылды. Мектепте, аудан орталығында оның партизан достарымен кездесулер өттi. Александр Лукиннiң iздеу салуынан бергi жерде көптеген естелiктер жарық көрдi. Н. Гнидюк, Н. Струтинскийлер кiтап жазды, көптеген партизандардың естелiгi мерзiмдi баспасөздерде жарияланды. Григорий Пономаренконың суреттерi Ровно музейiнен өз орнын алды. Осы мезгiлдiң iшiнде мен Киевте, Ровнода, Черновцы қалаларында болып қайттым.

	Өткен жылы Герман фашизмiн жер бетiнен жоқ ететiн Ұлы Жеңiстiң отыз жылдық мерекесi кезiнде бұл мәселеге және оралдық. Жоғарыда аты аталған Григорий Пономаренко мен Қаппас Алиакбаров үшеумiз Алматыда және кездесiп, Алатау бауырында ұзақ әңгiмелестiк. Сол жолы байырғы партизандар Дәрiпбектiң өмiр жолын анықтай түсу үшiн және бiрқатар мәселелердi айта түсудi құп көрдi.

	– Мен отрядқа мың тоғыз жүз қырық үшiншi жылдың үшiншi февраль күнi келiп қосылдым, – дедi Қаппас аға. – Бұл кезде отряд жасақталып, Ровно маңында қимыл жасап жүрген. Отрядтағы тәртiп өте қатал болатын. Негiзгi мақсат барлау болғандықтан, құпияны сақтау әрбiр партизанның қасиеттi борышы деп саналатын. Бiз тiптен өзiмiздiң диверсиялық әрекетiмiздi өзiмiздiң лагерь-базадан кемiнде жүз километр жерге ұзақтап барып жасайтынбыз. Бұл да құпиялықты сақтаудың қамы. Сол қимылдарымыздың өздерiнiң де құпия аты болатын. Мәселен, диверсия жасауды «шкодить» дейтiнбiз, ал азық-түлiк ұйымдастыруды «бомбежка» дейтiнбiз. Басқашалап атауға ешкiмнiң правосы болмайтын. Жоқтан өзгенi сұрап, сыр тарта беруге де рұқсат етiлмейтiн. Сондықтан көпшiлiгiмiздiң қайдан, қалай келгенiмiздi бiлмейтiнбiз. Мен Дәрiпбекке отрядта кездестiм. Ал оның бұрынғы өмiрiнен бейхабармын. Бiлетiнiм, ол бұрыннан отрядтың негiзiн қаласқан, байырғы бiлiктi партизан едi. Сондықтан да ол жауапты тапсырмаға жиi жiберiлетiн. Бiз лагерь құрған Радзивилов ормандарына бiр князь ата-бабасының мекенiн iздеп қайта оралды. Соның азық-түлiгiнен өз қорымызды толықтырып алу үшiн бiр топ партизан князьдiң үйiне «бомбежка» жасауға аттандық. Осы жолы Қасымов пен Дәрiпбек үлкен ерлiк жасап қайтты.

	Медведев отрядының өте құпия жағдайда болғаны белгiлi.

	Олар көбiне жау формасын киiп жүретiн. Осындай бiр жағдайда әйгiлi екi партизан командирiнiң кездейсоқта кездесiп қалғаны болған. Сидор Артемьевич Ковпак отряды – бұл кезде iрi-iрi қимылдар жасап жүрген зор күшке айналған құрама. Олардың тiптен өз зеңбiректерi болатын. Осы отряд бiр күнi орман арасынан жау формасын киiп жүрген бiр топ адамдарға кездесiп, қоршауға ала бастайды. Медведев отрядының партизандары да оңтайлана қалады. Тiптен екi жақтан оқ атылып, соғыс әрекетi басталып кетедi. Осы кезде анадайда жайылып жүрген Медведев мiнiп жүретiн биенi ұстамақ болып, орыс тiлiнде сөйлеп жүрген адамдарды байқап қалған медведевтiктер белгi берiп, оқты тоқтатады. Ковпак келген соң Медведевке:

	– Орманда бiр аюдың бар екенiн бiлушi ем, бiрақ қай ағаштың түбiнде жатқанын бiлмеушi едiм, – деп әзiлдеген екен. Өйткенi Медведев отрядының қайда екенiн басқалар бiле бермейтiн.

	– Отрядтағы тәртiптiң қаталдығы, әрi құпиялылығын мына бiр жайдан аңғарарсың, – дейдi Пономаренко. – Осы бiр кездерде Батыс Украина ормандарында бандеровшылар, бульбашылар сияқты сатқындардың отрядтары пайда болды. Олар «партизан» деген атақты жамылып, ал шын мәнiнде жаудың шоқпарын соғып жүрдi. Ол жөнiнде әйгiлi Улас Самчук өзiнiң мақаласымақтарында «Батыс Украинада бандеровшы-петлюровшылдар қожалық етедi» деп бөсiп жүрдi. Ал нағыз қожалар С.А. Ковпак, Л.Ф. Феодоров, Д.М. Медведев отрядтары, Львовтағы Иван Франко атындағы халықтық гвардия болатын. Дегенмен алғашында кейбiр азаматтар атын есiткенмен, затына түсiнбей, осындай жалған отрядтардың қатарына барып қосылған. Кейiн олар нағыз партизан отрядтарына өтiп кеттi. Солардың бiрi Борис Крутиков болатын. Ол бандеровшылдардан бiзге қашып өткен офицер едi. Борис екеумiздi өзiмiзге қару тауып алу үшiн тапсырмаға жiбердi. Бiз орман арасында жау сатқындарына кездесiп қалдық. Ұрымтал жерден тиiсiп, оларды тайып тұруға мәжбүр еттiк. Бiр автомат пен бiр француз мылтығы қолға түстi. Қайтар жолда мен Бористен көз жазып қалдым. Отрядқа келсем, ол жоқ. Содан ол тек келесi күнi оралды. Бiздi командирге шақырып, есебiмiздi тыңдаған соң, маған автоматты бердi, ал Бористi кешiккенi үшiн қатардағы жауынгер етiп шенiнен айырды. Бiрақ кейiннен Борис өзiнiң ержүрек партизан екенiн дәлелдедi. Дегенмен жау да оған өз зақымын жасады. Соғыс бiткеннен кейiн бандеровшылдардың атқан оғынан инвалид болып қалды. Қазiр Львов университетiнде қызмет жасайды.

	Григорий Григорьевич те отрядқа кейiн келген. Ол тұтқын лагерiнен қашып шығып, бiр үйде төрт айдай жатып емделiп, сонан соң партизан отрядына келiп, соңынан барып Медведев отрядына қосылған. Бұл кiсiнiң көп өкiнетiн жерi – сол жылдары партизан соқпақтарында салған суреттерiнiң жоғалып кетуi. Отрядта жүргенде көптеген достарының суретiн салған. Бiрақ ол суреттердiң ешқайсысын өзiмен бiрге алып жүрмейтiн. Құпияны сақтау мақсатымен штабқа өткiзiп отырған. Соңынан осы суреттердiң бiрқатары табылғанымен, көпшiлiгi жоғалып кеткен. Медведев отряды Совет Армиясына қосылғаннан кейiн көптеген партизандар және жаңа тапсырма орындауға аттанған.

	Соның бiрi – Григорий Пономаренко. Ол соңынан Черновцы қаласы арқылы Румыния жерiне барып, партизандық қимылын жалғастырған.

	Мiне, Дәрiпбектiң екi жолдасының кейбiр партизан сүрлеуiндегi өмiр жолдары осындай.





ҚИЯНҒА САМҒАРДА




	Мұса Жәлил... Комсомол қызметкерi. Ақын. Жауынгер. Моабит түрмесiнiң тұтқыны. Гильотино пышағының астында қыршын кеткен азамат. Елiне қайта оралған жырлар. Советтер Одағының Батыры. Лениндiк сыйлықтың лауреаты. Осының бәрi – бiр адамның өмiрi. Ардақты ағаның, аса талантты ақынның, үлкен әрiппен жазылған Азаматтың өмiрi.

	Қазiргi кезде бiздiң кең-байтақ Отанымызда Мұса Жәлилдiң атын бiлмейтiн жан жоқ. Оның жырларын ақ шашты ата-аналардан бастап мектеп оқушыларына дейiн жатқа айтады, ерлiгiн паш етедi, жұртшылық қалалар мен селоларды, көшелер мен мәдениет орындарын, мектептер мен пионер дружиналарын ақынның есiмiмен атайды. Мұсаның ерлiгi бүкiл әлемге аян. Оның есiмiн «Адамдар, сақ болыңдар!» деген ұранның авторы, Чехословакияның ұлттық батыры Юлиус Фучик, болгардың антифашист ақыны Никола Вопцаровтардың есiмiмен қатар атап, құрмет тұтады. Ол туралы талай-талай кiтаптар жазылды, спектакль мен кинофильмдер қойылды. Қазақтың көрнектi ақыны Жұбан Молдағалиев өзiнiң ең нәрлi поэмасының бiрiн Мұса өмiрiне арнап, «Жыр туралы жыр» деп атады.

	Мiне, осы аты аңызға айналған Батыр ағаның, ақын ағаның өзiнiң бiрқыдыру өмiр жолы Қазақстанға байланысты, оның қоғамдық ұйымдарына байланысты болғанын, ал Моабит түрмесiнде бiрге тұтқын болып, бiрге дарға асылған серiктерiнiң бiрқатарының Қазақстанда туып-өсiп, ер жетiп, Отан қорғауға бiз-дiң республикамыздан аттанғанын көпшiлiк жұрт бiле бермесе керек.

	Бiздiң республикамызды интернационалдық бiрлiктiң құрыш боп құйылар мекенi деген сөздер Совет халқының мәтелiне айналып кеттi. Кешегi фашизммен алысқан сұрапыл соғыста жүздеген Қазақстан түлектерi – қазақтар, татарлар, орыстар, өзбектер, украиндықтар және де басқа ұлт өкiлдерi асқан ерлiк көрсетiп, ел құрметiне бөлендi. Олардың есiмдерi республика тарихына алтын әрiппен жазылды. Оның айғағы – ерлер есiмiмен аталған қалалар мен селолар, фабрикалар мен зауыттар, колхоздар мен совхоздар, орнатылған ескерткiштер. Олар туралы да талай кiтап жазылды. Тiптен осыдан бiрер жыл бұрын орыс-қазақ тiлдерiнде жарық көрген «Қазақстандық Совет Одағының Батырлары» атты екi томдық кiтаптың өзi-ақ осы интернационалдық бiрлiктiң, республика жұртшылығының өз жерлестерiне деген iлтипатының айғағы болса керек. Осы тұрғыдан қарағанда, Мұсамен бiрге фашизмнiң ордасында отырып, ел бостандығы үшiн, совет халқының бақыты үшiн қиын болса да абыройлы күрес жүргiзген жерлестерiмiз туралы жұртшылықтың хабардар болғаны дұрыс секiлдi.

	Екiншi дүниежүзiлiк соғыс басталмай жатып-ақ фашистер Совет Одағының территориясын бөлiп-бөлiп, тiптен оған «басшыларын» да бекiтiп қойған болатын. Олар көп ұлтты Совет халқының арасында iрiткi тудырмақ болып әрекеттендi. Осыған орай соғыс бастала сала-ақ қапылыста қолға түскен тұтқындарды ұлтына қарай бөлiп, жеке-жеке топ құра бастады. Тiптен өз алдына жер бөлiп берiп, мемлекетiн де құрмақ болды.

	Солардың бiрi Едiл мен Оралдың, Қазан мен Астраханьның арасын алып жататын «Едiл – Орал мемлекетi» болмақ-ты. Түркiстанды мұсылманның көк туының астына қайта жинаймыз деген Мұстафа Шоқай болатын. Вели Каюм Хан секiлдi, денемiзде «Шыңғысхан мен Батыйдың қанын қайта қоздырамыз» деп аласұрған Щафи Алмас, Гаяз Исхаки секiлдi алаяқтар әр ұлт өкiлiнен легиондар құрып, Совет Армиясына қарсы соғыспақ болды.

	Мiне, осы легиондар арасында Отанның шын патриоттары фашизмнiң айласын әшкерелеп, бiтiспес күрес жүргiздi. Соның бiрi Мұса Жәлил тобы болатын.

	Әуелi Мұса Жәлилдiң өзi туралы. Ол 1906 жылдың 2 февраль күнi қазiргi Оренбург облысының Мұстафино қыстағында дүниеге келдi. Аз уақыттан соң өмiр қыспағын көп көрген Мұстафа (Мұсаның әкесi) семьясымен Оренбург қаласына көшiп келедi. Мiне, Мұсаның қазақ даласымен, қазақ автономиялы республикасымен байланысы осы кезде басталады. Алғашында «Хусаиния» медресесiнде оқыған Мұса, 1919 жылы медресе Наркомпростың қарамағындағы орта мектепке айналғанда, кембағалдардың балалары жағына шығып, комсомол қатарына өтедi. Осы кезден бастап ол комсомол жұмысына белсене араласады. 1919 жылы туған ауылына қайта оралып, онда комсомол ұйымын құрады, 1920 жылы Болыстық комсомол комитетiнiң мүшелiгiне сайланады. Нақ осы жылы ол мұғалiмдердiң мәжiлiсiнде өзi ұйымдастырған «Мұстафино қыстағының балалар ұйымының» жұмысы туралы баяндама жасайды. Мiне, осы ұйым кейiннен бүкiл Оренбург губерниясында пионер ұйымдарының құрылуына негiз болды. 1921 жылы Мұса Оренбургке қайта оралып, Оренбургтің әскерипатриоттық мектебiне орналасады. Аз уақыт өткен соң Татар халық ағарту институтына (ТИНО) оқуға түседi. Бұл кезде барлық оқу орындары мен курстардың тыңдаушылары оқумен қатар ЧОН отрядтарының қызметiне араласып, казарма жағдайында тұратын. Мiне, осы кезде Мұса көптеген жұмыстарға араласқан, революция жеңiсiн жемiстi ету жолында тер төгiп, қыруар еңбек еткен. Революция жауларын талқандауда көрсеткен қырағылығы үшiн талай алғысқа ие болған.

	Мұсаның Қазақстан комсомолына қосқан үлесi де осы кез.

	Жұртқа белгiлi Оренбург ол кездерi Торғай облысының саяси және әкiмшiлiк-шаруашылық орталығы болатын. 1920 жылы Қазақстан автономиялы республика болып өз алдына отау тiгiп шыққан кезде астанасы да осы Оренбург болатын. 1922 жылы осында Қазақстан комсомолының I съезi болып өттi. Мiне, осы съезге 1919 жылдан ВЛКСМ мүшесi, губернияда тұңғыш пионер ұйымын құрушы, болком мүшесi Мұсаның қатынасуы мүмкiн бе? Әбден мүмкiн.

	Мұса Жәлил осы съездi ұйымдастыруға қатысып, оның делегаты болды деген нақты дерек әлi күнге дейiн табылған жоқ. Бiрақ оның осы кездегi, бұдан соңғы өмiр жолына үңiлсек, жырларына жүгiнсек, бiраз нәрсенiң бетi ашылатын секiлдi. 1923 жылы

	Мұса губком комсомолдық жолдамасымен Қазанға аттанады. Ол мұнда екi жыл Татаррабфакта оқып, Қазақстанға қайта оралып, комсомол жұмысына белсене араласады. Ақынның осы кездегi қызметi туралы Орал өңiрiнiң сол кездегi тарихын зерттеушi П. Толстикова былай деп жазады: «Жәлил татар поселкелері мен қазақ ауылдарына аттанатын мәдени жорықтарды (культпоход) басқаратын. Уком комсомолдың нұсқаушысы мен оның бригадасының мүшелерi жол-жөнекей кездескен көлiкпен, көбiнесе жаяу-ақ селодан селоға, ауылдан ауылға кезiп жүретiн. Мұса лекциялар оқып... комсомол ячейкаларын құрып, көркемөнерпаздар үйiрмелерiн ұйымдастыратын». Мұсаның өзi осы бiр комсомолдық кезеңi туралы татардың белгiлi жазушысы әрi ең жақын досы Кави Наджмиге жазған хатында «Бар уақытым жол үстiнде өтедi. Бiрде уездiк немесе губерниялық конференцияға асықсаң, бiрде съезге немесе кеңеске асығып жүргенiң» дейдi.

	Мұса 1927 жылы Бүкiлодақтық комсомол конференциясына делегат болып барып, сол жолы ВЛКСМ Орталық Комитетiнiң татар-башқұрт секциясының мүшесi болып сайланады да, бiржола Москвада қалып қояды. Бұдан соң ол Қазақстанға қайта оралған емес. (1925 жылы Қазақстан астанасы Қызылордаға көшiп келдi). Оренбургте жүрген кезiнде Мұса Жәлил қазақ совет әдебиетiнiң ардақты ағасы Сәкен Сейфуллинмен кездескен. Иә, кездескен, таныс болған. Оренбургте ол кезде татар, башқұрт әдебиетi мен өнерiнiң бiр топ келешек классиктерi жасайтын. Белгiлi жазушылар Шариф Камал, һади Такташ, Афзал Таһиров, Шамил Усманов, өнер қайраткерлерi Халил Әбжәлилов, Фатима Камалова, Фатима Ильская, Сүлеймен Уәлиев, Салих Сайдашев болашақ атақты композитор) және басқалар өз творчествосын осында бастап, бiраз уақыт қызмет етсе, башқұрт әдебиетiнiң классиктерi Шайхзада Бабич, Даут Юлтыйлар да әдеби қаламдарын осында ұштаған. Бұлардың бәрi де сол кездегi қоғамдық, мәдени өмiрге атсалысып отырған азаматтар. Әрi десе бұл – бiздiң халықтарымыздың туысқандығының, мақсатының бiрлiгiнiң айғағы.

	Сол жиырмасыншы жылдары ұлт театры дегендер әлi шаңырақ көтере қойған жоқ болатын. Бiрақ жалындаған өмiрге құштар жастар театрды күткен жоқ. Сондықтан сауыққойлар спектакльдердi, кештердi, ойын-жиындарды клубтарда өздерi ұйымдастыратын. Сондай спектакльдiң бiрi 1921 жылы Оренбургтiң Диiрменшiлер клубында өтедi. Келушiлер Мирхайдар Файзи жазған «Ғалиябану» спектаклiн, ондағы бас рольдi орындаушы Фатима Камалованың ойынын тамашалайды. Мiне, осы кешке басқа да мәдениет қайраткерлерiмен бiрге ол кезде Халық комиссары Сәкен Сейфуллин де келген. Ойынды көрiп, ағалық ақылын айтқан. Осы кешке Мұса да қатысқан.

	Мұса Қазандағы рабфакты бiтiрген соң Қазақстанға қайтып келiп, Орск уездiк комсомол комитетiне жұмысқа орналасады. Аңсап келген қызметiне құлшына кiрiседi. Ешбiр қиындыққа мойымай өршелене түседi. «Дегенмен қазақ ауылдарында iстеу қиынырақ әрi ауыр, – дейдi оған сол кездегi Орск уездiк комитетiнiң жауапты секретары Яковлев. – Жастардың көпшiлiгi оқып-жаза бiлмейдi. Молдалар мен ақсақалдардың ықпалы өте күштi. Ана тiлiндегi кiтаптар жоқтың қасы».

	Бұл кезде өлеңдер жинағы жарық көрiп, жұртқа ақын ретiнде таныла бастаған Мұса осы қиын да болса құрметтi жұмысқа қызу араласып кетедi. Укомның аз ұлттар жөнiндегi нұсқаушысы ретiнде алыстағы ауылдарды аралап, комсомол ұяларын құрып, болыстық комитеттердiң конференцияларын өткiзедi. Әсiресе оның көп еңбек еткен ауылдары – сол кездегi Қырғыз (қазақ) – Құмық және Домбар болыстары.

	Осы кездегi өмiрi туралы мынандай дерек бар. Бiрде үшiншi ауылдан хат келедi. Онда бұрынғы ячейка секретары Оразғалидың Оренбургтегі КИНО-ға (Киргизский институт народного образования) оқуға кетуiне байланысты жаңа сайланған секретарь Киiкбай Мендiғазиев жұмысты бiраз қожыратып алады. Мұғалiм болып келген Ғали Есқұлов та оған көп септiгiн тигiзе алмайды. Укомның тапсырмасымен келген Мұса осы ұйымға көп көмек жасаған. Алғашқыда қанша жар салып, үгiттегенмен, небәрi үш-ақ адам келген ликбезге соңынан жастар молынан жинала бастайды. Бiраздан соң сауатын ашуға қыздар арасынан тұңғыш болып Киiкбайдың қарындастары Айман мен Шолпан келген. Ликбез сабағы да, ячейка жұмысы да жөнге түсе бастайды. Тiптен драмкружок ашып, аздаған қаржы жинап, «Комсомолец», «Жас қазақ» атты газеттерге жазылады. Ол сауаты бар жастардың саяси сауатын ашуға көмектессе, сауатсыз жастардың көзiн ашуға көп септiгiн тигiзедi. Мәселен, оқулықтардың жоқтығына байланысты Мұса мен Ғали Есқұлов мынадай бiр қызық әрекет жасаған екен. Олар газеттегi бас әрiптердi жеке-жеке етiп қиып алып, оны қағазға қайта жапсырып, сол арқылы ликбез оқушыларына альфавит үйретiптi. Бұл – бүгiнгi оқушыға, әрине, күлкiлi оқиға. Инемен құдық қазу деген мәтелдiң нағыз айғағы шығар. Ал сол бiр қиын-қыстау күндер үшiн нағыз тапқырлық, мақсатынан қайтпау үшiн жасалған қайсарлық емес пе. Осы жерде бiр айта кететiн жай – Мұсаның жас кезiндегi ұқыптылығы. «Хусаиния» медресесiндегi ең ауыр сабақтың бiрi әрi сананы улаушының нағыз құралы – араб тiлi, оның грамматикасы болған. Мұса осы сабаққа қосымша ретiнде өзi арабтар сөзтiзбегiн жасап жүредi екен. Сол қолдан жасап алған құралы кластас достарына көп көмегiн тигiзген. Осы жағдайларды есiне алып, бiрге оқыған жолдасы Таналин, кейiн Мұсаның Моабит түрмесiндегi қойын дәптерiнiң сыртындағы «немiсше-түрiкше-орысша» сөздiк деген сөздердi оқығанда көз жасын көл қылғанын есiне алады.

	Мұса медреседе сөздiк жасап жүргеннiң өзiнде дiни сабақтың өзiнен қажетiн екшеп ала бiлген ғой. Араб тiлiн жақсы бiлудiң не сөкеттiгi бар. Әрине, жоқ. Мұсаның жас кезiндегi өжеттiгiн, комсомол жұмысына жан-тәнiмен берiлiп iстейтiнiн еске алып, бiрге қызмет iстеген жолдастары оны әзiлдеп «Капитан қызы» деп атап, мынадай да оқиғаны айтады. Бiрде Мұса боранды күнi Қарабұтақтағы 3-шi ауылға аттанып кетедi. Жарым жолда ылаушы ендi алға жүрсе адасатынын айтып, шанасын керi бұрып кежiрейтiп тұрып алады. Мұса айтқан бетiнен қайтпай алға қарай жаяу тартады. Ылаушының хабарын есiткен укомдағы жолдастары әбден сасады. Арада екi-үш күн өткенде барып жол жүруге мүмкiншiлiк туған кезде iздеп шығып, аман-сау өз жұмысын атқарып жүрген Мұсаны тауып алады. Осы бiр жұртты дүрлiктiрген боранды күндердi есiнде сақтап, екiншiлей қатерге басын тiкпесiн деп жолдастары ақынға Пушкиннiң «Капитан қызын» сыйға тартқан екен. Әлгi әзiл лақап аттың шығуы осыдан кейiн.

	Мұсаның Орск укомындағы қызметiне айғақ болатын мынадай бiр документ Оренбург архивында сақтаулы. Ол – Уком бюросының қаулысы. «Уезд комитетiнiң қаржысы болмау себептi әрi орыс, қазақ, татар тiлдерiн бiлетiндiктен, бес кiсiнiң орнына губерниялық кеңеске инструктор Мұса Жәлилов жiберiлсiн әрi бұл туралы губерния комитетiне хабарлансын. «Бұл сол кездегi комсомол қызметiнiң қиындығының бiр айғағы болса, Мұсаға деген сенiмнiң де зорлығын байқататын секiлдi.

	Мiне, осылай Мұса Жәлил Оренбургтiң ең тәуiр деген клубтарының бiрi – Карл Маркс атындағы коммунистiк клубта 1925 жылдың 5 декабрiнде өткен қазақ, татар, башқұрт комсомол қызметкерлерiнiң губерниялық кеңесiне қатысып, пионерлер арасында жұмыс жүргiзу туралы баяндама жасайды.

	Мұса Жәлил қазақ тiлiн, әдет-ғұрпын, ән-жырын жақсы бiлген. 1927 жылы ол Москваға кетерiнiң алдында Тұзтөбе (қазiргi Соль-Илецк) қаласына бiр жолдасының үйiне қыдырып барады. Бiрде серуендеп жүрiп өзеннiң арғы бетiндегi қазақ ауылдарын көргенде ақын өзiнiң қазақ арасында көп болғанын, олардың әдет-ғұрпы, өткендегi өмiрi туралы сөйлей жөнеледi. «Бұрыннан қазақ ауылымен аралас-құралас жатқан бiздердiң олардың әдет-ғұрпын, тарихын жақсы бiлемiз деуiмiз бекер екен», – дейдi сондағы бiр жолдасы. – Ол ортаға таман шығып, аяқтарын «мұсылманша» айқастыра отырды да, мандолинасын қазақтың домбырасын ұстағандай етiп ыңғайлап, басын сәл шалқайтыңқырап отырып, әнге басып жiбердi» дейдi қызметтес болған жолдасы 3. Абдрашитов өз естелiгiн «Зәуреш» әнiнiң текстiн Мұса айтқан варианты бойынша түгел келтiрiп. «Мұса және бiрнеше қазақ әнiн... салды. Мұсаның дауысы өте әсем, ол әннiң мұңына берiлiп, толқындана шырқайтын... қазақ әндерiн салғанда өздерi сияқты етiп нақышына келтiретiн» дейдi сол кiсi.

	Мұсаның комсомол жұмысында қазақ жастарының iшiнде көбiрек болғаны туралы және бiр қызметтес жолдасы Ф. Исқахов былай дейдi: «Комсомолдың губерниялық конференциясы Мұса Жәлилдi пленум мүшесi етiп сайлады. Мұса қазақ тiлiн де жақсы бiлетiн. Ол ендi қазақ ауыл ячейкаларына жiберiлетiн материалдарды өзi жазатын болды».

	Сөйтiп, Мұса Жәлил комсомолдың Оренбург комитетiнiң нұсқаушысы болумен қатар оның мүшесi де болып сайланған.

	Ардақты ағаның жастық шағындағы бiр көбiрек көңiл бөлген мәселесi – жас балаларды тәрбиелеу, соларға көмек көрсету, әсiресе панасыз қалған балаларды қамқорлыққа алу болған. Ол бұл мәселемен сонау оқушы кезiнде де, курста жүргенде де, комсомол қызметiнде де үзбей айналысып отырған. «Ол – балалардың досы едi» дейдi сол кездегi жолдастары. Осы бiр iстерi сол қиын-қыстау кездерде панасыз қалған балаларға жарық жол нұсқап, қамқор болғаны үшiн, жастар арасындағы ересен еңбегi үшiн «Бiздiң Ғани» атанған Ғани Мұратбаев ағаны еске түсiредi.

	Комсомол жұмысы туралы Мұсаның былай деген сөздерi де бар: «Комсомол жұмысы менiң өмiр тәжiрибемдi байытты, шынықтырды, менде өмiрге деген жаңа көзқарастың қалыптасуына жетеледi»... Мiне, осы өзi жоғары бағалаған жастық шағындағы шабытты еңбегi Қазақстан комсомолы қатарында жүрген кезiндегi еңбегi едi. Бұл туралы да ақынның өз сөзiне жүгiнейiк. 1925 жылы рабфакты бiтiрердiң алдында Оренбургтегі танысы Г. Мухамедиеваға жазған хатында рабфакты бiтiрген соң, Москва университетiне жолдама ала тұрса да оқуға түсуге асықпайтынын, керiсiнше, туып-өскен елiне барғысы келетiнiн айта келiп: «қысқа айтқанда, не болған күнде де бұл керi оралуым ұзаққа оралу, әрi десе бұл Мұстафино мен Оренбургпен соңғы кездесуiм, соңғы қоштасуым болуы мүмкiн... Бiрақ қандай жағдай болса да мен Мұстафинодан жырақ кетпеймiн, Қазақ АССР-iнен тыс кетпеймiн» – дейдi. Жоғарыда айтқандай ол кезде Мұстафино Қазақ Автономиялы Республикасының құрамында болатын.

	Ендi ақынның жырларына жүгiнейiк. Сол кезде жазған «Сырқат комсомолец» поэмасында жұмысшылардың қанаушылыққа қарсы күресiн, Лена оқиғасын, Юденич пен Махноға қарсы күрестi, Москвада өткен комсомол съезiн жырлайды. Поэманың тұтасып жатқан сюжеттiк линиясы жоқ, бар уақиға комсомолецтiң естелiгi ретiнде берiледi. Бұл поэмасын Мұса Оренбургте жастар арасында, кейiннен Москвада да талай рет оқыған. Сол бiр ұзақта қалған комсомолдық шақты еске алып жазған екiншi бiр өлеңiнде «болыстық комсомол комитетiнiң екi мүшесiнiң» жан дүниесi, көңiл күйi мен нәзiк сезiмi сөз болады. Осы өлеңде мынадай жолдар бар. «Помнится, была весьма забавной наша комсомольская любовь. Члены волостного комитета, ехали на съезд мы. Вижу вновь красный тот вагон и пар морозный... Мы укрылись шубою одной. Черт возьми, тогда-то показалась ты, ейбогу, близкой мне, родной. Было то в крутом году – в двадцатом». («Наша любовь». В. Звягинцеваның аудармасындағы бұл өлеңдi қазақша аудармағанымыздың себебi – соңғы бiр сөйлем. Аудармада «в двадцатом» деп жалпы айтылған. Сонда ақын қандай съездi айтып отыр? Жиырмасыншы жылы Оренбург Қазақстан АССР-ның орталығы болып жарияланды. Әлде Советтер съезiне делегат болып қатысты ма? Немесе ақын 1922 жылы өткен комсомолдар съезiн айтып отыр ма? Ал олардың съезге қатысқаны анық. Өйткенi сол өлеңде «А когда домой мы возвращались, ты, устав, ко мне прижалась вновь. До чего же тогда была смешною наша комсомольская любовь!» деген жолдар бар. Мүмкiн, ақынның өзi осылай әдейi жазған болар. Өйткенi ол тарихтың бiр тарауы емес, сол туралы поэтикалық дүние жазып отыр ғой. Сондықтан «в двадцатом» дегенi жиырмасыншы жылдар емес пе. Не десе де Мұса Жәлилдiң Қазақстан комсомолының қатарында болып, соның тәрбие мектебiнен өткенi хақ. Сол кездегi комсомол архивiне үңiле түсу әдебиетшiнiң емес, ғалымдардың үлесi ғой. Бұл – болашақтың жұмысы, тарихшылардың анықтайтын тарауы. Ал Қазақстан комсомолы болса өз қатарында Мұса Жәлил сияқты ардақты азаматты тәрбиелеп өсiргенiн мақтан тұтуына праволы, ал оның Орталық Комитетi осы бiр құрметтi есiмдi өз музейiнiң төр жағына жазып қойса, құба-құп болатын секiлдi. Архивтерден табыла қалса, оның комсомол билетiнiң көшiрмесi қойылса, өйткенi онда Қазақстан комсомолының мөрi басулы ғой.

	Бiз бұл жерде Мұсаны қазақстандық ете қояйық деген ойдан аулақпыз. Ол – татар халқының ұлы ақыны, адал ұлы. Бiздiң айтпағымыз – Мұсаның өмiр жолының Қазақстанға байланысты шағы. Татар халқы оны өз ұлымыз деп мақтанса, қазақстандықтар бiздiң де жерлесiмiз едi деп айтуға неге құқы жоқ. Екi бауырлас ел бiрдей ұлым деп атағаны бiрлiгiмiздiң айғағы емес пе? Туыстығымыздың, достығымыздың түп тамыры осы бiрлiкте ғой. Ендi Мұса Жәлил серiктерi туралы, Мұсаның бiрiншi дәптерi табылып, әдебиетшiлердiң қолына тиiп, оның түрмедегi жазбалары жария болғанда жұрттың алғаш көңiл бөлгенi – сол дәптерде жазылған он екi адамның есiмi болатын. Жазу ақынның өз қолымен жазылған. Олар – оның аса қауiптi астыртын жұмыс жүргiзген кездегi серiктерi. Олардың бiрқатарының тұсына кәсiбi мен қызметi, қайдан екенi жазылған, ал кейбiрiнде тек фамилиядан басқа ештеңе жоқ. Мiне, Мұса Жәлил өмiрiн зерттеушi Константин Симнова, Гази Кашшаф, Юрий Корольков, Шайхи Миннур, Роберт Бикмухамбетов, Рафаэль Мустафин немiс журналисi Леон Небенцаль, тағы басқалар алдымен осы есiмдердi анықтауға назар салды. Қазiргi кезде оның бәрi де анықталған. Сол ардақты азаматтың сегiзi дарға асылды да, төртеуi елге қайтып оралған. Ал солармен бiрге түрмеде болған белгиялық антифашист Андре Тиммерманс, итальяндық Рениеро Ланфрединидiң айтуы бойынша, дарға асылғандардың саны – он екi.

	Дегенмен қазiрше Мұса жасаған тiзiмдерге тоқталайық. Астыртын жұмыс жүргiзудегi Мұсаның ең сенiмдi серiктерiнiң бiрi, соңынан фашистер астыртын ұйымның жетекшiлерiнiң бiрi деп алдымен гильотино пышағының астын салған адам – қазақстандық Гайнан Құрмаш (Мұсаның өз қолымен жазылған жазуда «Құрмашев Гайнан). Гайнан 1919 жылдың 27 февральiнде Ақтөбе қаласында туылған. Осында 6-класты бiтiрген соң баспаханада әрiп терушi болып жұмыс iстеген. Онан соң Парангi педагогикалық техникумын тауысқан соң (Мари АССР-i), туған қаласы Ақтөбеге қайта оралып, оқытушылық қызмет атқарған. Жасынан әдебиетке бейiм Гайнан мектептiң көркемөнерпаздар үйiрмесiне жетекшiлiк жасаумен қатар, қаладағы клубтардың бiрiнiң көркемдiк жағын басқарушылық қызметiн қоса атқарған. Оның осы бiр өмiрге құштарлығы мен жұмысқа қабiлеттiлiгiнiң арқасы болса керек – 1938 жылы он тоғыз жасар Гайнан мектеп директоры болып тағайындалады. 1939 жылы ол армия қатарына шақырылып, кiшi командирлер мектебiн бiтiредi. Бiраздан соң кiшi лейтенант шенiн алған Гайнан ақ финдерге қарсы соғысқа қатысады, командование тапсырмасын үлгiлi орындағаны үшiн талай рет алғыс алады. Ұлы Отан соғысы басталғанда ол Гомель облысында қызметте болатын. Соғыстың алғашқы күнiнен бастап қолына қару алған Гайнанды радио iсiн жақсы меңгерген маман ретiнде әрi зор сенiм артқандықтан, арнаулы тапсырмамен жау тылына жiбередi. Ол осыдан қайта оралған жоқ. Гайнан фашистiк тұтқында жүргенде Мұса Жәлил ұйымдастырған астыртын ұйымның ұйымдастырушыларының әрi басшыларының бiрi болды. Астыртын ұйымның тапсыруы бойынша ол татар легионерлерiнiң «көңiлiн аулап, рухын көтеру» үшiн құрылған музыкалы хор капелласының режиссерi болып қызмет атқарады. Совинформбюроның хабарын листовка етiп дайындаушылар Ахмет Симаев пен Абдулла Алиш болса, оны легионерлер арасына таратушы, он төртiншi авгуске белгiленген легионерлер көтерiлiсiн ұйымдастырушы, әрi жекелеген астыртын топтардың iсiн басқарушы да осы Гайнан болған. 1943 жылдың август айының сегiзi немесе тоғызы күнi Едлинодағы легионерлер лагерiнде астыртын ұйым басшыларының соңғы мәжiлiсi өткен. Оған Мұса Жәлил, Гайнан Құрмаш, Фуат Сайфельмулюков және Рушат Хисамутдинов қатысқан (соңғы үшеуi де қазақстандық). Ал Ахмет Симаев, Абдулла Алиштiң қатынаспауы – олар Берлинде татарша шығып тұрған «Едiл-Орал» газетi мен татар тiлiнде хабар беретiн радио редакциясында iстейтiн. Сол кеңесте көтерiлiстiң болатын күнiн 14 август деп белгiлеп, көтерiлiсте Гайнанға өз тобымен бақылаушыларды жою тапсырылған. Бiрақ 11 август күнi опасыздық жасаған жауыздың хабарымен фашистер көтерiлiс басшыларының бәрiн де, оның iшiнде ең алдымен Гайнанды тұтқынға алды.

	Гайнан тұтқынға түскен кезде алда не күтiп тұрғанын анық бiлдi. Ендi ол бостандықтағы өз жолдастарын аман сақтаудың амалын ойлайды. Өзiмен бiрге тұтқынға алынғандарды құтқарудың жолын қарастырады. Түрмеде отырып жолдастарына тiлдей қағазға «Махмут» деген жалғыз ауыз сөз жазып, қасына фашистердiң белгiсiн (свастика) салып, опасыздан сақтандырады, оның кiм екенiн сездiредi. Рушат Хисамутдиновтың өлiм тырнағынан аман құтылуына себеп болған – Гайнан. Ол бетпе-бет кездестiргенде «Хисамутдиновтың бүлiкшiлiк әрекетiнен бейхабармын. Листовканы таратқан – жалғыз мен» деген сөзiнен қайтпаған. Осының арқасында бiраз азаптаған соң, фашистер Рушатты түрмеден босатып, лагерьге қайтып әкеткен.

	Ендiгi мәселе Хисамутдиновтың өзi туралы Мұса Жәлил жазуында оның фамилиясынан басқа ештеңе көрсетiлмеген. Бiрақ соңғы кезге дейiн әр зерттеушi әр түрлi жазып келдi. Бiреу қазақстандық десе, бiреу өзбекстандық деп, ал кейбiр автор қырғызстандық деп жүрдi. Ең соңғы табылған мәлiметтер бойынша оның мамандығы ветеринарлық фельдшер екенi, өзiнiң Алматыдан екенi анық жазылған.

	Астыртын ұйымның белсендi мүшелiгiнiң бiрi – Фуат Сайфельмулюков.

	Осы батыр жерлесiмiз жөнiнде соңғы кезге дейiн мардымды дерек болмайтын. Әсiресе оның институт бiтiрiп, қызметке орналасқанға дейiнгi жастық шағы көмескi болып келген. Оның қазақстандық, қазалылық екенiн бiлгеннен соң қолда бар деректерiмiздi баспасөз бетiнде жұртқа жария еткен болатынбыз. Соның негiзiнде бiрқатар деректер, бiрге өскен достары мен жолдастары табылды.

	...Отызыншы жылдардағы Қазалы. Жаңа өмiр өкшесiн нық тiреп, қазақ ауылдарын да құшағына еркiн ала бастаған шақ. Қалада бiрлестiктер, артельдер құрыла бастаған. Соның бiрi – «Уз куш» артелi. Жаңа өмiрдi жұртшылық алдында кеңiнен насихаттау мақсатында үйiрмелер өмiрге келе бастаған. Солардың бiрi – көркемөнерпаздар үйiрмесi. Аудандық партия, комсомол комитеттерiнiң нұсқауымен жоғарыда аты аталған артельдiң жанынан осындай үйiрме ашылады. Оның белсендi мүшелерi – комсомолецтер Фуат Әбубәкиров, Әли Симаков, Хусаин Кадировтер. Осы үйiрмеге жасөспiрiмдер арасынан Фуат Сайфельмулюков пен Нурания Әбубәкировалар тартылады. Сол үйiрмеге қатысқан жастар, қазiр ақ шашты қарттар, әсiресе Фуаттың «Ғалиябану» спектаклiндегi баланың ролiн жақсы, нанымды етiп орындағанын әлi күнге дейiн естерiнен шығармапты.

	Фуаттың әкесi жас кезiнде қайтыс болған. Сондықтан анасы Нағима, қарындасы Фаниһа үшеуi Кәмила әжесiнiң қолына келiп тұрған. Фуатпен жас кезiнде қоңсы тұрып, құрбы өскен, қазiр Қазалыдағы 16 санды орта мектептiң математика пәнiнiң мұғалiмi Нурания Әбубәкирова былай дейдi.

	– Фуат менен бiрер жас үлкен едi. Өте елгезек, тiл алғыш болатын. Үйiрме мүшелерiнiң бәрi жас жұмысшылар болғандықтан, оларды хабарлап, жинап келуге көбiне соны жұмсайтын. Үйiрмеге бiрге қатыстық. Ол Қазалыдағы төрт жылдық татар мектебiн бiтiрдi.

	Бiр мың тоғыз жүз жиырма сегiзiншi жылдан комсомол мүшесi Шаймардан Галилуллин былай дейдi:

	– Сол кезде осы үйiрме мен Рэхан Жәлiмбетов басқарған қазақ жастарының үйiрмесi бiздiң қаламыздың нағыз мәдениет ошақтары едi. Қазақ жастары көбiне ауылдарда ойын қойса, татар жастары қалада қоятын.

	Ол мектеп бiтiрген соң Самарқанның Халық шаруашылық институтына түседi. Институтты бiтiрген соң Тәжiк ССР сауда халық комиссариатында қызмет атқарған. 1940 жылы әскер қатарына шақырылып, соғыс басталғанда Одессадан алдыңғы шепке аттанған. Одан кейiнгi өмiрi белгiсiз. Ал белгiлiсi – Германияның өз iшiнде жүрiп, фашизмге қарсы күресушi топтың басшысының бiрi болғандығы. Фашистер легионерлер арасында үгiт жұмысын жүргiзу үшiн насихатшылар тобын құрған. Мұса мен оның жолдастары Фуатты осы топқа қосылып, насихатшы болуға жұмсайды. Алғашында тумасынан адал, тек қана шындықты айтып өскен жiгiт бұған көнбейдi.

	«Эх, Рушат-абый, – дейдi ол Хисамутдиновқа. – Бiздiң мына немiс жамылғысын кигенiмiздiң өзi-ақ бiздiң өз халқымыздың алдында сатқын екенiмiздiң айғағы емес пе. Ал сен болсаң маған фашистердiң насихатшысы бол дейсiң. Бұл өз мойныңа қыл арқанды өзiң салумен тең емес пе? Сонан соң мен туған анамның жүзiне қалай қараймын, туыстарымның, достарымның...»

	Бiрақ астыртын ұйым басшылары оған осында жүрiп те Отан алдындағы борышын өтеуге болатынын, сол үшiн де насихатшы болуын өтiнетiнiн түсiндiредi. Соңынан ол шын мәнiсiнде тамаша насихатшы болып шығады. Насихатшылардың бiр мiндетi – «Едiл-Орал» деген аты бар да заты жоқ мемлекеттiң органысымақ «Едiл-Орал» газетiн легионерлер арасында дауыстап оқу болатын. Мiне, осы жиындарды Фуат өз мақсатына әдемi пайдаланған. Өсек-аяң, қаңқу сөздердiң дұрыс еместiгiн «дәлелдеген» болып, шын мәнiнде Совинформбюроның хабарын таратып отырады. Тiптен ол немiстердiң «асыл нәсiл» теориясымағының өзiн насихаттаған бола отырып, соның iшкi сырын ашып беретiн. Мәселен, ол немiстер асыл нәсiлдiлер, сондықтан олар барлық басшылықты өз қолдарында ұстау керек, басқалар тек солардың айтқанына жүру керек деп түсiндiрген бола отырып, шын мәнiнде фашистердiң азиялықтарды адам санатына қоспай, тек қолжаулық ретiнде пайдаланғысы келетiнiн сездiретiн легионерлерге. Фуат бара-бара насихатшылардың iшiнен өз қатарына мүше тартады. Бiрақ тұтқынға түскен кезде олардың бiрде-бiрiнiң атын атамай, бар азапты өзi көтерген. Фуат тобынан бiрде-бiр адам тұтқынға алынған емес, олар легион Францияға барғаннан соң көтерiлiс жасап, Франция мактарына қосылып, жеңiстi партизандар қатарында қарсы алып, көпшiлiгi елге аман оралды. Мiне, қазалылық комсомолец Отан алдындағы антын осылай ақтады. Отаны үшiн алыстағы Берлин түрмесiнде гильотино пышағының астына басын төседi.

	Осы жерде айта кететiн бiр жай – патриоттардың дарға асылу жағдайы. Фашизм адам қанын судай шашқан кезiнде оның жендеттерi қойдай тоғытылған адамдарды бұрынғы әдiсiмен дарға асып үлгiре алмады. Адам өмiрiн шыбын құрлы көрмеген қанқұмарлар сұмдықтың неше түрiн ойлап тапты. Соның бiрi – осы гильотино. Дарға асу жазаларына ылғи қатысып отырған бiр дiндардың айтуы бойынша, Гитлер осындай гильотиноның жиырма данасына 1933 жылы-ақ заказ берген көрiнедi. Ал отыз төртiншi жылдан бастап бұрынғы дарға асу әдiсi түгелiмен осы адам жегiш автоматпен ауыстырылыпты.

	Ол ұзындығы он, көлденеңi сегiз метрлiк, терезесi жоқ күйген қыштан соғылған, еденi цементтен құйылған бөлмеге орнатылған. Қолы байлаулы тұтқынды белуарына дейiн шешiндiрiп (мойнын жалаңаштау үшiн әйелдердiң шашын қырқып тастайды) осы бөлмеге әкеледi. Жендет прокурордың «Жендет, үкiмдi iске асырыңыз!» деген бұйрығынан соң кнопканы басып қалып, қара шымылдықты қақ айырады. Тұтқын алдындағы тiк тақтаға барып тұрады. Оның үстiңгi жағында адамның басы сыятындай ойық орын қалдырылған. Осы кезде шарнирге орнатылған әлгi тақта 90 градусқа төмен құлап кетедi де, жазаланушының мойны тура гильотино пышағының астына сәйкес келедi. Екiншi кнопканың басылуы-ақ мұң, пышақ жазалаушының басын кесiп түседi. Мiне, осының бәрi үш-ақ минут уақыт алған. Осылай фашистер адам өлтiрудi де автоматтандырған. Мұса мен оның серiктерi 1944 жылғы 25 августа сағат 12-ден 6 минут өткенде осы гильотиноға әкелiнген. Сағат 12-ден 36 минут өткенде, яғни жарым сағаттан соң бәрi де өмiрiмен қоштасты. Тұтқынға ең алғаш алынған да, гильотино пышағына алғаш түскен де Гайнан Құрмаш.

	Сол он екi ердiң бiрi – Берлиндегi типографияда жұмыс iстеген, астыртын ұйымның листовкасын даярлап берушi Фуат Булатов балалық шағын Оренбургте өткiзген. Осы қалада ол Мұса Жәлилмен көршi тұрып, екеуi көпшiлiк уақытын бiрге өткiзген. Екеуiнiң жас алшақтығына қарағанда, бұлардың сырлас болып бiрге жүруi Мұсаның Москваға кетер мезгiлiнiң алдында болса керек. Бұл кезде Фуат 14 жаста. Кейiннен ол Қазандағы азаматтық құрылыс институтын бiтiрiп, Қырымда қызмет iстеген. Мiне, қиын-қыстау күндерде Мұса мен Фуаттың қатерлi жұмысқа басшылық жасап, бiрiне-бiрiнiң қалтқысыз сенгенiне сонау бiр кездегi бiр-бiрiн жақсы бiлетiнi де себеп болса керек.

	Мұса Жәлилдiң дәптерiнде аттары жазылған он екi адамнан сегiзi: Мұсаның өзi, Гариф Шабаев, Ахмет Симаев, Абдулла Батталов, Гайнан Құрмаш, Абдулла Алиш, Фуат Болатов, Фуат Сайфельмулюковтер гильотино пышағының астына түссе, төртеуi – Хисамутдинов, Мичурин (Ғали Құрбанов), Әмiров, Шәрiпов елге қайта оралған. Ал Ланфрединидiң айтуы бойынша, дарға асылғандар 12 болу керек.

	Осы бiр мәселенi зерттеушiлердiң көпшiлiгi шеше алмай-ақ қойған болатын. Ақыры немiс журналисi Леон Небенцаль мен Рафаэль Мұстафиннiң iздеулерi өз қорытындысын бердi. Мұса мен оның серiктерiнiң қаза табуы туралы әрқайсысына жеке толтырылған карточкалар Батыс Берлиннiң Шарлатенбург округiнiң ЗАГС архивінен табылды (Плетцензее түрмесiнде дарға асылғандардың бәрiнiң карточкасы осы архивте сақталған екен). Мұны тауып жариялаушы – Леон Небенцаль.

	Осы карточкалардың арасында Мұса дәптерiнде аты жазылмаған үш адам бар. Олар: Ахат Атнашев, Зиннат Хасанов, Салим Бухаров.

	Мұның iшiнде бiздiң тоқталмағымыз – Ахат Атнашев. Ол 1917 жылы Петропавловск қаласында туылған, сонда жетiжылдық мектепте оқыған. 1929 жылы оның семьясы Степняк қаласына көшiп келедi. Ахаттың әкесi – есеп қызметкерi, баласын да әке жолын қусын деп Щучинск қаласындағы учкомбинаттың бухгалтерлiк курсына орналастырады. Бiрақ ол бухгалтер боп iстей алған жоқ. 1938 жылы әскер қатарына шақырылып, Батыс Украина мен Бессарабияны азат етуге қатысады. Ұлы Отан соғысына пулеметчиктер расчетiнiң командирi қызметiнде қатысады. 1942 жылғы 8 февральда үйiне жазған хатында Ахат:

	«Полк комсомол бюросының жауапты секретарымын. Осымен аяқтаймын, уақыт аз. Алға барамыз, тек алға. Үшiншi гвардиялық атты әскер полкi», – деп хабарлайды. Бұдан соң оның ата-анасы сол жылдың июль айында Ахат Смоленск маңында қайтыс болды деген хабар алады. Ай өткен соң сiздiң ұлыңыз «Қызыл Жұлдыз» орденiн алды деген хабар және келедi. Ата-ананың сұрауына келген екiншi жауапта хабарсыз кеттi деген байлам жасалған. Ал соғыстан кейiн iздеу салғанда Қорғаныс министрлiгi «қаза тапқандардың, жарақаттан қайтыс болғандардың және хабарсыз кеткендердiң тiзiмiнде Ахат Атнашев атты адам жоқ» деген жауап берген. Мiне, сөйтiп қасiреттi ата-ана жиырма бес жыл бойы ұлының тағдырынан хабарсыз келдi.

	Ендiгi бiр мәселе – Ахаттың Мұса тiзiмiнде жоқтығы. Астыртын ұйым топ-топқа бөлiнiп, оның басшылары ғана болмаса, көпшiлiктiң бiр-бiрiн бiле бермеуi әдейi жасалған. Мұса оны аман алып қалудың жолын ойлау себебiмен де атын атамауы мүмкiн. Бiрақ тiрi қалғандардың да ешқайсысы олардың атын атамайтын. Мұның себебi соңғы жылдары анықталды. Ахат Атнашев пен Салим Бухаров «Едiл-Орал» легионының 827-санды батальонында болатын. Қырық үшiншi жылдың жазында әйгiлi партизан қолбасшысы Сидор Артемьевич Ковпак өзiнiң Карпат жорығын бастады. Партизан армиясынан зәресi ұшқан фашистер оларды Карпат тауларында жойып жiбермек мақсатымен, көптеген әскери бөлiмшелердi үйiп-төктi. Осы жендеттермен бiрге Станислав қаласына 827-батальон да әкелiнген болатын. Батальондағы астыртын ұйым жетекшiлерi Атнашев пен Бухаров батальон түгелiмен бiр мезгiлде партизандар жағына өтiп кетуге мүмкiншiлiгi жоқ екенiне көзi жеткен соң, оларды топ-топ болып өте беруге нұсқау бередi. Аз күнде-ақ мыңға тарта адамның жарымы орнында жоқ болып шығады. Фашистер өз шарасын қолдана бастайды. Алдымен астыртын ұйымның жетекшiлерi Ахат Атнашев, Салим Бухаров және солардың көмекшiлерiн тұтқындайды. Онан соң батальонды қарусыздандырып, соңынан қалған легионерлердi өздерi қырып салады. Ахат пен Салимдi Берлинге апарып, адам төзгiсiз азаптардан соң Мұсалармен бiрге пышақ астына салған.

	Ахат басқа батальонда болды. Дар астына барғанға дейiн Ахаттың Мұсалармен бiрге болған-болмағаны белгiсiз. Сондықтан оның тұтқынға түскен-түспегенiн Мұса бiлмеуi мүмкiн. Не десе де Ахат өзi туралы мәлiметтi де, өзiн де өте құпия, сақ ұстаған. Өйткенi оның өлiмi туралы толтырылған карточкада «Мамандығы – аспаз. Үйленбеген. 1944 жылдың 25 авгусінде сағат 12-ден 33 минут өткенде өлдi. Өлiм себебi – басы кесiлдi» деп жазылған. Комсомол жетекшiсi, политруктың «аспаз» деп жазылуында да бiр мән болса керек. Бiрақ ол әзiрге белгiсiз.

	Ал Ланфрединидiң айтуындай, дарға асылғандардың саны он екi болса – он екiншi адам әлi белгiсiз. Оны анықтау – уақыттың мiндетi.

	Мiне, осылайша өз Отанының адал ұлдары фашизмнiң өз ордасының ортасында отырып астыртын жұмыс жүргiздi. Фашистердiң Совет армиясына, өз бауырластарына қарсы айдап салмақ болған ойының күлiн көкке ұшырды. Гитлер: «Мен кейбiр ұлтты түгелiмен қырып жiбермек емеспiн бе деп сұрайсыз ба, сiз менен. Иә, шамамен солай. Табиғат қатал, сондықтан бiз де қатал болуымыз керек. Егер мен қасиеттi герман қанының судай шашылуына мiз бақпай-ақ, герман ұлтының шоқтығын соғыс тамұғына айдап сала алатын болсам, онда мен құрттай быжынап тез өсiп жатқан төменгi нәсiлдердiң миллиондаған өкiлiн жоюға праволымын» деген болатын өз карьерасын бастаған мезгiлде-ақ. (В. Карл. «Еуропаға қарсы қастандық» атты кiтабынан). Ал бiзге қарсы соғыс бастала сала-ақ ол сол ойын және қайталаған болатын. Ол 1941 жылдың 16 июль күнi Ламмерс, Кейтель, Геринг жен Розенбергпен әңгiмелескенде «Қаруды славянин да емес, чех та емес, қазақ та емес және украинец те емес, тек қана немiс асынып жүруге праволы» деп ақыл айтқан қанды шеңгел сыбайластарына. Фашизмнiң теоретиктерi азиаттықтарды төменгi нәсiл деп санап, оларға тiптен «Унтерменш» (подчеловек») деп ат қойып қойған болатын. Жаңа ғана «бұратана» деген атақтан Совет өкiметiнiң арқасында арылған бiздерге олар жаңа қарғы бау тақпақ едi. Жаны қысылғанда «Едiл-Орал», «Түркiстан», «Грузин», «Дағыстан» легиондарын құрып, оларды өз елiне қарсы айдап салып, «қарық қылып» қоймақ болған арамза ойларын бiздiң халықтар жақсы бiлетiн.

	Мұны Мұса мен оның серiктерi сияқты патриоттар жау арасының ортасында отырса да жақсы бiлетiн. Сондықтан да олар отандастарына қарсы оқ атқан жоқ.

	Фашизммен өздерiнше күрес жүргiзiп, бiздiң елдегi ұлт өкiлдерiнiң бәрiнiң бiртұтас, бiр туыс екенiн дәлелдедi.

	Мiне, бiздiң жерлестерiмiздiң сонау бiр қиянға самғар кездерiндегi өмiр жолдары осындай. Олардың есiмi – көп ұлтты, бiр мақсатты бiздiң республика жұртшылығының мақтанышы. Аттарын айқайлап, алақайлап айтып мақтан тұтамыз.





ТӘЛКЕККЕ ТҮСКЕН ТАҒДЫРЛАР




	Бiз оларға көп кездестiк, бiз олармен көп сөйлестiк.

	Талай-талай тағдырлардың тарихымен таныстық, сол тағдырдың тауқыметiн тартқандардың көз жасын да талай көрдiк... Олар – өзгеше жандар. Тағдырды тiзгiндеп алудың орнына, соның тәлкегiне түсiп жүрген жандар екен.

	Олардың өмiр жолы да өзгеше: бiрi алданып кетсе, бiрi айдалып кеткен, ал кейбiрi – жұдырығын түйiп, тiсiн қайрап, «сенi ме» деп көзiн алартып кеткендер. Соңғылары әлi де сол әумесерлiгiнен ажырай алмай аласұрып жүр. Бiрақ өмiр олардың да өкпесiне теуiп, өздерiн өлесi етiптi. Ендi тек сүлдесi қалған. Және бiр шайқаса, өшiп кетейiн деп тұр.

	Олар дүниенiң төрт түкпiрiнде тентiреп жүр. Бiз олармен Париж бен Лионда, Хелъсинки мен Тампереде, Италия мен Данияда, құмарпаздардың құдайы атанған Монте-Карлода кездестiк.

	Олар бiзге өздерi кездестi. Ұлы елдiң өкiлi, бақыт биiгiне еркiн көтерiлiп, еркiн жүрген азаматтар деп кездестi. Олардың кейбiрi мұңын айтты, ал кейбiрi сырын айтты.

	Бiз соларды есiткен сайын көңiлiмiз көтерiле түстi, өз Отанымызға деген мақтанышымыз арта түстi, Советтiк Социалистiк атанған елге адамзаттың айтар алғысын ұға түстiк.

	Бiз сол ұлы елдiң азаматымыз, ал олар...





ЕЗ ДЕ ЕЛ ДЕП ЕҢIРЕЙДI ЕКЕН-АУ...




	Мен оған Финляндияда кездестiм. Лаутсиядағы демалыс үйiнен арнаулы автобуспен төңiректегi қалаларға жиi-жиi барып тұратынбыз. Осындай бiр сапарымызда Тампере қаласына (ол жұртқа Таммерфорс деген атымен әйгiлi) бара қалдық. Қаланың тарихи орындарын аралап келiп, қайтар мезгiлде орталық алаңда тоғысуға келiстiк те, әркiм өзiнiң көңiлiне қонымды, ойындағы бағытымен қыдырып кеттi. Мен жеке кеткенмiн.

	Бiр мезет орталық алаңның тұсындағы көшенiң бiрiмен келе жатып, дүкеннiң алдында таза орыс тiлiнде сөйлеп бара жатқан бiр адамға көз салсам – белгiсiз бiреу. Жасы алпысты алқымдап қалған, самайынан басталған бурыл, шашын түгел иемденген. Қолында фин қалаларының тұрғындарының бәрiнде де көзге түсе беретiн қолшатыр (Финляндияда жаңбырдың аяқ астынан жауып кетiп, мазаны кетiретiндiгi сонша, көшедегi көпшiлiк жұрт күннiң айдай ашық кезiнде де қолына шатыр ұстап жүредi). Әлгi кiсiнiң қасындағылар – өзiммен бiрге демалыста жүрген жолдастарым. Мен соңдарынан ерiп дүкенге кiрдiм. Әлгi бейтаныстың менiмен жұмысы болған жоқ. Қасындағы адамдарға жиi-жиi сөйлеп, асты-үстiне түсiп, әбiржiп жүр. Бiр кезде менi байқап, қасыма келдi.

	– Сiз қай елден келдiңiз?

	– СССР-дан келдiм.

	– Совет Одағынан?! Мен сiздi ол жақтан деп ойлаған жоқ едiм.

	Менiңше... Чехословакиядан келген сияқтысыз.

	Бiз күлдiк.

	– Мұны неге Чехословакияға таңа қойдыңыз? Оның жер шарын жiк-жiкке бөле қойсаңыз, Азия дейтiн аймағының азаматы екенi анадайдан-ақ байқалып тұрған жоқ па? – дедi жiгiттердiң бiрi.

	– Қайдам. Маған солай көрiнгенi.

	– Қателесесiз. Мен Совет Одағынан, Қазақстаннан келдiм.

	– Қазақстаннан? Кешiрерсiз.

	Бiз дүкеннiң жоғарғы қабатына көтерiлдiк. Әлгi бейтаныс бiздiң фин тiлiн бiлмейтiнiмiздi байқап, өзiнiң көмек көрсеткiсi келетiнiн аузымен де айтып, қас-қабағымен де байқатып бiрге жүрдi. Аздан соң маған қарап:

	– Қазақстанды бiлем, – дедi.

	Мен бетiне қарай қалдым, бiрақ ол төмен қараған күйi үндемей жүре бердi. Таңғалдырғаны – қазiр әлемнiң бәрiне аян менiң туған республикамды бiлетiнi емес, әлгi сөздердi қазақ тiлiнде айтуы.

	Таза қазақ тiлiнде айта алмаса да, соған ұқсастырғаны, менiң оны айна-қатесiз анық түсiнуiм. Маған бiрден келген ой – азербайжан болар деген тоқтам.

	– Бакудан қашан келдiңiз? – дедiм мен де сөзiмдi азербайжан тiлiне мейлiнше жақындатқан болып, екiншi қабатқа көтерiлген соң.

	– Мен Бакуда болмағанмын.

	– Онда азербайжан тiлiн қалай бiлiп жүрсiз?

	– Мен азербайжан тiлiн бiлмеймiн.

	Мен және ойландым. Бұл кiм болды деген ой торып алды. Ол да осыны түсiнiп тұрса керек.

	– Iнiм, мен Идель бойынанмын.

	Түсiне қойдым. Байқасам, оның сөзi татар тiлiнен гөрi, қазақ немесе өзбек тiлiне жақындау сияқты. Бұдан кейiнгi әңгiмемiз де осы ойымды дәлелдей түстi, әрi қазақтардың тұрмысын, салт-ғұрпын бiрқыдыру жақсы бiлетiн болып шықты. Ендi бiздiң әңгiмемiз осы екеумiзге ортақ болмаса да бiр-бiрiмiздi анық түсiнетiн тiлде баяндалуда. Қасымыздағы жолдастар бiздiң әңгiмемiзден ешнәрсе түсiне алмайтынына көзi жетсе керек, дүкендi өздерiнше аралап кеттi.

	– Сiз бұл жаққа қашан келiп жүрсiз?

	– Оған талай уақыт өтiп кеттi, iнiшегiм... Сiз маған ел туралы әңгiме айтып берiңiзшi. Ел қалай?

	– Ел орнында, жағдай жақсы...

	Мен ә дегенде ел туралы әңгiменi неден бастарымды бiлмей ойланып қалдым. Мына алдымда тұрған адамға ел туралы не айта қоясың? Оның кiм екенiн анық бiлмесем де шамалап тұрмын. Ел деп елжiрегенмен, елдiң ерi емес, езi екенi сезiлiп тұр. Емiренуiне қарағанда елден кеткенiне де көп жылдар өтсе керек. Бұндай бейбақтардың бар екенiн бұрын да бiлетiнмiн. Дегенмен оның сұрауларының ыңғайына қарай ел туралы әңгiме айттым. Ол бiздiң Қазақстанның көркейгенiне көбiрек елең бола түседi де, күмiлжiп қалады. Жан-жағына жалтақтай бередi. Көзi жыпылық атады, сөзi автоматтың оғындай жылдамдай түседi. Өзi де бiраз әңгiме айтқан болды. Сөзiнiң денi – Едiл бойының табиғаты, Ақ Едiлдiң айдыны, соны аңсағаны. Бiр кезде өлең оқи жөнелдi. Ол алғашта өзiм талай естiп жүрген татардың әйгiлi «Ақ Едiл» деген өлеңiне ұқсағанмен, аяқ жағы өзгешеленiп кеттi. Ұзын-ырғасына түсiнiп тұрмын.

	«Ақ Едiлiм, айдынды Едiлiм! Жұпар иісi аңқыған жағаңды аңсадым, тұнып аққан мөлдiр суыңды сағындым, асыр салған балалық шағымды сағындым, жемiске тола бағыңды сағындым...» Осы сияқты сағынышқа толы бiрдеме. Тек өлеңнiң денiнде табиғат тамашасынан басқа ештеңе жоқ. Нақ бiр Едiл бойы тұнып тұрған орман, мұрты кетiлмеген шалғын, сылдыр қаққан судан басқа өмiрi жоқ меңiреу дала сияқты. Ең берiсi мына «асыр салған ақын» кеткелi берi бедеуленiп қалған сияқты.

	– Сiз ақын екенсiз ғой.

	– Иә, ақынмын.

	– Жарық көрген кiтаптарыңыз болар?

	– Жарық көрген кiтап?!

	Ол күлген болды. Бiрақ онысы тiптi ұсқынсыз шықты. Бетiме тiктеп қарап алды.

	– Мен өлеңдерiмдi жариялау қайда. Кiтаптың ауылы алыс, ол түгiлi қайта осы өзiңiз сияқты анда-санда сөзiмдi түсiнiп, шатпағымды тыңдайтын адам кездесiп қалғанның өзiне мәзбiн. Кiм оқиды дейсiң менiң өлеңiмдi. Жазатын да өзiм, оқитын да өзiм...

	Ел деп еңiреу, бiр оқушысыз, жазғандарының тұл екенi ептеп аяушылық шақырғандай болды. Сондықтан ғой деймiн:

	– Бiз Мұса Жәлилдiң өлеңдерiн жақсы көремiз. Оның өлеңдерiн оқымаған, еңбегiн құрмет тұтпаған адам тек қана бiздiң елде емес, шет елдердiң iшiнде де некен-саяқ шығар, – деген сөздi әдейi айтсам да, үнiм жұмсақтау шыққан секiлдi. Ол тiксiне қалды.

	– Бұрын радиодан Қазанды тыңдап тұрушы едiк, қазiр тыйым салып тастады. Елдiң хабарын бiлмейтiн болдық. Сағындым елдi, iнiшегiм, сағындым...

	Көз алдымнан талай-талай өмiр өтiп жатыр. Кешегi бiз асыр салып ойнап жүргенде «соғыс» дейтiн сұрапыл басталып, ағайын-туғанның көз жасын көл қылып, майданға аттанған әкелер.

	«Жеңiс» деп айқайлап асыға күтiп жүргенде шет жерде қаза тауып қайтпай қалған ағалар. Жау қолында жүрсе де жүрегi Отан деп соққан Жәлилдер... Сол сұрапылда қалақай құрлы қауқар жасай алмай ағайын-туғандарға опасыздық жасаған азғындар да болды-ау. Болды ғой. Бiрi мынау алдымда тұрған жоқ па. Бұл сол кезде кетсiн, бұрын кетсiн, әйтеуiр, елдi менсiнбей сырт жерден, жат елден жұмақ iздеп кеткеннiң бiрi ғой. Осы ой менi қаталдыққа жетеледi. Мына тұрған «ақынның» да көзiнен жас көремiн, бiрақ бұл баяғы менiң өз ағамды майданға аттандырарда көзiмнен аққан жастан өзгешелеу көрiнедi...

	Ал сол ағайым фашизмнiң ордасын талқандап, жеңiс күнi өзi де мерт болып, елге, ауылға қайтпай қалғанда төгiлген жастың садағасына да жарамас...

	– Елдi сағынсаңыз, неге бармайсыз? Кiм сiздi елден қуған...

	Ол үнсiз ұзақ тұрды. Көзiнiң жасын қағып тастап, оң қолын иығыма салып, баяу ғана:

	– Рахмет, iнiм. Сенiң солай айтуға правоң бар. Сол айтқаның үшiн рахмет. Сенi көргенде елдi көргендей болдым. Сөзiңдi естiп, туысқандарыммен тiлдескендей болдым. Сау бол.

	Ол бұрылып жүре бердi. Мен де жөнiме кеттiм. Көшеге шыға бере-ақ өзiммен бiрге келген Мұқамеджан Рүстемовке кездестiм де, болған жағдайды түгел баяндап бердiм. Мен әңгiмемен әлек болып келе жатып байқамасам керек, бiр кезде Мұқамеджан:

	– Сенiң айтып келе жатқаның мына бiр кiсi емес пе? Алдымызды бiрнеше рет кесiп өтiп жүр, – дегенде жалт қарасам, әлгi танысым қарсы жүрiп келедi екен.

	Қатарласа келiп орыс тiлiнде:

	– Әлi қайтпағансыздар ма? Қашан қайтасыздар, қай жерге тоқтап едiңiздер? – дедi.

	– Мұқамеджан, әлгi кiсi осы, – дедiм мен. Ол әр кезде қолынан тастамайтын фотоаппаратын оңтайлай ұстап екеумiзге бiрдей тiл қатты:

	– Солай ма? Саламатсыз ба. Келiңiздер, мен сiздердi суретке түсiрiп алайын, ескерткiш болсын.

	– Жоқ, iнiм,– деп ол Мұқамеджанның қолын ұстай алды. – Мен сендердi көргенiме қуаныштымын. Елдi көргендей болдым. Рақмет. Елге сәлем айтыңдар.

	Ол жалма-жан плащының жағасын көтерiп алып, мойнын iшiне тарта түсiп, аяғын тез-тез басып, бiрден алыстап кетiп бара жатты. Тiптен басы плащтың жағасына қалағайлана-қалағайлана жоқ болып кеткен сияқты.

	– Иә, – дедi Мұқамеджан аппаратын ағытқан күйi ұстап тұрып. – Бiлдiк сенiң әуселеңдi... Елде сенiң сәлемiңе сағынған ешкiм жоқ.

	Бiз тоғысар жерге келдiк те, жолдастармен бiрге демалыс үйiне қайтып кеттiк. Мен оны қайтып көргенiм жоқ, аты-жөнiн де бiлмеймiн. Тiптен жат жұртта жалғыз жүргенiне жол болсын сұрағанымда жауаптан жалтара түстi. Тек айтары – елiм, елiм. Ал сол елiнiң оны әлдақашан-ақ «ұлым» деген сөзден садаға еткенiн өзi де сезетiн болса керек.

	Дегенмен оның кесiрi бiр тидi. Қайтар жолда Мұқамеджаннан басқа жолдастарым маған үн қатпайды, тiптен мен сөйлесем, жөндi жауап та бермей терiс бұрылады. Мұның мәнiсiне түсiнбесем де демалыс үйiне келгенше әңгiме қозғай қойғаным жоқ. Сөйтсем, жолдастарымды өкпелетiп жүрген әлгi «бейтаныс ақынның» бәлесi екен. Олар менiң фин тiлiнен бейхабар екенiмдi бiлетiн. Сондықтан табан астында әлгi «финмен» (олар оны фин деп түсiнген ғой) шүйiркелесiп, сөйлесе кеткенiме өздерiнше байлам жасап, бұл осы кезге дейiн өз қолын босатып алып, әбiржiмей еркiн жүруi үшiн бiздi алдап келген екен деп түсiнсе керек. Барлық жағдайды толық айтып беруге тура келдi. Орнай қалған тыныштықты Мұқамеджан бұзды:

	– Ез де ел деп еңiрейдi екен-ау...





САБЫРХАННЫҢ КIТАБЫ МЕН ӘМIРЕНIҢ ДОМБЫРАСЫ




	Бұл адамға бiз Эйфель мұнарасының екiншi қабатында кездестiк. Ұлты – орыс, жасы – алпыстан асқан, туған жерi – Москва болса да, тұрған жерi – Париж, қызметi – лифтер.

	Бұл былай болды.

	Бiр күнi вильнюстiк Альгис деген жолдас екеумiз Эйфель мұнарасына келiп, соның екiншi қабатына көтерiлдiк. Осы екiншi қабаттың өзi үш жүз метрлiк мұнараның жүз сегiзiншi метрiне орналасқан, айналаң көз жетер жерге дейiн анық көрiнедi. Менiң қолымда – кiтап, қалтамда – домбыраның макетi. Оларды алып жүруiмнiң себебi бар.

	Мен Францияға жүрерiмде Москваға Ташкент аэропорты арқылы кеткен болатынмын. Сол кезде Шардара бойында демалыста жүрген Сабырхан Асанов аэропортқа келгенде өзiнiң баспадан жаңадан ғана шыққан «Таулар алыстан көрiнедi» деген өлеңдер жинағын ала келiптi. Ол сол жерде тұрып:

	– Менiң мына бiр кiтабымды ала кетшi. Өзiм бармасам да Францияны аралап қайтсын. Тек бiр шартым бар: қалайда Эйфель мұнарасына алып шығатын бол. Ал онан соң Сенаға лақтырсаң да өз еркiң, – деген әзiлдеп.

	– Ондай болса мына домбыраны да Эйфельге бiр көтерiңiз, – деп ұсына берген қасымыздағы Рахматулла Сатаевтың қолындағы домбыраның макетiн алып тұрып, қалтамдағы нақ сондай домбыраның бiр қорабын көрсеткенмiн. Кезi келгенде айта кететiн бiр жай – осы домбыраның макетi. Бiздiң елге келiп жататын туристердiң де, шетелге шыққандардың сувенир ретiнде ала кетуге iздейтiнi де осы домбыраның макетi. Осы бiр кiп-кiшкене домбыралардың соншалықты абыройға ие екенiн көргенде, бiзде ұлттық сувенир атаулының аз екенiне қынжыласың. Мiне, кiтаптың сыры осы. Ал домбыраның одан басқа сыры болатын.

	Бiз Эйфель мұнарасынан айналаға көз тiгiп, әсем көрiнiске елiтiп тұрдық. Париж түгелiмен алақаныңда тұрғандай. Анадайда ағарып Монмартр тұрса, екiншi шеттен ерекшеленiп Нотр-Дам байқалады. Табан астындағы Сенаның екi жағасын жалғастырып тұрған Александр көпiрiнiң үстiнен өтiп жатқан машиналар iнiне дән тасыған құмырсқалар сияқты дамылсыз қимыл болып көрiнедi. Қазiргi кезде Парижде Эйфель мұнарасына бәсекелестер шыға бастаған. Башня сияқты етiп соғылған «Мэн-Монпарнас» үйiнiң елу алтыншы қабатына көтерiлетiн жұрттың саны бiр жыл iшiнде миллионнан асатын көрiнедi. Сол биiктiкке лифт қырық секундте көтередi. Ал үш жүз метрлiк Эйфель мұнарасының жоғарғы қабатына көтерiлу үшiн он бес минут уақыт қажет.

	Көпiрдiң арғы бетiнде алысқа созылып жатқан Булон орманы. Бiз оны да аралағанбыз, сол арқылы Парижден елу-алпыс шақырым жерге орналасқан әйгiлi «Рено» автомобиль зауытында болған едiк. Зауыттың техникалық жабдықтауы, еңбек ұйымдастыруы өте жоғары. Әрбiр минут сайын зауыт конвейерiнен жаңа автомобиль шығып жатыр.

	– Мына жерден әлгi аяғын жиып жатқан «А» әрпi көрiнбейдi екен, – дедi Альгис, орман жаққа қарап тұрып.

	Мен оның ненi айтып тұрғанын түсiндiм. Сол Булон орманының арасына НАТО-ның бас штабы орналасқан екен. Штаб үйi әдейi жасалса да, немесе кездейсоқ ұқсап кетсе де «А» әрпi сияқты етiп соғылған. Оны жұрт «атом» деген сөздiң алғашқы әрпiнен алынған деп әңгiмелейдi.

	«Мына талтайып тұрған «А» аяғын жинай бастады» деген француздардың бiрi бiзге штабтың Франция территориясынан көшiп жатқанын ұқтырып.

	– Сiздер қай «А»-ны айтып тұрсыздар? Альгис екеумiз де керi бұрылдық. Үстiне ресторандар мен мейманханаларда қызмет iстейтiн адамдардың сары ала жез киiмiн киген, жасы алпыстың ар жағына ауысқан қарт бiзге тiгiлiп, таза орыс тiлiнде сөйлеп тұр.

	– Сiз орыс тiлiн қайдан бiлесiз? – дедi соңынан келген жолдастардың бiрi.

	– Неге бiлмейiн. Мен орыспын.

	– ...?

	– Иә, орыспын. Мен де Ресейде туғанмын, сонда өстiм, бiрақ Парижде тұрамын.

	– Мұнда келгенiңiзге көп болды ма?

	– Жоқ, мұнда келгенiме аса көп бола қойған жоқ, бiрақ Ресейден кеткенiм әлдеқашан.

	Бiз бұл кiсiге қандай жiп тағарымызды бiлмей дағдарып тұрғанда әңгiменi және өзi бастады.

	– Сiздердiң балалайкаларыңыз жоқ па?

	– Жоқ едi. Оны қайтесiз?

	– Өте сағындым, қолыма алғым келiп едi.

	– Мұнан сатып алуға болмай ма?

	– Болады ғой, бiрақ оған мен ақшаны қайдан табайын... Сирек кездесетiндiктен өте қымбат. – Ол аз ойланып тұрды да, маған бұрылды.

	– Сiз қайдан келдiңiз? Ұлтыңыз кiм? – дедi.

	– Қазақпын.

	– Казак! Мүмкiн емес!

	– Неге мүмкiн болмасын? – дедi Альгис.

	– Казак сiз сияқты болмайды. Ол да орыс қой, сiз ұқсамайсыз.

	Ең болмаса мұрт қайда?

	Мен тосылып қалдым. Альгис күлiп жiбердi. Ол менi едiрейген мұрты бар адам қалпында көзiне елестете қойса керек.

	– Жоқ олай емес, қария. Бұл казак емес қазақ. Тоқтаңыз, тоқтаңыз, сiз әлi бiлмейтiн боларсыз. Бұл жiгiт – киргиз. Киргиз емес қазақ, бiрақ сiздердiң кезiңiзде киргиз деп атағансыздар ғой.

	– Киргиз, киргиз... Дұрыс, ендi түсiндiм. Азиядан ғой.

	– Иә, Азиядан, Қазақстаннан. Бұндай республиканы бiлесiз бе?

	– Бiлемiн, бiлемiн. Иә, ол үлкен ел. Ол жерден космос корабльдерi ұшады, – дедi.

	– Сiз өзiңiз қайдан едiңiз, қария? – дедi Альгис ендi өзiңнiң кiм екенiңдi айт дегендей қартқа қарап.

	Ол аз ойланып тұрды.

	– Мен москвалықпын. Сонда туып-өстiм. Оқыдым. Коммерсиялық институттың екiншi курсында оқитынмын. Революция басталды. Менi институттан шығарды. Ресей екiге бөлiндi, ендi соның бiр жағына шығу керек болды. Мен қуылған тап жағына шықтым. Қысқасы, не керек, сол соқпақ менi Түркиядан бiр-ақ шығарды. Ендi Ресейде орнаған жаңа тәртiптi «талқан етемiз» деген даурықпашылардың күнi қараң болғанын сезе бастадым. Қырамыз, жоямыз деген қоқан-лоқылары отыз тiстен шыққан сөзден артпады. Ресейдi жаулап алу емес, жан сақтаудың өзi қиынға айнала бастады. Мен өмiрге бейiмделуге өзiмше әрекет жасауға кiрiстiм. Осы әрекетiм ақыры Алжирден әкелiп бiр-ақ шығарды. Онда үйлi-жайлы болдым, ептеп дүние де жидым. Бiрақ революция деген менiң қыр соңымнан қалмай қойды. Алжирде де революция басталды. Менiң тырнақтап жидым ба деген бар дүнием босқа кеттi. Сонымен қарақан басым қайтып Парижге келдiм. Мiне, ендi ағайын да, туған-туысқан да жоқ, қара басым қалт-құлт басып күн көрiп жатырмын.

	– Ал мұнда өмiрдiң сiздiң қалағаныңыздай қатып қалғанына көзiңiз жете ме? – дедi жiгiттердiң бiрi.

	Қарт оған оқты көзiн бiр қадап қалды. Альгис әлгi жiгiтке «қайтесiң қансыратып» дегендей көз қиығымен белгi бердi. Бәрiмiз үнсiзбiз.

	– Бiздiң балалайкамыз жоқ едi. Бiрақ менде мына бiр домбыра бар едi. Нақ осындай аспапта сонау 1925 жылы қазақтың ұлы әншiсi Әмiре Қашаубаев ән шырқап, бүкiл Францияны таңдандырған. Ол кiсi Эйфель мұнарасына көтерiлген екен, домбырасын ала шықса керек. Мен де ала келiп едiм. Сiзге соны ұсынайын, – дедiм.

	Қарт домбыраны алып, аз-кем ойланды да қойнына сүңгiтiп жiберiп, «рахмет» деп бұрыла бердi.

	Мұнараның төменгi қатарында ресторан бар. Ол, әрине, бiздiң Останкиноның жұлығына да келмейдi, дегенмен кезiнде әлемге әйгiлi орын болған.

	Бiз сонда түстiк. Альгис аздан соң:

	– Қалаубек, маған Әмiре туралы толығырақ айтып бершi, – дедi.

	Рас-өтiрiгiн қайдам, менiң бiр есiтуiм бойынша, Әмiре осы мұнараға келгенде әйгiлi дұшпан, кейiннен герман фашистерiмен тiл табысып, «Түркiстан легионы» дегендi құрған Мұстафа Шоқаевпен кездескен көрiнедi.

	Әмiренiң дауысын есiткенде Мұстафа жылапты-мыс. Ал Француздың бiр әйгiлi профессоры оның дауысын жазып алған екен. Ол осында сақтаулы көрiнедi. Мен Альгиске Әмiре туралы бiлгенiмдi айтып бердiм.

	– Иә, ол кiсi де «тыңдаңдар, қызығыңдар, мен – Совет Одағының азаматымын» деген екен ғой, – дедi, Маяковскийдiң әйгiлi өлеңiн өзiнше айтып.

	Бiз соңынан Альгис екеумiз Әмiренiң дауысы бар екен деген әңгiменi бiраз iздестiрдiк. Париждің әйгiлi «Гранд опера» театрының астында арнаулы орында сақталып жатқан әлем алыптарының дауыстары жазылған ленталардың бары рас екен. Онда ұлы әншiлер Карузо, Шаляпин, Сабиновтардың дауысы бары анық. Ал Әмiренiң дауысы бар-жоғын анықтап айта алмады. Мұқияттау зерттеуге бiздiң уақытымыз болмады. Оның үстiне құпия жатқан қазынада не барын анық бiлер ешкiм жоқ. Ұлы дауыстарды жинаған профессор Перноның өсиетi бойынша, ол дауыстар тек 2008 жылы ғана жарияланады. Бұл шарт бұлжытпай орындалуға тиiс.

	Ұлы әншiмiз Әмiренiң дауысы сақталған болса, ол ендi 2008 жылы эфирге шықпақ. Егер солай бола қалса, профессор Перноның адамзат үшiн жасаған бiр ерлiгi болар едi. Оны iздеу – келесi буынның мiндетi. Қазiргi кезде Әмiренiң дауысы Москвадан табылды. Қазақстан өнер зерттеушiлерi оны өңдеп, жұрт игiлiгiне айналдыра бастады. Ал Париждегі жазу тек айтылған мезгiлде ашылады. Бұл да жеке меншiктiк әлемнiң бiр қырсығы.

	«Мен Ресейге не деп барам? Қайтпаймын...» Осы бiр сөз есiмнен әлi кетпейдi.

	Сол қарттың салиқалы бейнесi де көз алдымда, түр-тұрпаты да.

	Бұл Гренобльда болған уақиға едi.

	Гренобль – Францияның оңтүстiгiн ала Альпi тауларының қойнауына орналасқан қала. Француздар оны Альпiнiң астанасы деп атайды. Екi жүз мыңға жуық халқы бар талай-талай тарихқа куә болған көне қала. Атақты жазушы Стендаль өзi туып-өскен қала туралы:

	«Маған ұнайтыны – үлкен селоның емес, үлкен қаланың түрi барлығы» деген екен бiр кезде. Айналаңа көз салсаң, Стендаль шығармаларындағы көптеген табиғат осы төңiректi елестетедi. Атақты композитор Верлиоз да осы маңда дүниеге келiптi.

	Қалада энергетикаға байланысты аса iрi құрылыстар бар. Изе өзенi – энергия көзi. Атом электростанциясы да осында. Ғылым мен мәдениеттiң де үлкен орталығы. Гренобль университетiнде бiр жүз бiр елдiң студенттерi оқиды. Сол университеттiң география факультетi батыс жақтан қаланы қоршап тұрған тау шыңының шынар бауырына орналасып, қаламен аспан жолы (канатная дорога) арқылы байланысқан. Жол шыңның төбесiнен төмен қарап, өзеннiң үстiнен қарғып, қалаға бiр-ақ тартылған.

	Қаланың шығыс жағында желкесiнен қарап Веркор шоқысы тұр. Мiне, осы Веркор шоқысы – француз қарсыласушыларының (Сопротивление) отаны. Тұңғыш рет осында құрылған отрядтар кейiн өрби келе өркенiн кең жайыпты. Шыңға шығу үшiн құздарды қашап, бауырлата салған жол алты рет туннельден өтедi, әрi әдейi жасалған жолайрықтар болмаса, қарсы келген машина қатарынан өте алмайды. Бұл – партизандар үшiн нағыз бекiнiс. Осы жолда қарсы келген машинаны байқамай қалған бiздiң шоферiмiз автобусын иықтастырып алып, иә әрi жүре алмай, иә кейiн кете алмай екi сағат тұрғанымыз бар. Автобустан түсуге аяқ басар жер жоқ, ұшы-қиырсыз тiп-тiк құз. Оған құласаң котлет жайына қалып, күлге айналып кетуiң хақ. Бiздiң айдаушымыздың ептiлiгiнен әрең аман құтылғанбыз.

	Бiрақ фашистер хайуандықтың қай түрiнен болса да қайтқан ба? Зұлымдықтың неше түрiн жасамады. Бейбiт жүрген қарусыз халықты да қан-жоса етпедi ме. Соның бiр айғағы – осы Веркар шыңындағы трагедия. СС бөлiмдерi таудағы аэродромға қанатына жалған белгi салынған самолеттерден десант тастап, партизандар базасын түгел жойып жiберген. Ал айналадағы деревня халықтарының 98 процентiн қырыпты. Партизан отрядтарының өтiнiшiмен, адал ниеттi қарсыласу қозғалысының жетекшiлерiнiң кейбiрiнiң талап етуiмен келмек болған көмек (әсiресе авиация) Алжирден қоянжүрек қорқақтардың кесiрiнен келмей қалған. Бұл туралы Ален Превоның «Белгiсiз батырлар» атты романында өте жақсы жазылған. Сол тау шыңында жатқан жауынгерлер бейiтiнен бiздер бiрнеше орыс фамилияларын кездестiрдiк. Тек олар бiздiң отандастарымыз емес, сонау революция кезiнде елден қайбiр себептермен (адасса да, алжасса да) кетiп қалған жандардың Франция жерiнде дүниеге келген перзенттерi екен. Олар – фашистер Францияны тiзе бүктiрiп, Россияға бет қойғанда қолдарына қару алып, жауға қарсы күреске шыққан азаматтар, француз мактары.

	Мiне, бiз осы Гренобль қаласында жүрген болатынбыз.

	Бiр күнi қонақүйдiң алдында қызу әңгiмелесiп тұрғанымызда қасымызға келiп қадалып тұрған бiр қартты байқадым. Жас шамасы жетпiстiң маңы, еңселi болса да мығым қарт. Қимылына қарағанда, бiздiң әңгiмемiздiң ыңғайын байқап тұрған сияқты – көзiн айырмайды. Осы бiр көзқарасы менiң желкеме қадалып тұрғандай бола бердi. Бетiмдi бұрмай, қасымдағы жолдастарға.

	– Мына кiсiге не керек екен, тiптен көзiн тайдырмайды ғой, – деп едiм.

	– Сендер Россиядан келдiңдер ме? – дедi қарт орыс тiлiнде.

	– Иә, Россиядан келiп едiк, оның сiзге не қажетi бола қалды?

	– Сағындым Россияны.

	– Сағындым?! Сiз кiмсiз?

	– Мен орыспын. Россияда туғанмын, Францияда жүрiп жатырмын.

	Баяғы Парижде есiткен сөздiң нақ өзi.

	– Сағынсаңыз, неге бармайсыз?

	– Мен бе?! Бармаймын Ресейге, көрмеймiн Ресейдi...

	Бiз тiксiнiп қалдық. «Тiптен бiз жалынып тұрғандай-ақ кежiрейуiн қарай көр».

	«Бармасаң, бадал. Сендерсiз де күн көргенбiз, қайта сендер тайып тұрған соң, ел басына орнаған түнек бiрден тазарып кеткен». Жiгiттердiң бәрiнiң ойында тұрған – осы сөз. Бiреуi тiптен шыдамай дауыстап-ақ:

	– Россия сiздiң тағдырыңызды бiраз сiлкiлеген ғой, шамасы.

	Онда да сағынып отырғандар шамалы, – деп айтып қалды.

	Қарт әлгi жiгiттiң бетiне ұзақ тiгiлiп қарап тұрды. Сонан соң бәрiмiздiң бетiмiзге бiр-бiр қарап, күрсiнiп алып үн қатты.

	– Ресейдi көруге құштар болғанмен, Совет Одағын көруге көңiлiм соқпайды. Жоқ, мен көрмей өтемiн. Иә, солай, ағайындар. Сендерге түсiну қиын, мен де түсiнбеген едiм. Ендi бiлдiм. Сендер де бiлiп алыңдар, айтып берейiн.

	...Мен Херсонда туылдым. Семьямыздың шаруасы шамалы ғана болатын, дегенмен менi оқытты, арнаулы бiлiм алдым. Агроном деген дипломды алып, алақайлап елге келгенiм сол – бiрiншi дүниежүзiлiк соғыс басталды да кеттi. Ендi армияға аттануға тура келдi. Ол соғыстың қандай болғанын өздерiң бiлесiңдер ғой, содан құтқарған революция болатын. Украинаға қайта оралдым. Агрономдық қызметiмдi қайта бастадым. Осы кезде аласапыран басталды да кеттi. Бiздiң уездi бiр күнi қызылдар алса, бiр күнi ақтар алып әбден есiмiз шықты. Кейде тiптен жасыл деген бiреулер келiп мазалайды. Олардың ешқайсысымен де жұмысым болмайды, өз басыммен өзiм қайғымын. Осылайша жүрiп әбден әбiржiдiм-ау деген кезде уақытша тасалай тұрсам қайтедi деген ой келдi. Сондағы тапқан ақылым – бiрi өлiп, бiрi қалғанша басқа жаққа тайып тұру. Осы ой ақыры Одессаға алып келдi. Ал ол жерден арғы жол – бұрын есiтсем де көз көрмеген жат ел, жат жұрт. Мiне, мен елiмнен осылайша «тыныштық» iздеп кеткенмiн. Ақ та, қызыл да, жасыл да болғаным жоқ. Олардың қайсысының жеңетiнiнде де жұмысым болған жоқ.

	Қашып келгендегi жат жердiң жұмағын да талай көрдiм. Агрономдығым адыра қалып, қолға түскен қызметтi атқара бердiм. Чертежник болып та iстедiм, механик болып та iстедiм. Қысқасы, мен басын шатпаған жұмыс та қалмаған болар. Бар арманым балаларымды оқытып, адам қылу едi. Оған жеткендеймiн – ұлым да, қызым да инженер. Бiрақ осы бақытқа жету жолында көрген азапты айтпаңдар.

	Осы кезде менiң беймаза деп тастап кеткен елiм де еңсесiн көтерiп, қарыштап алға басып бердi. Жұмақ деп келген шет елiмiз әп-сәтте-ақ жолда қалып қойды. Ал бiз болсақ, ел үшiн ештеңе жасаған жоқпыз. Ендi не деп бармақпын?

	Мешеу қалған Ресейдi екi соғысты бастарыңнан өткiзiп, жарты ғасырда дүниедегi ең құдiреттi мемлекетке айналдырған – сендерсiңдер, сендердiң әкелерiң. Ал бiз ше? Бiз жат болдық, өзiмiздi өзiмiз жат қылдық туған жерден. Ешкiм қуған жоқ. Елдi сағынамын, бiрақ көруге бет жоқ. Қандай қызмет көрсеттiм деп барамын елiме. Жоқ, бармаймын. Менi ондай ерiктен айырған өзiм, мына қу маңдай...

	Қарт маңдайын түртiп қойды. Бiз тым-тырыс бола қалдық.

	– Кешiрерсiз, қария. Бiз сiздiң сөзiңiздi байқамай терiс түсiнiп қалып едiк.

	– Оқасы жоқ, жiгiттер. Сендер бақыттысыңдар. Қасиеттi жердi басып жүрсiңдер. Ең қымбатты нәрсе – жер. Содан айырылмау керек. Ал басқаның бәрi – келiп-кетер дүние. Ауыртпашылық та өтедi, қайғы да кетiп, жара да жазылады. Баяғы ақ, көк, жасыл болып жүргендер де жөнiне кеттi. Тек мына бiз сияқты басын сауғалаған бейбақты Отанынан айырып кеттi. Отан, Отан...

	– Сiз елмен хабарласып тұрасыз ба?

	– Жоқ, хабарласпаймын. Ал СССР-да не болып жатқанын күнде бiлiп отырамын. Бiзге келiп түсетiн газеттердiң бәрiн оқимын. Әлгiнде де соған кетiп бара жатқанмын. Анау көпiрдiң арғы бетiндегi киоскiге кешiгiп болса да «Известия», «Труд» газеттерi түсiп тұрады.

	Қарттың сөзi бiзге қатты ой салды. Жiгiттердiң бiрi:

	– Кешегi сұмырай мына кiсiнiң сөзiн естiр ме едi, – деп едi.

	– Ол кiм? – деп елең ете түскен қартқа электро-аппарат зауытында жұмыс iстейтiн К-Ш. Л-А. дейтiн бiреу екенiн айтып едiк, жүзi қаталдана түстi де:

	– Бетiне түкiрiңдер оның! – деп бiр түкiрiп, бұрылып жүре бердi...

	Иә, бiз әлгi қос фамилиялы қызбен де кездескенбiз. Гренобль университетiнiң жатақханасын аралап жүргенде бiзге шет елдiк бiр топ студенттер келiп, мүмкiн болса арнайы кездесiп, әңгiмелескiсi келетiнiн айтты.

	Бiз уақыт тар болғандықтан қонақ орнымызды сiлтеп, кетiп қойғанбыз. Келетiн мезгiлi сағат жетi болып белгiлендi. Кешкiлiк түгел жиналып күтiп отырғанымызда, қонақүйдiң кезекшiсi келiп сыртта бiр совет азаматы жiгiттердiң бiрiн шақырып тұрғанын ескерттi. Бәрiмiз аң-таңбыз. Мұнда бiз танитын ешкiм жоқ сияқты едi, бұрын кездеспегенбiз. Жiгiттердiң бiрi сыртқа шығып кеттi де, аздан соң қайта оралып:

	– Жiгiттер, сыртта бiр қыз күтiп отыр. Өзiн К-Ш Л-А деп таныстырды. Бiзбен кездесiп, әңгiмелеспек екен, – дедi.

	– Өзi кiм екен оның? Не әңгiмесi бар екен бiзге айтатын? Мұнда не iстеп жүр?..

	Сұрау дейтiн қардай борайтын болған соң әлгi жiгiт қолын көтерiп:

	– Болды, болды, – дедi. – Мен екi минутта оның қайдан екенін бiле қояйын. Өз айтқаны: Совет азаматы, осында оқиды, елдiң жағдайын бiлгiсi келедi. Әсiресе кейбiр саяси мәселелердi. Өйткенi Даниель, Синявскийлердiң оқиғасына байланысты француздармен сөйлескенде тұтылып қалады-мыс. Мiне, осы. Басқасын бiлмеймiн. Не деп жауап берейiн?

	Бiз ойланып қалдық.

	– Қазiр бiзге марокколық студенттер келедi. Оларды тастап кете алмаймыз. Керек деп тапса, келсiн, бiрге әңгiмелесермiз.

	Аздан соң әлгi жiгiт қайта оралды.

	– Мен марокколықтарды айтып ем, ат-тонын ала қашып, кетiп қалды.

	Бiз аң-таңбыз.

	Ол күнi көп ойланған жоқ едiк. Келесi күнi әлгi қыз және кездесiптi. Бiздiң қыздарға айтқан өмiрбаянына қарағанда, пермдiк көрiнедi. Елде оқып жүрiп бiр шетелдiкке тұрмысқа шығып, елден кетiп қалады. Шет елге келген соң ол күйеуi тастап кетедi де, жалғыз қалады. Қазiр электроаппарат зауытында жұмыс iстейдi екен, әрi университетте оқитын көрiнедi. Елге кетейiн десе, өзi оқитын факультет СССР вуздарының «бiрiнде де жоқ» көрiнедi. Университеттi бiтiрген соң елге қайтпақ.

	Менiң ойыма бiр оқиға түсе кеттi. Мұны әлгi зауыттың инженерi Борис Климовтың сөзi дәлелдей түстi. (Климов туралы арнайы айтамыз). Ол жiгiт әңгiме арасында Отан туралы, шет елде жүрген адамдар туралы айта келiп:

	– Бiздiң зауыттың аудармашылар бөлiмiнде бiр қыз жұмыс iстейдi. Бақытты даладан iздеушiлердiң бiрi болса керек. Ендi етегiн жасқа толтырып еңiреп жүр, – деген болатын.

	Бұдан бiрнеше жыл бұрын бiздiң орталық баспасөз беттерiнде нақ осындай бiр қыздың тарихы жазылған болатын. Ол да бiр араб студентiне тұрмысқа шығып, бақытын сахарадан таппақ болып тартып отырған. Ал араб болса оны жар етейiн деген ойдан аулақ, аз уақыт бiрге тұрған соң басқа бiр арабқа сатып жiберген. Ал жаңа қожасы келесi бiреуге сыйға тартқан (жеке меншiктiң рақатын көрген ғой). Ақыры азып-тозып Францияға келiп, тентiреп жүр делiнген едi. Сол қыздың фамилиясы есiмде жоқ, бiрақ өмiрiне қарағанда, нақ осы болса керек. Өйткенi бiз араб студенттерi келедi дегенде, ат-тонын ала қашуы тегiн емес. Немесе бұл да сондай – басын бақытқа сүңгiтiп алмақ болып тентiреп кеткендердiң бiрi. Ендiгi тапқаны – ел туралы өсек айту. Әлгi Даниэль, Синявский немесе «еврей мәселесi» дегендердi бiзден сұрауды қожалары тапсырса керек қой. Әйтпесе совет азаматы осы бесiктегi бала бiлетiн нәрсенi бiлмей не қара басыпты. Неткен бейшаралық! Оны бiз емес, нақ өзi сияқты шет жерден бақыт iздеп кеткен әлгi қарт та айтып кеттi ғой. Бұдан артық баға болмас.

	Нақ сол қалада осындай «елiне қайтпайтынның» бiрiне және кездестiк.

	Бiраз күн бiзбен бiрге жүрiп таныс болып қалған бiр армян жiгiтi бiрде маған былай дедi.

	– Осында бiр ресторанда азербайжан жiгiтi жұмыс iстейдi. Елден бiреулер келсе, маған кездестiршi деушi едi. Барып қайтсақ қайтедi.

	– Ол не қып жүр мұнда?

	– Қайтпай қалғанның бiрi.

	– Ә, әлгi бiздiң елдiң «күлiн көкке» ұшырмақ болып жүргендердiң бiрi ме.

	– Оншалығын бiле бермеймiн. Әйтеуiр, қайтпай қалған. Себебiне де қанық емеспiн. Қалай етемiз (Айтпақшы, бұл жiгiттiң өзi туралы. Ол шет елде туылып, соғыстан кейiнгi жылдары репатрияция болғанда Арменияға қайта оралыпты. Онан соң Бакуде, Ташкентте етiкшi боп көп жылдар iстеген. Францияда қалып қойған туған-туысқандары ең болмаса бiздi жерлеп кет деп қоймаған соң, он сегiз жылдан соң қайта оралған. Қазiрше Гренобльде тұрып жатыр. Ағайындарым рұқсат берген соң елге қайтамын дейдi).

	Сонымен, бiз барып ресторанда отырмыз. Әлгi бiзге «ғашық жерлесiмiз» жақындамайды. Көз қиығын қайта-қайта салғанмен, еркiн сөйлесуге жүрек тоқтата алмайды-ау деймiн, анадайдан одағайлап жүр. Құмар боп тұрған бiз де жоқ, iшiмiзден күлiп бақылап отырмыз. Бiр кезде баяу басып қасымызға келiп:

	– Салам, – деп басын иiп сәлем бердi.

	– Сәлеметсiз бе? – дедiм әдейi орыс тiлiнде, оның әдейi азербайжанша сәлем берiп, менiң қазақша сөйлегенiмдi қалап тұрғанын байқасам да.

	Ол аз үнсiз тұрды.

	– Ел қалай?

	– Ел орнында.

	– Бiр көрер ме едi, шiркiн.

	– Кiмдi көресiз. Сiздi сағынып жатқан жұрт болса, әлдеқашан-ақ қайтпадыңыз ба.

	Жалт бұрылды. Жанарында өзгерiс пайда бола кеттi. Бiрақ тез басыла қалды.

	– Кешiрерсiз. Мен ел туралы әңгiме есiтсем деп едiм. Бiз алыстамыз, хабар бiле бермеймiз.

	– Хабар бiлетiн болсаңыз, мүмкiшiлiк бар көрiнедi ғой. Бiздiң газеттер келiп тұрады екен, радиодан тыңдаңыз. Кейбiр елден кетiп, осында қарық болып жүрген сiздiң қадамдастарыңыз солай ететiн көрiнедi.

	Ол және бiраз үнсiз отырды. Сонан соң менiң қасымдағы армян жiгiтiне француз тiлiнде бiрдемелердi айтты. Ол:

	– Бұл кiсi азербайжан тiлiн өте сағынған көрiнедi. Қазақ тiлi түбiрлес дейдi. Сондықтан сiздiң қазақша сөйлегенiңiздi қалап отыр, – дедi.

	Тiлiмiздiң түбiрлес екенiн бiле қоюын қарай гөр. Тiптен туыс та болмақ болар. Бiз де азербайжанға қарамай әлгi армян жiгiтке қарап жауап бердiк.

	– Бiз бұл кiсiнiң көңiлiн аулауға келгенiмiз жоқ. Сағынатын болса сонау басында неге ойламайды. Ендi керегi не. Бiр адам сөйлемейдi екен деп азербайжан тiлi кедейленiп қалмас. Осылай деп аударып берiңiз табынған тiлiне.

	Ол:

	– Мен сiздердi коньякпен сыйлайын, – деп орнынан шұғыл тұрып кете барды.

	– Әлгi жiгiт бiздi шынымен сыйламақ па? – дедi қасымдағы серiгiмнiң бiрi.

	– Солай етпек қой шамасы.

	– Ал бiз оның дастарқанынан дәм тататын-татпайтынымызды қайдан бiледi.

	– Кiм бiлсiн.

	– Жүр кеттiк.

	Бiз орнымыздан көтерiлгенде кiшкене подносқа үш рюмкенi қойып әлгi жiгiт те келдi. Бетiне тiктеп қарадық та.

	– Сағ болың! – деп бұрылып жүре бердiк. Ол сол подносын төбесiне көтерген күйi соңымыздан қарап тұрып қала бердi. Сыртқа шыққан соң қасымдағы серiгiм.

	– Сiз оған не дедiңiз? – дедi.

	Сонда барып оның азербайжан тiлiн тiптен түсiнбейтiнi есiме түстi.

	– Өз тiлегi бойынша азербайжан тiлiнде «қош болыңыз» деп едiм.

	– Онда өзегiн өртей түстiм десейшi.

	Мiне, бiз осылайша «елiме бармаймын» деген үш адаммен кездестiк. Үшеуiнiң тағдыры үш түрлi. Бiрақ бәрiнiң қайғысы бiр. Қарт алжасқанын арман етiп, басын тасқа соқса, екiншiсi есi-басын жиып алған кезде-ақ қайтпай қалған. Ал қызда болса – елге қарар бет жоқ.

	Айтпақшы, бiз әлгi кейбiр араб елдерiнiң студенттерiмен де кездестiк. Олардың да түсiнiгi шым-шытырық. Әлеуметтiк, экономикалық мәселелердiң көбiнде шатысып жатыр. Тiптен осы АҚШ, Англия, Франция сияқты дамыған елдерге коммунизмiңнiң керегi не деп соғады. Бiздiң елдiң жастары туралы бiлетiндерi де шалағай. Бiреуi маған:

	– Сiз ислам дiнiн ұстайсыз ғой, – дедi.

	– Оны қайдан шығардыңыз?

	– Бас киiмiңiзге қарап шамалап едiм.

	Мен күлiп жiбердiм. Шынында да мен тақия киiп жүргенмiн. Ал сол үшiн дiнге байлап қою деген тұрпайылық емес пе? Немесе екiншi бiр сұрауының түрiн қараңыз.

	– Сiздерде пляжда суға түскенде қыздар қандай киiмде болады?

	Бiздiң ызамыз келдi.

	– Әйтеуiр, жалаңаш болмайды.

	– Сiз кешiрiңiз. Мен керiсiнше сұрап едiм. Бiр елдерде қыздар суға ұзын көйлексiз түспесiн деген заң бар көрiнедi.

	– Ондай заң бiздiң елде болған емес, бола да қоймас.

	Мәселе қоғамдық даму заңына көшкенде әлгi студенттердiң бiрi бұл әңгiмеден басын ала қашты.

	– Бiз әуелi дамып алайық, қай жолмен жүретiнiмiздi сонан соң шешемiз, – дедi.

	– Онда неге капитализм мен коммунизмнiң бiр-бiрiнен артықшылығын iздеп әурешiлiкке түсесiздер?

	– Елiмiз дамып, алдыңғы қатарлылардың қабатына қосылғанда қай жолмен жүретiнiмiздi осы бастан iздей бастағанымыз жөн емес пе.

	– Онда несiне ол мезгiлдi күтесiздер. Осы бастан-ақ социализм жолына көшпейсiздер ме?

	– Оған бола қоймас. Онда көпшiлiк үшiн азшылық азап шегу керек қой. Бiз ешкiм де азап шекпесе деймiз.

	Мәссаған, мәселе қайда жатыр. Неге арамтер болып отыр десек, мына студент сол азшылықтың – феодалдардың өкiлi екен ғой.

	Әрине, Марокконың қай жолмен дамуын осы бiр студент анықтай қоймас. Дегенмен бiлiм алып жүрген азаматтарының ойының терiстiгiнде.

	Мiне, осы сияқты небiр жабайы сұрауларды жаудырғанда әлгiлерге жаның ашиды. Буржуазиялық насихаттың шырмауына шатысып жүргенiне қынжыласың. Сондықтан да өз елiң, өз Отаның туралы өктем дауыспен мақтана айта түскiң келедi, айта түскiң келедi, айта түскiң келедi....





ӘР КЕУДЕДЕ БIР ҚИЯЛ




	Кейбiреулер Отанына опасыздық етiп алыста жүрсе, кейбiреулер керiсiнше бiздiң ұлы елiмiздi бiр көргiсi келiп армандап жүредi. Әр кеудеде бiр қиял.

	– Менiң қызым әкесiнiң елiнде оқыса, арманым болмас едi, – дедi бiзге Ольденберже дейтiн әйел он екi, он үш жасар қызын қатарымызға алып суретке түсуiмiздi қиылып өтiнiп тұрып.

	Гренобльде жүргенде бiр балеринаның некелескенiн көргенбiз. Сол жұпты құттықтауға балет мектебiнiң бiр топ жас балғындары келген екен. Бiз шетiректе тұрғанбыз. Бiр кезде қасымызға бiр әйел келiп, қайдан келгенiмiздi сұрады да, iзiнше керi бұрылып, анадай жерде тұрған жас қыздардың бiреуiн жетелеп келдi.

	– Ани, мынау сенiң әкеңнiң жерлестерi, сәлем бер, – дедi әлгi қызға.

	– Сәлематсыздар ма, – деп ол қыз сахнада тұрғандай-ақ тiзесiн бүгiп сәлемдескен. Бiздiң жолдастар iзет көрсеткен қызға космос корабльдерiнiң суретi бейнеленген значок ұсынды.

	– Мерси! – деп қыз және iзет бiлдiрдi.

	Сөйтсек, әлгi қыздың әкесi орыс екен, ал шешесi – итальян қызы.

	– Мен Совет Одағын бiр көруге өте құмартамын. Егер менiң қызым Москвада оқитын болса, шiркiн, төбем көкке бiр жетер едi, – дейдi ол.

	Қыз әкесiнiң Францияға қалай келгенi бiзге беймәлiм, ал ұлты италиялық әйелдiң қызын әкесi өскен елге жiбергiсi келетiнi көп ой салады. Бұл бiздiң елдiң құдіретiн, әдiлдiгiн шын пейiлмен мойындағанының белгiсi емес пе.



	Бабаң сенiң Ресейдiң перзентi.

	Әкең сенiң Ресейде ер жеттi.

	Анаң сенiң армандайды, аңсайды,

	Әкең туған сол ұлы елдi көрмектi,



	– деп едi, қасымыздағы бiр жiгiт өз өлеңiнiң көркемдiгiне өзi күлсе де бейiлiн бiлдiрiп.

	Иә, бiз орыс пен итальянкадан туған француз қызына осылай кездестiк. Нақ осы сияқты өзбектен туған француз жiгiтiне де кездестiк.

	Лионда жастар үйiнiң асханасында тамақтанып отырғанбыз. Сырттан бiр топ жас жiгiт келiп қасымызға отырды. Солардың арасындағы бiреуi көз тарта бередi. Түсi қоңырқай, шашы қара, көзi де өзгешелеу сияқты. Мен не де болса нартәуекел дедiм де.

	– Мына бiр жiгiттiң қайдан келгенiн, кiм екенiн сұраңызшы, – дедiм қасымыздағы жол нұсқаушыдан.

	– Бұл жiгiт оқушы көрiнедi. Францияның оңтүстiгiнен келiптi, француз екен, – дедi жол бастаушы сөйлесiп болған соң. Неге сұрады екен дегендей ол жiгiт те маған тiгiлiп отыр.

	– Онда кешiрiм өтiнемiн. Түрiне қарап мен Орта Азия халықтарының өкiлдерiнiң бiрiне ұқсатып едiм.

	– Оныңыз дұрыс, әкем өзбек, – дедi әлгi жiгiт.

	– Өзiңiз ше?

	– Өзiм французбын.

	Әңгiмемiз осымен аяқталды. Сыртқа шыққан соң жiгiттердiң бiрi:

	– Иә, өзi француз болғаны да жақсы ғой, – дедi...

	...Өздерi Ресейде тумаса да Ресейдi аңсайтын, армандайтын адамдарға да кездестiк. Ондайлар да баршылық шет жұртта.

	Жоғарыда айтқан Гренобльдiң электроаппарат зауытында Егоров және Климов дейтiн екi орыс инженерi жұмыс iстейдi екен. Екеуi де Францияда туылған, сондықтан Франция азаматы. Орыс тiлiн жақсы бiледi. Әсiресе Борис Климов баяу болса да әрбiр сөздi орын-орнына кiрпiш қалағандай етiп баяу орналастырып, грамматикалық ереженi мұқият сақтап сөйлейдi. Бұл – басқа тiлдi өзiнше үйренiп, халықпен тiкелей араласып тәжiрибе алмағандардың бәрiне тән қасиет.

	– Сiз орыс тiлiн қалай жетiк меңгергенсiз, – дедiм мен Климовқа әңгiме арасында.

	– Оны сiзге түсiну қиын, – дедi ол ептеп ойланып отырып, – бiздiң орыстың деп аталатын ұлттық не қасиетiмiз қалды. Қалғаны – жалғыз осы тiлiмiз, сондықтан сол тiлдi сақтауды мақсат тұтамыз, ең болмаса бiр қасиеттi сақтап қалу керек қой. Өзара кездескенде, үйде орыс тiлiнде сөйлеуге тырысамыз. Ал баяу, грамматиканың ережесiн бұлжытпай сөйлеуге тырысатыным – көбiне кiтаптан үйренгендiгiм ғой.

	Борис дұрыс айтады. Осы жалғыз тiл болмаса несi қалды. Соны сақтағысы келедi. Әй, бiрақ сақтай алар ма екен. Өйткенi осы тiл бiлгенiнiң өзiне де алара қарайтын көрiнедi қожайындары. Бiзге зауыт бойынша жасайтын экскурсиямыздың жоспарын алдын ала белгiлеп қойған болатын. Оны Климов та айтқан. Дегенмен бiр цехтың алдына келе бергенiмiзде бiреу алдымызға көлденең тұра қалды.

	– Программа бойынша мұнда да болуымыз керек, – деген Климовтың сөзiне ол.

	– Жоқ, келесi цехқа өтiңiздер, – деп жауап бердi.

	Климов қысылғанынан қызарып кетсе де, бiзге бiр қарап алды да үн-түнсiз бұрылып жүре бердi. Сонда өздерiнде iстейтiн инженерiне де сене бермейтiн болғаны ғой зауыт иелерiнiң. Кiм бiледi, әлде оның бiзбен орыс тiлiнде сөйлесiп, етене болып жүргенi ұнамаған болар. Мен елден кеткен және бiр адамға кездестiм. Оның да ойы өзiнше бiр төбе. Лионда әлемге әйгiлi розари бар. Оның әсемдiгiн айтып жеткiзу қиын, iшiне кiрiп кетсең айналаңның бәрi әлденеше түрге құлпырып, жаныңды жадыратады. Осы розаридiң iшiнде мен бiр фотосуретшiге кездестiм.

	Ол менiң азиялық екенiмдi түсiмнен байқаған болар, әйтеуiр, қасыма келiп ұзақ қарап тұрды. Совет Одағынан екенiмдi бiлiп, «Кавказдан емессiз бе?» деген соң мен мекенжайымды айттым. Әңгiмелесе келе ол өз ана тiлiмде бiрер сөз айтуымды өтiндi. Ақыры бiз шама-шарқымыздың келгенiнше өзбек, азербайжан тiлiнде түсiнiскендей болдық. Сөйтсем, ол сонау бiр кездерде Одессадан кетiп қалған түрiк (кавказдық) екен. Ел туралы әңгiме болғанда: «Е, ендi маған қайда өлсем де бәрiбiр емес пе?» – дедi.

	***

	Мен талай-талай тәлкекке түскен тағдырлармен осылай таныстым. Әрине, сол елдердiң өз азаматтарының тағдыры да тұнып тұрған жоқ. Бiрақ олардың жөнi бiр басқа ғой. Ал мыналар «бақыт» iздеп кеткендер емес пе, сондағы тапқаны анау.

	Сонысына қарамай кейбiрiнiң Совет Одағына қарсы, өз Отанына қарсы аузын көпiрте сөйлеп, жұлмаланған жұдырығын көтеретiнiн қайтерсiң.

	Иә, ондайлар да бар әлi. Тiптен олар шатпақтап газет, журнал шығарғансиды, радио арқылы алжасып жатады. Бiрақ олардың да күнi қараң, тарихтың дөңгелегiн айналдырамыз дегенiне басқалар түгiлi өздерi де сене қояр ма екен? Сенбес? Тек қожаларына жағып, күн көрудiң қарекетi ғой.





	https://t.me/kzkitap





