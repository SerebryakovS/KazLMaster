	 Мұхтар Шерім

	 Обшым, адам емес екенміңдер!





	 (Таңдамалы әзіл-сықақ әңігімелер)





ҚҰДАЛАР «ҚҰЛАП» ҚАЛДЫ...




	Құдалықта қылқиып отырғанмын... Бір кезде білегіне жыланның қабығын орап алған, бетінде бидай өсіп, онысы қурап қалғандай, тыртық-тыртық, басына сынап төксең, тұрмайтындай жып-жылтыр, мойны жуан, кеудесі керілген, жауырыны «жынды» туысқан ағамыз кіріп келді. Беліне гранаттар қыстырып алыпты. Бес алты пышақ балағының жапсырма қалтасынан қылтияды, екі қолында екі тапанша. Мұны көрген құдалар ашық тұрған терезеден секіріп, құдағидың бірі дастарханды басына жамылып отыра кетті... Тығылған түрі. Әкем де, шешем де тымырайып алған. Туыстарым тары жеп түйіліп қалғандай. Мен ғана, қанша дегенмен, бауырым емес пе, орнымнан тұрып:

	—Ассалаумағалейкум, зек ағам!—дедім қолымды ұсынып.

	—Құдалыққа келіпсіңдер. Мені неге ертіп алмадыңдар? Не, мен адам емеспін бе?

	—Патронбай аға, сіз... Сіз сотталып кетіп едіңіз ғой?

	—Сотталғандар сорлы деп кім айтты?

	—Жоға... Отырыңыз, менің зек ағам...

	—Мен бар жоғы жеті адам өлтірдім, 15 қыз зорладым, екі кемпір қылғындырдым, ал, педофилдер де «ақысыз демалыс алып», шет елде демалып жүр!

	—Сен шіріген жұмыртқа болдың!—деді әкем.

	—Қуырылған жұмыртқасың...—деді шешем. Сәлден кейін қашып кеткен құдалар қайтып келді.

	—Ойбай-ау, өзіміздің құда бала екен ғой!

	—Түрмеңіз құтты болсын!

	—Колонияңызда ұзақ жасаңыз!

	—Кімнің құдасы сотталмай жатыр дейсің, қайта бұл бізге абырой...—деп жамырай жалпақтап жатыр.

	—Аға, түрмеден қашып келдіңіз бе?—деп сұрадым мен.

	—Как қашып келген?

	—Енді... Әлі он жылыңыз бар...

	—Сұранып келдім.

	—Жібере салады екен де...

	—Құдалыққа баратындарыңды естіп, бес күнге сұрандым. Ақша не істетпейді?

	—Ақшаны қайдан аласыз?

	—Өй, пацан десе... Ағаң түрмеде «авторитет!»

	«Зек» ағама сөз берілді.

	—Құрметті құдалар!—деді ағамыз асықпай, тапаншасын дастархандағы жүзімнің үстіне қойып жатып,—қылмыстық кодекстің «Бандитизм» бабымен 18 жылға кесіліп, «ЗЕКТЕР-2013» колониясында жазасын өтеп жатқан құдаларыңның атынан, қылмыс әлеміндегі зектер атынан, ақшаға сатылғыш колония басшылары атынан сіздерге бір жәшік партон, 12 штук гранат, бес автомат, бір қапшық геройн сыйға тартамын! Құдалықтарың мың бір жылдық болсын!

	—Ойбай, оның бәрін қайтеміз? Ұстап әкетеді ғой!—деп қалды бас құда.

	—Несі бар, сатып, байып кетеміз,—деді жас құда... Әкем теріс айналды. Шешем күрсінді.

	—Түрмеден тезірек шығып келіңіз!—деді құдағи ыржалақтап. Бірақ көзінде үрей.

	—Ақша берсем, мерзімнен бұрын шығып кетуге болады. Бірақ зачем? Бес күннен кейін Дубайға ұшамын. Демалып келмесем...

	—Түрме рахат екен ғой...—дедім мен. Әкем басыма салып қалды. Жым болдым.

	Есік алдына шығып, құдалармен билей бастадық. Ағамыз кәйіп, құдашаны биге шақырды. Құйрығына ине сұғылып жатқандай, секіріп, секіріп билейді дейсің...

	Бір кезде бәрі тым-тырақай қашты дейсіз! Безіп барады. Ағамның өзі анадай жерге барып, құдашаның үстіне жата кетті... Состиып мен тұрмын.

	—Құда бала, жатыңыз, жатыңыз!—деп айқайлайды құдағи.

	—Жер шаң... Неге жатамыз?

	—Зек құдамыздың беліндегі гранаттың біреуі түсіп кетті... Қазір жарылады...

	Жындыға да жан керек, билей жүріп қаштым. Сәлден кейін гранат гүрс етіп жарылды. Есік алдынан өтіп бара жатқан бір есек ауыр жараланып, ақыра қашты. Байлаулы ит қыңсылап, ініне кіріп кетті.

	—Ойе-бай, үстіме жатып алыпсыз ғой?...—деді құдаша қозғалақтап.

	—Сізді гранат жарықшақтарынан қорғап жатырмын,—деді «зек» ағам.

	—А-а, онда кешке дейін жата беріңіз...

	Сол күні полицейлер келді. «Зек» ағамды құрметтеп, «честь» беріп, колониясына дейін шығарып салды... Құдалар болса, мұндай «құрметті» бұрын көрмеген бе, шеттерінен «құлап» қалды... Әне, «Ақшаң болса қалтаңда, түрмеде де талтаңда!»





	ОБШЫМ, АДАМ ЕМЕС ЕКЕНСIДЕР!

	 “Қабағы қатулы, сәлемi сатулы“ деген осы шығар?

	— Мен сiздi не үшiн шақырдым, бiлесiз бе,-дедi облыс әкiмi бас полицей Тыжбан Тәпеновке.

	— Мақтайын деп...

	— Жоқ.

	— Жаман жұмыс iстеп жатқан жоқпыз. Облыс бойынша 1230 ауыр қылмыс жасалып, оның 1229-ы қысқартылды. Былтырдан берi 1500 адам өлiп, оның 500-i тiрiлiп кеттi. 300 адам ендi өлейiн деп жатыр. Алты айда алпыс қатын зорланып, жетпiс кемпiр зорланып қала жаздап, елу бес қыз гүлдерiнен айырылып...

	— Гүл-пүлiңiздi қоя тұрыңыз! Мен сiздi не үшiн шақырдым?

	— Мыжеке, сiз облыс әкiмi болып келгелi жаман атты болып көрген жоқпын. Министрлiктен алғыс хатым да бар. Алты айда алты тонна героин тәркiлендi. Оның бес тоннасын ұрлатып алдық. Төрт тоннасын тауып алдық. Үш тоннасын өртейiн деп жатқанда, екi тоннасы кем болып шықты. Бiр тоннасының қайда кеткенi белгiсiз. Бiздiң жiгiттер жұмыс iстеп жатыр. Алты айда...

	— Тұра тұрыңыз. Сiздi не үшiн шақырғанымды есiме түсiрейiн. Алты айда, аты айда деп миымды атала етiп жiбердiңiз ғой. Сiздiң салаңыздағы министр менiң жан досым. Генералмын дейсiз, шенiңiздi офицерге түсiрiп жiберейiн бе? Не үшiн шақырдым сiздi?

	— Мен қайдан бiлейiн?

	— Бiлесiз. Бiлiп тұрсыз! Ал, менiң есiмнен шығып кеттi. Мың сан жұмыс.

	— Алты айда пәтер тонаушылар саны күрт азайды. Пәтер иелерi ұры-қарыларды үйлерiне кiргiзбей отыр. Бәрiнде темiр есiк. Терезелерi торланған! “Бiз аштан өлемiз бе?“ деп дiрдектеген екi ұры кабинетiме келiп тұр. Айқайлап қуып шықтым. “Бiзге жоспар керек, давай ұрлық жасаңдар!“ дедiм. Жалпы, алты айда 800 пәтер тоналды. Былтыр 801 едi. Демек ұрлық азайды. Алты айда алаяқтар...

	— Тыжбан Тәпенович! Мен сiздi не үшiн шақырғанымды есiме түсiрген сияқтымын.

	— Не үшiн шақырған екенсiз?-деп сұрады облыстық iшкi iстер басқармасының бастығы.

	— Бiлмеймiн.

	— Жаңа ғана есiме түстi деген едiңiз.

	— Жоға, шақырғаным есiме түстi ғой. Бiрақ, не үшiн? Мәселе осында!

	— Бiз алты айда алты қауiптi қылмыскерлермен атыстық. Осы қақтығыста бiр камаз патрон жұмсадық. Екi қапшық граната жардық. Отыз екi пышақ лақтырдық. Нәтижесiнде алты қылмыскердiң бесеуi тiрi қалып, бiреуi сеспей қатты. Бiз оны өлген соң тұтқындап, қолына кiсен салдық. Бiздiң жiгiттердiң небәры жетпiсi ғана қырылып қалды. Негiзiнен полицейлердi садақпен қаруландырғым келедi. Патрон шығын болмайды. Қауiптi қылмыскер қатар тұрса, бiр оқпен тыз-з еткiзiп атып алуға өте қолайлы. Жебенiң ұшына тұз, ащы дәрi, уксус сеуiп қойып атса, жүдә жақсы.

	— Мұның бәрiн неге айтып тұрсыз? Мен сiздi не үшiн шақырғанымды ендi есiме түсiрiп, сiздiң жiгiттердiң өте нашар жұмыс iстейтiнiне қапаланып отырмын.

	— Неге?

	 — Неге дейдi ғой. Сiзде, сiздiң полиция қызметкерлерiнде ар-ұят жоқ. Обшым адам емессiздер.

	— Бiздегінiң бәрi адамнан аумайды.

	— Ендi есiме түстi! Сiздер әсiресе, мына сiз неге менiң ұлымды жазалауға неге бұйрық бермейсiз? Алты айдың iшiнде алпыс адамды қағып кеттi. Оның 59-ы тiрi қалып, бiреуi қайтыс болды. Алты айдың iшiнде екi сиыр қағып кетiп, оның бiреуi реанимацияда өлдi. Бұзауымен қоса. Астында “Джип“, зулап келе жатып, МАИ қызметкерiн қағып кеткен. Артына қараса жоқ дейдi. Сөйтсе, ол “Джиптiң“ астына жабысып қалыпты. Не деген масқара! Неге жазалап бiр-екi күн уақытша қамап қоймайсыздар?

	— Мыжеке... Алты айдың iшiнде...

	— Доғарыңыз! Обшым полиция емессiңдер, менiң беделiме қарасаңдар, бiр күнi баламнан айырыламын ғой!

	— Мыжеке, бiз ендi... Сiздi сыйлап...

	— Немене сыйлап? Гүл әкелiп берейiн деп пе едiңiз? Тағы да қайталаймын, сiздер бар ғой, общым адам емессiздер! Менiң кiшi қызым бiр кiсiнi қылқындырып өлтiрген! Наркобизнестiң нәтижесi, неге ұстамайсың? Дiрiлдеп, қылтырап өлсiн дейсiң бе, әлде?

	—Сiздiң тамырыңыз алысқа жайылған, қорқамыз.

	—Немене, қорқатындай, мен бөжеймiн бе? Халық бiзден үлгi алсын! Күйеу баламның пистолетiн қашан тартып аласыңдар? Кеше кафеде екi жiгiттi атып кетiптi. Ұят қой, әбден еркiнсiп кеттiңдер. Әдейi селқос қарайсыңдар! Әжемнiң не iстегенiн бiлесiң бе? Әжем иномаркалардың қымбат магнитофондарын ұрлаумен айналысқан. Кәрi кемпiрдi намаз үстiнде ұстап алуға болады ғой!

	—Әжеңiздiң мiнезi жаман, қарғайды...

	—Қарғыстан қорықпаңыз! Әйелiмдi, Құдайым-ау, менiң әйелiмдi неге еркiнсiтiп жiбергенсiңдер?

	—Ол кiсi не iстеп жүр?

	—Бiреудiң кафесiн тартып алған. Жекеменшiк шаштаразыға шашын бұйралатып, ақшасын төлемей кеткен. Қылмыс қой! Қылмыспен күресу керек! Сенiң әйелiңмен қосылып алып, “разборка“ жасайды екен!

	—Не дейдi?

	—Обшым адам емессiңдер! Халық бiзден қалай үлгi алады? Балалар бақшасындағы немерем не бүлдiрдi дейсiң ғой? Бiр қызды зорламақ болған. Қыздың лыпасын шешiп алып, басына киiп алған. Тiлiн шығарған. Алты айда, алты айда деп, ақпар беруден жалықпайсыз. Келiнiм ше? Келiнiм СПИД жұқтырып келген! Ауыр қылмыс! Кеше асылып өлейiн дегенде, үйiне апарып тастадық. Жоқ, сiздер жұмыс iстемейсiздер! Бәрiн қамау керек. Сөйтiп қылмыс атаулыны саусақпен ғана санау керек! Естiп тұрмысыз? Сiз кiмсiз өзi?

	—Мен бе? Мен обшым адам емеспiн,-деген Бас полицей күмiлжiп қалды. Басқа не дей қойсын?...

	МАХАББАТ “ИIСI”



	Бизнесмен Мыжбанның “Шымкент-Алматы” рейсi бойынша ұшатын ұшаққа отырғаны сол, салон iшiндегi репродуктор саңқ ете қалды:

	- Құрметтi жалпиып, құлақтары қалқиып, ерiндерi салпиып отырған жолаушы мырзалар мен ханымдар! “Шымкент-Алматы” әуе лайнерiнiң экипаж мүшелерiмен таныстырамыз! “АН-24” ұшағының командирi - Анау ғой! Борт инженерi -бұрынғы қайнағам, атын атауға болмайды, бiрiншi класты ұшқыш - Мынау ғой! стюардессалар - қазiргi қақшаңдап жүрген енем және сiңлiм Ойбике Ойбайқызы.

	Сонымен... Тыпырламай тыныш, жыбырламай жым-жырт отырыңыздар! Қазiр енем ұршық иiрiп болғанша, қайын сiңлiм сiздерге қызмет көрсетедi. Айтпақшы, таза ауаға шығамын деп, самолеттiң қанатына отыруға, моторынан ұстауға болмайды!

	Салон iшi жым-жырт. Мыжбан иллюменаторға қарап отыр едi, жанына келген стюардессаны көрiп жымиды.

	- Сәлеместсiз бе, стюардесса қарындасым? Жағдайыңыз қалай?

	- Қалай болса, солай...

	- Соратын құртыңыз бар ма?

	- Мұнда жоқ, үйде бар.

	- Кешiрiңiз, “үйiңiздегi шәйi көйлегiңiздiң керегi жоқ” деп әзiлдесем көтересiз бе?

	- Әрине, күйеуге тиген соң бала көтеремiз, бала - бақыт, балалы үй барахолка!

	- Аулыңыз қайда?

	- Жерде.

	- Жұмысыңыз?

	- Аспанда.

	- Кешiрiңiз, стюардесса екенiңiздi ұмытып кетiппiн, бұған дейiн не iстедiңiз?

	- Кеше картөшке қуырдым.

	- Жо-жоқ, бұған дейiн не iстедiңiз?

	- Кiр жудым.

	- Сiзге қарным ашты. Дұрыс жауап берсеңiз қайтедi?

	- Қарныңыз ашса, қаймақ жалаңыз!

	- Рахмет, тойдым.

	- Тоймасаңыз тоныңызды пiрiсiп жеңiз!

	- Масқара-а...

	- Мас адамға қарамаймын.

	- Қасқыр қарындас екенсiз!

	- Қоян қарындас болғым келмейдi!

	- Кешiрiңiз, құсқым келiп отыр... Қағаз қалта бересiз бе?

	- Темiр қапшық берейiн...

	- Тiл мен жаққа сүйенiп, болар емессiз ғой тегi!

	- Немене, сүйкiмсiз сiзге сүйенуiм керек пе едi?

	- Жоға, сiз маған ұнап барасыз. Құмырсқа белiңiз әсем екен.

	- Е, сиырдың белi деп ойладыңыз ба?

	- Сiздей сұлу қызды тапқан анаңыздан айналайын!

	- Шешемдi айналып жүгiретiндей, бақсы емес шығарсыз?

	- Кешiрiңiз, жiгiтпен жүресiз бе?

	- Немене, жүрмегенде, еңбектеуiм керек пе?

	- Басыңыз бос па дегенiм ғой...

	- Бос болса, ботқа салып қоймақшысыз ба?

	- Туу, тақылдап тұрсыз ғой...

	- Ендi ше? Ыңқылдап тұруым керек пе?

	- Жарайды ендi...

	- Менi “жарамайды” деп кiм айтты?

	- Шамасы, иегiңiз қышып тұр-ау!

	- Қышыса, қасып берейiн деп пе едiңiз?

	- Туу, миым ашып кеттi...

	- Миыңыз ашыса, тұз себiңiз!

	- Қарындас, тоқтаңыз? Қайда барасыз?

	- Айға.

	- Менi де ала кетiңiз!-деп Мыжбан орнынан тұрып, қыздың алдына тұра қалды.

	- Аға, ұшақта серуендеуге болмайды!

	- О, жаратқан ием! Аспандағы махаббат деген осы шығар? Мен сiзге ғашық болып қалдым. Сiз үшiн парашютпен секiрiп кетуге даярмын!

	- Парашюттi қайтпекпiн? Одан да гүл ұстап секiрiп кетiңiз!

	- Е, бәсе, осылай жiбiсеңiз қайтедi?

	- Жiбiсем, жеп қоясыз ба?

	- Жалмауыз емес едiм. Айтпақшы, атыңыз кiм?

	- Атым жоқ, бием бар.

	- Танысқанның айыбы жоқ, әжеңiз сiздi кiм деп атайды?

	- Ботақаным, құлыншағым дейдi.

	- Шешеңiз ше?

	- Әкесiнiң қызы дейдi.

	- Әкеңiз ше?

	- Шешесiнiң қызы дейдi.

	- Көршiңiз кiм деп атайды?

	- Көршiнiң қызы дейдi.

	- Сiзбен танысу қиын екен.

	-Иә, математика, химиямын...

	- Кешiрiңiз, ыңғайсыз болса да сұрайын. Сүйiктi тамағыңыз қандай?

	- Быламық.

	- Быламығы құрысын! маған тұрмысқа шықсаңыз бутерброд жейсiз! Мен атақты бизнесмен Мыжбан Мәндiрбаевпын. Мен сiздi мойныма отырғызып бағар едiм!

	- Ой, аға, мойынға отырып тамақ iшiп көрген емеспiн!

	- Оны айтасыз, үлде мен бүлдеге орар едiм-ау!

	- Орайтындай, бесiктегi бала емеспiн.

	- Адресiңiздi айтпайсыз ба, iздеп барар едiм!

	- Қотыр көше, кiрпiштi үй, ағаш есiк, бiрiншi диван.

	- Қарындас, ескерткiш болсын. Фотоаппаратыммен сырт еткiзiп түсiрiп алайыншы!

	- Мейлi, осылай қимылдамай тұрыңыз! Жымиыңыз!

	- Езуiм кеуiп қалған...

	- Сәл күлiмсiреңiз...

	- Күлсем, кеңiрдегiм қышиды.

	- Былқ-сық етпей, кәдiмгiдей тұрыңызшы!

	- Буындарымның болттары босап, белiмнiң пружинасы созылып кеткен.

	- О-ой, қарындас, сiз робот емессiз ғой, стюардессасыз! Оппа түсiрдiм!

	- Ненi түсiрдiңiз? Салон iшiне қоқыс тастамаңыз!

	- Мен сiзге бiр көргеннен ғашық болдым!

	- Қай жерiмдi көрдiңiз?

	- О не дегенiңiз, мойныңызға ала, бiлегiңiзге жара жоқ, шынымды айтсам, құшақта-ап, қысып, ай-ма-ла-ап құшып (жiгiт көзiн жұмып, қолдарын созып, алапат махаббат отына күйiп-жанып тұрғанда, қыз кетiп қалады). Махаббат отына күйiп, гүл ернiңiзден сүйiп, шiркiн-ай, ақ тамақтан тыңқиып тойғанша иiскеп, ес-түссiз дөңбекшiп, тұншыға жаздап...

	 Мыжекең көзiн ашып қалып едi, екi қолын бүйiрiне таяп, стюардесса қарындастың шешесi тұр екен. Жiгiт жалп ете қалмаса да, ыржиып, кәдiмгiдей қипақтап қалды.

	- Иә, тұншығатындай басыңа банкi кигiзiп қойып па едi?

	- Ке-кешiрiңiз, а-армандауға да болмайды ма? Сiз-сiз кiм боласыз?

	- Сен армандаған қыздың әкесiмен ЗАГС-ке барған баяғы бойжеткенмiн!

	- Шешесi екенсiз ғой! Амансыз ба?

	- Немене, өлiп қалды деп пе едiң?

	- Iм-м... кешiрiңiз...

	- кешiрмеймiн! Қызымның қасында жарбиып тұрғаның қалай? Самолеттен лақтырып жiберйiн бе?

	- Лақтыра салатындай бомба емеспiн...

	- Қызымның басын айналдырған алаяқ емессiң бе?

	 Мыжекең шалбарының балағын тiзесiне дейiн түрiп қойды.

	- Бұл не?-деп сұрады қыздың шешесi.

	- Көрiп тұрсыз ғой, алаяқ емес, жүн аяқ, тоқ балтыр дегендей...

	- Әй, шырағым, жер жетпегендей, аспандағы қызыма қырындағаның үшiн айыппұл төлейсiң!

	- Аэропортқа жеткен соң төлеймiн, апатай! Ойбай, самолет аспанда неге тоқтап тұр?

	- Бензин таусылды.

	- ендi қайттiк? Қазiр құлайтын шығармыз?

	- Қайдағы? Шымкент аэропортынан әлi ұшқан жоқпыз.

	- Мәссаған! Аспандағы махаббатымды маздаттым ба десем, аэропортымдағы махаббатымнан май тамып тұр екен ғой.

	- Майың тамбақ түгiлi сорғалап кетсе де, қане тұр, бұл самолет бүгiн ұшпайды. Басқа рейске тiркелесiңдер!-деген қыз шешесi кетiп қалды. Кенет репредуктордан дауыс шықты:

	- Құрметтi қыңқылдаған, ыңқылдаған жолаушы мырзалар мен ханымдар! Ұшағымыз от алғанша бензинi таусылып қалды. Жалынып-жалпайып кешiрiм өтiнемiз!

	Мыжекең орнынан сүметiле тұрып, жанынан өте берген стюардессаға ұмтылды:

	- Қарындас, сiзге француз духиiн сыйлағым келедi.

	- Маған қазақ жiгiтiнiң иiсi француз духиiнен артық! Жiгiт болсаңыз, менi қуып жетiңiз!-деген қыз сықылықтай күлiп, қаша жөнелдi.

	- Ойбай, не дейдi? Менде қандай иiс бар едi? Темекiнiң иiсi, шетел шараптарының иiсi, доллардың иiсi... О, махаббат иiсi бар екен ғой! Мiне, жүрегiмнен хош иiс шығады! Ароматный! Қой, сасып кетпей тұрғанда, қуып жетейiн!

	 Ол қыз соңынан тұра жүгiрдi. Қайтсiн-ай!





АҚЫРЗАМАН «ОТМЕНИТЬ» ЕТІЛІПТІ!




	 Көршімді көріп, көзім шығып кете жаздады. Үйінің жанынан жер қазып жатқалы төртінші күн, құдықтың ішіне түсіп кетеді де, әйелі әкелген заттарды таси бастайды. Қызығып кетіп, жанына келдім. Бір уақытта сопаң етіп, шыға келді.

	—Көрші, көңілің көңнің арасында қалғандай, не істеп жатырсың?—деп сұрадым.

	—Естімедің бе не?

	—Жаңа байрағымыздың көтерілгенін бе?

	—Естімедің бе не?

	—Тұңғыш президент мерекесін айтып тұрсың ба?

	—Естімедің бе , не?

	—А, ендігі жылы көктем келеді дейді...

	—Естімедің бе, не?

	—Естімедім, естімедім! Мен естімеген ол қандай жаңалық?

	—Ақырзаман келе жатыр дейді!

	—Немен?

	—Автобуспен!—деп ашуланған ол маған жақындады.

	—Мынауың не?

	—Бункер.

	—Не, баяғы соғыс кезінде Гитлер тығылған бункер сияқты ма?

	 Осы кезде әйелі мен қызы ырсылдап, кішігірім теледидарды көтеріп келе жатты.

	—Әй, Майра, теледидарды қайтесіңдер?

	—Жер астында ішіміз пыспайды ма? Түріктің телесериалын көруім керек...

	—Сериал, сериал! Ақырзаман келе жатқанда сериал көріп отырмақшы ғой!

	—Әке, сіздің сақал қырғышыңызды әкелейін бе?

	—Керегі жоқ! Ақырзаман келгенде қырынып отырайын!

	 Қызы мен әйелі теледидарды тастап, үйлеріне кіріп кетті. Мен теледидарды көтерісіп ішке түстім. Жер асты үйі екі бөлмелі екен. Ағаш тіреулер қойыпты.

	—Жер асты пәтерің құтты болсын!—дедім мен.

	—Айтсын.

	—Былай ғой. Айтқан жерден аулақ, ақырзаман болды дейік. Сұңқиып, жер бетіне шықсаңдар, тіршілік атаулы жоқ, сендер ғанасыңдар... Не істейсіңдер?

	—Облысқа әкім боламын...

	—Қызықсың, топан су, шайып кеткен. Ештеңе жоқ, ешкім жоқ.

	—Ысқырамын.

	— Ұша жөнелетін шымшық та жоқ.

	 Осы кезде әйелі жарты қапшық ұн арқалап, астынан қызы көтере көмектесіп келеді екен.

	—Жеңеше, жер астында жатып, нан жабасыз ба?—деп сұрадым.

	—Жоқ, кеспе көже пісіріп ішеміз.

	—Қалай пісірмекшісіз?

	—Газ плита түсірдік қой.

	—Көке, сіздер қайда қашасыздар?—деп қалды қызы үрейленіп.

	—Біз қашпаймыз. Үйде отыра береміз.

	—Өлесіздер ғой?

	—Көппен бірге өлген ұлы той...

	—Әй қыз, тақылдай бермей, менің насыбайымды тауып әкел!

	—Қазір әке!

	 Мен әйелі көтерген ұнды көтерістім. Жан-жағыма қарасам, жабылған бәнкілер, қақталған ет, макарон, керек десеңіз, кепкен балықтар да ілулі тұр!

	Бір кезде, жеңешеміз отағасына бөлек жерге төсек сала бастады. Қызы екеуіне есік жаққа салып, үшеуі де киімшең көрпенің астына сүңгіп, жата кетісті. Состиып әлі тұрмын.

	—Хім... көрші, а көрші, ақырзаман келмей жата қалғандарыңыз қалай?

	 Көршімде үн жоқ. Аударылып жатты. Аяғымды еппен басып, жеңешеміздің жанына келіп, көрпесін сыпырғымен түрттім.

	—Жеңеше, сіздерді әбігерге түсірген Ситчин деген оңбаған жазушы...

	—Е?—деген жеңешем төсектен басын жұлып алды.

	—1976 жылы ғой деймін, ойбай, көне шумер жазбаларын таптым, жаңалық аштым, ойбай, марс пен юпитер арасында Нибури деген ғаламшар пайда болып, ол жерге 2012 жылы желтоқсанда соғылады екен деп кітап жазды ғой!

	—Ақырзаман келе жатыр! Үйіңе бар да, бала-шағаңмен тауға қаш! Әйелімнің қасында қарауылдап тұрсың ба не?—деп айқай салды көршім.

	—Оу, мына «бункеріңнің» есігін жауып алмайсыңдар ма?

	—Есікті пултьпен жабылатындай етіп жасағанмын, миымды ашытпай, кетші...

	—Мен қасыңызда қалайыншы...

	—Неге?

	—Сіз жемейтін әкім болып кетсеңіз, мен орынбасарыңыз болып...

	—Неге жемейтін әкім?...

	—Енді жер бетінде жейтін ештеңе қалмаған ғой...

	 Бір кезде ұялы телефоным шырылдады. Сөйлесіп болдым да:

	—Көрші, ақырзаман болмайды екен...—дедім.

	—Қа-қалай?—деп сұрады көршім.

	—«Отменить» етіпті...

	—Кім? Қалай?

	—Білмеймін, солай деп жатыр, жүріңіз, жер бетіне шығайықшы, жер бетінде жайраңдап жүрейікші, жер астына түсу қашпас...—деп сыртқа атылдым. Қуанған байғұстар төсектерінен атып тұрысып, жер үстіне шығуға ұмтылды... Қайран, жарық дүние...





АҚШАНЫ АЛБАСТЫ ДЕМЕҢІЗ!


	 Ойпырмай, ақшаны қыбырлағанның да, жыбырлағанның да бәрі жақсы көреді екен! Төрт қабатты үйімді қорып жүрсін деп, азу тістері алтын, қабағы салқын, құйрығы батпандай, өзі ит болса да, ішінде тағы бір ит өліп жатқандай, дә-әу, есектей ит сатып алғанмын. Үрмейді. Не күлмейді. Не жүрмейді. Ауланың алдына ай бұрын түсіргенмін, сол жерде әлі тұр. Қатып қалған. Содан ойланып, толғанып, аузына жүз долллар қыстыра қойып едім, құдай-ай, әндете үріп кеп бергені! Үйді айнала жүгіріп, үретін болды, керек десеңіз, ыржалақтап, күлетін болды.

	 Үйге сөйлейтін тотықұс сатып әкелдім. Жаңа жылда әйеліме сыйлық болсын дегенім ғой. Сөйлейді. Бірақ орысша. «К черту!» деп қояды маған. Аузына елу доллар қыстыра қойып едім: «Қаз-зақ тілі жасасын! Қаз-зақ тілі жасасын!» деп сарнап қоя берді. Аяғымды аяғыма «өріп» қойып, ойлансам, бүгінде ақшасыз ештеңе бітпейді екен ғой! Тойхана ашқанмын, жарық кіргізу үшін қанша мың долларым кетті. Бара бердім, пара бердім, су кіргізу үшін де бара бердім, пара бердім, газ кіргізу үшін де бара бердім, пара бердім. Пара бермесең, қыстырмайды, керек десеңіз, ысқырмайды... Аттап бассаң, ақша... Біз сиқтыларға мейлі, кеңірдегінен асқазаны көрінетін кедейлерге қиын енді...

	 Жаңа жылда сүт ішіп отырайық деп, сиыр сатып алдым. «Ерекше сиыр, сегіз емшегі бар»» дегенге сеніп қалсам, астына үңіліп қарамаппын ғой, төрт емшегі түгел екен.

	—Сүт шықпай жатыр,—деді күтуші әйел.

	—Емшегін жақсылап тарттыңыз ба?

	—Жіп байлап тарттым. Сүт шықпайды.

	—Не шығады сонда?

	—Айран шығып жатыр...

	—Қалай сонда?

	—Білмедім.

	 Сиырымның алдындағы шөпке он мың теңге тастап едім, көздері жайнап, шөппен араластырып жеп қойды. Сол екен, бір емшегінен он кілә сүт, бір емшегінен он кілә иогурт, бір емшегінен он кілә қымыз, бір емшегінен бір шелек минеральды су сауып алдық! Әне, ақшаны бәрі жақсы көреді. Жаңа жылымыз көңілді өтсінші деп, ағылшын мысығын сатып алғанбыз. Кіші қызым жүдә жақсы көретін болған соң. Бірақ мысығы құрғыр не мияуламайды, не еркелемейді, не пырылдамайды, не тамақ жемейді... Алдына елу тиын тастап едім, ой, тоба, көздері жайнап, мияулап, аяғыма еркелей оратылып барып, пырылдап ұйықтап қалды! Бір кезде жұмысшым жетіп келді. Ұнжырғасы түсіп кеткен.

	—Не болды?—деп сұрадым мен.

	—Үш жүз тауықтың біреуі де тумай жатыр...

	—Неге? Жаңа жылда бліншік пісіретін едік қой...

	—Біреуін ұстап алып, белінен қысып едім, өліп қалды...

	—Неге қысасың ойбай?

	—Бұрын сөйтсем, жұмыртқасы ытқып шығатын...

	—Банкрот болатын шығармыз!—деп күйінгеннен бетіме қара күйе жағып, тауық қораға келдім. Күміс жүз теңгеліктерден бір шелегін шашып кеп жібердім. Тауықтар жапа- тармағай жұтып қойды. Ал, сол екен, жарыса туып кеп берсін! Жұмыртқа емес, елу теңгеліктерден туатын болды! Айына алпыс шелек жүз теңгелікті жинап алатын болдым! Сенбесеңіз өзіңіз біліңіз, бұл жаңа жылдық әзіл де болуы мүмкін ғой! Қойшы, несін айтайын, бүгінде ақшаң жоқ болса, өле де алмайсың, туған әкеңді көме де алмайсың! Сондықтан, ақшаны албасты демеңіз, «жаным, жарығым, ғашығым!» деңіз! Кешелі бері бәйбішем сөйлемей жүр. Бұрын «Азаттық» радиосы болатын. О, енді есіме түсті! Жаңа жылда қолына мың доллар ұстата қояйын, қалай сайрайды екен? Сайра сандуғашым, сайра, айтпақшы тоқалым бар, оның аты Майра!





ӨТІРІК АЙТСАМ, ӨЛІП КЕТЕЙІН!


	 Өтірік айтсам, өліп кетейін, 1945 жылы басталып, 1941 жылы аяқталған Ұлы Отан соғысына бсатан аяқ қатыстым ғой. Шынымды айтсам, шешемнің құрсағында жата-жата ішім пысты. Жеті айлығымда шала туылсам да, «Хош бол, мама! Фашистерден кек алмай қайтпаймын!» дедім де, майданға көк есегіммен аттанып кеттім. Жолай көк есегім байқамай гранат жеп қойып, іші жарылып өлді де, жаяу әскер болып шыға келдім.

	 Ол кезде қару-жарақ аз еді ғой, ышқырымнан резеңкені суырып алып, рогатка жасап алдым да, қақ маңдайдан қақырата атып, талай немісті жер жастандырдым.

	 Өтірік айтсам, өліп кетейін, бір күні немістерді тырқыратып қуып келе жатып, бір километр алға озып кетіппін, дереу такси жалдап, қарсы шабуылға шықтым. Бір кезде танкім батпаққа тығылып қалды. Сосын айқай салдым: «Әй, фәшестер! Не деген ит едіңдер! Адам емес екенсіңдер ғой! Давай, танкімді итеріп жіберіңдер, ақысына он сотық жер беремін!» деп қазіргі әкімдердей алдап едім, жиырма шақты неміс жетіп келіп көмектесіп жібергені. Рахметімді айтып, бәрін қырып салдым. Бір кезде қарасам, жүз шақты неміс солдаттары шабуылға шығыпты. Атайын десем оғым таусылған. Менімен бірге өзбек келе жатқан. Әндетіп. Одан бір қапшық патрон сатып алдым. Атайын десем, о тоба, өзбек мені қатырыпты! Патрондардың ішіне насыбай салып жіберген! Автоматыммен атсам болды, «Әпчу, әпчу»» деп түшкіре ұшады. Немістер де түшікіріп өліп жатыр. Жауыздарды қуалап жүріп, қытықтап өлтірдім. Бір генералын ұстап алып: «Қуыр, қуыр, қуырмаш, етегіңе бытыра шаш! Мына жерде мина, мына жерде Зина, мына жерде бомба, мына жерде сотка, мына жерде қытық, қытық!» деп едім, бейшараның аузы ыржиып, өзі қылжиып, өлді де қалды. Бірақ фашистер атқылауларын тоқтатпады. Үстімді шошқаның майымен майлап қойғаным мұндай жақсы болар ма, оқ дегендерің жылп-жылп етіп, сырғанап кете береді екен.

	 Өтірік айтсам, өліп кетейін, 1943 жылы сұмдық соғыс болды! Аяз бет қаратпайды. Ұшқан оқтың өзі орта жолда мұз болып қатып жатты. Неміс ұшақтары тастаған бомбылар қатты аяздан жарылмай, көктемде, қар кеткен соң жарылып жатты. Немістердің қуықтарында мұз қатып қалған, кіші дәретке отыра алмай өліп жатты...

	 Өтірік айтсам, өліп кетейін, туған күнім еді, достарыммен көп ішіп қойыппын. Содан уралап, фәшістер жаққа өтіп кетіппін... Генералы ұстап алып әбден ұялтқаны... «Соғыс кезінде ішіп алғаның не, а? Атаң қазақ арақтан өліп пе еді? Сендердің түптеріңе арақ жетеді! Кәмәндіріңе хабарлайын ба?» деп ұрысты. Тіпті сөгіс жазып берді. Кешірім сұрап, кетіп қалдым. Келесі бір шабуыл кезінде сол генерал айқайлап жүр: «Ей, солдаттар! Сағат бірден асып кетті, обед, обед!»

	 Өтірік айтсам, өліп кетейін, соғыста тәртіп қатаң еді! Любой соғыс таңертең таңғы тоғызда басталып, кешкі алтыда аяқталатын. Обед кезінде кафелерде отыратынбыз, лаваш жейтінбіз. Екінші смен бойынша соғысу деген атымен жоқ.Соғысқанымыз үшін айлық алатынбыз. Қазіргі кейбір кәсіпкерлер сияқты айлықтарын бермей қою деген атымен жоқ, сенбі, жексенбі күндері Берлинге барып, немістердің қыз-келіншектеріне «движение» жасап қайтатынбыз. Вечер жасайтынбыз. Ауылға барып, ет жеп қайтатын едік.

	 Өтірік айтсам, өліп кетейін, немістің Анна деген қызы ғашық бола берген соң, көңілін қимай, танкімен алып қаштым. Беташар жасадық. Келіннің бетін Гимлер ашты. Гитлердің өзі келіп, табаққа теңге тастады ғой! Арқамнан қағып, «Жарайсың, күйеу бала!» деді. «Екі жұлдыз» деген тойханада тойымыз өтті дүркіреп. Сталин тамада болды. Берия күйеу жолдас болды.

	 Той өткен соң, блиндажда жатыр едік, немістер шабуыл жасай берді. Дамбалшаң атып шығып: «Атаңа нәлет фәшестер! Тыныштық беріңдерші! Бал айын жөндеп өткізейін де!» деп айқай салдым.

	 Я, біз не көрмедік? Жау самолеті тастаған бомбаларды шинеліміздің етегімен қағып алып, танкілерін таспен ұрып, миналарын металломға өткізіп жүре беруші едік. Өтірік айтсам, өліп кетейін!





КРЕСЛО КӨКПАР


	 Мейлі, көзіңізді жеті рет жұмып, алпыс рет ашыңыз, шәй ішіп отырып, шынымды айтайын, өтірік айтсам, төркініме қайтайын.... Облыстық теле арнадан көкпар беріп жатыр! Ойбай, оның несіне таңданасыз, енді көрсеңіз таң қаласыз!

	 Премьер министр «Мұнай ішеміз!» компаниясы президентінің босаған креслосына көкпар беріп жатыр екен! Қасыма күйеуімді шақырып, аяғымды жылы суға батырып, (біздің пәтер суық, жылу жоқ) кресло көкпарды тамашалай бастадық... Сонымен, теле тілші сөйлеп жатыр!

	 ...Құрметті көрермендер, көкпар десе, өлермендер! «Мұнай ішеміз!» компаниясының президенті болу үшін ұлы жүз, орта жүз, кіші жүз көкпаршылары үкімет үйі алдына аттарымен шауып келді. Әне, әне, премьер министр үшінші қабаттың терезесінен креслоны лақтырып жіберіп еді, кіші жүздің бір шенеунігі қағып алды да, атына қамшыны салып, салып жіберіп, сол жағалаумен шаба жөнелді. Галстугі желбіреп, креслоны тақымына басып алып, министрлер көшесіне қарай бұрылған, бір «джиптің» үстінен қарғып өтті! Көліктер бір біріне соғылып, көкпаршыға жол беріп жатты. Артынан ұлы жүз бен орта жүздің шенеуніктері құйындатып келеді. Өкінішке орай, бағдаршамның қызылы жанып қалып, бәрі көше басына топырлай тоқтай қалысты. Кіші жүздің шенеунігі «Мұнай ішеміз!!!» компаниясына қарай құйындатып шауып келе жатқан... Орта жолда орта жүздің бір шенеунігі жаяу шыға қалып, көкпаршының алдына өліп қалған мысықты лақтырып жібергені... Көкпаршының аты табан тірей тоқтай қалып, астыңғы ерні жыбырлап, үстіңгі ерні қыбырлап, сөйледі, сөйлегенде бүй деді: «Мырза, сізге бәрі ырза, бірақ алдымызды мысық кесіп өтсе, жолымыз болмайды!» деді. Сөйтіп тұрғанда, артынан өзге жүздің шенеуніктері қуып жетіп, креслоға жармасты.

	—Бер деймін!

	—Бермеймін!

	—О, шешеңнің...

	—Боқтама!

	—Оттама!

	 Орта жүздің шенеунігі қарулы екен, креслоны жұлып алды. Бірақ бір аяғын... Жыны келіп, ат үстінде президентке арыз жаза бастады... Анау қорыққанынан креслосын бере салды. Сол екен, орта жүздің шенеунігі креслоны дереу шеберханаға апарып, тез арада жөндетіп алып, шаба жөнелді. Әне, шауып келеді, шауып келеді, атының үстінен қисая ауып келеді! Компания кеңсесі қайда? Оны да тауып келеді. Бір көшеден өте бергенде, МАЙ инспекторы ысқырып қалды.

	—Не болды?—деп сұрады ол.

	—Бұл көшеден аттылар, камаздар жүруге болмайды! Әне, белгіні қара!

	—Кешіріңіз...

	-Атыңыздың құйрығында «кz» деген белгісі мен нөмірі жоқ!

	—Инспектор мырза, мә, алатыныңызды алыңыз, алыңыз да, осы жерде қалыңыз!—деген ол МАЙ инспекторына жүз доллар бере қойып, ары қарай шаба жөнелді. Бұрылып, артына қараса, ұлы жүздің көкпаршылары жетейін деп қалыпты... Бұл атына қамшыны басты-ай! Бір кезде атының астыңғы ерні жыбырлап, үстіңгі ерні қыбырлап : «О, менің галстугты ием! Жаман шөлде-еп кеттім! Мына дүкеннен Сарыағаштың суын сатып әперші!» деді. Ол ақырып: «Неге шөлдей бересің?» деп сұрады. «Кешіріңіз, диабетпін, сусамырмын ғой...» деді аты кісінеп. Әне, ұлы жүздің көкпаршылары жақындап қалды! Жетті! Бір шенеунігінің қолында ұялы телефон, сөйлеп келеді: « Құдай қаласа, бастық боламын! Премьерге иіліп, жастық боламын!»

	 Бір кезде ол креслоны жұлып алды! Шаба жөнелді! Әне, көп қабатты үйлердің арасымен шауып, қара үзіп келеді! Бір кемпір алдынан шыға келіп, бата беріп жатыр: «Я Алла, қазақтың дұшпаны көрінбесін, қазақ жүзге бөлінбесін! Бір шаңыраққа уық болып кірігіңдер, айналайын, қазағым, көк тудың астына бірігіңдер! Әумин!» Ұлы жүздің шенеунігі бетін сипай салып, компания кеңсесі маңына жақындап қалған, әне, әне қазір атынан түсе салады да, креслоны кабинетке апарып, орынына қонжиып отыра қалады! Әттеген-ай, орта жолда қожалар қосылып, креслоны жұлып алып кетті. Енді қожалар шауып келеді! Әттеген-ай, орта жолда орыстар шауып келіп, креслоны тартып әкетті. Орыстар да көкпар шабады екен-ау! Иван деген көкпаршы шауып бара жатып, портфелінен арақтың бөтелкесін суырып алды да, жоғары көтере-е сіміріп салды! Құйындадып келе жатқанда, қаптаған қытай көкпаршылары көрінді. Креслоны тартып алған олар америка, ағылшын, үнді көкпаршыларын таптап өтіп, «Мұнай ішеміз!» компаниясы ғимаратының ішіне аттарымен кіріп кетті. Қазір президент болып қысық көз қытай отыр... Ал, үш жүзге бөлінген қазекемдер «Мұнай қалдығын жалаймыз» мекемесінің бастығы орнына көкпар шауып жүр... Кресло көкпарларыңыз құтты болсын!





НЕГЕ ТУА БЕРЕСІЗ?


	 Бетпақдалада жын жоқ, жыны несі, дым жоқ. Адамы несі, ел жоқ... Оны бәріңіз білесіздер. Түсімде осы бетпақдалаға әкім болыппын. Бетпақдала облысы құрылып, жан-жақтан ел көшіп келіп, көшелер бой түзеп... Өздеріңіз білесіздер келімсектер қазақ жерінің ең шұрайлы жерлеріне қоныстанып жатса, біздің қазекең ит байласа тұрмас Бетпақдалаға қоныстанып жатыр. Қақаған қыс айында қаламыздағы бір апай бірден бес бала таппасы бар ма? «Дала», «Жусан», «Жантақ», «Топырақ» газеттері шеттерінен дабыралатып жазып жатты! «Демографиямыз көгеріп жатыр!» деп.

	Бір күні бұрын он баласы, енді қызыл шақа бес баласы бар алып ана қабылдауыма келді.

	—Кірсін,—дедім көмекшіме. Екі баласын арқасына таңып, екі баласын етегіне орап алып, бір баласын қолтығына қыстырып келген апай:

	—Кешіріңіз, үйге тастап кететін, күтушіміз жоқ, ыңғай сақырлаған еркектер...—деді.

	—Ештеңе етпейді. Әттеген-ай, тұңғышыңыз қыз болмаған екен де...

	—Құдай не берсе, соны ала беремін, шырағым...

	—Қайда тұрып жатырсыздар?

	—«Жаңадан облыс құрылыпты» деген соң осында көшіп келіп едік... Үй беріле ме деп... Әзірше қасқырдың апанында тұрып жатырмыз...

	—Ештеңе етпейді. Ресейде аюдың апанында да тұрып жатқандар бар дейді...

	—Қасқырдың апаны суық, жылу, газ, свет жоқ...

	—Свет кіргізіп береміз. Тапсырма беремін,—дедім мен.

	—Свет жоқ болса да, светке төлеп жатырмыз...

	—Қалай сонда?

	—Білмеймін, шырағым, әйтеуір айдың аяғында суға, жылуға, светке «кібітәнсия» келіп тұрады...

	—Ұятсыз компаниялар! Алпауыттар! Қасқырдың апанынан да ақша алып жатыр десеңізші!

	—Жер салығын да төлеп тұрамыз... «Қасқыр апаны аспанда болғанда, төлемейтін едіңіздер» дейді салықшылар...

	—Ім-м... Күйеуіңіз не істейді?—деп сұрадым мен.

	 —Күйеуім мүгедек... Екі аяғы жоқ.. Астанада құрылыста жұмыс істеп жүріп, сегізінші қабаттан құлап, екі аяғы тізесінен сынып кеткен...

	—Екінші қабаттан құласа қайтер еді?.. Ойламаған ғой...

	—Қасқырлар күнде апан аузына келіп, ырылдап кетеді. «Шығыңдар!» дейді...

	—Олар сіздерді жеп қоймайды ма?

	—Бала-шағасы көп адамдарды аяйды екен. Оның үстіне шетімізден арықпыз...

	—Жәйша жүрсіз бе?

	—Орталықтан пәтер бергізсеңіз... Өзіңіз білесіз, үшем тапқандар да пәтерлі болып жатыр...

	—Олар жастар... Сіздің жасыңыз қаншада?

	—Елу үште...

	—Ұялмайсыз ба апа... Келіндеріңізбен «марафонға» түсіп...

	—Енді шырағым...Күйеуім мүгедек...

	—Мүгедек екені көрініп тұр. Сіз де қызықсыз. Неге туа бересіз? Бірдеңе көрінді ме?

	—Құдайдың бергені де...

	—Құдай бере берсе, ала бересіз бе?

	—Үй бермейсіз бе сонда?

	—Берілмейді! Қасқырдың апанында тұра беріңіз!

	—Қасқырлардан да ұят екен. Сүйреп әкелген қой еттерінен қашанғы қуырдақ жей береміз?

	—Жағдайыңыз жақсы екен ғой! Апа, менің жұмысым бар, түс қайта Астанаға ұшып кетуім керек... Сау болыңыз!

	—Онда шырағым, мына бес баланы жылы кабинетіңе тастап кетемін! Көктемге дейін! Сау бол шырағым!—деген алып ана кабинетімнен шыға жөнелді... Столымның үстінде іңгәлап жатқан бес нәрестенің даусынан шошып, алып ананың артынан тұра жүгірдім. Әлі жүгіріп келемін...





CАЯСИ САУСАҚ


	Мен өзі ерекше жаратылған адаммын ба, оны бір Алла біледі. Жексенбі күні жыртиып, құлақшынымның жанынан құлағым қылтиып, орталық көшеге бара қалайын! Үкімет шенеуніктерінің көшемен кетіп бара жатқан кортеждерін көруге жүдә құмармын дә... Мен өзі саясатқа жұғымым жоқ, кімнің кім екенін де білмеймін. Қай министр екенін қайдан білейін, қолдарымы қалтама салып, жұмып тұрғанмын, бір кезде сұқ саусағым өзінен-өзі серейді де қалды... Еріксіз оң қолым жоғары көтеріліп, өзге саусақтарым бүгіліп, оңбаған, тәрбиесіз ортан терегім шошайды да қалды. Сол екен, полиция инспекторлары жетіп келіп, машиналарына атып ұрып, алып кетті. Тойға дейсіз бе, тас камераға қамап тастады. Тергеуші келді түнеріп, темекісінің тұқылын таңлайыма тастап жіберердей ызғар шашып.

	—Сен кімсің?—деп сұрады салған жерден.

	—Әкемнің баласымын.

	—Қоршаған ортаны қорғау министрі өтіп бара жатқанда, ортан терегіңді неге шошайттың?

	—Кешіріңіз, саусағым маған бағынбайды...

	—Ей, саясатта басың, шаштаразда шашың қалсын! Ортан теректі шошайту шетелде «протесть» болып танылады! Былайша айтқанда, билікке қарсылық! Сен не, министрге қарсымысың?

	—Өйбай көке, менде сұқ саусақ жоқ...

	—Көке деме!

	—Кешіріңіз, көке...

	—Қане, саусақтарыңды көрсетші? Ойбай, сенде немене, біреу, екеу... сегіз саусақ бар ма? Бәрі бірдей ғой тағы?

	—Кешіріңіз, дәрігерлерлер айтады, экология дейді ме, баяғы кеңес дәуіріндегі полигон кесірі дейді ме, әйтеуір оң қолыма қосымша үш саусақ жайғасып алды...

	Тергеуші бес күннен кейін босатып жіберді. Тілшілерге жүдә өкпелеп қалдым. Сол сол екен, топырлап келіп, оң қолымдағы сегіз саусағымды суретке түсіріп, теледидардан көрсетіп, газеттерге шығарып жатты. Өзім ұмытылып қалдым. «Кәк бөдтте», оң қолым өз алдына өмір сүріп жатқандай... Тағы бір күні көшедегі көппен бірге қолдарымды қолыма салып тұрғанмын. Жұрттан естідім, Тони Блэр дейді ме, ағылшыннан кеңесшіміз дейді ме, сол ғана ақылды, біз ақымақпыз дейді ме, қаншама қаржы қалтасында дейді ме, онда жұмысым жоқ, кортежді қызықтап тұрғанмын. Бір кезде бұрынғы ортан терегім шалбарымды тесіп, төмен түсті де, жоғары бұрылып, екі метрдей өсіп тұра қалды. Өзімнің де зәрем қалмады. Сол екен, полицейлер қамап тастады. Тергеуші келді күрсініп. Әкесі өлгендей.

	—Мынау не?—деп сұрады.

	—Саусақ...

	—Бұл саусақ емес, шыбық! Саяси шыбық!

	—Ке-кешіріңіз көке, өзім де білмеймін... Дәрігерлер айтады, қолың жынданған дейді.

	—Көке деме деймін.

	—Кешіріңіз, көке...

	 Тергеуші екі метр саусағымды суретке түсіріп алды да, босатып жіберді. Саусағым үш күннен кейін қалпына келді... Тағы бірде көшеде өтіп бара жатқан кортежді тамашалап тұрғанмын. Қасымдағылар Ресей президенті Путин дейді ме, мен ол кісіні танымаймын да, бірге шәй ішіп, моншаға барып көрген адамым емес, Талғат Мұсабаев олар мәңгі жалға алған Байқоңыр ғарыш айлағында әділетсіздіктер бастан асатынын айтты дейді ме, Ресей «Бұларың не, а?» деген ән нотасын жіберді дейді ме, онда жұмысым жоқ, ыржалақтап тұрғанмын, бір кезде саяси саусағым антенна сияқты сопаң етіп, жоғары көтеріліп кетті... Саусағымды тығамын деп, біреудің көзін шұқып ала жаздадым... Артынша полиция инспекторы қолдарымды қайырып... Тергеуші түтін жұтқандай жөтеліп келді.

	—Әй сен саусағыңды неге шығара бересің? Не, Путинге қарсымысың?

	—Кешіріңіз, көке емес... Дәрігерлер айтады, бұл саусақтың «бір ноқаты кем» деп...

	—Үкімет адамдары кортежбен өтіп бара жатқанда келмесеңші! Үйіңде шәй ішіп отыра берсеңші!

	—Шәй ішпеймін... Көфе ішемін.

	—Өзің Астанаға қайдан келдің?

	—Ыңғыдық облысынан.

	—Сол Ыңғыдық облысыңа кетші! Көфе ішіп! Ал, қазір мәжбүрлеп, қолыңа операция жасаймыз. Тегін,—деді тергеуші. Сол екен, камераға екі дәрігер кіріп, мені кушеткаға атып жықты да, наркозбен ұйықтатып тастады. Оянсам, оң қолым жоқ...

	—Ойбай, оң қолым қайда?—деп сұрадым тергеушіден.

	—Американдықтар алып кетті...

	—Оны қайтпек?

	—«Демократия» деген музейімізге қоямыз дейді...

	—Осы бізде ортан терек көрсеткені үшін қамай салатын заң бар ма?—деп сұрадым мен.

	—Заң енді қабылданады! Саяси саусақтар кесіліп, қамалатын болады!

	 Жыным келіп, мен оған сол қолымның ортан терегін көрсеттім. Сол екен, дәрігерлер сол қолымды да кесіп тастады... Енді қай жерімді шошайтарымды білмей жүрмін... Қай жерімді шошайтсам екен, а?





МЕНІҢ АТЫМ БӘТІҢКЕ…

	 Шын айтамын, менің атым бәтіңке. Түсім қоңыр. Мейлі ғой, жаңа тігілген су жаңа бәтіңке деген атымыз бар еді… Қожайынымның өкшесін ит жеп кеткен бе, білмеймін, аяғын тарп-тарп басып, жер сыза, қисаңдай жүреді екен… Жаңа киілген бәтіңке деген беделіміз бар емес пе, қайтер екен деп, оң аяғын қысып кеп жібердім.

	Досы ит екен, «аяғыңа сыймаса, тоңазытқыштың «морозильнигіне» бір күн қой, қатып қалады да, ертеңіне алған соң жылып, жібиді…» дегенін естіп, ой жынымның келгені! Адамгершілігі жоқ екен, екі күн бойы алмады, ұмытып кетсе керек, алпыстағы әжесі ет асқысы келді ме, мені ет екен деп, кәстірөлдегі салқын суға салып жібергені… Тұншығып өліп қала жаздадым. Сыңарым сыңсып, есік алдында жатқан, алқынып айқайлағым келді… Бір кезде, бойым жылып, жаным кіріп бара жатқандай… Су ысып барады… Қайнай бастадым… Аузым ашыла бастады… Бір кезде немересі «Әже, не пісіріп жатырсыз? І-і-і, мынау менің бәтіңкем ғой!» дегенде әжесі: «Көтек! Ет екен деп қалдым ғой, көзім жөнді көрмейді менің! Шешеңе айтпай-ақ қой!» деді бетін шымшып. Суым сорғалап мен тұрмын… Тұмсығым мыжырайып, аузым ашылып кеткен… Күнге кептіріп алған соң, соқталдай жігіт мені лақтырып тастамады. Етікшіге апарып… Ойба-ай, біреу ашылған аузыңды шегелеп тастаса жақсы көресіз бе? Жүрегім сыздап, инфаркт алдым… Осындайда еске түседі де, менің бір танысым бар. Шет елден келген «иностранец» төпли. Екеуі де қап-қара… Бет майлары жылтырап тұр ғой енді… Олар базар сөресіне барған жоқ.. Қымбат төплилер сатылатын супермаркеттен бір депутат сексен мың теңгеге сатып алды… Охо-ой, қара төплидің жүрісін көрсең! Билік дәліздерінде маң-маң басып жүргені… Өкшесіне шаң жуымайды ғой! Егесі мәжілісте ұйықтап отырады, аяғын-аяғына асып қойып… Рахат! Тағы бір досым бар. Қырғызстанда туылған төпли. Оны бір журналист сатып алып еді, кеше СМС-пен хат жазып жіберіпті: «Бәтіңке дос, жағдайың қалай? Менің жағдайым өте нашар, мына тілшіге қай құдай кезіктірді, анаған да шауып барады, мынаған да шауып барады, өкпем өшті…»–депті… Ал біздің үсті-басымыз балшық, өкшеміз желініп кеткен, бір кезде түсіп қалатын шығар… Құдайдың арзан қара майымен майламайды ғой… Түкіріктеп сүрте салады… Бізді шешкенде дақа-дақа қойса ғой, лақтырып тастай салады. Сосын жатамыз, екі жақта… Кеше сыңарымды сағынып өлдім, иеміз әрең тапты… «Не болды?» деп сұрасам, бір иті бар еді, сол тістеп алып, қораның ішіне апарып тастапты. Қорада тұрған сиыр шайнапты біраз… Бір тауық тұмсығын шоқыпты. Бір ешкі рахаттанып жалапты. Көр-меген қорлығы жоқ сыңарымның… О-ой, бір әкімнің аяғында жүрген танысымның өмірі керемет қой! Тұмсық жағында доллар жатады… Иесі пара алған кезде сонда тығады екен… Ал, біздің сүмелек тұмсығымызға ескі шүберек тығып қойған. Бос жерімізге… Бес жыл болды ғой, киіліп жүргенімізге. Қартайып кеттік тегі… Тастамайды бізді… Қаржы полициясы бастығының аяғындағы төплиді көрші, апта сайын демалысқа шығады. Басқа төпли ауыстырып киеді. Ал бізді иеміздің інісі екі жыл киді тепкілеп. Одан кейін арт жағымызды қырқып тастап, шешесі есік алдына киетін сүйретпе етіп алды, сау-тамтығымыз қалмаса да… Көшеге шықпаймыз. Қашып кетейік десек, қаша алмаймыз, қайтейік, қара жерді дақа-дақа баса алмаймыз… Сорлымыз… Бейшарамыз…





АҚША КЕЛГЕНШЕ, САУ БОЛЫҢЫЗ!

	 Сәлеметсіз бе, Әкетай! Міне, бірінші семестр да аяқталды. Алматыда күн суық, жатақхана жып-жылы. Өйткені, біздің бөлмедегі үш жігіт үш қызбен құшақтасып, жаурамас үшін анекдот айтысып жатамыз. Әке! Өткенде өзің жіберген жеті мың теңге таусылды. Кафедра меңгерушісі үйленіп, соған жүз теңгеден жинаған едік. Қайтадан ажырасып кетті. Ажырасқаны үшін екі жүз теңге бердік. бердік. Алматы класс! Оқуым өте жақсы. Деканмен бірге дискотекаға барамыз. Жақсы кісі. Өлтіріп билейді. Бірақ, қыздарды «сындыра» алмайды екен. Әке, сіз сенбей отырсыз-ау деймін! Өзің үйреткендей, өтірік сөйлеп қайтемін? Жақында проректордың қызы тұрмысқа шығып, біздің курстың қыз-жігіттерін құдалыққа шақырды. Біздің университет оқытушыларын айтсаңызшы! Емтихан кезінде бізден ақша алмайды. Қайта бізге ақша беріп, қуалап жүріп емтихан алады. Кеше ректор ағаймен Көктөбеде қыдырдық. Момын кісі. Әке! Ауылды сағындым. Апам не істеп жүр? Әлі жүн түтіп отырған шығар?! Кішкентай күшік Тико өліп қалды деген хат алдым. Жатқан жері жайлы болсын. Мені уайымдай бермеңдер. Көшені кесіп өтпеймін, машиналардың астынан еңбектеп өтемін. Иномаркалар жүдә көп. Кеше екінші курстың қызын бір «Джип» қағып кетті. Қыз өлген жоқ, есігі ашық тұрған кафенің ішіне сырғанап кіріп кетті. Ал оны полиция «удай мас екен» деп бөлімшеге алып кетті. Жатақхана іші өте көңілді. Шыңғырған, қыңсылаған, мөңіреген, тіпті ат болып үрген дауыстар шығып жатады. Бәрі – ертеңіміздің болашақтары. Алматыда тамақ өте арзан екен. Ішпей-жемей иіскеп өтсең ғана арзан. Отырсаң – «косяк». Мұнда келіп тамақ мәзірін өзгерттім.

1. Таңертен жарты стакан су, бір тал сағыз. 2. Түсте екі стакан су, екі тал сағыз. 3. Кешке бір шелек су, бір қапшық сағыз. Өткен аптада ауырып қалдым. Кірпіктеріңе суық тиген дейді ме? Денсаулығым жақсы. Бес минутта он-ақ рет жөтелем. Әке! Университетке ақша төледіңіз бе? Білім министрі оқу ақысын тағы қымбаттатып, қалтаңыздан қағып алмақшы. Өзі студент болмағандай. Біз министрді өте жақсы көріп кеттік. Жақында ауылға барып қалармын. Болашақ келініңіз екеуміз. Аты – Гуля. Мен оны Гуляш деймін. Иісі макаронның иісі сияқты. Әдемі қыз. Шашы жоқ. Төбесінде екі тал ғана. Көздері бір сызық. Линейка. Кореянка. Дүниеде екі нәрсені, бірі – мені, екіншісі – итттің етін жақсы көреді. Ал, жақсы әке, осымен хатымды аяқтаймын! Ақша келгенше сау болыңыз!





ҚИҚАРЛАР


	 Жұрттың жүйкелері жүн, мінездері «түн» болып кеткен бе, әйтеуір сұрақтары секіріп тұр. Автобус қозғала бергенде, терезеге телміріп қарап тұрған қызға жігіт жақындап, тіл қатты:

	—Қарындас, Наурыз мерекеңізбен! Жігітіңіз жүкті, жүрегі түкті болсын!

	—Қандай адамсыз? «Қуып» тұрсыз ба не? Еркек деген екі этаж болушы ма еді?

	—Түсінбедіңіз... Кәсіпкер болса, миллиондар тауып, жүгі ауырласын, салықтан жалтарса, жүрегінің түгі болсын деп жатқаным ғой... Айтпақшы, есіміңіз кім?

	—Есімнен шығып кетіпті...

	—Қайда жұмыс істейсіз?

	—Айлық беретін жерде.

	—Осы қалада тұрасыз ба?

	—Жоқ. Үйдің ішінде.

	—Мектепті қай жылы бітірдіңіз?

	—ҰБТ басталған жылы.

	—Өзіңіз қисық қыз екенсіз...

	—Немене, төске салып, түзейін деп пе едіңіз?

	—Жәй, әдемі екенсіз дегенім ғой...

	—Сұмырайдан құдай сақтасын!

	—Қатты кеттіңіз-ау?

	—Жігіт болсаңыз, жұмсартыңыз!

	—Айтпақшы, сіз осы автобуста келесіз ғой?

	—Автобус менімен келе жатыр.

	—Сағыз шайнап тұрсыз ба?

	—Тілімді шайнап тұрмын...

	—Қайда оқисыз?

	—Кітапханада.

	—Жоқ, қай универде дегенім ғой...

	—Жер бетіндегі.

	—Кешіріңіз, жасыңыз нешеде?

	—Басым қаншада болса, жасым соншада.

	—Темекі тартасыз ба?

	—Жоқ, домбыра тартамын.

	—Ішімдік ішпейсіз бе?

	—Ішсем, ішегім шұрылдайды...

	—Әкеңіз депутат шығар?

	—Сұрамаппын.

	—Әкеңіздің аты кім?

	—Шешем біледі.

	—Әкеңіздің машинасы бар шығар?

	—Біздің үйде екі машина бар.

	—Қойыңызшы...

	—Ия. Бірі—кір жуатын, екіншісі—тігін машинасы.

	—Тұрмысқа шыққан шығарсыз?

	—Биік екен, өрмелеп келемін...

	—Оқып жүріп жұмыс істесеңіз, айлығыңыз қанша?

	—Бұхгалтер біледі.

	—Мына орындық босады, келіңіз, қасыма отырыңыз...

	—Адамның қасы үстіне отырып көрмеппін...

	—Осылай қақиып тұра бересіз бе?

	—Немене, жата қалуым керек пе?

	—Сізге дауа жоқ екен...

	—Бар еді, жоғалтып алдым.

	—Болды енді, қойыңыз...

	—Қай жерге қояйын?

	—Жетер енді...

	—Жетпесе жалғаймыз...

	—Мен тойдым.

	—Тоймасаңыз, тоныңызды пісіріп жеңіз...

	 Автобус аялдамаға тоқтады. Бойжеткен түсуге ыңғайланып еді, бойдақ жібермеді.

	—Кешіріңіз, түсуім керек еді.

	—Түсіп қалатын теңге емессіз ғой.

	—Бұл менің аялдамам!—деді бойжеткен.

	—Кешіріңіз, бұл көпшіліктің аялдамасы.

	—Бетіңізді тістеп алайын ба?

	—Итсіз бе не?

	—Жіберіңзші... Туу, сіздің кесіріңізден автобус жүріп кетті...

	—Менің кесірімнен емес, жүргізуші газды басқанда жүріп кетті...

	—Әлгінде мені тергеп болар емес едіңіз,—деген бойжеткен жымиды,—атыңыз кім?

	—-Әке-шешем біледі.

	—Бойдақсыз ба?

	—Бойымда дақ жоқ...

	—Ноқалайсыз ба?

	—Николай емеспін...

	—Бетіңіз неге тыртық?

	—Тауық тырнап алған.

	—Сауап болыпты!

	—Құдайдан қайтсын!

	—Мұртыңыз өзіңіздікі ме?

	—Жоқ, әкемдікі.

	—Бетіңіз қалың екен...

	—Қыста бетім жаурамайды...

	—Оқисыз ба?

	—Ия, дұға оқимын.

	—Мен осы аялдамадан түсемін. Сау болыңыз!

	—Сау болмағанда, өліп қалмайтын шығармыз...

	—Көріскенше!—деп жымиды бойжеткен.

	—Көріспейтіндей, көрге кірмеспіз...

	—Сіз неге түстіңіз? Теңге емессіз ғой?

	—Сізді шығарып салайын деп...

	—Қалтаңыздан бірдеңе шығарып, аузыма салмақшысыз ба? Айтпақшы, мереке ғой, балмұздақ әпермейсіз бе?

	 Бойдақта ес болған ба, қуанғанынан бойжеткенді қолтықтай жөнелді:

	—Кеттік! Балмұздақ бізден, теңгесі сізден!





ӘУЕЖАЙҒА АТЛАС КӨРПЕ ТӨСЕП ТАСТАПТЫ...


	 Стюардесса жолаушылар ет жеп болысымен:

	—«Ет етке, сорпа қалың беттерге» деген бар, кім сорпа ішеді? –деп сұрады.

	 Жолаушылар арасынан сорпа ішетіндер табылмады. Жілік мүжіп отырған бір жолаушы:

	—Қарындас, Алматы әуежайына жақындаған шығармыз?—деп сұрады.

	—Біз Алматыға жарты сағыт бұрын келгенбіз,—деп күлімсіреді стюардесса қыз.

	—Сонда қалай?

	—Әуежайды алпыс жетінші рет айналып жүрміз...

	 Стюардесса әндетті:

	Ұшақты адастырған қалың тұман,

	Біздерге қастық қылған қай антұрған?

	 Бұл кезде ұшақ командирі әуежайдағы диспетчермен ұрысып жатты.

	—Қонайық па?—деп сұрады командир.

	—Болмайды, айнала қалың тұман...

	—Енді не істейін?

	—Шымкенттің әуежайына қонсайшы.

	—Ол жақ рұқсат бермей жатыр.

	—Неге?

	—Әуежайда той өтіп жатыр екен...

	—Қалай- қалай? “Тойы» несі?

	—Той өткізетін бір миллионер әуежайды жалға алыпты дейді...

	—Онда... онда ертеңге дейін айнала тұрсаң қайтеді?

	—Жолаушылардың бастары айналып, бәрі құсып жатыр...

	—Бензинің жете ме?

	—Прибор көрсетпей қалды...

	—Көрсетпегені қалай?

	—Ұшақ ескі ғой... Ресейдікі.

	—Мұнай ішіп жүрміз, ұшаққа жарымаймыз! Қалған- құтқанды сатып аламыз...—деп тістенді диспетчер...

	—Қонуға рұхсат па?

	—Ұшақтың доңғалақтары жұмыс істеп тұр ма?

	—Ұшақтың о бастан доңғалақтары жоқ...

	—Жоғы қалай?

	—Қазақстанның ақшасы толық жетпеген соң, Ресей доңғалақтарын ағытып алып қалған ... Содан бері бауырмен жорғалап, бауырмен ұшып жүрміз...

	—Ақша... ақша... Желге ұшқан ақшалар-ай, қайдасың? Қу құлқынның жемі болған ақшалар-ай... Рәсуа болған есіл ақшалар-ай! Қайран ақшалар... «Жоғалған» ақшалар, қайда жүрсіңдер?

	—Немене, әндетіп отырмысыз?

	-Жоқ, жыным келіп отыр...—деді диспетчер.

	Аздан кейін экипаж командирі диспетчерге хабарласты.

	—Қалайсыз? Қонуға рұхсат па?

	—Әуежай әкімшілігі көрпелер тасытып жатыр.

	—Оны қайтпекші?

	—Ұшағыңыз бауырымен қонуы үшін... Бес шақырымға дейін төсеп тастады.

	—Көрінбейді...

	—Қызыл көрпелер. Қып-қызыл!

	—Ия, көрініп қалды... Үстінде әйелдер шәй ішіп отыр ма не?

	—Жоға, көрпелер мен көрпелерді көктеп, тігіп жатыр.

	—Жиырылып кетпейді ме екен?

	—Көрпелерді жерге желімдеп тастаған...

	—Қонуға рұхсат па?

	—Алла, жар бола гөр, рұхсат етемін!

	 Ұшақ ұзыннан төселген көрпелерге жақындай бастады... Жақын қалды... Енді қона бергенде, жо-жоқ, енді бауырымен сырғанай бергенде, ұшақ ұзыннан- ұзын төселген көрпеден сырғып шығып кетіп, үлкен жылдамдықпен зулап келіп, әуежайдың темір шарбағын бұзып өтіп, жезөкшелер «клиентерімен» шомылып жатқан саунаны «сүйіп» барып тоқтады. Жалаңаштарға да жан керек, абыройларын алақандарымен уақытша жауып, тым-тырақай қашты... Адам шығыны бар... Қазір арнайы комиссия апаттың себептерін тексеріп жатыр. Комиссия төрағасының айтуынша, әуежай билігі сұмдық қателік жіберген! Көрпелерді кенептен тіктіру керек еді! «Әдемі көрінсін» деп, өңкей атлас көрпе төсеген! Атлас көрпе тайғақ болады ғой! Ұшақтың көрпеден сырғып шығып кетуі де осыдан екен...





ТАҢДАЙЫМДЫ КӨТЕРІҢДЕРШІ...

	 «Мылжың» газетінің бас редакторы Айқайгүл Түкбілмесованың кабинетіне кірсем, апай аузын арандай ашып, торт жеп отыр екен. Соған қарағанда, тәттіні

	сұмдық жақсы көретін болса керек. Кабинеті де сұмдық, ұзын зал, «Т» әрпіне ұқсас жылтыраған стол, сол «Т-ның» басында шоқиып, кешіріңіз, шіреніп өзі отыр. Бұрышта еліміздің көк байрағы. Алдында бірнеше телефон, сувенирлер...

	—Кіруге рұхсат па?—дедім мен.

	—Можына...

	 Ойбай, апай бастық болғалы орысша сөйлеп қалыпты. Бұрындары танитынмын, амандасып жүргенімде қазақшалап: «Амансың ба, інім?» деп қоятын еді. Мынаусы енді...

	—Сізге келіп едім.

	—Құлағым жұмыс істеп тұр...

	 «Ойбай, апай керемет көркем сөйлеуді үйреніпті...»— дедім ішімнен.

	—Қызмет сұрап... Тілші болайын деп едім.

	—Тілің қандай?

	 Мен тілімді шығарып көрсеттім.

	—Жоқ, жазу тілің қандай деп сұрап тұрмын?

	—Ой, кешіріңіз апай... Тілім жақсы, майда, қоңыр...

	—Бізге майда- қоңырдың керегі жоқ. Бізге сойып салатын, батыр, үшкір, сумаңдаған тіл керек. Жынымызға жақпағандардың жындарын қағып алуымыз керек.

	—Жындарын қағып аламын.

	—Қалай?

	—Бұрын ағам рэкет болған. Қазір де «авторитет»...

	—Маған ондай «разборчиктердің» қажеті жоқ. Журналистиканы бітіргенсің бе?

	—Жоқ... Банк саласын бітірдім...

	—Осындайлар қайдан келеді өзі? Кім көрінген тілші. Кім көрінген редактор. Банкке бармайсың ба?

	—Кешіріңіз, банк жабық тұр.

	—Жабығы несі?

	—Білмеймін, барсам, есігі жабық тұр. «Қазір «обед», бес жылдан кейін ашылады» деп жазып қойыпты...

	—Қызықсың, мамандағын банкир. Мұнда неге келдің?

	—Бір досым сіздерде тілші, мамандығы ит дәрігері болған соң...

	—Ә-ә, Ырылбай Ауфбаевті айтасың ба? Ол иттер туралы керемет мақала жазады. Иттерді сойып салады. Өткір жазады. Қаңғып жүрген иттерді аямай сынайды. «Иттер! Ит екенсіңдер!» деп жазады. Аса талантты болған соң алдым.

	 «Ойба-ай, мына апай не деп кетті?—деп ойладым ішімнен,—Ырылбай аса талантты ма? Өзінің алты әріпті фәміләсінен сегіз қате жібереді ғой!»

	—Мен де аса таланттымын... Ақша туралы аямай жазамын... Арам ақшалар, адал ақшалар, мыртық ақшалар, жыртық ақшалар... банкке барған ақшалар, банкке жетпейтін жалған ақшалар...

	—Сен осы «Ырыл» газетінде жұмыс істедің емес пе?

	—Ия... Ырылдай беріп, аузым ауырып кетті тегі...

	—Сен осы сол газеттен келген шпион емессің бе? Өткенде газеттеріңе біздің газетті сынап жазыпсыңдар?

	—Құдай сақтасын! Ондай штат жоқ...

	—Әр адам өзі қалаған мамандықпен жұмыс істеуі керек. Мұғалімсің бе? Мұғалім бол. Молдасың ба? Молда бол. Көр қазушысың ба? Көр қазушы бол. Солай емес пе, інім? Жұрналистиканың қадірі кетті... Мен осыдан қорқамын, інім! Кеше бір ұры келді маған. «Атақты ұры едім, қартайдым, енді тілші болайын деп едім» дейді. Ұрылар өмірінен хикаялар жазамын дейді ме... Сауаты жоқ, білімі саяз, тек мансап үшін, тек біреуді қаралау үшін газет ашып алатындар көбейді. Мен осылардан қорқамын, інім... Мен көп нәрседен қорөқамын. Мен сенен де қорқамын... Қарашы, дірілдеп отырмын. «Апа-а-ай!» деп дауыстасаң, «Мама-а!» деп қашып кеткелі отырмын... Бара ғой, банкіңе, бара ғой...

	 Ойеба-ай, апайым осылай «тегін ақыл» айтып тастады. Өзі қатырып жүргендей, естіп жатырмыз, мамандығы акушер екен. Редактор болып неге отыр? Мен де осындай «сөздері сұлу, жазғандары жексұрын, қате-қате...» апайлардан қорқамын... Ей, кім бар, таңдайымды көтеріңдерші...





КӨКЕМ КЕЛДІ!



	 Үйленгенімізге бір апта да өтпеген келіншегімнің мінезі қызық. Есік алдына жүгіріп шықты да:

	—Алақай! Көктем келді!—деп айқайламасы бар ма? «Көкем келді!» деп естіген шешем шалқасынан түсе жаздап:

	—Шырағым, қай көкең келді? Үйге кірсін де...—деп далақтап жүр. Күн сондай ашық, мамыражай еді, келіншегім жүгіріп барды да, есік алдындағы ақ қайыңды құшақтай алды:

	—Мен сені сүйемін, ақ қайың!—деді. Шешем ашуланып қалды. «Мына келіннің бұрын Аққайың деген жігіті бар ма еді?—деп менен сұрайды. Мен де жаспын ғой, бірақ әйелім сияқты «романтичный» емеспін. Мен ақ қайыңды сүймеймін. Маған ақ қайың ба, қара тал ма, томар ма, бәрі бір. Сосын жында адамша: «Ойбай, көктем келді! Әне, көктем анау тұр!» деп айқайламаймын да... Шешемнің жүрегін ұшырып... Бір күні келіншегім жоқ болып кетті. Сөйтсем, үйдің артындағы бақша ішінде дөңгелене билеп жүр, дауыстап қояды: «Мен саған ғашықпын, жарық дүние!» дейді. Шешем жүгіріп барып, таңдайын көтерді. Таңдайын көтеріп жатқанда қыршып тістеп алыпты. «Мына жынды басты қайдан тапқансың балам?»—деп анам өзіме ұрысты. «Келініңіз опера және балет театрында биші ғой, шығармашыл адам!» деп түсіндірдім. «Балетінің атасына нәлет! Шайтан шапалақтап тастаған келінді, молдаға түкіртіп кел!» деді. Келіншегім де қызық, «О, ақша! О, Доллар! Мен саған өлердей ғашықпын!» деп айтса мейлі... жарық дүние, жарық дүние... Өзгелер қараңғы дүниеде жүргендей... Ауылда сібет өшіп қалғандай... «Молдаға барайық?» десем, бармайды. Сосын амал жоқ молдаға өзім барып, қағазға түкіртіп, түкірігін кептіріп әкелдім. Қағазбен бетін сүртпей қойды ғой. Әне, әлі төбесі жабылмаған қораның төбесінде аяғының ұшымен билеп жүр... «Адамдар! Мен сендерді жақсы көремін! Бәріміз бір-бірімізді жақсы көрейік!»— деп айқайлап қояды. Мені жақсы көре ме десем, адамдарды жақсы көреді екен! Мен оны, ол мені түсінбей жүрміз. Сіздер ше? Сіздер бірдеңе түсіндіңіздер ме? Әлде сіздер де: «Автобуспен көктем келе жатыр!» деп айқайлайсыздар ма? Қызық-ей...





МАХАББАТ ВИРУСЫ


	 Махаббат деген бар ма өзі? Ұстап, уыстап көруге бола ма өзі? Базарда сатылады ма? Махаббат... Орыстар «Лөблю» дейді... Ағылшындар «ай...ай... айлабю...» дейді, өзбектер «сені севамын» дейді. Қазақтар «өлә, сені сүйемін!» дейді.

	 Қызда-ар, Махаббат вирусын жұқтырсаңыз, бітті, тамақ ішпейсіз, ерніңізді тістейсіз, жүрек қызуыңыз көтеріліп, жүрегіңіз сағатына 160 километр соғып, айналаңыздағы жігіттердің бәрі жаман, маймыл, шимпанзе, орангутан болып елестеп, сізге Махаббат вирусын жұқтырған жігіт қана алтындай жарқырап, сол ғана маймылдардың ішіндегі «ең сұлуы» болып көрініп, түнімен сандырақтап, ағылшынша сөйлеп, қытайша шүлдірлеп, кереуетіңізден құлап кетіп, жастықты умаждап, ерніңізді қайта қайта жалап, оның суретіне мөлие қарап, тіпті махаббат «мүгедегі» болып кетуіңіз ықтимал. Махаббат вирусы сізге жігіттің қадала қарасынан, қолыңызды ұстағанынан, ерекше ілтипатынан жұғады... Махаббат вирусынан айығу үшін, жігітіңізге СМС хат жіберіңіз... Жүректің «смайлігін» жіберіңіз... «Ғашықтар» емханасына барып, Жүрек есімді дәрігерге көрініңіз!

	 Жігіттер, егер Махаббат вирусын жұқтырып алсаңыз, тазалыққа үйрене бастайсыз. Бұрын лай болып жүретін төплиіңзді қара маймен жалтырата майлап, жақсы көріну үшін жақсы киімдер сатып алып, кепкаңызды қисайта киіп, түнімен агентте отырып, махаббат хаттарын жазып, тамаққа тәбетіңіз тиылып, тек жүрек кәмпитті жалай бересің... Махаббат вирусы екіге бөлінеді. Бірінші— тип, екінші— тип. Бірінші тип— емделмейтін, асқынған, ауыр түрі. Махаббатыңызды шап беріп, тірідей ұстап алып, тірідей үйленіп барып, денсаулығыңызды жақсартасыз. Жағдайыңыз жақсара түсуі үшін Махаббат диетасын сақтайсыз: құшақтайсыз, сүйесіз, адал боласыз... Майлы махаббат жемейсіз. Ащы махаббат ішпейсіз... Түнде сүйіктіңіздің ыстық алақанын жүрегіңізге басып, «компресс» жасап жатыңыз... «Сезім» сорпасына «Маха» жапырағын турап, «ббат» шырынын қосып ішіңіз. Ал, Махаббат вирусының екінші типі—жеңіл түрі. Мұны кейде «Тауық махаббат», немесе «Қораз махаббат» деп те атайды. Көрсеқызарлықпен ғашық болып, уақытша ауырасыз да, қызыңыз: «Құрып кетші әрі, албасты десе!» деп қалса, бірден солып қаласыз. Артынша жадырап шыға келесіз. Немесе жігітіңіз тастап кетсе, «да, ну, жігіттер жетеді!» деп бөксеңізді билетіп, кете қаласыз...

	 Махабат вирусы... Шынайы махаббат вирусы жасасын! Абайламаңыз, жұқтырып алыңызшы...





КІТАП ТІЛІМЕН СӨЙЛЕСЕМ…

	 Терлеп-тепшiп Мұхтар Әуезовтiң «Абай жолымен» жаяулатып келе жатқанмын. Алдымнан Сәбит Мұқановтың «Ботагөзi» кездесiп қалды. Бұтында джинси, аузында темекi. Кiндiгi көрiнiп тұр. Бiртүрлi жақтырмадым, жанынан жым-жырт өте бердiм де, Әзiлхан Нұршайықовтың «Махаббат, қызық мол жылдарын» бастағым келiп кеттi. Әлде Сәкен Жүнiсовтiң «Ақан серiсi» болайын ба? Темекiсiн тастаса, жақсы қыз болар деген оймен:

–Сайын Мұратбековтiң «Менiң қарындасымы», қайдан келесiз? – деп сұрадым.

– Шыңғыс Айтматовтың «Боранды бекетiнен», – дедi қыз темекiсiн лақтырып жiберiп.

– Қазақтың қарагөзi темекi шексе, қазаққа Тахауи Ахтановтың «ҚаҺарлы күндерi» келген екен де…

– Жақтырмасаңыз, Әбдiжәмiл Нүрпейiсовтiң «Қан мен терiндей» болып неғып тұрсыз, кете берiңiз.

Қыз бұрылып кете берiп едi, Мұқағали Мақатаевша: «Отыздан асып барамын…» – дедiм. Ол маған Бейiмбет Майлиннiң «Сексен сомын» беретiндей жымың етiп, Чеховтың «Шие бағында» жүргендей жайраң қақты. Маған да Зейнолла Қабдоловтың «Ұшқыны» тиiп, ол «Жалынға» айналып, жүрегiм алып-ұшып, Тұтқабай Иманбековтiң «Тұт ағашының көлеңкесiнде» қалғандай күй кештiм. Өзi Жаяу Мұсаның «Сұрша қызындай» сұлу екен. Iлияс Жансүгiровтiң «Құлагерiндей» осқырынып алып, қыздың қолынан ұстадым. Ол кет әрi емес екен. Содан Мархабат Байғұттың « Машаттағы махаббаты» басталды да кеттi…





Е, ТОЙ ҒОЙ ...




	 «Той дегенде, қу бастар домалайды» деген сөзді кішкентай кезімде түсінбей, тілімді тістеп, өңкей әр түрлі пошымдағы бастардың сай- саламен тойға қарай домалап бара жатқанын елестетуші едім. Сөйтсем, қазекемдер бүгінде өлімді де тойға айналдырып алыпты. Әкеңіз жетпіске жетіп жығылып, немесе шешеңіз сексенге секіріп шығып алып, шыбын жандарын қиып кетсе, дос-жарандарыңыз құшақтап, арқаңыздан қағатын болды: «Қаншаға келіп кетті? Жетпіс. Е, той екен ғой, Той ғой. Тойың құтты болсын!» Жетпіс түгілі жүзге келіп өлсе де, әкенің аты— әке, шешенің аты— шеше... Қайғының аты— қайғы...

	 Бір күні мектептес досым, облыстық қаржы полициясы бастығы Қаржыбектің әкесі қолы бос уақытында, жасы сексен сегізге келіп қайтыс болды. Қаланың қақ ортасындағы тойханада ас берілді. Шіренгендер шырттай киініп отыр. Жан-жағыма қарасам, бәрі көңілді.Тойға келген сияқтымын ба? Қабағым түсіп, «Біз де сіздердей болғанбыз, сіздер де біздей боласыздар...» деген астары алты қабат сөзді салмақтап отырғанмын, бір танысым басыма салып қалды.

	—Неменеге тұнжырап отырсың? Ыржисай. Той ғой бүгін. Сексен сегізге жеткен де бар, жете алмай қиналы-ы-ып кеткен де бар. Сол кісінің жасына жете берейік...

	 Мен тісімді ақситтым. Ыржиған түрім осы. Бір кезде бар ғой, сөз жарыс басталды да кетті!

	—Тасжалаған атамыз екі жыл шыдап барып өлгенде ғой, тоқсанға келер еді... Қаржыбек бауырым, нешауа. Әкеңіздің өлгені—той. Анаңыз тірі ме? А? Тірі екен ғой. Егер екеуі бірге өлгенде, «во-овще» қатып кетер еді! Тойдың тойы болар еді... Нешауа ол кісі де жетпіс жетіде желігіп отыр екен. Құдай қаласа, ол «тойға» да жетіп қалармыз... Сол кісілердің жасын берсін...—деді бір шіренген шенеунік.

	—Әкеңіздің өлген «тойы» құтты болсын! Ешкім әке-шешесін арқандап, жоңышқаға жайып бақпайды, ешкім мәңгі өлмейтін шайтан емес. Қаржыбай інім, әкеңіз сексен сегіз жыл өмір сүріпті, өзің де сол «тойға» жетіп жығыл. Әдемі қартайып, әдемі өлу деген, міне осындай болса керек... Міне өзің бір Облыстың финполының бастығысың. Қаншама жемқорларды түрмеде шірітіп жатырсың. Өзің де білдірмей алып жатырсың. Бұл сенің көрегенділігің, іскерлігің... Сенен бәрі қорқады. Өзіңнен өзің де қорқасың... Сол үшін молда жігіт бір ән шырқап жіберсе...—деп барып тоқтады тағы бір шіренген шенеунік...

	 Молда орнынан тұрып, жөткірінді, тісін шимен шұқыды.

	—Мен негізі құран оқушы едім, Қаржекеңнің құрметіне, әкесінің бақилық болуы той ғой, қазір жастар айтып жүрген қырғыздың әні «Қызыл өрікті» айтып берейін...

	 Молда микрофонға бір түкіріп қойып, ән шырқай бастағанда, шыдай алмадым, жүгіріп барып, қолынан микрофонды жұлып алдым.

	—Ой, кешіріңіз, молдеке, тойда отырған жоқсыз ғой... Қаржекеңнің қайғысына ортақтасуға келдік емеспіз бе?

	 Молда жым болды. Жұрттан кешірім сұрап, орныма отыра бергенім сол, асаба:

	—Құрметті мырзалар мен ханымдар! Тасжалаған атамыздың рухына арналған «Балалық шаққа саяхат немесе ләңгі тебу» атты театрландырылған көріністі тамашалаңыздар!—деді. Ортаға Тасжалаған ақсақалдың жеті-сегіз жасындағы кейпін сомдамақ болған бала жүгіріп шықты да, ләңгі тебе бастады.

	—Бір люр, екі люр, үш люр...—деп ешкі жүнінен ойылып, ортасына қорғасын байланған ләңгіні әуелетіп тепкені сол, аузын ашып, аңқиып отырған қала әкімінің аузына кіріп кеткені... Адамның аузынан жүн шығып тұрғаны бір түрлі екен. Ауызы—қолтығы сияқты... Байғұс қақалып қала жаздады. Шыдамым шырт айырылып, ортаға жүгіріп бардым да, баланы жетелеп, есіктен шығарып жібердім.

	—Кешіріңіздер, театрда отырған жоқпыз ғой...—дедім жиналғандарға қарап. Шіренгендер мән бермеді. Арақ ішіп отырғандары да белгілі болды. «Той ғой...» деп... Содан бір қарасам, төрт- бес әйел мен төрт- бес еркек ортаға шығып алып, билеп жатыр. Асаба «Қайғылы би» деп хабарлады. Бейшаралар билеп жүріп: «О-ох...»- деп күрсінісіп қояды. Жұлқынып билеп келеді де, бір-бірін құшақтап көріседі... Мұндай масқараны көрмеген байғұс басым, бір қарасам, өзім де солардың арасында билеп жүр екенмін. Мен де қайғырып: «У-ух...»- деп айқайлап қоямын... Есімді тез жиып алдым да, билеп жүргендерді қуалап жүріп, орындарына отырғызып болып, микрофонды қолыма алдым:

	—Құрметті мырзалар мен ханымдар! Біз бүгін Қаржекеңнің әкесі Тасжалаған ақсақалдың «ас-тойына» жиналып отырмыз. Не дейміз, Тасекең о дүниеде бақытты болсын... Ой, кешіріңіздер, тойда отырғандай сөйлеп кетіппін ау... Айтайын дегенім—өлімді де тойға айналдыра бастадық. Өлімді де байлар жарысына, бәсекесіне жеткізе бастадық. Мұны тез тоқтатуымыз керек! Бақилық адамға керегі—құран бағыштау ғана сауап!

	 Бір кезде мектептес досым, Қаржекең түнеріп келді де, құлағыма сыбырлады:

	—Сен не, «тойдың» шырқын бұзуға келдің бе? Әкем сексен сегізге келіп қайтыс болды, той ғой, той! Шашылмаймыз ба? Көрсетпейміз бе өзімізді? Кім екенімізді!

	 Көмекейіме құм төгілгендей, қабырғаларым біртіндеп сөгілгендей, күрсініп салдым да, тойханадан шыға жөнелдім. Досым жүгіріп шығып, «Әкемнен теберік болсын!»-деп иығыма шапан жапты. Жыным келіп, шапанды көшеде қайыр сұрап отырған мүгедек шалдың иығына жаба салдым, басына қалпақ кигіздім. Сосын:

	—Ой, кешіріңіз... Осылай отырған сізге жарасады...—деппін. Ол да қарап тұрмай, су жаңа қалпақты төңкерді де:

	—Ақыры берген екенсің, ішіне бірдеңе тастамайсың ба?—деп қалды. Мен тойхана ішіндегі шенеуніктерге, сосын қайыршыға қарадым... Ол да маған бір түрлі қарады...





ПИСТОЛЕТ «ҚҰШАҚТАП» ЖАТАМЫЗ...


	 Жан деген тәтті. Жаны қышқыл, ештеңеден қорықпайтындар аз шығар? Теледидарды қосып қалсаң, қорқынышты хабарлардан мұрның бітеліп, кеңірдегің кеуіп, тынысың тарылып, жүрегің бір жаққа жүгіріп кеткендей, көздерің домалап барып, есікке қыстырылып қалғандай күй кешесің... «Пәленшені атып кетіпті, түгенше суға батып кетіпті, пәленшелерді қарақшылар қырып салыпты, бір кемпірді он шал зорлап кетіпті...» сияқты жаңалықтар жағаңды жыртып, тікенектердің арасында тыржалаңаш жатқандай, денең түршігеді... Бір түні әйелім екеуміз шошып ояндық. Дарбазамыздың есігін біреу тоқпақтап жатыр. Дереу киініп, ойымда ештеңе жоқ: «Бұл кім?» деп сұрадым. «Қарным аш. Бір кусок нан беріңізші» деген жылаңқы дауыс естілген соң, есікті аша қойып едім, бет перде киген екі жігіт кіре сала қолымды қайырып, жерге атып жыққаны!

	—Ирелең көшесіндегі он үшінші үй осы ма?—деп сұрады бірі.

	—И-ирелең көшесі, бірақ он бесінші үй...

	—Үйде не бар?

	—Тас жоқ...

	—Кешіріңіз, біз шатасып кетіппіз...—деген екіншісі пистолетін ышқырына қыстырып алып, қасындағысын сүйреп әкетті... Ал сол күні ұйықтай алсақшы! Полиция шақырып едік, «Атқан жоқ па? Тірісіңдер ғой? Онда неменеге барамыз?» деп келмей қойды... Бұрын әйеліміз екеуміз не болса соған өкпелеп, теріс қарап жатушы едік, қазір сондай керемет татумыз, құшақтасып қатып қаламыз... Қорқыныш та махаббаттың «маздауына» әсер етеді екен. Бірдеңе қыбыр етсе, жыбыр-жыбыр ете қаламыз. Ауылдағы әке-шешемнің қолында жүрген екі баламызды ойлап уайымдадық. Екеуміз өліп кетсек, байғұс балаларымыз жетім қалады-ау деп... Арада екі күн өткенде, шаңқай түсте әйелім шыңғырып жіберді. Дарбазаның есігі ашық еді, бет перде киген екі жігіт әйелімнің қолын қайырып, аузына баклашкадан айран құйып жатыр! Жүгіріп келіп едім, бірі пистолетін шошаңдатып:

	—Ирелең көшесіндегі 25-ші үй осы ма?—деп сұрады. Жыным келді.

	—Немене пәлесіңдер? Неменеге шатасып келе бересіңдер? Өз күнімізді әрең көріп жүргенімізде, сендерге немізді береміз? Байлардың үйіне бата беріп шығарып салады деп пе едіңдер? Қандай қарақшыларсыңдар өзі?—деп айқайлап кеп беріп едім, «кешіріңіздер, шатасып кетіппіз..» деді де, қашып кетті. Полицияға хабарлап едік: «Сіздерді әлі атқан жоқ па не? Тірі болсаңыздар бопты...» деп келмей қойды. Сол күні балшы әйелге барып бал аштырдық. «Нашақор қарақшылар болса, кедейсің бе, байсың ба, оған қарамайды, мың теңге үшін де өлтіре салады. Сондықтан, дарбазаларыңыздың сыртына ақ кірәскімен: «Битімізді сығып, қанын жалап отырмыз!» деп хабарландыру жазып қойыңыздар...»—деп шығарып салды. Көршіміз айтты, «Ең дауасы— газды пистолет сатып алыңыздар, кім болса да атып саласыздар, көздері ашып, бес минутқа талып қалады...»— деді. Әйеліме де, өзіме де екі пистолет сатып алдым. Ит үрсе болды, жастықтың астында жатқан пистолетімізді суырып алып, есік жаққа кезенеміз. Жақыннан ғана ату керек екенінде, газы алысқа жетпейтінінде жұмысымыз жоқ. Бір күні кешке дарбазаның есігі қағылды. Әйелім екеуміз шпиондарша бұғып, бірде жер бауырлай жылжып, бірде арқамызды түйістіріп, екеуміз екі жаққа қарап қойып, есікті аштық та, атып салдық... Сөйтсек, көршіміздің әйелі екен, тұз сұрап келген... Шыңғырып, шалқасынан түсті. Көздерінен жас парлап, жер бауырлап жылағанда, өзіміз қосыла жыладық. Кешірім сұрап, айлық алған күні бір қапшық тұз апарып беретін болып, әрең құтылдық. Бірақ пистолетімізді тастамадық... Қалай тастайық, теледидарды қосып қалсаң, «пәлен деген кәсіпкердің үйіне қарақшылық шабуыл жасап, бауыздап кетіпті, түген дегеннің үйін өртеп жіберіпті...» деген сұмдық оқиғалар ойыңның ойранын шығарады. Әнеу күнгі оқиғалардан кейін «шок» дейді ме, шоқ дейді ме, жаман қорқып қалдық... Есігіміздің алдында есек жоқ болса да, өзімізді миллионер кәсіпкердей сезініп, немесе арам ақшамен әбден байып алған алаяқ адам секілді, үрейдің шарын үрлеумен күй кештік... Тағы бір күні дарбазаны біреу ұрғылады. Ай –шай жоқ, есікті аштым да, атып жібердім. Сөйтсем, өзіміздің құда екен... Інімнің қайын атасы... Ұят болды... Одан кейін газ тексерушіні де атып салыппын... Атпаған адамым жоқ... Қайтейік енді, мына қорқынышты қоғамда дірілдеп өмір сүріп жатсақ... Түнде жатсақ, қойнымызда пистолет. Соны құшақтап, сипалап, шүріппесінен сүйіп жатамыз... Құдай тыныштық берсін, жұмыр басты пақырларына... Ойбай... Біреу есікті ұрып жатыр... Тс-с-с...





ЕСАЛАҢНЫҢ БИЗНЕСІ...




	 Жындыханадан ақша беріп, «жазылып шыққан» бір есалаң халыққа қызмет көрсету орталығына келді.

	—Бүгінге сәлеметсіз бе? Ертеңге де сәлеметсіз бе? Оның арғы күніне сәлеметсіз бе?

	—Кешіріңіз, не деп кеттіңіз?

	—Ертең де, оның арғы күні де келетін шығармын, соған күні бұрын сәлемдесіп жатқаным ғой...

	—Ия, не шаруамен келдіңіз?—деп сұрады беті қуырылған бидайдай қызыл шырайлы қыз.

	—Бизнес ашайын деп едім.

	—Қандай бизнес?

	—Аштан өлтірмейтін...

	—Құрылыс па? Әлде газет ашасыз ба?

	—Аштан өлтірмейтін...

	—Барлық бизнес аштан өлтірмейді, ағай...

	—Аштан қатып қалмайтын бизенс ашқым келеді...

	—Айтсаңызшы енді...

	—Аштан қатырмайтын...

	—Туу, ағай, ойнамаңызшы!

	—Бизнесімнің аты— «Аштан қатырмайтын»...

	—Бизнес жоспарыңыз?

	—Аштан қатырмайтын...

	—Ағай, менімен ойнап отырсыз ба, не?

	—Бұл ерекше жоба. Аштан қатырмайды. Әлем бойынша мен ғана ашайын деп отырмын! Мен ғана! РНН, сик, өлгенім туралы куәлігім міне. Бизнесімді тіркеу құжаттарын дайындап беріңіздерші..

	—Өлгеніңіз туралы куәлігі несі?

	—Ә-ә, былтыр мені «өлтіріп» қойғансыздар. Жаңа куәлік аларда солай жазып жіберіпсіздер...

	—Жарайды, айтыңызшы, елде жоқ ол қандай бизнес?

	 Көктемде жыны қозатын есуас ыржалақтап, төмен қарады.

	—Кешіріңіз, айтуға болмайды. Құпия.

	—Құпия бизнес деген болмайды.

	—Қаматып жібересіздер...

	—Немене?

	—Негізі қаматып жіберсеңіздер, өкінесіздер, мұндай бизнес әлемде жоқ! Ия, ия, тіркелген, ашық түрі. Бәрі жасырын бизнеспен айналысады! Шенеуніктер де! Көлеңкелі бизнес!

	—Ешқайда хабарламаймын, айтып өлтіріңізші...

	—Негізі мен бұл бизнесті жасап, рахатын көріп жатырмын. Аштан өлтірмейді екен. Соны тіркетіп алайын деп...

	—Айтасыз ба, жоқ па?

	 Есуас желкесін қасып, мұрнын шұқылады.

	—«Жалған ақша жасау» ЖШС-ны ашайын деп едім... Үйде принтерім бар. Бір миллион теңге басып шығардым. Нағыз ақшадан айыра алмайсыз. Кедей-кепшіктерге жүз мыңнан үлестіріп жатырмын. Олар маған айран, сүт, тіпті ет асып беріп жатыр... Сізге қанша берейін? Миллион? Миллиард?

	 Ақшадан аумайтын бір бума ақшаны көргенде, қызметші қыз талып қалды...





ӨРТКЕ АҚША ТӨЛЕҢІЗДЕР!




	 Құдай басқа салмасын, дүниеде не жаман? Өрт жаман. Шырт ұйқыда жатқанда үйіңіз өртеніп жатса, сумаңдаған жалын ақырын келіп: «Ағай, тұрыңыз, мен өртпін ғой?» деп ескертпейді ,ғой. Өрт демекші, бір күні біздің бес қабатты үйдің үшінші қабатынан өрт шықты. Бала-шағамызбен далаға атып шықтық. Түн ішінде трусишең, мәйкішең шығып кеткен еркектер де жүр. Ұйқы қашып кеткен. Жұрт абдырып, өрт сөндірушілерге хабар беріп жатты. Жарты сағаттан кейін өрт сөндірушілер келді. Бірақ, бәрі машиналарынан шықпай отыр. Мұндай «қызықты» бірінші көрген жұрт өрт сөндірушілердің машиналарын төңкеріп жібере жаздады.

	—Неге өртті сөндірмейсіңдер?

	—Неғып тұрсыңдар?

	—Қонаққа келдіңдер ме, немене?

	—Өй, болсаңдаршы!

	 Өрт сөндірушілердің бастығы ма деймін, ырғалып-жырғалып:

	—Су жоқ,—деді.

	—Су жоғы қалай?

	—Сол, Алматыда су жоқ.

	—Онда неменеге келдіңдер?

	—Жәй, әшейін...

	—Өртті түкіріп сөндіремісіңдер? Ұятсыздар! Бетсіздер! Адам өртеніп кетсе, обалдары сендерге!

	—Бізді қарғай көрмеңіздер,—деп қалды әлгі басекең,—су басқармасы су бермей қойды...

	—Неге?

	—Судың ақшасын төлеңіздер дейді...

	—Масқара! Сіздерге де су сатылады ма, не?

	—Енді.. Солай болып тұр... Пәленбай мың теңге қарыз екенбіз. Министріміздің өзі «бір тиын төлесек, төңкеріліп қалайық!» деді...

	—Бірдеңе етсеңіздерші, ойбай! Үйіміз жанып жатыр ғой!

	—Өртке ақша төлесеңіздер, сөндіреміз...

	—Немене?

	—Енді...бәрі ақылы дүние ғой...

	 Жұртта ес қалмады. Бәрі жылап- еңіреп, көз жастарын шелекке төгіп, оны өртке шашып жатты... Тіпті жас балаларды күштеп шелекке дәрет сындырғызып жатты... Көп түкірсе көл деген сөз де рас екен. «Тфу, беттерің құрысын! Қоғам қайда бара жатыр?» деп түңілген халық бір мезгілде түкіріп еді, әп-сәтте көл пайда бола кетті. Өрт сөндірушілер тегін көлден су сорып алып, өртті сөндіруге кірісті... Қайран қазағым-ай, бұ сорлы қазақ не көрмеген қазақ?





СОҢҒЫ РЕТ СҮЙІСЕЙІКШІ...


	 Бір күні Ресей президенті Владимир Путин өзінің құдай қоса салған қосағы Людмиламен ажырасатынын, бұдан былай бірге отырып кофе ішпейтінін айқайлап айта салды. Жұрттың көзінше... Людмила да ажырасатындарын қуанышпен жеткізді... Осыны естіген соң, еңсемді есек тепкендей, миып тал түсте күнге кепкендей, мәңгіріп тұрдым да, әйелімнен:

	—Президент ажырасып жатқанда, біз содан кембіз бе? Давай, ажырасайық?—деп сұрадым. Әйелімнің көздері жерге домалап түспесе де, аузы ашылып, «ерлі-зайыпты» екі шыбын кіріп шықты.

	—Тыныштық па?

	—Ресейге еліктемейміз бе?

	—Не үшін?

	—Ойбай-ау, Ресей президенті Путин мен әйелі Людмила ажырасатындарын қуынышпен мәлімдеді ғой?

	—Сен президент емессің ғой...

	—Неге? «Көлеңкелі бизнес» ЖШС-нің президентімін!

	—Ажырассақ, ажырасайық, соны мен де саған айта алмай жүр едім, жаным!

	—Күнім менің! Қимасым менің! Жартым менің! Мен де айта алмай, аузыма жара шығып жүр еді ғой...

	—Қалай ажырасамыз?

	—Как қалай? Жариялы түрде...

	—Айқайлап ажырасамыз ба сонда?

	—Әрине! Жұрт білсін, біздің Путиннен кем емес екенімізді! Орыс не істесе, қазекемнің соны қайталайтынын білсін!

	 Осылай дедім де, әйелімді жетелеп, өмірімізде бармаған театрға келдік. «Мен ішпеген у қалмады...» ма, «Мен у ішейін деп едім, қалдырмағансыңдар ма?..» дейді ме, әйтеуір сондай бір «пьесаға» кірдік... Шымылдық ашылғаннан, әйелім екеуміз сахнаға жүгіріп шығып:

	—Уа, халайық! Біз ажырасайық деп жатырмыз! Біз бақыттымыз! Біз Қуаныштымыз! Біз Путинмен біргеміз!—деп салдым. Әйелім де міңгірлеп:

	—Құдай қаласа, ажырасамыз...—деді. Көрермендер ысқырып, айқайлап кетті.

	—Ресейде басың, немесе, қатының қалсын!

	—Мемлекет отбасынан басталады, Путиніңді шайнап, басыңа жаға сал!

	—Мынау облыстық мәслихаттың депутаты Шіренген Қақиғанов емес пе?

	 Бізді театр директоры жетелеп алып кетті.

	—Сізге ұят болады. Сіз анау мынау адам емессіз, атақты кәсіпкерсіз, депутатсыз...

	—Не, мен адам емеспін бе? Ажырассақ, аяғымыз өріліп қалады ма?—дедім мен.

	—Қуанышымызды көре алмайсыздар! Ажырасамыз!—деді әйелімнің бақыттан басы айналып. Содан әйелім екеуміз облыстық «телевизорға» тарттық. «Жарқын болашағымыз үшін ажырасатын болдық! Жаңа жартымды тапқанымша, қазіргі әйелім «Әйел міндетін уақытша атқарушы» болып қала береді!» деп сылқылдата сұхбат бердім. «Тесік моншақ асфальтта жатпайды, машина мыжып кетеді... Мен де жартымды табамын!» деді әйелімнің көздері жайнап кетіп.

	«Телевизордан» шыққан соң әйелім:

	—Жаным, соңғы рет енеммен қоштасып шығайыншы,—деді. Көңілін қимай, шешемнің үйіне келдік. Ұрсып беретін шығар деп ойлап келген едім, шешем келінінің маңдайынан сүйіп:

	—Тіфә, тіфә, тіл аузым тасқа, өткен жылғыдай қайтып келіп жүрме! Алды артыңа топырақ!—деп жылап қалды.

	—Соңғы рет ұрысайықшы...—дедім мен үздігіп. Көшеде келе жатып, ал айқайласайық. «Менің бүкіл қылмысымды, облыс әкімімен ауыз жаласқанымды, наша сатумен айналысатынымды» жайып салды. Мен де қарап қалған жоқпын, пистолетімді суырып алып, әйелімнің көлеңкесін атып салдым. Үйге келген соң соңғы рет бір-бірімізге мөлдірей, үзіле, үздіге қарадық. Ойпырмай, ақша, доллар деп жүріп, қалай байқамағанмын, әйелім әжептеуір сұлу екен ғой. Ол да таң қалып жатыр, жаңа танысып жатқандай, атымды сұрады. Ұмытып кетіпті... «Бәке, бәке...» дей берген соң...

	 Бір кезде әйелім жыламсырап:

	—Хош, менің он екі гүлімнің бәрін ашып, қуратып жіберген күйеуім менің! Соңғы рет сүйісейікші...—деді.

	 Бес тонна бақыттың астында мыжылып қалғандай, басым айналып, соңғы рет сүйістік... Күндіз... Кенет әйелім басын жұлып алып:

	—Жоқ, ажыраспаймыз!—деді.

	—Неге?—деппін...

	—Ұйықтап жатқан махаббатым оянып кетті...

	—Ойбай оятпа, ұйықтай берсін де...

	 Әйелім мені жерден көтеріп алып, дөңгеленіп билей жөнелді... Бақыттан басым айналып барады... Құрысыншы, Путин-ақ ажыраса берсінші...





ХАЛҚЫМНАН ЕШТЕҢЕ ЖАСЫРМАЙМЫН...


	 Мен сіздерге аузымды ашайын, арғы жағынан жүрегімнің ұшы көрінеді. Ақкөңіл әкіммін ғой. Халықтан ештеңемді жасырмаймын: 2012 жылғы жылдық табысымды жариялар болсам, еңіреп жылағым келеді. Ал, облыс әкіміне еңіреп жылауға болмайды ғой... Президент ұрсады. Сонда да, тасбақаның жұмыртқасындай ғана табысымды ашық айтайыншы... Сіздер таң қалмаңыздар!

	2012 жылы айлық жалақыларымнан тентек тиын да жаратпадым. Халқым үшін, елім үшін тегін жұмыс істедім. Айлық жалақыларымды айдаладағы Швейцариядағы әйелімнің шешесінің атындағы есеп шотқа төңкеріп отырдым. Ал, ене деген кім? Ене деген кене... Өзіңе кенедей жабысып алатыны болмаса, ол күйеулер үшін бөтен адам. Сондықтан, қайдағы бір бөтен адамға жылдар бойы қайырымдылық жасаумен келемін... Енемнің есеп шотына өткен жылы ғана небәрі жиырма миллион отыз екі тиын аударыппын...

	 Мен еліміздегі әкімдердің арасында ең кедей тұратын шенеуніктің бірімін. Негізі кедей тұрғанды жақсы көремін. Денсаулығым да жақсарып келеді. Жеке басымда қымбат көліктер атымен жоқ. Әкімшілікке велосипедпен барып жүрмін. Оның да алдыңғы дөңгелегінің кәмірі тесік... Қымбат көлікті ұлым мен қыздарым мініп жүр. «Қайдан табыс табатындарына» таң қалып жүрмін. Менен бай тұрады. Өз басымда жеке коттедж деген атымен жоқ. Әйелімнің үйінде тұрып келе жатқанмын. Бір басында бес пәтері болса да, маған біреуін де қимады ғой... Бәрін ұл-қыздарымызға таратып бере салды! «Қойныңдағы қатының—шпионың...» деген рас екен. Қазір әйелім екеуміз бір өзбектің жаман сарайын жалға алып тұрамыз... Айына отыз мың теңгені әрең төлеймін. Ал, туыстарым мен қайдағы бір бөтен енемнің атында Астанада, Алматыда, Дубайда, Анкарада виллалары бар. «Қайдан байып кетіп жатқандарын» ойлағым да келмейді... Өйткені, мен қара халықтан шыққан шенеунікпін. Кедейліктің, аштықтың қадірін бір кісідей білемін... Өйткені, ұйқыға жатқаннан, таңертеңге дейін нәр татпаймын ғой! Президент алдында есеп бергенде, «жемқор емес екен» деп ойласын деп, аш адам сияқты бұратылып, қиналып, «нан... бір үзім нан...» деп күбірлеп тұрдым...

	 Үйде не жейді дейсіздер ме? Міне, менің тамақ мәзірім мынадай:

	1. Таңертең бір стақан су.

	2. Түсте вермишелден қуырылған нан палау.

	3. Түс жарымда сағыз шайнау...

	4. Кешке нанға маргарин май жағып жей саламын...

	Осындай кедейшілікте өмір сүріп жатырмын. Байып кетейін десем, қара халықтан ұяламын. Хақымды сұмдық жақсы көремін. Солар ішіп-жесінші, солар семірсінші... Кеше айнаға қарадым... Қарным қампиып, ернім салпиып, жаман семіріп кетіппін... Адам деген аш болса да, семіріп кетеді екен ғой... Осының бәріне әйелім шыдап жүр.

	 Қайырымды адамдарға рахмет! Бейшара халімді көріп, мецанат кәсіпкерлер қалтама ай сайын отыз-қырық мың доллардан салып кетеді... Қалтам бос болмасын дегені ғой. Жаман ырым екен, қалтаңның бос жүргені... Мен олардан түскен табысты бас пайдама жаратып көрген емеспін... Ұлтшылдығым да бар, дереу долларды ұлттық теңгемізге айналдырып, қызымның күйеуіне бере саламын. Өздеріңіз білесіздер,. Күйеубала да әлімсақтан дұшпан. «Күйеу дұшпан» деп жатамыз. Дұшпан екені рас, берген ақшамды көзімше санап алады ғой...

	 Қайран халқым! Менің жылдық табысымды есепетесеңіздер, жылайсыздар! Күн көруім қиындап барады... Ет жемегелі қашан! Ылғи қонақта жейміз. Бөтен үйдің етін өз үйіңнің етіндей емін-еркін жей алмайды екенсің! Өз үйің, өз вермишеліңе не жетсін, шіркін!

	Менің орынбасарларым да өзіме ұқсаған. Бірінші орынбасарым Түкбілмес Отырғановты көрсем, көзіме мөлтілдеп жас келеді... Туфлиінің өкшесі қисайып кеткен, қисаңдап жүреді...Шалбарының тізесін жамап алған... Аппарат басшысы Аңқылдақ Аңдамасовтың мәйкісінің жеңі жоқ... Костюмі киіттен қайтқан ескі киім... Қашан көрсең, қарыз сұрап жүргені! Кешіріңіздер, көңілімнің кейбір болттары босап кеттті... Кешіріңіздер...





ШЫНДЫҚТЫҢ ЖАНАЗАСЫ...




	 Қазақстанда Шындық қайтыс болды... Кеше атып кетті... Жағымпаздар министрі, Өтірік министрі, Мафия министрі, Таққұмар министрі, Баққұмар министрі, әртіс депутаттар, кландар мен жыландар келді. Шындықтың жаназасына...

	Халық көп жиналды.

	—Шындықсыз қалай ел боламыз?—деп Өтірік министрі қорсылдап жылады...

	—Талай сорақыны халықтан жасырған елміз, соның бәрін Шындық жарияға жар салып жүруші еді, енді қайттік?—деп Жағымпаздар министрі Өтірік министрін жағымпаздана құшақтап, сұқ саусағымен тілін жалап, көзінің айналасын сулап қойды...

	—Хош, Шындық аға!

	—Топырағың торқа, ішкенің виски, жегенің тауық грилі болсын!

	 Молда Шындықтың жаназасын шығара бастады. Нөпір халықтың алдына шыққан Өтірік пен Жағымпаздар, Мафия мен Намыссыздар министрлері мен әртіс депутаттар қаздай тізіліп, бәрі портфельдерін қолтықтарына қысып алып, шіреніп тұра қалысты. Бастарын төмен салбыратып тұрудың орнына, қасқайып, шалқайып кетті... Бұлар өлмейтіндей... Молда Шындық ағайдың жаназасын шығарып жатыр, әне екі қолын құлақтарына апарды. О, тоба, Мафия министрі пистолетін шығарып, сонысымен құлағын қасыды. Өтірік министрі Елбасыға жалған ақпарат беріп үйреніп қалған ғой, әлдекімге ұялы телефонымен өтірік ақпарат беріп жатты... Таққұмар министрі креслода отыр...

	 Бір кезде молда басын оң жаққа, сосын сол жаққа қисайтып еді, әлгілердің мойындары бұрылмай қалды. Мойындары сіресіп, қатып қалған... Шындыққа бұрылмайтын мойындар...

	—Уа, еліміздің қаймақтары мен жаймақтары!—деді молда Шындықтың жаназасын шығарып болған соң,—Шындық қандай адам еді?

	—«Мощный» адам еді!—деді шала қазақ біреу міңгірлеп.

	—Айтқаны «точный» адам еді!—деді алыстау тұрып, аузын баса қойған Жалтақ деген ақсақал.

	—Өтірік айтпаңдар!—деп қалды Өтірік министрі галстугын қозғап қойып.

	—Қылда несі бар десейші? Іші пысып, қара қылды қақ жарып отырушы еді жарықтық...

	—Айтатыны: «Аққа құдай жақ»...

	—Талай саяси қылмыстардың бетін ашып, көп еңбек етті халыққа...

	 —Обал-ай, обал...-деп жалған жылады Жағымпаз министрі жан-жағына жалтақтай қарап,—біздің партияға мүше болғанда ғой, өлмес пе еді...

	 Билік дәлізінің жердегі «құдайлары» шулап кетіп еді, молда қолын көтерді:

	—Айтыңыздаршы, Шындықтың сіздерге қарызы бар ма еді? Өзі жоқ болса да мұнда халық бар. Көп болып...

	 Министрлер жамырап кетті.

	—Маған екі миллион теңге қарыз!

	—Маған 370 миллион доллар қарыз!

	—Маған қарыз болайын деп жүрген...

	 Бір кезде табытта жатқан Шындық басын көтерді. Өлікті тірілтетін өтірікке жаны шыдамаса керек. Ол ешкімге қарыз емес еді. Сол-ақ екен, әлгінде ғана шырт түкіріп, шіреніп тұрғандар тым-тырақай қаша жөнелді...





«О, ШЕШЕҢ...»




	—Бізде идеология бар ма?—деп айқайлады бір қазақ тау ішіндегі жартасқа келіп.

	—Идео да бар, логия да бар!—деді жартас жаңғырып.

	Қазақ қатыр-құтыр бірдеңе жеп тұрғандай, аузы-басын қисаңдатып барып, қалшиды да қалды. Негізі, жартас жаңғырығы сөзіңді сөзбе-сөз қайталайтын емес пе еді?

	—Бізде идеология бар ма?—деп сұрады ол қорқа сөйлеп.

	—Базарда бар, арба айдаған қазақтар!—деген жаңғырық шықты.

	 Ол жұтынып, таң қалды. Талып қалайын десе, бетіне су бүркетін ешкім жоқ болған соң, шыдап тұра берді.

	—Бізде идеология бар ма?—деп сұрады ол сосын.

	—Мафия идеологиясы өркендеп келеді!

	—Бізде идеология бар ма?

	—Жемқорстан идеологиясы лапылдап жанып, халықты бытыр-бытыр жандырып келеді!

	—Бізде идео...

	—Бізде «идиоттар» да бар!

	—Бізде иди...

	—Бізде «иди» де, «сиди» де бар!

	—Бізде...

	—Бізде бәрі бар!

	—Біз...

	—Бізде етік тігетін біз де бар, сызылатын сіз де бар...

	—Айқайлап айтайын: бізде идеология бар ма?

	—Намыссыз қазақтар идеологиясы бар! Қыздары Қытайға, негрге тиіп жатса «Қызыл өрікке» билей кететін...

	—Бар дауысыммен айқайлап айтамын: бізде иреңология, ой, идеология бар ма деймін?

	—Ойбай, бар, бар! Қазақтары ішіп-жеп, шетелге қашатын идеология бар!

	—Бізде патриоттық идеология бар ма?

	—Бар, бар! Ән ұранды шатастырып алатын, көк байрағымыздан қапшық жасап алатын идеологиямыз бар!

	—Е-е-ей, жаңғырық мырза, бізде идеология бар ма?

	—Айқайлама! Керең жаңғырық емеспін! Біліп қой, дини миссионерлердің идеологиясы бар!

	—Кешіріңіз...

	—Сіз де кешіріңіз...

	—Ойбай...

	—Өзің ойбай...

	—Е-е-ей!

	—Бәле-ей...

	—Қойсай...

	—Өзің қойсай!

	—Жаңғырық! Сенің үстіңнен үкіметке « О-о—о! Е-е-е-е! Ө-ө-ө-ө!» деп жаңғырмайды» деген арыз жазамын!

	—Бәрібір даусың үкіметке жетпейді!

	—Сыбырлап айтайын: Бізде идеология жоқ қой ия?—деді қазақ аузын қолымен көлегейлеп.

	—Сыбырламай-ақ қой, бізде тәуелсіздік алғалы дүние бөліс, ақша бөліс, байлық бөліс идеологиясы жүріп жатыр!

	—Жаңғырық мырза...

	—Мен мырза емеспін.

	—Енді кімсіз?

	—Халық жаңғырығымын. Ясно?

	—Ойбай, «ясно?» деп орысша сөйлеп кеткеніңіз қалай?

	—Мен емес оны айтқан.

	—Енді кім?

	—Қасымдағы «Эхо» деген досым ғой. Орыс жаңғырығы.

	—Оның жаңғырығы күшті шығады екен!

	—Сосын ғой, биліктегі қазақтар «орыс тілділер идеологиясын» құшақтап, аймалап, сүйіп, бірге «жатып» жүргені...

	—Жаңғырық ағай, о заман да бұ заман жаңғырық жауап қайтармаушы еді...

	—«Баяғы –жартас—сол жартас» деген сөзден намыстанып кеттік! Жүдә, тоты құс сияқты сөздеріңді қайталай бергенге мәз болып кеттіңдер!

	Біздің өз идеологиямыз бар!

	—Ойбай, ол қандай идеология?

	—Жартасқа соғылған жал толқындарға езілмеу, шымшықтар ұя салып, шұрық тесік етіп тастады деп егілмеу, бір күні бұрқ етіп құламау, кім көрінгенге құшақ жайып, арзан атақ, мансап сұрамау...

	—Сау бол, жаңғырық бауырым!—деген қазақ бұрылып кете беріп еді, жартас үңгірінен сопаң етіп шыға келген бір дипломды маскүнем қазақ қисалаңдап тұрып алды:

	—Әй, тоқташы! Тоқта деймін! Жаңағы сөздердің бәрін «жаңғырық» болып айтып тұрған мен едім, аузым кеуіп кетті, жүз грамың бар ма?

	—Бұл да біздің «Арақ-2030 идеологиясы» Жартастарға дейін арақ ішеді...—деген қазақ артына бұрылып қарамастан, «о, шешең...» деп балағаттап, өзінің боқтампаз идеологиясымен «рухтанып» бара жатты.





КЕМПІР «КЕЛІН»


	 Біздің ауылда жалғыз басты шал тұратын. Өмірінде үйленіп көрген емес. Жасы жетпістен сырғанап бара жатқан сол ақсақал бір күні маған қисаңдап келді.

	—Әй балам, машинаң жүріп тұр ма?

	—Жүріп тұр...

	—Итің үріп тұр ма?

	—Үріп тұр.

	—Қалаға барып, қыз-кемпірге жолығып қайтсам ба деп едім...

	—Қыз кемпіріңізді түсінсем, тіліме теріскен шықсын ақсақал...

	—Е, шырағым, «сібідәниеге» апарып келсең деймін. Ақшаңды берем, бензиніңді құям...

	 Шалдың шашынан сипалап, бетінен иіскедім де:

	—Ата, көкнәр ішіп алған жоқсыз ба?—деп сұрадым.

	—Ойбай атама!

	—Енді... «сібідәние» деген сөзіңіз жерде жалпайып жата ма?

	—Былай ғой. «Қыз- кемпір» деп жатқаным, баяғыда-а-а ғашық болған бір қызды ұмыта алмай жүр едім... Қазір жасы жетпіс екіде. Әлі қыз. Былай ғой, неменеге күлесің-ей, өмірінде күйеудің құшағын көрмей, кәрі қыз еді, енді кәрі кемпір болды. Сол «қыз-кемпірді» алып қашсақ...

	—Ата, ниетіңіз бұзық екен, дегенмен, қызық екен. Қазіргі жастар бір көргеннен «ұната» салады да, махаббатын қызға қарай «құлата» салады да, дереу алып қашады. Қыздың бас бостандығына, адами құқығына түкірмейді де. Ал сіз болсаңыз, жастарға ақыл айтудың орнына...

	 Шал шамдана ма десем, кәдімгідей қамданып отыр. Жымың-жымың етеді.

	—Баяғыда-а-а-а, жас кезімде ол қызды бір көргеннен ғашық болдым. Бірақ оның жүрегі быламық па білмеймін, маған келгенде былжыра-ап кетеді. Ұнатпайды. Күрек тістерің қисық дейді, көздерің қысық дейді, бұтың талтақ, басың қалтақ, мінезің түйедей, бетің қап-қара күйедей дейді ме, жолатпады әйтеуір. Ол кезде қазіргідей қалта телефон жоқ, шарбағының қасына барып ысқырдым. Ол ышқынып шыға келді. «Не? Не? Не?» дейді. «Бірдеңе айтам...» деп мен де қоймаймын, қойшы не керек, досым екеуміз, ұмытпасам, 1960 жылдың жазы еді ғой деймін, телешкелі трактормен алып қашқанмын.

	—Ия, сосын не болды?

	—Не болушы еді? Кеңес дәуірі еді, «кеңкелеске тимеймін, әке-шешесіне келін болып, басымды имеймін!» деген соң, сотталып кете бардым. Бес жылға!

	—Одан кейін үйленбедіңіз бе?

	—Түрмеден келген соң, үйден бір кесе айран сіміріп салдым да, қызды ысқырып шақырып алдым. «Не? Не? Не?» деп жетіп келді ол. «Бірдеңе айтамын...» дедім де, қызды есек арбамен алып қаштым...

	—Көнді ме?

	—Көнсе, өлгені ғой деймін, тағы төрт жылға сотталып кеттім... Түрмедегілерге танымал болып қалдым, құдасы келгендей құшақтап қарсы алады...

	—«Одналюбь» екенсіз де...

	—Білмеймін, сол қыздан басқа жер бетіндегі қыздардың бәрі «қойға» айналып кеткендей, махаббаттың майын жалап, жүріп жаттым.

	—Аты кім еді, сұлуыңыздың?

	—Ұстатпасбике.

	—Ерекше ат екен.

	—Шырағым, түрмеден келген соң...

	—Айран сіміріп алдыңыз да...

	—Жоқ, боза ішіп алдым да, ұмытпасам 1969 жылдың күзі еді, егін жиналып жатқан, ысқырдым да, алып қаштым.

	—Сіз ысқырсаңыз, қыз атып шыға береді екен де.

	—Білмеймін, ысқырсам болды «Не? Не? Не?» деп жетіп келетіні бар. Көнбей қойды. Тағы бес жылға сотталып кеттім.

	—Сізге жүдә обал болған екен.

	—Ия, сұмдық ғашық болдым ғой! Мен оның шұлығын ұрлап алып, түнімен иіскеп жататынмын.

	—Маньяк емессіз бе, ата?

	—Ол кезде коньяк ішкен емеспін. Сол қызды ешкім алмады ақыры... Қазіргі жастарға қайран қаламын, «жедел жәрдем» махаббат болады да, арты «пожарный» махаббатқа ұласып жатады. Сендер есеппен үйленесіңдер. Қазіргі қыздарда қасиет қалмады... Сауналарда сайрандап жүріп алады да, түк болмағандай, бір мықты жігіттің басын айналдырып, тиіп алады.

	—Ата, қазіргі жастарды қойыңызшы, сонымен маған не демекшісіз?—деп сұрадым мен. Шал шашын тарап, сақалын өріп қойды.

	—Сол Ұстатпасбике қалада бір өзі тұрады екен.Ұстатпай жүрген махаббатым менің! Кеше түсіме кірді. «Не? Не? Не?» деуші еді ғой, «Кел, кел, кел!» деп қол бұлғайды ма...

	—Алып қашқыңыз келеді ғой?

	—Ия шырағым... Жалғыздық жыртыңдап жанымнан қалмайды... Енді көнетін шығар?..

	—Базар жоқ...—дедім мен.

	—Базарға бармаймыз, тіке тартамыз!

	—Бопты.

	 «Мерседесіме» көрші ақсақалды отырғызып алып, қалаға тартып кеттім... Құдайым-ау, кездесулері жүдә қызық болды. «Қыз кемпір» өтірік мүләйімсіп: «Қайтыс болып кеткен шешем жібермей жатыр» дейді ме, «Қиял әлеміне» барып, қыдырайық дейді ме... Әрең шықты. Шыға салып: «Не? Не? Не?» деді. Атамыз: «Бірдеңе айтайын ...» деп қипақтады. Содан кемпірді алып қаштық... «Біздің ауылдағы гәпке барамыз...» деп алдады ақсақал. Үйге келсек, ақсақалдың ағайындары, тірі кластас ақсақалдар отыр екен, «Кәрі құсың құтты болсын!» десіп жатты. Бір жеңгесі кемпір келінге ақ жаулық жапты. Абысындары: «Отырған кемпір орнын табар» деген, екі жарты бір бүтін болыңдар! Өлсеңдер, бірге көмеміз...» деп ақыл айтты. Кенет кемпір келіннің көздері жайнап кетіп: «Өлә-ә, ақыры көніп қалдым-ей... Жас күніңде ойна да күл деген... Енді шәй құйып беруге жарасам болды да...» деп бетін шымшыды... Ал, атамыздың қуанышында шек жоқ! Қайта қайта насыбай ата береді. Бүгін біздің ауылда беташар! Келіңіздер, белін бүгіп есік алдын сыпырып жүрген кемпір «келінді» көріңіздер!





ҚЫЗДАРҒА «БЛАТНОЙ» БАТА


	 Ақша табудың мың сан жолы бар екен. Есінеп, ерігіп отыра берсең, ешкім саған көк тиын әкеліп бермейді. «Есектің артын жу да ақша тап» дейді қазекем. Ой, айтады екен де! Жүреді екенмін де, есек біткеннің артын парошокпен жуып... Жарайды, мен сіздерге бір қызық айтайын, базарға барып, қыз-келіншектерге ақылы бата беретін болдым- ей. Кеше секен сегіз теңге таптым, 20 теңгесіне әжетханаға бардым, елу теңгеге су іштім, 18 теңге автобусқа жетпей қалды да, жаяу қайттым. Мейлі, күн көріс керек, енді қыздарға арналған батамды жарнамалап жіберейінші:

	Мен жақтырмайтын қыздарға қыздарға бата:

	... Я Алла, жүрген жерің асфальт болса да, шөп шықсын, кездесуге барсаң, жігіттерің көп шықсын, махаббатың көп сериялы болсын, етегің ақшаға толсын! Үнемі сағыз шайнап жүр, ыржалақтап, жайнап жүр, біреу тиіссе, самауырдай қайнап жүр! Фигураң банандай болмасын, құрбың жігітіңді тартып алса, екі дүниеде оңбасын! Аспаның үнемі ашық болсын, хатшы қыз болсаң, шеф өзіңе өлердей ғашық болсын! Туфлиіңнің шпилкасы биік болсын, өсегің желмен жарысқан киік болсын, Төс тартарың қысып тұрсын, алаяқ болсаң, бағың жанып, тұла бойың ысып тұрсын, бетіңде ұят жоқ болса да, оқта- текте қышып тұрсын, тамақты тойып іш, сыраны басыңа қойып іш... Шашың түссе, басыңда парик болсын, миың жоқ болса, 99 шарик болсын!

	Мен жақтыратын қыздарға бата: Я алла, өмірің гүлдей жайнасын, шәй қойсаң, тезірек қайнасын, тезірек бақытыңды тауып ал, кешке көшеге шықпа, есігіңді жауып ал! Өзіңе жаманшылық жетпесін, қасыңнан періштелер кетпесін! Аспаның ашық болсын, өзіңді көрген жігіт «сыразым» ғашық болсын! «Модный» көйлектерің жүз болсын, тұрмысқа шығар мезгілің күз болсын! Шашың өсіп, келесі үйге жетсін, пәле-жала өзімен кетсін... Жүрегің ақ болсын, кофтаң өзіңе шақ болсын! Бағың жанып, жұлдызың жарқырасын, көре алмайтын құрбыларың сібірде жүргендей қалтырасын! Қателеспе, қадамыңды анық бас, жігітіңе айтарым: ертең кешке осы қызды алып қаш! Әумин!





«СЕН ШЫҚ, ЖОҚ, ӨЗІҢ ШЫҚ!»




	 Тақырбас деген сөзді бәріңіз білесіздер. Тақыр кедей деген де болады. Есігінің алдында тырақайлап қашып жүретін тышқаны да жоқ Терекбайдың әйелі перзентханада жатқанына жеті күні болды, босанар емес. Акушерлер пышақтарын қайрап, дәрілерін сайлап, сақадай сай тұрғанымен, «кесерова» деген пәлемен қарнын жарып алмақ болып жақындағаннан, ана жатыры жақтан:

	—Түк білмес топастар!

	—Анамыздың қарнын тілмеңдер!

	—Өзіміз шығамыз ғой!

	—Бір-екі күн күте тұрсаңдар өлесіңдер ме? «Разборка» жасап жатырмыз ғой!

	—«Кесеровада» бастарың қалсын!—деген дауыстар жамырай шыққанда, шайтанның өзі шалқасынан түсіп, талып қалатындай еді.Сонымен, жас ана жатырына жайғасқан қызыл шақалақтар бесеу еді. Бесеуінің де ұнжырғалары түсіп кеткен.

	—Ары жатшы,—деді бірі қысылыңқырап.

	—Өзің аяғыңды ары тартшы...

	—Осылай жата-а-а береміз бе?

	—Өмірге шыққанда не көреміз дейсің? Әке-шешеміздің үйі тап-тар. Бір бөлмелі үй. Оның өзін жалдап отыр. Өзбектің тауық қорасы екен...

	 —Министрлердің Астанада жасырын пәтерлері көп дейді ғой...—деп қалды бір көзін сығырайта ашқан бесінші шақалақ.

	—Бауырлар, Түркияда ереуіл болып жатыр дейді!—деген екінші шақалақтың басынша үшінші шақалақ қолымен сарт еткізіп ұрып жіберіп:.

	—Саясатта басың қалсын!—деді.

	—Жәй, кейін Түркияға елші болып барсам дегенім ғой...—деп бұртиды анау,—бәрін бүлдіріп, елге іріткі салып отырған Америка саясаты!

	—Ө-өй, саясатты қойыңдаршы, одан да, ішкі саясатымызды оңдырып алайық та!—деген төртінші қыз шақалақ кіндік ішегін домбыра сияқты тарта бастады,—діңгіл, діңгіл...

	—Анамыз шошқа етін жеп жатыр.

	—Шұжық қой. Өтіріктен сыртына «халал» деп жазып, халықты алдап жүрген көңбас кәсіпкерлердің шұжығын жеп жатыр!

	—Осыдан жарық дүниеге шығайыншы...

	—Ия?

	—Патриот болып өсемін! Қазағым үшін күресемін! Ана тілім үшін күресемін!

	—Шіркін, бір –бір кішігірім көк байлағымызды ұстап шықсақ, мына жалған жарық дүниеге!

	—Ойбай, жарық дүниеде жалған патриоттар жыртылып айырылады!

	—Жалған патриот болғым келмейді!

	—Әшейін, ойнап айтамын...

	—Біз көретін жарық дүние онша қызық емес дейді... Қараңдаршы, Қазақстанда қытайлар қаптап жүр. Әпкелеріміз қара қытайларға тиіп...

	—Тсс...

	—Немене?

	—Сырттан естіп тұрмын. Дәрігерлер біздің әрқайсымызды үш мың доллардан сатпақшы... Анамыз көнбей жатыр.

	 Қызыл шақалар тым-тырыс бола қалды. Қорыққандарынан бірін-бірі құшақтап, көздерін жұмды.

	—Үлкендердің ішінде арамдары көп екен...—деп сыбырлады бірінші шақалақ.

	—Сосын ғой, кейбір ағалардың: «Сәби болғым келеді, сәби болғым!» деп әндететіні,—деп әндете сөйледі екіншісі.

	—Ақырын,—деді үшіншісі,—не, сен Қайрат Нұртассың ба? Сахнада емес, жатырда жатырсың ғо...

	—Ішім пысып кетті, далаға шығайық та...

	—Мәз болармыз! Анамыз аш, емшек еміп те жарытпаспыз...

	—Ержеткен соң, үйлене де алмайтын шығармыз,—деп қалды мұңайған бесінші шақалақ.

	—Неге?

	—Аш-жалаңашпыз. Баспанамыз да жоқ.

	—Осы бай миллиардерлерде неге патриоттық сезім жоқ? Үйлене алмай жүрген ағаларымызға демеуші болып, « қалың малын» төлеп, «өкіл әке», «өкіл аға» болып жатса ғой...

	 Олар тым-тырыс.

	—Неге үндемейсің?—деді бірінші шақалақ екінші шақалақтан.

	—Шіркін, менің кіндігімді әкім кессе. Бершей Ырысыжоқов ағам...

	—Жындысың ба? Ол кісі ішіп-жеп, тырсиып, ырсиып алып, шетелге қашып кеткен дейді,—деп қалды екінші.

	—Айтпақшы, сенің руың кім?—деп сұрады үшіншісі.

	—Әне қазақ осы, бір жатырда жатып, жүзге, руға бөлінеді... Біз «Қазақия» руынанбыз!

	—Ойбай-иии...

	—Не?

	—Толғақтың дәрісін берді-ау деймін, анамызға...

	—Қумашы...

	—Шын айтамын, жарық дүниеге шыққым келіп барады.

	—Онда баста...

	—Өзің басташы...

	—Шықсай?

	—Өзің шық...

	 Олар жарық дүниеде жапа-тармағай жылап жатты...





МҰРТЫМ «ГҮЛДЕП» КЕТТІ...




	 Қожайынның бес жүздей қойын бағып жүргенмін. Бір кезде аспанға көтерілген сопақ бірдеңенің арты жанып көтерілді де, «ішіп алған ба?», білмеймін, бір кезде біздің тентек қошқар сияқты, ары-бері қисаңдап барып, ортасынан бөлініп кетті. Содан анода-ай жерге барып, гүрс етіп құлап, арты жалынға айналғаны... Темекімді тұтатуға сіріңке таппай тұрған байғұс басым, жүгіріп барып, жалынға темекімді тұтатып алдым. Қалтамнан айна шығарып қарасам, бетім күйіп қалыпты. Бір кезде, ойеба-ай, басыма жоңышқа өсіп шықты... Қойлар жаққа қарасам, бәрі төңкеріліп жатыр. Аяқтары аспанға қарап қалған... Енді қайттім? Сары уайымның қайығына мініп келе жатқанымда, алдымда, құм арасынан бөтелкенің ұшы көрінді. Бір тептім. «Неге тебесің-ей?» деген дауысқа селк етіп, желкемді жалмауыз тістеп алғандай болды. Бөтелкені алып, анадай жерге лақтырып жіберіп едім:

	—Ей, адам емес екенсің ғой, Путин сияқты...—деген дауыс зорайып шықты. Шықшытыма дейін шып-шып терлеп, басымды түлкінің ініне тыға салдым. Жасырынған түрім. Бір кезде біреу құйрығымнан түртті. Қарасам, ақ сақалды шал тұр. Бірақ аяқтары жоқ, оның орнына салбыраған шашақтар...

	—Сіз.. сіз кім боласыз?—деп сұрадым қорыққанымнан иегім «билеп» кетіп.

	—Аса мәртебелі әміршім! Мен мына бөтелке ішінде жатқан сиқыршы жын боламын! Не бұйырасыз?

	—Мен әмірші емес, жәй, қожайынның қойларын бағып жүрген қойшы едім...

	—О, әміршім! Білемін, білемін... Жаңа ғана Байқоңырдан ұшқан «Протон» апатқа ұшырап, жерге құлап түсті. Қойларың қуырдақ болып қалды...

	—Айналайын, жын ақсақал... мына қойларды тірілітіп берші... Менің өмірім қой бағумен өтіп келеді. Өмірімде мына тұрған Қызылордаға барып көрмеппін... Екінші өтінішім, мені Астанаға апаршы. Сыртқы істер министрі етіп қойшы...

	—О, әміршім, дипломың жоқ болса да, әміріңізге құлдық! Дипломды министрлер Ресейге «нота» жіберуге жалтақтап отырғанда, сіз нағыз қазақ патриоты екенсіз!—деген жын, «Ібідә, сібідә, мібідә, гібідә!» деп күбірледі де, бөтелкенің ішіне кіріп кетті. Басым қышып барады екен. Қасиын деп жатсам, ұятсыз бір қой басымдағы жоңышқаны жеп тұр екен! Жыным келді. Жын жоқ. Бөтелкені бір тептім, ішінен түтін шығып, артынша жын көтерілді.

	-О, әміршім, не бұйырасыз?—деп сұрады ол.

	—Жындысың ба, ештеңе өзгерген жоқ қой?

	—Ә-ә, кешір әміршім! «Протонның» әсері ғой. Қарашы, төңіректе қызғылт бұлт пайда болды... Сендер қазақтар осының бәріне төзіп келесіңдер!

	—Енді?

	—Сиқырымның күші әлсіздеу болып жатыр... Ресейдің Қазақстандағы полигондарын жаппасаңдар, мына Байқоңырды өздеріңе алмасаңдар көретін күндерің осы!

	—Ғарыш айлағын жалға беріп, жетісіп жатырмыз! Қырғыз құрлы жоқпыз! Радиодан есіттім, Атамбаев Америка базасына бата бермей қойыпты.

	—Оны үгіттеп үтіктеліп жүрген Путин деген бала. Ал, өзі неге Байқоңырдан бас тартпайды? Не, Ресей жері жетпей қалды ма? Жо-оқ, қазақ қырыла берсін...

	—Бірдеңе істесеңші?

	—Ібідә-сбідә, мібідә, гібідә...

	 Бір қарасам, Астанада жүрмін-әй... Сұлу қыздар қоршап алыпты... Қойлардан басқа түк көрмеген байғұс басым, басым айналып барады. Сыртқы істер министрі екенім есіме түсіп, кабинетіме келдім. Қойшы болғандықтан ба, қабырғаларға қойлардың портреттері ілінген. Қолымда қойшының таяғы. Өзім шырттай киінгенмін. Жынға бұйрық беріп, Путинді екі жасар балаға айналдырып жібердім. Әне, мойнында галстуг, бірақ «әпшуі» әйгіленіп, жартылай жалаңаш Путин балақай шауып ойнап жүр. Осыны пайдаланып, «Байқоңырдан кетсеңдер қалай болар екен?» деп сұрадым. «Ікке. Қойшы-ей!» деп басын шайқайды, басына салып қалдым. Сол екен, Путин президент қазіргі қалпына келе қалды. Ыңғайсызданып қалдым... Жынға қарап едім, «Протонның» әсері. Гептилдің әсері. Сиқырым әлсіз...» деп күбірледі. Жынға жыным келді... Баяғы қойшы қалпыма қайтадан түстім... Қойларым артқа қарай жүріп, біртүрлі жайылып барады екен. Басыма қайтадан жоңышқа өсіп шықты...О, тоба, мұртым «гүлдеп» кетті! Атаңа нәлет протон! Атаңа нәлет сайқал саясат!





ӘКІМ БОЛҒЫМ КЕЛЕДІ, ӘКІМ БОЛҒЫМ...




	 «Сәби болғым келеді, сәби болғым!» деп келетін ән бар ғой, сол есіме түсіп кетіп, «Әкім болғым келеді, әкім болғым!» деп әндетіп жатып, орнымнан ойбайлап атып тұрдым. «Жынды болғым келеді, жынды болғым...» деп тірі жан айтпайды, жақында ауыл әкімдерін өмірімізде бірінші рет халық сайлайды, неге әкім болмасқа? Немене, ойым ойран, ақылым айран ба? Әлде, бетім жалпақ, аяғым талтақ па?

	 Әйеліме әндетіп: «Әкім болғым келе-е-д-і-і, әкім болғым!» деп әндеттім. Әйелім болса, жас бала Қайрат Нұртастың әуеніне салып: «Ауырмайды жүрек, ауырмайды, егер күйеуім әкім болып кетсе-е-е...» деп желігін баса алмай желпінді. Қанттай киініп, науаттай жылтыр болып, балдай тәтті арманмен аудан әкімшілігіне келдім. Сайлау комиссиясының төрағасын төрде торт жеп отырған жерінен таптым.

	—Сәлеметсіз бе? Мен «Артта қалған» ауылынан келіп едім...—дедім.

	—Торт жейсіз бе?—деп сұрады ол.

	—Тәттіні жек көретін едім...

	—Обедке жақын торт жеп алатын әдетім бар еді... Кешіріңіз, мені сағынып келдіңіз бе?

	—Жоға... Әкім болсам деп қағынып келдім...

	—Халық сайлайды...

	—Соған тіркеліп қойсам деп едім.

	—Тросыңыз бар ма?

	—Оны қайтесіз?

	—«Тіркеп» қоймаймыз ба?

	—Қойыңызшы, Әбеке...

	—«Шөтке»...

	—Кеше түсімде бір ақ сақалды, қызыл мұртты, жасыл шашты шал мойнымнан қылғындырып: «Әй бала! Қалайда әкім бол! Сенен түбі әкім шығады!» деп аян беріп кеткені...

	—Сол шал жұрттың бәріне аян беріп жүр екен...

	 Осы кезде бір әйел кабинетке кіріп келді де:

	—Менің де әкім болғым келеді! Халқыма он сантиметр жақын болғым келеді!Арқам бар! Жын-шайтандарым сізге жіберді! Тіркеңіз мені! Сосын халық мені сайламаса, бетіме, онда да салафан жауып барып, «ы-ы-ықққ!» деп түкіріп кетіңіз!—деп айқай салды. Ана кісі: «Қойыңыз, қойыңызшы, осымен оныншы рет келдіңіз алдыма! Тәуіптер әкім болмайды!» деп шығарып салды да, орындығына отыра кетті.

	—Кешіріңіз, ит те, шошқа да келе береді. Бәрінің де әкім болғысы бар!

	—Мен... Мен ит емес едім.

	—О не дегеніңіз, сіз ит емессіз, иттің сырттанысыз ғой...

	 Мәз болып қалдым. Тіпті үргім келіп кетті...

	—Ия, аты жөніңіз?

	—Итбай Сырттанұлы.

	—Бұрын сотталғансыз ба?

	—Құдай сақтасын...

	—Онда әкім бола алмайсыз...

	—Неге?

	—Ауыл әкімі деген бұрын сотталып, өмір көрген, түрмеде ысылған, тәжірибесі мол адам болуы керек. Сотталғаныңыз туралы анықтама әкеліңіз...

	—Студент кезімде ауылдан келген піскен етті тығып жегенім үшін... Жігіттер сыртымнан құлыптап, бөлмеге бір сағат қамалғаным бар еді...

	—Ол сотталғанға жатпайды. Пара алып көріп пе едіңіз?

	—Құдай сақтасын!

	—Түк көрмеген бейшара екенсіз ғой? Қалай әкім болмақшысыз? Айтпақшы, қандай адам едіңіз? Оңбаған?

	—Жоқ, оңған...

	—Бізге оңбаған әкімдер керек. Ішесіз бе? Ажырасқансыз ба? Дипломыңыз жалған ба?

	—Бұрын ішкенмін... Ажырасқаннан сақтасын! Бір емес, сегіз дипломым бар!

	—Ішпейтін, жемейтін әкім кімге керек? Халық қарғайды ғой! «Арақ ішпейді екен, тойымыздың сәнін бұзды, жемқор емес екен, енді қайтіп арыз жазамыз?» дейтіндер табылады. Жалған дипломыңыз керек. Өйткені, бұл өмір—жалған...

	 Бір кезде жаңағы әйел айқайлап кіріп келді де:

	—Сіздің де әкім болғыңыз келеді ме? Әкімдік сіздің не теңіңіз? Алдымен артыңызға қарамайсыз ба?—деді. Бұрылып, артыма қарадым. Ана кісі әйелді сыпайы шығарып салды. Менен кешірім сұрады.

	—Кешіріңіз,— дедім мен,—сіз өзі қай рудансыз?

	—Бытпылдық.

	—Оның ішінде?

	—Ытпылдық.

	—Ойбай-ау, мен де сол ытпылдық руынанмын ғой. Ауыл ақсақалдары әдейі жіберіп отыр. Жапалақ руынан сайланып кетпесін дейді...

	 Сол екен, есік ашылып, әлгі әйел жетіп келді де, мені сүйрей жөнелді. «Менің күйеуім жапалақ руынан! Неге жамандайсың а? Білесің бе, аудан әкімі де жапалақ! Мә, шапалақ!» деген ол бетіме... Құдая беті құрысын мына әйелдің! Естіп келіп едім, «комиссия төрағасы жапалақ руынан. Басқа рудың адамдары келсе, қуып шығу үшін жындыханадан кеше шыққан әйелін кабинетіне шақырады...» деп еді... Ауылға аңырап кетіп барамын. «Әкім болғым келеді, әкім болғым...» деп әндетіп барамын...





АДАМШАРБАҚ




	 Шынымның шаңын қағып айтсам, кейбір зиялы жазушыларлардың жыбыр-жыбыр, сыбыр-сыбырларын ұанатпаймын да... «Еліміздегі бай миллиардерлер ұлтына қызмет етпейді, ұлттық намыстары «қайтыс» болып кеткен...» деп күйіп кеткен жүгері жейді ғой.

	 Мысалы мына мен... Не мені танымайсыңдар ма? Мен ақшаның астында да, үстінде де қалған адаммын. Бір күні оқ қағарларым мен, кеңесшілерімді шақырып алып:

	—Тағы бір жерге үш қабатты вилла салдым. Он бес сотық жерді немен қоршасақ екен?—деп сұрақпен сабаладым.

	—Әдемі оюлары бар темір шарбақпен қоршайық...—деді оқ қағарым.

	—Сен өлгенде сонымен қоршаймыз. Болмайды!

	 Оқ қағарым жуан желкесін сипалап, көзімен еденді «қиқалап», жөткірініп қойды. Кеңесшілеріме қарадым.

	—Шлакоблок...

	—Болмайды!

	—Күйген кірпіш...

	—Кірпішпен басыңа ұрайын ба?

	—Мрамормен...

	—Мрамормен жалпита салайын ба?

	—Енді немен қоршағыңыз келеді?—деп өзімнен сұрады кеңесшімнің бірі.

	—Адамшарбақ жасаймыз!

	—Қ-қалай?

	—Солай! Елде жоқ, елең етерлік жоба! Вилламның он бес сотық жеріне адамдар қаз қатар тұрып, «шарбақ» болады.

	 Кеңесшілерім кеңкелес пе, күңкілдесіп, күлге ойнаған балалардай пәтуәсіз күлісіп алды.

	—Олар күндіз-түні тұра алмайды ғой?—деп сұрады оқ қағарым.

	—Елімізде жұмыссыздар көп. Екі-үш ауысыммен қаз-қатар тұрып, шарбақ болады! Көз алдарыңа елестетіңдер. Мынау менің виллам, Айнала төрт бұрышты болып, жүздеген адамдар қаз-қатар тұр. Бәрі жігіттер. Араларынан албасты да өте алмайды.

	—Есігі темір қақпа бола ма?—деп қалды маналы бері үнсіз тыңдап тұрған досым Ұйқыбас таңдайын тақылдатып.

	—Жоқ, «есік» тұсына мини юбка киінген әдемі қыздар тұрады. Менің «Джипім» көрінгеннен, екіге жарылып, «қақпа болып» ашылады да, жабыла қалады. Бәріне мың доллардан айлық төлеймін! Міне, ұлтқа қызмет ету деген!

	—Мынауыңыз Гиннестер кітабына жазылатындай екен!

	—Керемет идея!

	—«Башкатый» адамсыз ғой!—деген қолпаштаулардан кейін оларға жедел тапсырма бердім. Бір айдан кейін достарымды ертіп, виллама келе жаттым. Әне «пультті» басып қалып едім, қаз- қатар тұрған сұлу қыздар иіліп, екіге жарылды да, «қақпа» ашылды. Қайта жабылды. «Жабылғандары» қандай тамаша, бәрі теріс қарап тұрғандықтан, арт жақтарынан қарап тұрып, әуесің келіп кетеді екен. Достарымның бірі олардың белінен сипалап:

	—Жақсы «забор» екен...— деп қояды.

	—Нөмірі бірінші миллиардерсіз, Мыжбан мырза!—деп қолымды қысқандар да болды.

	—«Қорғаныңыз» класс! Адамшарбағыңыз керемет! Жігіттердің бәрін бір келкі киіндіріпсіз!—деп таңдайлары кеуіп қалғандар да болды.

	—Аяқтары талып, іштері пыспайды ма?—деп сұрағандар да болды. Ақша аяқты талдырмайды! Менікі «жиналмалы» қорған. Әр екі сағат сайын орындықтарға отырыса кетеді! Кеше артқы жақтағы «қорғаным» құлап қалыпты! Шеттерінен мас... Айлық берген едім... Бәрін «бұзып» тастайын десем, қазақпыз ғой, аяймын, жұмыссыздар азайсыншы, ұлтыма қызмет етейінші деймін де... «Қақпа» болып тұрған қыздарға рахмет, «әуенді» қақпа ғой! Әндетіп тұрады. Жарайды, сізге жұмыс керек емес пе? Келіңіз, қақпаның «қоңырауы» болып тұрасыз... Келесіз бе?





ТӨБЕЛЕС БОЛҒАН ЖОҚ...




	 Осы жақында ғана біздің ауданда ауыл әкімдерін сайлау дегеніңіз керемет өтті ғой! Бұрынғы ауыл әкімдері өз еріктерімен орындарынан босап, басқа ауылдың әкімдігіне сайлауға түсіп жатты. Ел көрген, жер көрген, жесір көрген деген жақсы ғой.

	 Бізде таныс-тамырлық деген болған жоқ. Аудан басшылары оларды бұрыннан таниды емес пе? Парақорлық деген атымен өшкен. Олар пара дегенді былтыр алып қойған. Демек, бұл сайлауға еш қатысы жоқ. Не деген ғажап дүние! Ауыл әкімдері ауысып, қайта сайланғалы, ауыл ауа райы өзгеріп, нөсерлете жаңбыр жауды. Есектер ақырып, иттер көңілдене үріп, өзендегі балықтар «билеп» жатты. «Бұрын да ауылды көгерте қоймап еді, енді одан бетер қурататын болды!» деп жүрген жыбырлақ ауыздардың да үндері өшіп қалды. Айтпақшы, біздің аудан бойынша 35 ауыл әкімі сайлануы керек болса, оған 305 үміткер таласты. Астанада, Алматыда жүрген студент балаларының достары, бұрын жүріп, тастап кеткен қыздарына дейін сайлауға келіп, үміткер болды. Бір жынды кемпір бар еді. Ол да әкім боламын деп ойбайлап жатты... Қысқасы, бұл жолғы сайлау бұрынғы сайлаулардан өзгешерек болды. Төбелес, атыс, бірінің көзін бірі шығару, боқтау, машинамен, трактормен қағып кету дегендер болған жоқ. Мұнысына де шүкір!





«АУЫЛДА АТАМЫЗДЫҢ БАСЫ БАР!»




	 Халықтың қамын, елдің ертеңін ойлайтын да мәслихат депутаттары. Осы кеше ғана облыстық мәслихат депутаттары «Дәрігерлер ауылға барсын! Сондай акция ұйымдастырылсын! Заманауи технологиямен жабдықталған көшпелі медицина ауылдарды араласын!»— деп бір депутат қызып сөйледі, «Ауылда атамыздың басы бар ма? Шығынданып қайтеміз?»— деп екінші депутат сөзінің астын сызып сөйледі.

	 Қойшы, не керек, «Ауылда атамыздың басы бар...» атты акция ұйымдастырылып, дәрігерлер жолға шықты. Олар Бетпақдалада жүрген бір жындыны ұстап алып:

	—Қай жерің ауырады?—деп сұрады. Жынды ыржалақтап:

	—Бір жерім...—деді.

	—Қай жерің?

	—Айтпаймын.

	—Айтсаңшы...

	—Қараңызшы...—деген ол отыра кетті,—табаныма тікен кіріп кеткен...

	—Қашан?

	—Осыдан он жыл бұрын...

	 Онколог жындының табанында «атың өшкір» жаман аурудың жоқ екенін анықтап, тіс дәрігері тікеннің тіске залалы жоқтығын айтып, гинеколог тікен кіргеннен толғақтың келмейтінін, өйткені, бұл кісінің еркек екенін анықтап, хирург табанын тіліп жіберіп, «тентек» тікенді суырып алды!

	 Келесі ауылға тоқтаған дәрігерлер қымыз ішіп отырып, ауылдағы аурухананы мал дәрігері басқарып отырғанын көріп, таң қалды. Маман жетіспейді екен, акушер әйел тіс дәрігері, әрі невролог, әрі... Содан не керек, тамағына балықтың қылтанағы тұрып қалған ақсақалға тегін көмек көрсетілді. Ауданнан комиссия келгенде тілін тістеп алған ауыл әкімінің тілінен қан алынып, облысқа такси арқылы, зертханаға жіберілді. Хирург жас қыздардың құлақтарына сырға тағу үшін инемен тесіп, иод жаққаны үшін алты мың теңгеден алып жатты... Түс қайта бір әйел келді.

	—Кешіріңіздер, көзім...—деді.

	—Көзіңізге не болды?—деп сұрады көз дәрігері.

	—Көзіме қараң қалғыр, жарық дүниеде сорлап өткір, бақытсыз болып, уланып өлгір, өмір бақи ызыңдап, жылап өткір...

	—Біреу ұрды ма? Көзіңізге?

	—Кім ұрушы еді мені? Ұрып тұратын күйеуім де жоқ... Көзіме шыбын тышып кетті... Ұятсыз десе...

	 Дереу көзге дезинфекция жасалынып, «бүлдіріп кеткен» шыбын тұтқындалынып, таксимен облыстағы зертханаға жіберілді... Облыстық мәслихат депутаттары осы акция үшін бюджеттен жеті миллион теңге қаржы бөлген еді, балалардың табандарынан төрт мыңдай тікен алынды... Өй жүгермектер десе, жазда жалаң аяқ жүргендері несі?





ӨЛӘ, ОҚУҒА ТҮСЕТІН БОЛДЫМ!




	 ҰБТ десгенде дірілдеп, шыбын жандарын шүберекке түйіп, шүберекті қайта ашып, шыбын жандарын «ұшырып» жіберетіндердің бар екені рас қой? Ал, мен үшін ҰБТ ұйықтататын дәрі. Жұрт сияқты кірпік «құшақтастырмай», түнімен кітап оқып, миым атала, өзім «сатана» болып жүргенім жоқ. Ұйқыны қандырдым. Мұғалімдерімнің айтқандарын еске түсіріп қана қойып, тамаққа тықиып тойып алып, көше кезіп кеткен едім. Түнгі клуб дейсіз бе, биллиард дейсіз бе....

	 Шынымды айтсам, миым кеуіп қалған ба, оқуға онша құлқым жоқ. Жұрттың бәрі шетінен прокурор, шетінен сот, шетінен жүрналист, шетінен аудармашы болғысы келгенде, мен қалада қалып, етікші болмаймын ғой, «миым кеуіп» қалмасын деп басымды шелектегі суға бес минөттей батырып алып, ҰБТ-ға ұялмай- қызармай қатыстым. «Ұялмай» деп жатқаным, мектептегі бағаларым «ұятсыздау» еді....

	 ҰБТ деген рахат қой! Баяғы әке-шешем институтқа түсердегідей билет алып, партаға отырып, жарты сағат ойланып, сосын көсіле сөйлеп жатпайсың. Сықсиып, сұрақтар келеді, дұрыс, дұрыс емес жауаптарды таңдап, түймені баса салсаң болды! Баса қатырып жатпадым! Мәссаған! Грантқа іліктім! 125 бал жинаппын! Сасқанымнан, өзімді өзім құшақтай беріппін! Өзімнің бетімді өзім сүйе алмай әлек болдым! Ернімді қисайтамын келіп, бәрібір быттиған бетіме жетпейді... Сыныптастарым да таң қалып, «сөзбен пышақтап» жатты... Мектеп директоры шақырып алып:

	—Ұят болды ғой...—деді.

	—Ағай, қуанбайсыз ба? Неге ұят екен?-деп сұрадым мен.

	—Алтын медальға бітірген баламыз 80 бал да жинай алмады... Ал сен...

	—Құдай бере салды...

	—Неге ала салдың? Ұялмайсың ба? Бізді жерген қараттың ғой? Оқу сенің не теңің? Шпана болдың, бұзық болдың! Өз фәміләңнен қате жібердің! Енді келіп 125 бал жинап отырсың!

	 Директор апайды құшақтап, бетінен қорықпай сүйіп, кабинетінен секіріп-секіріп шықтым! Әсіресе, мені дүниеге бірлесіп әкелген әке-шешемнің қуаныштары қырық «Камазға» жүк болардай еді! Бір қой, екі ешкі, бес қоян сойып, туыстарымызды, дос-жарандарын қонаққа шақырды. Әкемнің бір «данышпансымақ» жолдасы мені сынамақ болып:

	—Айта қойшы, егемендікті қай жылы алдық?—деп сұрады. Сынап жатыр өзінше.

	— Егемендікті егемендік алған жылы алдық қой,—дедім мен.

	—Қазір Сирияда не болып жатыр?

	—Концерт болып жатыр...

	—Ммм..

	—Египетте халық неге көтерілді?

	—Астыларынан су шыққан соң...

	 «Данышпан» ағай басымды қатырып жіберді. «Ауылда не болып жатыр? Нағашы ауылыңа барғың келе ме? Жүретін қызың сұлу ма?»— деп сұраса қайтеді-ей? Менің оқуға түскім келмейтінін білмейді ғой! Бәрінің бастық болғысы келеді, сонда бастықтың шопыры кім болмақ? Дәнекерлеуші болғым келіп еді... Жарайды, жоғары бал жинап алып, жоғалып кеткенім ұят болар. Қалаған университетке оқуға түсе салайын, ә? Өлә, мен шынымен оқуға түстім!





МЕН ҚАТЫН ЕМЕСПІН!




	 Бұл өзі қызық болды, біздің көше қатындарының, кешіріңіздер, әйелдерінің жүз шақтысы бұзық болды... Тал түсте талтайып, аузыма шыбын кірсе де, аңқайып, үйде теледидар көріп отырғанмын. Бөлмеге он шақты әйел тұтқиылдан шабуылдап, баса көктеп кіріп келді де, қоршап алды. Көздерім көбелек болып ұшып кеткендей, санам су, миым бу, қолтығым қышып кеткендей, қарғып тұрдым.

	—Мыжбан ағай, бізбен бірге жүріңіз!—дейді көшенің басында, құлап қалған аялдаманың қасында тұратын арық, тыриған әйел.

	—Қайда? Не үшін?—деппін мен.

	—Біздің көшенің қатындары үкіметке, әкімге, жер қатынастары бөліміне наразылық шерумен шығып, трассаны жауып тастамақпыз!

	—Мен... Мен қатын емеспін ғой...

	—Болмасаңыз, боласыз!

	—Қалай?

	—Бетіңізді, ерніңізді бояймыз, шашыңызды бұйралаймыз, бұтыңызға гамаж кигіземіз, басыңызға орамал тартып, трассаға шығасыз!

	—Неге мен?

	—Себебі, сіз қудаланып жүрген, «Қазақстан қытайстанға айналып барады!» дегеніңіз үшін қызметтен қуылған адамсыз! Жұмыссыз, үйіңізде айлар бойы отырып қалып, қатынға айналған еркексіз... Әрі заңнан хабарыңыз бар!

	 «Ойбай-ау, мен бәрібір қатын емеспін!» деген қарсылық «нотама» қарамастан, тіпті, шашылып жатқан шөп сияқты шашымды да тарамастан, басыма орамал байлап, бір әйел бұтындағы гамажын шешіп беріп дегендей... дырылдатып сүйреп шықты. Масқара! Көшеде жүз шақты әйелдер сағыз шайнап, қандары қайнап тұр екен. Әкімдер де қызық –ей, өздері шешім шығарып береді де, мұнай-газ саласындағылар: «Ойбай, бұл көшенің үйлері астынада мұнай құбырлары жатыр! Үйлер бұзылады!» дегендеріне көне салады! Жер қатынастары бөліміндегілер айға барып, айран ішіп келді ме екен? Осы мәселе әйелдердің ашуына пияз турап жіберсе керек, бәріміз күре жол—трассаға шықтық. Трассада ағылған машиналар...

	—Бастаңыз!—деді маған сары әйел.

	—Еркексіз ғой, қорықпаңыз, біз қоштаймыз!—деді қара қатын.

	—Мен еркек емеспін... емес едім ғой...—дедім мен міңігірлеп. Екі әйел ту сыртымнан итеріп жібергенде, қаңылтыр ұстаған қаңғыбастай қаңғалақтап барып, көшенің ортасына шығып кеттім! Мәссаған, бір «Джип» қағып кете жаздап, жанымнан өте, жалп еткізді. Орнымнан тұра бергенде, «Камаз» келе жатыр екен, қайта жата кеттім, үстімнен зуылдап өте шықты, тағы бір «Ауди» туфлиуімнің бауын басып кетті... Ыңыранып жатқанымда, әйелдер трассаның ортасына жиналып қалды. Жүз шақты әйелді кім басып өте шықсын? Көліктер тоқтап қалды. «Пробка!» Әйелдер қарап қалған жоқ, трассаның дәл ортасына дастархандарын жайып жіберіп, қаз-қатар отырыса қалып, шәй іше бастады. Көше жиегінде сары самауырлар бұрқ-сарқ қайнап жатыр, темір ошақтарда ет асылып...

	 Бір кезде кэнбэщниктер, полиция бастықтары, полиция инспекторлары қаптап кетті.

	—Құрметсіз аналар, бұларыңыз не?—деп сұрады полиция бастығы.

	—Үйіміз бұзылмасын!

	—Жолмен жүрсек, ішіміз өтеді... Жолымыз жөнделсін!

	—Жолға бөлінген қаржы қайда? Атауыңды жегірлер жеп кетті ме?

	—Су жоқ! Таңертең бетіміздің жартысын ғана жуамыз!

	—Свет жоқ! Түнде күйеуімізді шатастырып, көршіге кіріп кете береміз!

	—Халық аш, жалаңаш! Сонда да несие алып, той жасап жатырмыз!

	—Баға қымбаттап барады!

	—Әкімдер келсін!

	 Әйелдер осылай шулады. Әкімдер шетелге қыдырып кеткен екен.

	—Онда, әкімнің орынбасарлары келсін!

	 Орынбасарлар құдалыққа кетіп қалыпты.

	—Онда әкімнің әйелі келсін!

	 Әкімнің әйелі келді. «Бізге әкім, сізге бай, байыңызға түнде жатарда айтсаңызшы! Халықтың жағдайын ойласын да!» деп әйелдер оны ортаға алып, ет жегізді. Сорпа ішілді. Кешікпей жер қатынастары бөлімінің бастығы да келді ұялмай. Көше астында мұнай жатқанын білсе де, халықтан ақша жинап алғанын ұмытып кетті ме, жілік мүжіп отыр. Қысқасы, трассада ет желініп, әйелдер ән шырқап, шенеуніктер сорпа ішіп жатты... Май инспекторының қолында бір кесе шәй, бір ұрттап қойып, көліктерге ала таяғымен айналма жолды нұсқап жатты... Біз осындай қазақпыз, көп мәселені осылай айналып өтеміз... Айналып өте береміз, айналып келіңізші...





ҚЫЗДАРҒА «ҚАТҚАНСКИИ» КЕҢЕС


	—Жігітіңнің сараңдығын байқау үшін: «Жаным, маған аспандағы айды әперші!»—дегін. Егер: «Қойшы, ай қымбат қой, одан да майда-майда жұлдыздардан бір кілә әпере салайын» десе, нағыз сараңның өзі, оған жолама!

	—Сөйлегенде түкірігі шашырап сөйлесе, «пожарныйда» жұмыс істейтіндігін жасырып жүр.

	—Көшеде келе жатқандарыңда, аяғыңды басып кетсе, аяғына бір теп. Ашуланбаса, «нағыз жігіт»...

	—Жігітің ойнаған болып, басыңа бір ұрса, иығыңды тістеп алса, кейін сені ұрып соқпайды. Себебі, «басы қатты болса, аяғы торт...»

	—Жігітің туған күніңе бір бума жантақ әкелсе, сен оның туған күніне бір бума тікенек апар...

	—Жігітің телефон шалмай қойса, күні бұрын өзің телефон шалма... «Қашан хабарласасың?»—деп хабарлас та, телефоныңды өшіріп қой...

	—Жігітіңмен келе жатқанда, өтірік құлай сал. «Қояншығың» ұстап. Жігітің тұра қашып кетсе, артынан қуып бар да: «Адам емес екенсіңдер ғой, адамдар үстімнен аттап өтіп, көйлегімді кірлетті ғой...» дегейсің...

	—Жігітіңе қарызға ақша берме. Кейін үйленген соң, бермей кетеді...

	—Жігітің сені сүйе ме? Ол үшін көз алдында пойыздың астына түсе кет. Егер ұстап қалмай, итеріп жіберсе, сені сүймейтіндігі...

	—Жігітің саған кездесуге келер алдында ішімдік ішіп келсе, жаман сөз айтпа... Тек: «Атауыңды ішкір, албасты...» дегін де, бұрылып кетіп қал. Қайтып оған жолама, бірге арақ ішіп пәле боласыңдар...

	—Құрбы қыздарыңа «жігітім сұлу, жігітім мықты» деп мақтана берме, тартып алатындары болады. Жігітіңді тартып алмас үшін, жігітіңмен ұрыс та, кетіп қал. Өмір бойы жолама!

	—Жігітіңе: «Үйленген соң үйде кім мәңгілік президент?» деп сұра. «Сайлау арқылы өтеміз» деп жауап берсе, күйеуің ноқалайдың өзі. Еркек үйде қашанда президент, сен премьерсің...

	—Жігітің уахабист болып шықпас үшін, түнде ұйықтап жатқанда, сақалын ұстарамен қырып алып таста!

	—Жігітің жолда тоңқаңдап бара жатқан осырақ қоңызды аяғымен әдейі мыжып кетсе, «Ауырмайды жүрек, ауырмайды...» деген әнсымақты көп тыңдағаны...

	—Жігітіңнің алдында бостан— босқа ыржалақтап күле берме, тәлпіш екен деп қалады. Оның орнына, өтірік жөтеле бер. Жаны ашып, кір-кір бет орамалын берсе, саған жаны ашитындығы. «Не, көксау ешкісің бе?»— деп одырайса, махаббаттарыңа «крест» қой...

	 Айта берсем, ауыз ауырады... Қызда—ар, жұмысқа шыққаннан гөрі, тұрмыс- қа шыққан жақсы... Пәкә-ә...





ЖІГІТТЕРГЕ «ЖЫНДЫ» КЕҢЕС

	—Қызыңды кешке шығарып саларда, қалтаңда көк тиының жоқ болса, табан астында ішіңді ұстап, бүгіліп отырып қал. «Соқыр ішек болдым-ау деймін... Ішегімнің көзі көрмейтін еді...» дей бер. Жедел жәрдем шақырады, өзі жаяу кетеді...

	—Мықтылардың қолына су құюды үйрен. Кейін «карьераң» өседі. Көшеден министр көрсең, қуалап жүріп, қолына су құй...

	—Кедейдің баласы болсаң да, шенеуніктің қызына көз сал, сосын сөз сал, сосын көзбен атысып қал, қысқасы, жабысып қал.

	—Қыздардың алдында қақырынып, түкірініп, мұрныңды шұқылай берме... Мұрыныңның ішінде мұнай жоқ шығар!

	—Пара беруді үйрен. Ауылдың жігіті болсаң, қызыңның үйіндегі итке қазы –қарта, колбаса беруді үйрен. Кейін қызметіңде мықты парақор боласың...

	—Ауылдың жігіті болсаң, жүретін қызыңды ұялы телефоныңмен шақырма.Ұялы телефоныңды қос та, ысқыра бер. «Единицаң» аз кетеді.

	—Әкең парамен сотталса, түрме бастығының қызына үйлен...

	—Қыздарды таңдай біл. Бір аптада алты қызды кездесуге шақыр. Біріне- бірін таныстырма. Жексенбі күні бәрін кездесуге шақыр да, өзің бармай ғой. Өкпелемегені—сенікі.

	—Шылым шекпе. Өкпең тесіледі. Одан да темекі тарт. Арақ ішпе. сімір. Насыбай атпа. Ерніңе сал.

	—Сақал қойма. Жүретін қызың ерніңді таппай иегіңнен сүйе береді...

	—Қызды арбап түсіру үшін, екі қолыңды қоянның алдыңғы аяқтары сияқты бүгіп, кобра сияқты саусақтарыңды жинастыр. Көзіңді сүзіп қара. Үздігіп қара. «Өлә, жынды ма мынау?» деп тұра қашпаса, қыз сенікі...

	—Қураған таяқтарды кеміріп жей бер. Жас болған соң, кейде таяқ та жейсің...

	—Креслоның үстіне шығып ал да, еденге гүрс етіп құлауды үйрен. Кейін сені жазықсыз қызметтен алып тастаса, қызметтен құлап, инфарк болудан аман боласың.

	—Он сегіз жасыңнан сенатор, депутат болуды арманда. Әке-шешең қыдыруға берген ақшаны жаратпай, жинай бер. Сенатор боласың.

	—Сүйіктің үйіне қонаққа шақырса, екі шұлықты қабаттап киіп ал. Барғанша бірі кір болса, шеше саласың, анауың жаңа болып тұрады.

	—Сүйіктің сені «лақтырып» кетсе, сен де оны ұстап ал да, көтеріп алып, жол жиегіне лақтыра сал.

	—«Қуғынбай» болма, «Қашқынбай» бол. Жаман әдеттерден қашып жүр.

	—Қыздарды «сындыру» оңай, үйлену оңай, пәтер алу қиын...

	—Жүретін қызың сені таспен ұрса, сен аспен, қамырмен, етпен ұр...

	—Қызыңмен сүйіскенде, ол көзін жұмады. Соны пайдаланып, сөмкесін ақтар да, ақшасы болса, жымқырып қал...

	—Түнгі клубтың ішіне кір де, шықпа, жылдар бойы жатып ал. Қартайғанда шығасың.

	—Мектеп бітірерде арманда: «шіркін мектепте оқу он екі жылдық болмақшы екен. Одан да жиырма жылдық болса ғой. Балаң бесінші сыныпқа, өзің жиырмасыншы сыныпқа барасың...»

	—Жан досың сенің қызыңа ғашық болса: «Жан досым, үстем болсын мерейің... Тойыңа, сүмірейіп келейін...» деп әндет... Ұяты болса, қояды...

	 Міне, жігіттер, «қыл-қыбыры, жын-жыбыры» көп демесеңіз, кеңесімнің керегін кертіп алыңыз, қысқасы, болашақ жарыңызың маңдайына «тоқ-тоқ» шертіп алыңыз...





ТЕРЕЗЕДЕН ЛАҚТЫРЫП ЖІБЕРДІ...

	-Мыжбан, бері кел, – деді әйелім. - Не болды? Не? Не? Не? - Бәле, бәле, бәле! Костюміңді теріс киіп алыпсың ғой. Түнде қайда қондың? - Бір досымның үйінде.

	- Досыңның қасына жаттың ба?

- Жоқ, әйелі екеуінің ортасына...

	- Ол қандай дос өзі? Әйелі екеуі сені ортасына алып жататындай?

- Бір бөлмелі үй ғой. Іштік, жедік. Қайтайын десем, за рулем. «Козелдар» көшені кезіп жүр. Әйелі өзіне төсекті бір бұрышқа, күйеуі екеумізге бір бұрышқа төсек салған сияқты еді. Көзімді ашсам, екеуі де мені құшақтап жатыр.

- Кеше, жоқ, оның арғы күні қайда қондың? Костюміңді шеш!

- Қойшы-ей! Не болды саған? Сенің көзіңе шөп салсам, Мыжбан атым өшсін!

- Көйлегіңді де теріс киіп алыпсың?

- А! Е-е, көйлекті теріс кисе, қалай болады екен ей? – деп ойлап едім.

- Шеш көйлегіңді!

- Не, шомылдырайын деп тұрсың ба? Ал шештім!

- Мәйкіңді де теріс киіп алыпсың ғой! Оңбаған, жексұрын! Дон Жуан!

- Бұл мәйкіні үстімнен тастамай киіп жүргеніме жеті жыл болды ғой. Мына жағы оңып кеткен соң, мына жағын ауыстырып кигім келеді. Қатипаш, қойшы енді! Мен сенен басқа әйелге бармаймын! Барсам, жүрегім дірілдеп, ыстықтап, температурам көтеріліп, мазам кетеді!

- Аһ, жексұрын! Шалбарыңды да теріс киіп алыпсың! Қайда бардың деймін, ойбай, қайда?

- Ойбайлай бермеші-ей! Кір болып кеткен соң, теріс қаратып кигенім рас!

- Өтірік айтып тұрсың! Шеш шалбарыңды!

- Қойшы деймін! Денемді бүгін көріп тұрсың ба? Ал шешейін!

- Ойбай-ай, ойбай, мынау трусиін де теріс киіп алыпты ғой!

- Модасы сондай-ей! Теріс киілетін труси…

- Сен мені сүймейсің!

- Неге? Кеше тізеңнен сүйдім…

- Кеше үйге қонған жоқсың!

- А, солай екен-ау!

- Кімнің тізесін сүйіп жүрсің?

- Құдай сақтасын!

- Трусиіңді шеш!

- Жындымысың?

- Шешсеңші енді!

- Теріс киілетін ештеңе қалмады, Қатипаш, қойшы енді! Ұялмайсың ба?

- Кімнен?

- Менен…

- Сенде ұят бар ма еді?

- Бес килодай бар әлі…

- Мәйкіңді көтер, ішіңді көрсет!

- Немене, осмотр жасап жатырмысың? Ал, ал міне!

- Кіндігіңнің тұсын кім тырнап алған?

- Қане? – деп еңкейдім мен. – Е-е, қышып кеткен соң, шанышқымен қасып едім сызып кеткені… Жүр, жатайықшы.

- Мен сенің қасыңа жатпаймын! – деген әйелім үстімді иіскей бастады.

- Немене, үстімнен табиғи газдың иісі шығып тұр ма?

- Бұл кімнің иісі?

- Қойшы деймін, менде бөтен иіс жоқ!

- Әйелдің иісі шығып тұр! Духи иісі?!

- Бүгін жұмыстағы бір апайдың алпыс жылдығы болған. Құттықтап, құшақтаған едім. Содан жұққан ғой, жүр, жатайықшы деймін!

- Мен сенің қасыңа жатпаймын! Шұлықтарыңды да теріс киіп алыпсың ғой. Ақымақсың сен!

- Алдымен түсініп алшы, жаным! Туфлиім тар, аяғымды қыса берген соң, теріс киіп алдым.

- Теріс киіп едің, «кеңіп» сала берді, ә?

- Иә. Тоқта, тоқта, колготкиіңді теріс киіп алыпсың ғой?!

- Бұл сондай колготки. Теріс киілмесе, балтырымды терлетіп жібереді.

- Сен мені өйтіп алдама! – деп қораздай қоқилана бастадым. – Юбкаңды да теріс киіп алыпсың ғой. Өй әкеңнің!

Мен жұдырығымды сілтей бергенімде, шифонерден еңгезердей еркек шыға келді. Қара көзілдірік киіп алған.

- Братан, әйелге қол көтеруге болмайды, заң алдында жауап бересің! – дейді.

- Мынауың кім? – деп сұрадым мен.

- Охранам ғой.

- Сойып жейтін сиырдай семіз екен өзі…

Сол екен, әйелімнің «охранасы» мені қапсыра құшақтап, қоштасып жатыр екен десем, терезеден лақтырып жіберді. Өліп қалдым ба, өлейін деп жатырмын ба, білмеймін…





ҚОРЫҚПА, ҚАРЫНДАС, ҚАСЫҢДАМЫН!


	 Саябақтың іші. Кеш. Бойжеткен сәкіде біреуді күтіп отыр. Бір кезде жас жігіт ирелеңдеп жүріп бара жатып, қызды көреді де, кілт тоқтай қалды. Сосын ирелеңдей жүріп, қыздың қасына отырды.

	—Қарындас, екі кештің арасында шошайып отырыпсыз?

	—Немене, жалпайып, жайыла отыруым керек пе еді?

	—Ашуыңыз айда, көңіліңіз сайда...

	—«Ваще» жақпай отырсыз!

	—Қарындас, кімді күтіп отырсыз?

	—Шайтанды...

	—Мен бір қызық әңгіме айтайын ба?—дейді жігіт үрейлі дауыспен,— Бір күні бір миллионер келіншек түнделетіп үйіне келеді. Төсегіне құлай кетіп, темекі шегіп жатса, свет өшіп қалады! Бір кезде диванның астынан сорайған бір қол шығып, балтырын сипалай бастайды, «мама-а!» деген жесір келіншек атып тұрса, свет жанып қалады, қараса, алдында басы жоқ, бірақ басын қолына ұстап алған адам тұр дейді. «А-а-а-а!» деп айқайлап жіберіпті!

	 Жігіт «А-а-а!» деген сөзді бар даусымен айқайлай айтқанда, қорыққан қыз құшағына құлай кетті.

	—Мамочка!—деді қыз.

	—Қорықпа, қарындас, қасыңдамын,—деп қойды жігіт жымиып.

	—Ой, ағай, мені құшақтап алыпсыз ғо-о...

	—Өзіңіз ғо-о, түк көрмегендей, құшағыма құлай кеткен...

	—Мамамды күтіп отырмын. Енді қорқынышты әңгіме айтпаңызшы. Бүгінде өмір сүрудің өзі қорқынышты...—деген қыз бұрынғы орнына жылжып отырды.

	—Тары жегендей тым-тырыс отырғанша, танысып қоялық. Атым –Айранбек.

	—Қаймаққыз.

	—Сүт өнімдері болдық қой.Тағы бір қызық әңгіме айтайын. Бір күні бір бойжеткен үйінде жалғыз қалыпты. Бір кезде свет өшіп қалады. Бөлме іші «чөп-чөрни». Бір кезде бұрыш жақтан біреу: «Жанна, бері келші, жаны-ым!» деп сыбырлайды. Қыздың зәресі қалмайды. Терезені біреу шертіп: «Жанна, оған барма, маған келші...» деп сақылдай күледі. Төбе жақтан да: «әке-шешесін тыңдамай, көше жүргіші болған қыз, маған кел!» деп күледі. Бір кезде сібет жанып қалады. Қыз жалт қараса, жалт қараса, жалт қараса, алдында бір шелек адамның кесілген ауыздары жатыр дейді. «Ойба-ай!» деп бақырып жіберіпті!

	 Жігіт «ойба-ай!» сөзін айқайлай айтқанда, қыз қорыққанынан жігіттің құшағынга құлай кетті.

	—Мама!

	—Қорықпа қарындас, қасыңдамын...—деген жігіт қызды құшағына қысты.

	—Ужас... Я боюсь...

	—Ужасыңнан айналдым, боюсыңнан айналдым...

	—Өлә-ә, ағай дейім...

	—Не болды қарындас?

	—Сіз мені тағы құшақтап алыпсыз ғой?—деген қыз ары жылжып отырды.

	—Енді... Өзіңіз ғой, құшағыма қойып кете бересіз. Бауыр басып қалыпсыз...

	—Туу, мамам неге кешігіп жатыр екен?

	—Бір күні...

	 Қорыққан қыз жігіттің құшағына құлай кетті.

	—Кешіріңіз, менің құшағымда неғып отырсыз?

	—Сіз де кешіріңіз, енді қорықпаймын...—деген қыз ары жылжыды.

	 Бір кезде шешесі көрінді.

	—Әй, Қаймаққыз, бөтен жігіттің құшағында неғып отырсың?

	—Қорқынышты әңгіме айта береді екен.

	—Әй жігіт, қызымды қорқыта бермей, ары отыр!

	—Кешіріңіз, апай...—деді жігіт ары жылжып.

	—Мә, мынаны ұстай тұр,—деген шешесі омырауынан сосискалар шығарып, қызына ұстатты, жан-жағына жалтақтай қарап алып, беліне орап алған орамал ішінен шұжықтарды шығарды. Басындағы орамалын шешіп, шашының арасынан да жіңішке шұжықтарды шығарып жатты. Сөйтті де:

	—Әй, жігіт, қараңды батыр! Мен қазір келемін...—деп кетіп қалды.

	—Шешеңіз қайда жұмыс істейді?—деп сұрады жігіт.

	—Шұжық цехында істейді.

	—Бәсе, көрініп тұр. Бір қызық әңгіме айтайын. Бір күні бір депутат пәтерінде демалып жатса, свет өшіп қалады. Бір кезде бұрыштан қып-қызыл шоқ қөрінеді. Ұялы телефоны жарқ ете қалады. Қараса: «Мен саған бекер дауыс беріппін! Мәжілісте ұйықтап отырасың!» деген СМС хат келіпті дейді. Содан үй іші қызыл шоқтарға толып кетеді. Бір кезде сібет жанып қалады. Жалт қараса.... Жалт қараса... алдында шалғы орақ ұстап, әруақ тұр дейді, «а-а-а!» деп айқайлап жіберіпті...

	 Жігіт айқайлай дауыстағанда, қыз қорыққанынан құшағына тығылды.

	—Ойба-а-ай...

	—Қорықпа, қарындас, қасыңдамын...

	 Кенет қыздың шешесі көрінді.

	—Әй! Жапалақ құсап жарбиып, қызымның қасында әлі отырмысың?

	—Кешіріңіз апай...

	—Сен қыз, неменеге танымайтын жігіттің құшағына құлай бересің?—деген шешесі омырауынан сосискалар шығарып, қызының қолындағы сөмкеге салып жатты.

	—Өзі ғой, қорқынышты әңгіме айта береді...—деді қызы.

	—Ол қандай әңгіме? Біз де тыңдап қалайық...

	—Қап-қараңғы түн.Тағы да свет өшіп қалған,—деді жігіт үрейлі дауыспен,—әр тұстан байғұздар шақырады. Бір кісі түнделетіп, есекпен келе жатады. Молалы беткейдің тұсынан өте бергенде есегі тоңқып, тоңқып жүрмей қояды. Қорыққан жігіт артына қараса, артына қараса... Шашы жайылған бір шайтан артына мінгесіп алыпты... Қорыққан жігіт «А-а-а!» деп айқайлап жібереді.

	 Қыз қорыққанынан жігіттің құшағына тығылды. Шіреніп тұрған шешесі де Айранбектің екінші жағынан келіп, құшағына құлады...

	—Қорықпа енем, күйеу балаң қасыңда!—деді ол жымиып,—жүріңіздер, мен сіздерді үйлеріңізге дейін шығарып салайын. А то, өзім де қорқып тұрмын...





ШҰРҚ ТЕСІК БОЛДЫМ...

	 Қаздай қаздиып, қораздай қоқиып, жақында ғана сатып алған аппақ ақ шағаладай «Ланд краузер» деген джипіммен әндеті-іп келе жатқанмын... Келесі көшеден өте бергенімде, аударылып түсе жаздаған «Ауди» маркалы жеңіл мәшине алдымды кесіп өте берді, артынан полиция машинасы қуып келеді екен, терезесінен автомат шығарып, тасырлата атып жатыр, атып жатыр, атып жатыр! «Аудидегі» жас жігіттер де атысып болар емес. Қолымды көтеріп, сыртқа шықтым. «Қойыңдар-әй!» десем қоймайды, атып жатыр, атып жатыр... Су жаңа кәстім –шалбарым шұрқ тесік болды! Кәстім –шалбарымды қойшы, өзім де шұрқ тесік болдым. Бір әйел жанымнан зымырап бара жатып:

	—Ағай, бетіңіз тесік, аузыңыз есік болып, неғып тұрсыз? Қашыңыз!—дейді. Ұят болды-ау, әкімнің баласы үйленіп, тойға бара жатыр едім... Тендер біткенді тең бөліп жейтін әкімнің тойына кешігіп барсам... Қаным қайнап, көздерім ойнап, машинамның кабинасына сүңгіп кеттім. Атыс-шабыс дегенге де етім үйреніп кетіпті. Атаңа нәлет террористер деген бір пәле болды. Жүдә тыныштық жақпайды екен де... Халықтың ұйқысын бұзып... Атысатын болса, айдалаға барып атыспайды ма екен? Бетпақдалаға барып дегендей... Енді не болды, машинамның кузовы шұрқ тесік. Өзім де шұрқ тесікпін... Кеудеме соғылған жел арқамнан шығып жатыр. Терроршы жігіттерге жақындадым.

	—Әй жігіттер, мынау не болды?—деп сұрадым үстімді көрсетіп.

	—Кешіріңіз аға,—деді бірі сақалын сипап қойып, автоматына жармасып.

	—Пистолетпен атыссаңдар болмайды ма? Әбізәтілні, автоматпен шұрқ тесік етулерің керек пе?

	—Аға, ары тұрыңызшы...

	—Сендерді улап жүрген кімдер өзі?

	—Аға оқ тиіп кетеді...

	—Оқтан өлмей тұрмын ғой, намыстан өліп кетейін деп тұрмын! Кім арттарыңда? Батыс? Ауғанстан? Ресей?

	Бір кезде терроршылардың бірі полицейлер мен кейіннен келген сарбаздарға, ерекше жасақтарға қарай гранат лақтырды. Гранат жарылмады. Олар гранатты кері қарай лақтырды. Жарылмады. Енді бұлар лақтырды. Жарылмады. Осылай ары-бері лақтырылып жатқан гранат көшеде кетіп бара жатқан бір шалдың басына тиіп, етпетінен түсірді. Байғұс тіл тартпай кетті. Бірақ гранат жарылмады. Кейін бергілі болғандай, бұл гранат қытайда жасалған «самопал» екен. Лақтырылған соң ертеңіне жарылатын...

	Амалым астауға түсіп кеткендей, кір көңілмен көлеңкемді сүйретіп, үйіме қайттым. Есік алдында есінеп тұрған әйелім мені көріп, шалқасынан түсе жаздады.

	—Мынау тұрған сенсің бе?—деп сұрады.

	—Ия.

	—Құдайым-ау, шұрқ тесік болып кетіпсің ғой?

	—Мені қойшы, су жаңа мәшинемді айтсаңшы...

	 Ол кеудемдегі тесіктердің біріне саусағын тығып көріп:

	—Қаның қайда кеткен?—деп сұрады.

	—Менде қан жоқ. Бетсізбін.

	—Жаның қайда кеткен?

	—Менде жан жоқ, тексізбін...

	—Тірімісің?

	—Тірімін. Өйткені, өзгелерден «ірімін!»

	—Не болды өзі? Біреу бұрғылап тастаған ба?

	—Лаңкестер мен полицейлердің ортасында қалдым...

	—Құдайым-ау,—деп әйелім зар иледі,—осы лаңкестер-ақ тыныштығымызды алып бітті-ау! Құдай бар болса, атқан оқтары «перәшки» болып жаусын! Лақтырған гранаттары шымшық болып ұшып кетсін! Патрондарынан гүл өсіп шықсын! Мылтықтарынан пісте май ақсын! Жарылғыш заттары шіріп кетсін, санасы уланған жастар, өз үйлеріне кіріп кетсін! Қартайғанша шықпасын...

	Әйелімді жұбатып, тойға жинала бастадым. Мен өзі тойға әйелімді сүйретіп жүрмейтін адаммын. Денемдегі тесіктерді майда тастармен бітеп, су жаңа кәстім- шалбарымды киіп, су жаңа екінші «Джипіме» отырдым. Әндетіп келе жатқанмын. Мектеп жанынан өте бергенімде, бір топ оқушылар сөмкелерінен пистолеттерін шығарып, атысып жатыр екен. Алдында «ойыншық пистолетпен ойнап жүрген шығар» деп ойлағанмын. Сөйтсем, бұлардыкі шын пистолет екен. Бір оқ тура маңдайыма тигені... «Миымның мылжа-мылжасы шыққан шығар?» деп мәшинемнің айнасына қарадым. Сөйтсем, менде о бастан ми жоқ екен ғой. Ой, қуанғаным-ай...





«БОҚМҰРЫНДАР»

	 Президент ойнап айтпайды, ойлап айтады, шынында, бесіктен белі, еңбектен тері шықпай жатып, шіренген шенуніктердің ұл-қыздары, былайша айтқанда «шикі жұмыртқалары» министрліктерде орынбасар, әкімшіліктерде бірінші ор¬ынбасар, департамент, корпорация бастықтары болып, жалғанды жал¬па¬ғынан басып, мемлекет қаржысын ойланбай шашып, қылмыс жасай қалса, шетелге қашып, дым білмесе де еңселерін көтеріп жүр, ал жарлы-жақыбайлардың білім¬паз балалары базарларда арба айдап, жөтеліп жүр… Осындай ақылды ақпарат жетісімен, президент Айсұлтан Күншуақов қасына премьер министр Жымибай Мұртбаевты ертіп алып, «ҚазБылық-шылықТаз» АҚ-на келіп, лауазымды «боқмұрындарды» қатар тұрғызып қойды да, бәріне бір-бірден бауырсақ бергізіп, сосын бортты «Камаз-ға» отырғызды. Рөлде премерь-министр, жанында президент. Астанадан сонау Созаққа қарай тартып келеді. Қызылордаға жете бергенде, «боқмұрындар» старостасы Мыжбан Мәндірбаев рациямен премьерге хабарласты. «Камаз» тоқтап, президент жерге түсті.

	–Не болды?—деп сұрады президент.

	 –Президент мырза, Кәуекбас Шикібаев «қарным ашты» дейді…

	–Саусағын сора тұрсын…

	–Саусағының өзі соруға жарамайды, ақ саусақ, әлсіз…

	–Биік астаудан жем жеп үйреніп қалған екен. Шыдасын.

	–Ойбай, ол жем жемейді… Тек қара уылдырық…

	 Премьер министр «боқмұрындарды» санай бастады. Кенет мұрты тікірейіп кетті.

	 –Бес «боқмұрын» жоқ! Олар қайда?—деп сұрады ол.

	–Астанадан шыға берісте борттан секіріп түсіп, қашып кеткен…

	–Неге хабарламадың?

	–Жаңбыр жауып тұрған, сіздің шашыңыз су болады деп…

	–Премерь ага, биз кайда барамиз?—деп сұрады Дымқылбас Түкбілмесов.

	 –Өмір көруге…

	–Амир кай жакта сонда…

	 –Созақта…

	 –Сузаки Жапония каласи ма?

	–Президент сендердің аспаннан түсе қалғандай, білімсіз бастарыңмен бірден бастық болғандарыңа риза емес. Әуелі тәжірибе жинап, өмір көру керек дейді. Сендер «көкелеріңнің», тамыр-таныстың, билікте билеп жүрген әкелеріңнің арқасында кресло құшақтап отырдыңдар. Кадрдің қадірін кетірмеуіміз керек.

	 –Сен неге бәрінен биік отырсың?—деп сұрады президент. Артыкүштібек Диірментартаров орнынан тұрды. –Мен… мен жұмсақ кресломды ала шығып едім…

	 –Өмірді тақтай орындықтан бастау керек саған…

	 –Артым ауырады… Президент басын шайқап, премьер мұртын сипап, кабинаға отырды. Қызылорда қаласына жеткен соң, президент «балапандардың» біразын ауыл әкімдігіне, біразын мектеп директорлығына тағайындап кетті. Түнделетіп, Шымкентке жете бергенде, Май инспекторлары тоқтатты.

	 –Құжаттарыңды әкел! Немене тиеп алғансың?

	 –Шикібастарды…

	 МАЙ инспекторлары борттың ішіне үңілді.

	 –Мигранттар ма не? Өзбек жұмысшыларын қай бастықтың коттеджін сал¬дыруға апара жатырсың?—деп сұрады бірі.

	 –Біріншіден, «сіз» деп сөйлеңіз, екіншіден, мен премьер –министр Жымибай Мұртбаевпын…

	–Мұртбаев болсаң қайтейін? Маған десең, Сақалбаев бол! Премьер күйіп кетті: –Әй, козелдар! Извините за выражение… Мен Мұртбаевпын дедім ғой! Сендер туралы үкіметке сауал жолдаушы депутаттарға обшым сенбеуші едім… Таза сыбайластар, парақорлар екенсіңдер ғой!

	–Мұрттының бәрі премьер дегенге сене қалдық! Түнделетіп, бала-шағадан безіп, бекер тұрған жоқ шығармыз? Заңсыз «өзбек жұмысшыларын» әкетіп бара жатқаның үшін, елу мың теңге тастап кет…

	 –Елу мың теңге? Сен сонда премьер-министрден пара алмақпысың? О, менің парақор елім!

	–Ойбай сене қалдым! Остап Бендерсің бе, не? Мүмкін, президент шығарсың? –—-Президент кабинада отыр…

	 Екеуі кабинаға жүгіріп барып, есікті ашып қалды. Елінің ертеңін ойлап отырған президентті көріп, бір-біріне қарады. «Президенттен аумайды екен…» деді бірі… «Неткен қарапайымдылық! Енді қызметтен қуылатын шығармыз…» деді екіншісі уайымға тойып… «Охраналары қайда?» –деді сосын біріншісі, сөйтіп өзі жауап қатты: « Патшалар жасырын жүріп, ел жағдайын біліп отырады деуші еді…»

	 Не керек, екеуі тұра қашты. Шымкентке келген соң, президент облыс әкімін де қасына отырғызып алды. Жағымпаздар Созаққа дейінгі асфальт жолға кілем төсеп тастамақ болып еді, жағымпаздықты суқаны сүймейтін облыс әкімі тиып тастады. Соның өзінде жағымпаз департамент бастықтары біраз жолға киіз төсеп үлгеріпті. Жол-жөнекей дастархан жайып, президент жолдауын оқып отырған халықты көрді. Халық арасында жылтыңдаған жағымпаздар жүр… Қайран, жағымпаздар-ай! Президент жағымпаздықты жақтырмайды емес пе, жол-жөнекей еш жерге тоқтамастан, Созаққа жетті. Аудан әкімі ән шырқап қарсы алды… Президенттің тосыннан келгеніне сасып қалса керек… «Боқмұрындар» әкімшіліктің мәжіліс залына жиналды.

	–Сен неге жылап тұрсың?—деп сұрады президент. Үрпекбас Мықтыбаев орнынан тұрып, басын салбыратты.

	–Мен… мен сабақтан қалатын болдым…

	 –Сен не, сырттай оқитын ба едің?

	 –Жоқ…

	–Енді неге жылап тұрсың?

	–Ағай ұрсатын болды…

	 –Кім?

	–Сынып жетекшім…

	 Президенттің көздері алақандай болды.

	 –Сен сонда мектепте оқисың ба?—деп сұрады президент.

	 –Ия…

	–«ҚазБылық-шылықТазда» неғып жүрсің?

	 –Сабақтан бос уақытымда бастық болып жүрмін… Әкем үйрене бер деген…

	–Міне, біздегі кадр саясаты…—деп күрсінді президент,–әкең кім болып қызмет етеді?

	 –Министрдің орынбасары…

	–Қай министрлік?

	–Қойшы, айтпаймын…—деді баламысың деген…

	 –Несінші сыныпта оқисың?

	–Он бірінші… Әкем айтады, мектеп бітірген соң «Болашақ» бағдарламасы бойынша шетел университетінде оқиды екенмін…

	–Жоқ, сен әуелі осы Созақта мектеп- интернатта оқисың. Сосын Шымкенттегі университетке түсесің. Ал, сенің орныңа шөлді аудан Созақтағы бір бозбала «болашақ» бағдарламасында оқитын болады. Ренжімейсің ғой?

	 –Әкем ренжімесе болды…

	 Мәжілісте өзге «сары ауыз балапандар», мықтылардың ұрпақтары ауыл әкімі, участкелік инспектор, сиыр фермасының бастығы, түйе шаруашылығының бригадирі, «Жантақ» фирмасының бөлім меңгерушісі сияқты «майда» қызметтерге тағайындалды… Тіпті бірі аудан әкімі болып тағайындалып еді, бұрынғы аудан әкімі ыржалақтап күле берді. Президент оны да құр қалдырмады, өзімен бірге «Камазбен» ала кететінін, қызметте көзге түсіп жүргенін айта келіп, министр етіп тағайындайтынын жеткізгенде, жағымпаздар жағы дуылдата қол соқты, ал, сол күні «сары балапандар» өз ара футбол ойнап, бір-біріне гол соқты…





БІРАЗ ҚҰШАҚТАСА ТҰРАЙЫҚШЫ...


	 Жаңа жыл қарсаңында жынды боламын, жынды болғанда супер жынды боламын деген ой санамда, миымның арасында, көңiлiмнiң төрiнде жоқ едi... Адам жынданамын десе “айн момент” екен. Әйелiм екеумiз Жаңа жылды қарсы алмайтын болып шештiк те, шешiнiп, ерте жатып қалдық. Құдай қас қылғандай, Жаңа жылға он минут қалғанда, сiбеттi де бiреу мас қылғандай, есiк алдындағы ләмпешкемiз қызары-ып барып, өшiп қалды. Терiс қарап, тұлыптай теңкиiп жатқан әйелiме қарасам, ұйқының ұйығына батып қалыпты. Жер үй болған соң, дәретханамыз автобуспен баратындай бiр аялдамалық жерде, орнымнан тұрып, үстiме әйелiмнiң қалыңдау халатын жамыла салып, далаға шықтым. Үй сыртын айнала салайын деп... Қаңғалақтап, қайтып келсем, есiгiм ашылмайды. Оппа-а... Есiктiң сырт етiп, iштен кiлттенiп қалатын “емшiлiк” қасиетi бар едi. Есiктi еңiрете ұрдым. Әйелiмдi бiреу атып кеткендей. Тептiм. Тым-тырыс. Қабырғаларым қақырап түсiп қалғандай, сирақтарым сидиып, аяз арқамды “сипалап”, мұрыным қызарып, құлағым ұзарып барады. Тентек адамдай секiрiп-секiрiп қойып, терезе тұсына келдiм де, саусағыммен шерттiм. “Перденi ашатын шығар?” деп бiраз тұрдым. Айналып, есiкке келдiм.

	– Бұл кiм? — деп сұрады әйелiм.

	– Мен ғой.

	– Менiң кiм?

	– Байыңмын деймiн!

	– Өтiрiк соқпаңыз, күйеуiм Күтiрлек ұйықтап жатыр.

	– Жаңа жылыңмен! — деп жалына бастадым.

	– Жаңа жыл 22 наурыз ғой...

	– Аш деймiн есiктi!

	– Түн iшiнде забордан секiрiп келген кеңкелеске есiк ашпаймыз!

	– Ойбай, Қатипаш, бұл менмiн деймiн! Күтiрлекпiн!

	– Күйеуiмнiң атын жамылма! Жаңа жылда жүздетiп алып, күйеуiмнiң көңiлiн көтермекке келген қай көршiсiң? Ернi жырық Есенбай?

	– Iкке.

	– Тұрқы тырық Тұрғанбай?

	– Iкке.

	– Сықпыты сырық Сорайбай?

	– Аш деймiн, жаурап өлiп барамын!

	– Немене, бiздiң үй жылынатын монша деп пе едiң? Құрып кет әрi!

	– Жаным, – деп жылайын деп қалдым, – айналайын, Құдай үшiн есiктi аша қойшы. Томпиған қозыдай қасыңа жата кетейiн.

	– Ұятсыз! Екi еркектiң ортасында өкпем қысылып жатайын сол!

	– Даусымнан да танымай тұрмысың?

	– Менiң күйеуiмнiң даусына ұқсайды екен.

	– Ұқсаса, ұйқыбас, аш есiктi!

	– Күйеуiмнен ұят...

	– Мен сенi сүйемiн... — деп жыларман болдым.

	– Ақырын, ойбай, күйеуiм естiп қояды...

	– Мен сенi жанымдай жақсы көремiн... Күндiз-түнi сенi ойлаумен жүрiп қартаятын болдым...

	 Әйтеуiр, әйелiм ыңырсып қалды , жалынды сөздерiм жүрегiн жiбiтсе керек...

	– Ақырын, ойбай, естiп қояды... Одан да ұялы телефонымның нөмiрiн есiңе сақтап ал: 87012223334! Оңай ғой жаттауға... Жаңа жылдан кейiн ызбанда. Аха?

	— О, жексұрын! Мен саған ызбандағанды көрсетемiн! Аш есiктi!

	— Жаным деп алып, жексұрын дейтiнiң жаман екен. Жақсы, мен жатамын. Күйеуiм оянса, бөтен еркекпен түн iшiнде сөйлесiп тұрғанымды кешiрмейдi. Пока.

	Әйелiм тәпiшкесiн тырп-тырп басып, жатын бөлмемiзге қарай кетiп барады. Күлейiн бе? Күлейiн десем, аузым аязға қатып қалды, икемге келмейдi. Жүрейiн бе? Жүрейiн десем, сирақтарым қыраулы бұтақтардай қақиып, қозғалмайды. Бiр кезде бiрдеңе сақ-сақ еттi. Далада тышқан жүргендей. Қой, қысты күнi қандай тышқан? Сөйтсем, өзiмнiң тiсiм екен, сақылдап тұрған. Әйелiмнiң халатын қымтай жамылып, көшеге шықтым. Тура түнгi он екiнiң кезi болса керек, көршiлер қытайдың ойыншық атылғыштарын атып, аспан асты жарқ-жұрқ болып жатыр. Жаурап кеткендiктен, амал жоқ: “Сәлеметсiң бе, 2012 жыл?” деп қалдым. Бүрсең-бүрсең етемiн. “Қаншама қазақ дәл мен сияқты баспанасыз бүрсеңдеп жүр екен?” деген ой да санамды сызғылады. Қаншама қазақ несиесiн төлей алмай, үйлерiнен қуылып жатыр? Есiме әйелiм түстi. Осыдан үйге кiрейiн. Ойы арам екен. Телефон нөмiрiн берiп жатыр!

	Аяғымда гәлөш, үстiмде халат. Мәйкi-трусишең сидиып тұрғанымда көршiнiң әйелi әндете шықты. Қуанғанымнан: “Жаңа жылыңмен, Жәмилаш!” деп құшақтай алыппын. Жаурағаным соншалық, пальтосының түймелерiн ағытып, қойнына қалай кiрiп кеткенiмдi бiлмеймiн. Бiр қарасам, жерде шалқамнан жатырмын. Iшiп алған күйеуi дырылдата сүйреп, үйiне кiргiздi.

	— Тал түсте... Ой, тал түнде әйелiмнiң қойнында неге жүрсiң? — деп ежiрейдi көршiм.

	— Қыдырып... — деппiн.

	— Ұятсыз! – деп қалды әйелi.

	— Жаңа жылдарыңмен, көршiлер! —дедiм қуанғанымнан. Қанша дегенмен, жылына бастадым ғой, мұрныма қатқан мұз ерiп, тамшылары тiземе түстi... Көршiм Кеңiрдектi құшақтай алып, кемсеңдей бастадым:

	— Да-далада қалдым, көршi! Бiраз құшақтаса тұрайықшы, жаурап өлiп барамын...





ЕРІН ЖЫБЫРЛАТУДЫ ҮЙРЕНДІМ!


	 Бірде аса құрметті, аса лауазымды, аса атақты адамның тойына шықырылдым. Қуанышым қойныма сыймай, құлағыма «қыдырып» барған езуімді жимай, тойға тойған қозыдай томпиып бардық. Әйелім мені қолтықтап, өзім бір түрлі «ыстықтап», тойхананың ат шаптырым залына кірдік. Бір танысым жанымнан көздерін жыпылықтатып өтті. Амандасқан жоқ. Амандаспайды. Өйткені, жақында ғана тендер ұтып алған болатын. Бір сыйласымды көрдім. Сәлем беретін шығар дап тұрғанымда, жаныма келді де, тамағын қасылап тұрып-тұрып, өз орнына кетіп қалды. Амандаспайды. Өйткені, ол жақында тәуелсіздігіміздің жиырма жылдығына медаль алды. Әйелім екеуміз шеткі үстелге барып отырдық. Жан –жағыма қарадым. Өңшең ығайлар мен сығайлар. Аспанды тіреп, ақшаны күреп тұрғандар... Ана біреу... Кім еді аты? Облыста беделі белінде ғана еді, қазір басына жеткен... Жағымпаздар жанына жиналып, бірі бетін жалап, екіншісі шашын тарап, үшіншісі үшкіріп, төртіншісі түшкіріп... Сол жағымда Күшенбай отыр екен. Бұрылып: «Күшеке, ассалаумағалейкум!» деп едім, ол ернін жыбырлатты да қойды... Е-е, енді есіме түсті, жақында «Ит неге үре береді?» деген өте нашар өлеңі үшін халықаралық Алаш сыйлығын алған екен ғой... Ана-ау отырған... Мықтыбек қой. Басымды изедім. Қарап отыр, үндемейді. Ернімді жыбырлаттым. Міз бақпайды. Сосын орнымнан тұрдым да, жанына барып, бетіне тіке қарап отырып, көздерімді жыпылықтаттым. Қақиып қалған. Селт етпейді. Е, енді есіме түсті, ағасы депутат болған екен ғой. Өзі миллиардер... Кешірім сұрап, орныма келдім. Жаным жабырқап, «зиянды зиялылар» мен миллиардерлерге таңырқап отырғанымда, бір бейтаныс жігіт мені құшақтай алды! Жалпылдап амандасып жатыр... Қолымды сілкілеп болар емес. Жылағым келіп, кемсеңдеп қалдым. Қой, жылағаны несі, тойда жылауға болмайды...

	—Жағдайыңыз қалай?—деп сұрайды анау.

	—Өзің білетіндей,—деймін мен.

	—Қызметіңіз құтты болсын!

	—Қандай қызмет?

	—Сіз кімсіз өзі?

	—Өзіңіз кімсіз?

	— Сіз жақында ғана Астанадағы қаржы полициясының бастығы болған Дамкрат Көтерілгенұлы ағай емессіз бе?

	—Жоқ.

	—Қатты ұқсайды екенсіз. Сәлемімді қайтып алдым,—деген ол кетіп қалды. Жаным кіріп қалып еді, қайта шығып кеткендей болды. Бір танысым қолының ұшын ғана беріп амандасты. Оған да шүкір. Анау ше? Ол ернін жыбырлатты да қойды. Мен де ернімді жыбырлаттым. Әйелім болса, «той басталмай жатып не жеп отырсың? Ұят емес пе?»— деп қояды. Жан-жағымда мырзалар мен ханымдар... Қолдарынан келсе, ай топырағына жерленетіндер... Өкпем қысылған соң, тойдың ортасына келгенде сытылып шыға бердік. Бізге ешкім «отырсаңыздаршы...» деп айтпады. Шығарып та салған жоқ... Үйге жетіп, төсегімізге жатқан соң әйеліме:

	—Менімен амандасшы,—деп өтіндім.

	—Қойшы, қойнындағы күйеуімен құшақтасып жатып амандаса ма екен?

	—Көптен көріспегендей сәлемдесші...

	—Не болды саған, жаным?

	—Амандаса салшы енді...

	—Ал, амандасайын. Сәлеметсің бе?

	 Мен үндеген жоқпын. Ернімді жыбырлата салдым. Ернімді жыбырлатып жатып ұйықтап кетіппін...





ДҰШПАН IЗДЕП ЖҮРМIН...

	 Бiреулер дос iздейдi. “Дос iздеп жүрмiн” деп кiтап жазады. Сөйтiп жүрiп, өзгелерге ор қазады. Ал, менiң дұшпан iздегiм келедi. Мен кiммiн? Мыжбанмын. Қаралған адаммын. Бiрақ, дей алмаймын наданмын. Адам болған соң, iрi дұшпаның болғанға, сол дұшпаның көктей солғанға не жетсiн! Министрлерден дұшпаным болса ғой! “Тапсырыспен” өлтiре салатын. Сөйтiп, айызым қанатын. бiрақ, олар менi қайтсiн?

	Бiр идея келдi. Бiр күнi облыс прокурорына келдiм. Хатшы қыз кiргiзбейдi.

	- Не үшiн келдiңiз?-деп сұрады.

	- Дұшпан iздеп жүрмiн,-дедiм мен.

	- Аулақ жүрiңiз.

	- Ұзақ өмiр сүрiңiз!-дедiм де, ай-шайға қарамастан, прокурордың кабинетiне кiрдiм. Ол кiсi креслосында шайқатылып отыр екен.

	- Кешiрiңiз, Сiз менiң дұшпаным боласыз ба?-деп сұрадым салған жерден. Прокурор бетiнде бегомот жүргендей, бiр түрлi қарады.

	- Не үшiн?

	- Мен де адаммын. Менiң де дұшпанымның болғанын қалаймын.

	- Менiң өз дұшпаным бар.

	- Ол кiм едi?

	- Әдiлет министрi.

	- Мен оның да дұшпаны бола аламын. Сiздiң бойыңыздан арамдықтың мың тоннасын табамын. Қайда қарап отырсыз? Облыс әкiмi жер бiткендi өзiне, туыстарына сатып алып жатыр.

	 Ол менi қуып шықты. Ендi кiмге барсам екен? Құдай-ау, менiң де дұшпанымның болатын күнi бар ма?

	Әлде, облыс әкiмi Тыжбан Тәпековке барсам ба?

	“Жеке мәселем бар едi” деп, кезекке жазылып, жетi ай дегенде, облыс әкiмiнiң де кабинетiне кiрдiм-ау!

	- Сiз, келiңiз,-дедi ол өтiрiк жымиып. Ой, әккi екен, жер-дүниенi жалмап жеп отырысын қарашы. Естуiмше, бiр бизнесмен құрылысқа тендер алып бершi”-деген екен, “Ұлыма “Джип сыйла, миллиондаған тендерге қолыңды жеткiземiн”деп, оның уәдесiн орындаса да, бұл бұлталақтап жүрген көрiнедi.

	- Өтiнемiн,-дедiм мен, - кешiрiңiз, Сiз менiң нөмiрi бiрiншi дұшпаным болыңыз...

	- Немене?

	- Дұшпан iздеп жүр едiм...

	- Менiң дұшпандарым көп! Бiрiншi орынбасарым президент аппаратындағы туысына жамандайды екен. Ол президентке жамандайды.

	- Сауап болыпты!-дедiм мен.

	Ол да менi қуып шықты. Құдай-ау, денi дұрыс дұшпанымды қайдан табамын? Қайдан? Мен де адам баласымын ғой. Әлде, әлде, студенттерден ақша жинайтын деканға барсам ба? Сонымен, “Әкел, әкел!” оқу орнының деканына келдiм. келген мәтте:

	- Дұшпан iздеп жүр едiм,-дедiм.

	- Есiңiз дұрыс па? Мен сiздi танымаймын,-дедi ол.

	- Танымасаңыз, танысайық, парақор қолыңызбен қол алысайық. Менiң атым Мыжбан.

	- Сендей қотыршымен дұшпан болмаймын.

	- Өй, әкеңнiң!-дедiм мен.

	- Боқтамаңыз!

	- Әне, сiз менiң дұшпаныма айналдыңыз!

	Ол да менi қуып шықты. Ендi қайда барсам екен? Терроршы Бен Ладенге ме? Әлде, өзбек президентi Ислам Каримовке ме? Жылағым келдi. Менi адам құрлы көрмейдi. Бәрiнiң дұшпандары бар. Қандай анықтама болса да, ақша сұрайтын, сөйтiп қыруар дүние құрайтын облсобездегiлерге барсам ба? о, таптым! Базар бастығына барамын!

	- Сәлеметсiз бе, менiң қадiрлi дұшпаным!-дедiм масаттанып, - Сiз салықты өте аз төлейсiз! Қаланың бүкiл базары салықты аз төлейдi. Базарыңызда тазалық жоқ! Бұрыш-бұрыш, лай, боқ...

	- За то, көңiлiм тоқ!-дедi ол. - Сiз не үшiн келдiңiз?

	- Құдай үшiн дұшпаным болыңызшы!

	- Сенесiң бе, дұшпандарым жетедi. Налог, пожарный, прокурор, әкiм дей ме, бiрi келiп, бiрi кетедi.

	- Сiз менiң де дұшпанымсыз.

	- Құры!

	- Ұры!

	- Кет!

	- Быттиған бет!

	- Жоғал!

	- Халыққа обал...

	- Ит!

	- Ал, Сiз - халыққа жабысқан бит!

	Ол менiң желкемнен бүрiп ұстап, кабинетiнен қуып шықты. Қайда барсам екен? Кiмнен, кiмдерден “өшiмдi” алсам екен Әлде, әлде, премьер-министрдiң дұшпаны болсам ба? Осы ойымды әйелiм Қатипашқа айтып едiм:

	- О, сорлы, премьер-министр сенiң не теңiң? Балалар аш-жалаңаш, одан да ақша тап!-дедi. Әне, дұшпан iздеп жүрсем, жанымда жүр екен ғой, Қуанғанымнан әйелiмдi құшақтай алдым. Әй, бiрақ, дұшпан iздеп не керек? Дос арттырайық. Солай, мырзалар! Халықпен дос болыңыздар!





ЕВРОМОЛА...

	Жігіттердің қолдарында күрек, қабiр қазып жатыр. Шiренiп, миллионер келедi.

	Мыжбан: - (шырт түкiрiп) Ей, көрқазушылар, қазып болдыңдар ма?

	Әпек: - Бiраз жер зақымдалды, қысқасы жақын қалды.

	Мыжбан: - (шiренiп шалқая түседi).

	Тәпек: - (оның арт жағынан шығып, күректi арқасына тiрей қояды) Кешiрiңiз, Мыжбан мырза...

	Мыжбан: - (бұрылмастан) Не iстеп жатырсың-ей?!

	Тәпек: - Сiз шалқая түсiп жатырсыз. Құлап кете ме деп, күрекпен тiреп...

	Мыжбан: - (қарқылдай күлiп) Мен өмiр бойы шалқайып, мiне былай (талтайып тұра қалады) талтайып өтемiн. Өмiр бойы! Мен кiммiн?

	Әпек: - Мыжбансыз.

	Мыжбан: - Жәй ғана Мыжбан емеспiн! Экс-әкiм, экс-министр, экс-депутат, экс-сенатор Мыжбанмын. Ал, қазiр жасым келiп қалса да, миллионер Мыжбанмын! Ұқтыңдар ма?

	Әпек: (иiлiп) Әмiрiңiзге құлдық, Мыжбан мырза!

	Мыжбан: - Сендердiң қазып жатқандарың менiң қабiрiм! Менiң молам!

	Тәпек: - Сонда... Сонда қашан өлесiз, Мыжбан мырза?

	Мыжбан: - (оны түйiп жiберiп) Немене, менi өлтiре алмай жүрмiсiң?

	Тәпек: - Жоға... Қабiр қаздырып жатқаныңызға қарағанда...

	Мыжбан: - Ертеңiн ойламаған ерден без деген. (Пистолетiн суырып алады) Менi атып кетейiн деп жүргендер полно. Может ертең, может бүгiн. Откуда я знаю! Бог знает!

	Әпек: (темекi шегiп отырады) Әлi жассыз...

	Мыжбан: - Әрине, жас көрiнемiн. Жетi әйелiм бар, Бәрi он сегiзде! Өзiм небәрi алпыс бiр жарым жасқа келдiм! Санчо!

	(Оққағары жетiп келедi)

	Саняо: - Не бұйырасыз, мырзам?

	Мыжбан: - Жiгiттер, мына Санчо... Иә, иә, Санчо кличкасы ғой, шын аты Жапалақ. Санчо сiздерге евроқабiрдiң, евромоланың проектiсiн бередi. Компьютерден шығарғанын бершi.

	(Санчо төс қалтасынан ақ қағаздар шығарады)

	Мыжбан: - Берi келiңдер, қараңдар! Менiң қабiрiм жәй ғана төмпешiк емес, менiң қабiрiм жәй ғана қоршау емес, евро болуы керек, евро! Жер үстiндегiсi де, жер астындағысы да!

	Санчо: - Алдымен жердiң астын түсiндiрейiн бе, мырзам?

	Мыжбан: - Түсiндiр мына маймылдарға!

	Әпек: - Алдымен келiскен ақшаны...

	Мыжбан: - Ақшадан өлдiң бе? Сүмелек! Ублюдок! (Жүз доллар бередi). Мә жүз доллар! Ертең үш жүз доллардан беремiн.

	Әпек: - (долларды қарап) Өмiрiмде бiрiншi рет долларды көрдiм.

	Тәпек: - Маған бершi, мен де көрейiн. Мына ортасындағы шал Карл Маркске ұқсамайды ғой.

	Әпек: - Сауатсыз! Топас! Бұл Карл Маркс емес қой!

	Тәпек: - Ендi кiм?

	Әпек: - Бұл ма? Бұл... Бұл ма? Маркс Карл. Сен айтқандай Карл Маркс емес.

	Санчо: - Жiгiттер, берi қараңдар! Мынау көрдiң жобасы. Қала имамы бекiтiп, қолын қойып, мөрiн басқан. Мына жер Мыжекеңнiң жататын бөлмесi. Төбесi шибокартонмен әспеттеледi, еденi граниттен. Қабырғалары қызыл түстi “дождикпен” сыланады. Келесi бөлме теледидар көрiп, демалатын бөлмесi. Екi бөлменiң терезесi турецкий металлопластиктен! “Венхауз” деп аталады.

	Мыжбан: - Сендер китайский “Кончик” деп аталатын арзан метталлопластиктен қойып жүрмеңдер. Күнге сарғайып кетедi.

	Әпек: - Қабiрдiң астына күн түспейдi ғой...

	Мыжбан: - (жақтырмай) Өшiр үнiңдi! Төбеде люстаралар, әжетхана, асхана - бәрi болады.

	Әпек: - Сонда сiз өлмейсiз бе?

	Мыжбан: - Случайно өлiп қалсам деп күнi бұрын қабiрiмдi қаздырып жатырмын! Ерекше еврожобамен!

	Әпек: - Өлген адамға теледидар, асхана, әжетхананың керегi не?

	Мыжбан: - Топас! Имам айтқан, о дүниеде екiншi өмiр басталады деп. Теледидарсыз iшiм пыспайды ма? Антеннасы, иә спутниковый антеннасын жер үстiндегi жобада тұрғызамын!

	Әпек: - Қызық екен...

	Санчо: - Мына бiр қабiрге қараңызшы! Соседкаңыз бар көрiнедi. (оқи бастайды) Қабiрiне не деп жазып қойған, оқиыншы. “Қатипаш Қатқанбаева Жұмсақбайқызы 1966 ж. 12.11 - 2007.01.09. О бейшара, свежий өлiк екен ғой”.

	Мыжбан: - Сонымен не айтпақшысыз?

	Санчо: - (күмiлжiп) Iшiңiз пысқанда, Қатипштың қабiрiне өтiп, қырындап дегендей...

	Мыжбан: - Дұрыс айтасың! Көршi қабiрге баратын есiк алюминовый болсын! Видеонаблюдение болсын! Соткамды бiрге көмiду ұмытпаңдар! Жер бетiндегi жесiрлерiммен хабарласып тұрамын ғой. Менде актив таусылып қалуы мүмкiн. Сондықтан, тек “торпедо” тастап отырамын!

	Әпек: - Қабiрiңiзге есектей ит ұстамайсыз ба?

	Мыжбан: - Өшiр үнiңдi! Маған ақыл үйретпе! МЫна қабiрге түс!

	Әпек: - Неге?

	Мыжбан: - Түсiп жата қал!

	(Әпек қабiрге түсiп, көлденең жатады)

	Санчо: - Сәл тарлау қазып қойған сияқты.

	Мыжбан: - Әй, сендер қабiрдi “времянка” сияқты қазыпсыңдар ғой! Қаншада, қанша өзi?

	Әпек: (жатқан бойы) Көлденеңнен 8 метр, ұзынынан 10 метр.

	Мыжбан: - Тағы қос! Мен үшiн жер жетедi.

	Тәпек: - Кейiн жесiрлерiңiз өлгенде, қасыңызға қатар көмгенге жақсы дейсiз ғойт, иә? (ыржалақтап күледi)

	Мыжбан: Ублюдок! Осы жерде ата салайын ба? (Пистолетiн кезенедi)ү

	Тәпек: - (дiрiлдеп) Ке-кешiрiңiз, пистолетiңiздiң iшiнде оғы бар ма? Атылып кетедi ғой. Көр қазып, нәпақа тауып жүрген бiз бейшараларға тиiсе бармаңыз!

	Әпек: - (орнынан тұрып) Тәпек, жүр кеттiк!

	Тәпек: - Қайда?

	Әпек: - Кетемiз.

	Мыжбан: - (алдынан шығып) Черт возми. сендер не, бунтовать хотите?

	әпек: - Төрт жүз доллар аз. Евроқабiр болған соң тағы қоспасаңыз, кетемiз. Келiспеймiз.

	Мыжбан: - Қанша?

	Әпек: - Жер үстiндегi қабiрiңiздi кiрпiштен тұрғызамыз ба?

	Мыжбан: - Әрине, үш қабаттан, төбесi күмбез, терезелер пластик, жиектерi аликобонд!

	Әпек: - Сегiз мың доллар бересiз.

	Мыжбан: - Слишком не жирно?

	Тәпек: - Өзiңiз бiлiңiз, бiз кетемiз.

	Санчо: - Жiгiттер, сәл түссеңдершi?

	Әпек: - Жарайды, бес мың доллар.

	Мыжбан: - Келiстiк.

	 (олар қол алысып жатқанда, алыстан мылтық атылып, Мыжбан уақытша қоршап қойған қабiрдiң шетiне құлап түседi. Оққағары пистолетiн сурып алып, бейберекет атып, бiреулердi қуа жөнеледi. “Джиптiң” кеткен даусы естiледi.)

	Әпек: - Бәлесiнен аулақ! Қашайық! Кеттiк! Евроқабiр де, өзi де құрысын!

	Тәпек: - Көмiп кетпеймiз бе?

	Әпек: - Ойбай, жаназасын шығарар туыстары , полиция келсе куә болып, ығырымызды шығарады.

	Мыжбан: - (қолын созып) Су...

	Әпек: - (үңiлiп) Жаралы ма деймiн? (күрiшкемен су бередi), Мә, атауыңды iш!

	Мыжбан: (қолын созып) Колбаса...

	Тәпек: - О, жалмауыз, әбден жеп үйренген ғой. Өлiп бара жатып колбаса дейдi!

	Әпек: - Кеттiк деймiн!

	(Екеуi қаша жөнеледi. Оққағары қайта келедi)

	Санчо: - (Мыжбанның басын көтерiп) Өлмешi, мырзам, сiз өлуге тиiстi емессiз! Қашып кеттi оңбағандар! Тапсырыс берген Орлик емес пе?

	Мыжбан: - (ыңқылдап) Сөзiмдi тыңда! Сен бiлетiн жердегi жетi килограмм алтынды жетiмдер интернатына өткiз. Атым қалсын, жесiрлерiмнiң бәрiне өзiң үйленiп ал. Ойбай, өлiп барамын! Е-евроқабiрдi аяқта!

	(Ол сылқ етiп өлiп кетедi).

	Санчо: - (кекетiп) Өлгенiң жақсы болды! Алтын тек өзiме қалады! Мен сенi туыстарыңа апарайын, Мыжбан мырза! (сүйрейдi). Түу, зiлдейiн-ай! (пистолетiн суырып) Жаралы болса тiрiлiп кетуi мүмкiн, тағы бiр оқ жiберейiншi... (Атады) О, ублюдок! Евроқабiрдi түсiңде көресiң ендi!





ЫҢҚ ЕТЕ ҚАЛДЫМ...

	Осы менi ұрып өлтiретiн адам жоқ! Нем бар едi, антеннаны жөндей қояйын деп?.. Құдая тоба! Аман-сау қалғаныма қуанып жүрмiн. “Ойбой, Мыжбын көп қабатты үйдiң төбесiнен құлап өлiптi!“ деге аты қандай жаман едi!

	Былай ғой, он қабатты үйдiң төбесiнде тайрандап жүр едiм, аяғым тайып кеттi де төмен қарай зулай жөнелдiм! “Өлген жерiм осы шығар!“— деп ойладым iшiмнен. Қой, бекерге өлгенше, әндетiп өлейiн! Осы бiреулер құла бара жатып шыңғыра бередi. Ақыры өлетiн болған соң несiне шыңғырады екен? Бiр сәт болса да жарық дүниеде ойнап-күлгенге не жетсiн? Осыны ойладым да құлап бара жатып:

	—Тасыңнан— тасыңа секiрiп,

	Сайраса, бұлбұл мен кекiлiк!— деп әндете жөнелдiм.

	Тоғызыншы қабатта тұратын Титықбай:

	— Ассалаумағалейкум, Мыжеке! Қайда барасың?-деп сұрады.

	— О, дүниеге,-деп мiңгiрледiм мен. Дереу балконнан ұстай алдым.

	— Құлап бара жатқан адам шыңғырмай ма?-дедi ол.

	— Шыңғырсам, кiндiгiм айырылады.

	— Иә, өмiр өте ауыр, Мыжеке! Хош бол, бауырым!-деп жыламсырады ол. —Сен сияқты өмiрден түңiлгендер көп екен. Кеше бiреу пойызға басылып, шейiт болыпты! Қалай ғана өзiн-өзi өлiмне қияды-ей! Рельске алдымен сұқ саусағын төсеп көрмей ме?.. Неғып тұрсың? Тезiрек құласаңшы, бiр пәлеге қалармын...

	Мен одан әрi зуладым. Кенет сегiзiншi қабаттағы кiр жаятын керулi жiпке iлiнiп қалдым. Сол қабатта тұратын кербез келiншек балконға шығып:

	— Ой, ма-ма!.. Сiздi кiм жайып қойған?-деп сұрады.

	— Өзiм.

	— Өзiңiздi өлiмге қиғаныңыз қалай? Кiр жаятын жiбiмiздi үзетiн болдыңыз ғой! Сiз өлгенде кiмнiң несi кетедi?

	— Бiр минөт болса да қызық өмiр сүргiм келедi!.. Бетiңiзден бiр сүйейiншi?..

	— Құрып кет, әрi! Өлетiн адамның өңмеңдегенi ұят қой!-деген кербез келiншек кетiп қалды.

	Жiбi құрғыр үзiлiп кеттi де, төмен қарай зулай жөнелдiм. Келiншек қайтадан көрiнiп: “Оңбаған! Ұры! Менiң жаюлы тұрған iш көйлегiмдi алып кеттi!“- деп айқай салды. Ұялып кеттiм. Кенет алтыншы қабатқа жеткенде, тағы iлiнiп қалдым. Әдемi келiншек шарайна алдында әндете ыңылдап, жартылай жалаңаш тұр екен. Сұлу мүсiнi қандай әсем, көзiм жыпылықтады. Ол жай қарады да, бетiн басып, басқа бөлмесiне қашып кеттi. Дереу халатын киiп келiп, шыбын ұрғышпен басыма перiп-перiп қалды. Одан әрi зулай жөнелдiм! Төртiншi қабаттағы ерлi-зайыптылар шаң-шұң ұрыс-керiстiң үстiнде екен. Балконға iлiнiп, амал жоқ, аялдадым.

	— Сенi бағатын болдым ғой! Ел-жұртқа “Күйеуiм қуыршақ ойнайды“-деймiн бе? Еркек емессiң бе?- дейдi әйел.

	— Зауыт тоқтап тұр! Ендi не iстеймiн?-дейдi күйеуi мiңгiрлеп.

	— Мойныңа, аяғыңа, белiңе сағаттарды тағып алып көшеде жүр! Сағаты жоқтар: “Уақыт қанша болды?“- деп сұраса: “бiр минөт бiр теңге“ дейсiң.

	— Ойдой, осы сен-ақ миымды жеп болдың...

	Аяп кеттiм. “Ох“— дегенiмде, көкiрегiм қарс айырылғандай болды.

	— Әй, неменеге күрсiнесiң?-деп сұрады әйел.

	— Мен емес, анау салбырап тұрған кiсi күрсiнедi...

	Әйелi менi ендi байқаса керек, жымиған болды.

	— Кешiрiңiз, Құдай үшiн әдiлетiн айтыңызшы! Мына күйеуiм үй күшiк болып бiттi! Базарға баратын да, оны-мұны алатын да мен. Кейде еркек екенiн ұмытып, көршi әйелдерге қыдырып, өсек айтып келетiнiн қайтерсiң?

	— Ендi... Мен ештеңе айта алмаймын,- деп мiңгiрледiм.

	— Айта алмасаң, аузың аңқиып, неге салбырап тұрсың?-деп, әйел сыпырғысымен салып қалған едi, ары қарай құлдырай жөнелдiм. О, Жаратқан ием, ендi санаулы секундтардан кейiн о дүниеге аттанып жаным жай табатын шығар? Жоға, ыңқ ете қалдым! Сөйтсем, бiреу көшкелi жатыр екен. Машинаның үстiнде диван тұр, соған түсiппiн. Кiшкене баласы:

	— Алақай, аспаннан адам жауды!-деп мәз болып жатыр. Көшкелi жатқан үйдiң иесi:

	— Кешiрiңiз, бiздiң диванда шәниiп жатқаныңыз қалай?-деп, өлмешi жанды өлтiруге таянып қалды.

	Мен кемсеңдеп жылап, оны құшақтай алдым. Өзiн де, аңырайып тұрған әйелiн де, бала-шағасын да шөп-шөп сүйiп шықтым! Жиналып қалған жұрттың бәрiн қуанып сүйiп жүрмiн. Содан жүгiрiп отырып, өзiмiздiң дәрiгерге келдiм.

	— Жүрегiмдi тыңдаңыз?-дедiм.

	— Неге? Жайшылық па?

	— Мен тiрiмiн бе?

	Тiрi екенiме көзiм жеткен соң, дәрiгердi де құшақтап, шөпiлдетiп сүйiп тастадым. Өзiмдi-өзiм ұстап көрдiм, еш жерiм “өлмептi!“

	Мен тiрiмiн!





ӘКIМ БОЛСАҢ, ҚАЙТЕЙIН?

	 Облыс әкiмiнiң кабинетi. Мыжбан әкiм әлдебiр қағаздарды қарап отырған, көмекшiсi кiрiп келдi.

	Көмекшi: — Кешiрiңiз, олпы-солпы киiнген кластасыңыз Тыжбан келiп тұр.

	Мыжбан: — Галстугы бар ма?

	Көмекшi: — Бар, бiрақ “солып” қалған.

	Мыжбан: — Солғаны қалай?!

	Көмекшi: — Ендi... Мыж-тыж, бетi қыж-қыж... Үстiнде күпәйке. Аяғында етiк...

	Мыжбан: — Ендеше, былай, жiберсеңшi нетiп... Үстiне менiң “запастағы” костюм-шалбарымды кигiз. Иә, иә, уақытша. Өзiнiң менiң алдыма кiре алмай жүргенiне үш ай болған едi. Жарайды, қабылдайын. Ол киiнгенше мен мына келесi бөлмеде дамылдайын.

	(Көмекшi кетедi).

	Әкiм: — Неменеге келдi екен? Бiрдеңе сұрамақшы ғой! Өткенде қабылдамай жiберiп едiм, кiре берiстегi кезекшi полицейдi боқтап кетiптi. “Мен керек десең, оның есiгiн теуiп кiремiн!” дептi. Дептi де, қалтасынан бiр үзiм нан алып жептi. Жеп болып: “Бiз осылай бiр үзiм нанды бөлiп жеген достармыз” дептi. Дей берген, деген сайын әлгi нанын жей берген. Қызық адам! Дос болсақ ол баяғыда-а, мектепте болған шығар? Еще, Кеңес дәуiрiнде! Қазiр заман басқа, қарамай ма екен, ағарған шашқа!

	(Әкiм төрдегi есiктен келесi бөлмеге өтiп кетедi).

	Тыжбан: — (Кабинетке кiрiп) Өле-е-е, мына кабинеттi-ай! Футбол ойнауға болады екен ғой-ей! Баяғы бiздiң мектептiң спортзалындай... (төрге жақындайды). Ойпырмай, Мыжбан әкiм болады деп үш ұйықтасам да түсiме кiрмептi. (Күледi.) Хе-хе-хе! Жындыбастан да әкiм шығады екен-ау! Үшiншi класта ма жынданып кетiп, көршi кемпiрдiң кебiсiн шайнап тастады емес пе? Әкесi Мәскеуге апарып емдетiп әкелдi ғой. (Орындыққа отырады). Намыстанғаны ғой, үстiне костюм-шалбар кигiздi. Онысына рахмет! Қайда кеткен өзi?!

	(Екi қолын шалбарының қалтасына салып, шiренген күйi, менсiнбеген кейiптi Мыжбан шығады).

	Мыжбан: — Һiм...

	Тыжбан: — (Құшағын жая ұмтылып) Амансың ба, бауырым, Мыжбан? Ой, сволоч-ей, түк өзгермепсiң-ей! (Құшақтайды, ал әкiм сол қақиған күйде) Қалай жағдайың жақсы ма? Әрине, жақсы ғой, досым.

	Мыжбан: — (Креслоға жайғасып) Тыжбан, бұл әкiмнiң кабинетi, әкiмнiң!

	Тыжбан: — (Таңданып) Әкiм сен емессiң бе?

	Мыжбан: — Иә, мен, бiрақ “сволоч-ей” деп сөйлеме!

	Тыжбан: — Қойшы-ей, Мыжбан, әкiм болсаң қайтейiн? (ыржалақтап күледi).

	Мыжбан: — (Шалқая түсiп) Иә, жағдайың қалай?

	Тыжбан: — Әзiрге малай.

	Мыжбан: — Түсiнбей тұрмын!

	Тыжбан: — Бiр бизнесменге жалданып жұмыс iстеп жатқан жайымыз бар, құдайға шүкiр, алдымызда индиский шайымыз бар...

	Мыжбан: — Бiрдеңе сұрап келдiң бе?

	Тыжбан: — Жәй, әшейiн келдiм.

	Мыжбан: — (Таңданып) Как, әшейiн?! Маған келгендер жер, пәтер, кредит, тағы-тағы бiрдеңелердi сұрап келедi. Сен әшейiн келе салдың ба?!

	Тыжбан: — (Күледi). Ой, ит-о-о-ой, әлi өзгермепсiң-ей! Баяғы мiнезiң.

	Мыжбан: — Кешiр, достым, сен менi “ой, ит-о-ой“ деп кекетпе. Сен әкiмнiң қабылдауында отырсың, әкiмнiң!

	Тыжбан: — Ит демегенде, кит деймiн бе? Ой, сволоч-ей, керемет өсiп барасың! Молодец! Мiне, менiң кластасым — облыс әкiмi! Мына жақта жүрiп бiз мақтанамыз ғой! Әшейiн, өзiңдi бiр көрейiн деп... Жиырма бес жыл болды ғой, кездеспегенiмiзге!

	Мыжбан: — Немене, “бiр көрейiн деп”, мен қызбын ба, келiншекпiн бе?..

	Тыжбан: — Тұршы, Мыжеке!

	Мыжбан: — (Тұрады) Ал, тұрдым.

	Тыжбан: — (Белiнен құшақтап, сiлкiп, сiлкiп қояды). Өзiң быттиып, семiрiп кетiпсiң ғой! Салмағыңды көрiп алайын дегенiм ғой. Кел, баяғыдай күресейiншi! Есiңде ме, мен сенi оң жамбасқа алып, былай... есiңде ме, Мыжбан, былай...

	(Әкiмдi оң жамбасқа алып алып, атып ұрады. Әкiм шалқасынан түседi, бұл үстiне шоқиып отырып алады).

	Мыжбан: — Ой-ой, жындысың ба? Не нормальный, а-ну, шагом марш! Қазiр күзетшiлердi шақырамын, түс деймiн, үстiмнен!

	Тыжбан: — Ашуланбашы, досым. Ой, бiз дос едiк қой! Кейiн ғой, өзiң өзгерiп кеттiң (орнынан тұрады). Депутат болдың, құттықтайын деп келсем, кiргiзбей қойдың. Ой, сволоч-ей! Өзiңдi сағынып кеттiм-ей!

	Мыжбан: — (Үстiн қаққыштап). Шығып тұр, кабинетiмнен!

	Тыжбан: — Не, өкпелеп қалдың ба? Ой, ит-ой, баяғы мiнезiң қалмапты. Айтпақшы, баяғы Қатипашқа үйлендiң бе? Сегiзiншi “а” класындағы сұлу қыз ше? Сол үшiн төбелескенiмiз есiңде ме?

	Мыжбан: — (Қалшылдап). Мен қазiр көмекшiмдi шақырамын! (Есiкке беттеп едi, мынау алдын кес-кестедi).

	Тыжбан: — Қойшы-ей, өзiң деп келдiм ғой. Не, ойынды көтере алмайсың ба? Есiңде ме, мектептiң уборнаясында тығылып, темекi тартушы едiк қой? Е, заман-ай!

	Мыжбан: — (Тiстенiп). Кетесiң бе?

	Тыжбан: — (Әкiмнiң басына шапалақпен қойып қалады). Баяғыда өстiп басыңа ұрып, қашып кетушi едiм. Айтпақшы, балтырыңды Қатипаштың үйiне түнделетiп барғанымызда ит тiстеп алып едi ғой, көрейiншi (еңкейiп әкiмнiң балағына жармасады). тыртығың әлi бар шығар?

	Мыжбан: — (Ашуланып). Полиция! Пошел, вон!

	(Тыжбан оның аузын алақанымен жаба қояды да, басына басымен соққы бередi. Әкiмнiң көзi аларып, талып қалады. Ол оны иығына салып көтерiп, келесi демалыс бөлмесiне апарады да, диванға жатқызады).

	Тыжбан: — (Кабинетке шығып) Адам емес екен ғой! Ойнағанды да көтере алмайды, қалай әкiм болып жүр-ей?! Ублюдок! Мен бұған кластасым, досым деп келiп тұрсам, полицияға ұстатып жiбермек пе? Ой, ит-ой-ой! Ой, сволоч-е-ей! (Әкiмнiң креслосына отырады) Кресло... Кресло деген керемет қой!.. Қандай жұмсақ! (Шалқая түседi). Шiркiн, мен де Мыжбан секiлдi әкiм болсам ғой! Бiрақ, өте ақкөңiлмiн, әкiм болып ұрыса да алмайтын шығармын? (Дауыстап) Әй, қаланың әкiмi Тәпек Әпеков! Неге сағыз шайнап, қасыңдағымен карта ойнап отырсың? Тұр орныңнан! Ой, сүмелек! Ой, бұлай дөрекi айтуға болмайды екен ғой. Қаланың жылуы неге жоқ? Мектептер неге суық? Земком бастығынан алатын ставкаң қанша? Ой, шошқа! Отыр! Мұрынбоғыңды сүрт! Һiм.. Әй, горОНО бастығы Әлекеева ханым! Атаңа нәлет! Ой... кешiрiңiз! Әр директордан алатын ставкаң қанша?

	(Осы кезде әкiмнiң көмекшiсi кiредi).

	Көмекшi: — (Көзi алақандай болып). Сiз... Сiз...

	Тыжбан: — (Айқайлап). Оңбаған! Қайда жүрсiз? Мен сiздi қызметтен қуанмын! (Сабаасына түсiп) Ой, кешiрiңiз, қиялдап кетiппiн...

	Көмекшi: — Қиялыңызға қияр турап жеңiз, Мыжекең қайда?

	Тыжбан: — А-а, кластасым ба? Демалыс бөлмесiнде ұйықтап жатыр...

	Көмекшi: — (Абдырап) Қалай?!

	Тыжбан: — Пырылдап...

	Көмекшi: — Немене?!

	Тыжбан: — Қойшы-ей, сен де болмадың-ау ырылдап...

	(Осы кезде әкiм шығады)

	Мыжбан: — Полицияға хабарлаңыз! Мынау хулиган, бұзақы!

	(Көмекшi тыжбанның қолын қайыра бастады)

	Тыжбан: — Ойбой, ойбой, қоле-ем... Ой, мен сендерге “қолымды сындырып берiңдер” деп келдiм бе? Ойбой, ойбой, қоле-ем...

	Көмекшi: — Сiз әкiмшiлiкте тұрсыз, айқайламаңыз!

	Тыжбан: — Немене, әкiмшiлiкте үнiң шығар-шықпас айқаулау керек пе?

	Мыжбан: — Безобразия! Мен мұны бiрдеңе сұрауға келдi ме десем...

	Тыжбан: — Қойшы-ей, әбiзәтiлнi бiрдеңе сұрап келуiм керек пе? Ой, ит-о-ой, әзiлiң қалмайды, ә? Ал, менi полицияға ұстатып жiбер, өзiңе ұят келедi! “Ойбой, әкiм кластасын соттатып жiберiпт!” деген сөз сирағыңды сындырғанмен бiрдей емес пе?

	Мыжбан: — Сөйлеме! Бұл жер базар емес! Рас, кластасымсың, бiрақ дистанция керек қой!

	Тыжбан: — (Ыржалақтап) О не пәле дистанция? Ондай телефоным жоқ. (Өкпелеп) Жарайды, мен саған өкпеледiм. Обшым, адам емес екенсiң ғой, жүз грамың бар ма?

	Көмекшi: — Не дейдi, мына кiсi?!.

	Мыжбан: — Кабинетiмнен шығарып тастаңыз! Неғып тұрсыз мелшиiп, тез-тез бастаңыз!

	(Көмекшi Тыжбанды желкелеп, есiктен шығара бастайды)

	Тыжбан: — (Бұлқынып) Ұстама деймiн, кiсiлiктерiң жұғып кетедi! Мыжбан, әкiмдiгiң өзiңе! Президент аппаратындағы танысыңа миллиондап берiп, әкiм болғаныңа түкiрдiм! Сен бе, халықтың қамын ойлайтын? Мә, мұрнымды кесiп беремiн! пышағың бар ма, мұрнымды кесiп ала ғой! Сендер өз құлқындарыңның құлдарысыңдар! Сендер... Сендер... Әй, Мыжбан, баяғыда төртiншi класта ләңгiмдi алғансың, қайтар! Оныншы класта он сом алғансың, қайтар!

	(Көмекшi оны желкелеп әкетедi. Мыжбан жүрегiн ұстап, дәрi iше бастайды. Артынша көмекшiсi кiредi).

	Мыжбан: — Кеттi ме?

	Көмекшi: — Жоқ.

	 Мыжбан? — Не дейдi?

	Көмекшi: — Костюм-шалбарыңызды шешпей отыр.

	Мыжбан: — Садаға!

	Көмекшi: — Сосын, жүз грамм сұрап отыр.

	Мыжбан: — Ойбой, бер, шомылдыр!

	Көмекшi: — Сiздi айтады “сволочпен бiрге iшемiн” дейдi...

	Мыжбан: — Құрысыншы, миымды тұздап жейдi! Көзіме көрінбесінші!

	(Көмекшi кетедi, әкiм жүрегiн ұстап, демалыс бөлмесiне кiрiп барады).





IШIМ ПЫСЫП ДЕГЕНДЕЙ...

	Құдайға шүкiр, менде бәрi жетедi, жетпегеннiң “желкесiн қисам”, әрмен, не берi кетедi. Менде бәрi қос-қостан.

	1. Екi “Джип”

	2. Екi коттедж

	3. Екi тiкұшақ

	4. Екi қайыршы, құл,

	5. Екi қатын,

	6. Екi ұл, екi қыз,

	7. Екi көңiлдес,

	8. Екi өмiр.

	Әзiрге бiрiншi - жарық дүние дейiн, жалған дүниеге барғым жоқ, бәрi, кәрi жетедi, көңiлiм тоқ! Екi зауыт, екi фабрикам бар. Оларды басқарып, тексерiп отыратын адамдарым да жетедi. Күн сайын жүз, жүз елу мың доллар табыс түсiп отырады. Ендi менiң iшiм пыса бастады. Қыздар, сауна дегендерiң де жалықтырды. Не iстесем екен? Ысқырсам - iшiм ауырады, жүгiрсем, жүрегiм шым-шым етедi. Өткен аптада бiр үй тұрғыздым. Есiк - терезесi жоқ. Құрылысшылар әлi iшiнде. “Қалай шығамыз” дейдi. Қабырғаны бұзыңдар, деймiн мен. Жер астын қазып, шығарып алдым. Бұл да бiр жұмыс болды. Көшеге шықсам, екi қолым қалтама сыймайды. Жаяу жүрiп көрейiншi, деп, былай шыға бере, бiр кiсiнi тоқтатып алдым да:

	- Сiз қайда барасыз?- деп сұрадым.

	- Үйге.

	- Үйде не бар?

	- Как не бар? Қатын бар, бала-шаға бар.

	- Сiз кешiрiңiз менi, еңкейiңiзшi, мен бiр тебейiн.

	- Е?

	- Iшiм пысып тұр. Тепкенiм үшiн елу доллар берейiн.

	 Көздерi алайып, қоңдары қарайып келе жатқан бейтаныс кiсiнiң бетiне қан жүгiрдi.

	- Елу доллар дейсiң бе? Үйде нан жоқ едi...

	- Еңкейiңiз!

	- Ұят емес пе екен?

	- Кешiрiңiз, сiздiң есiмiңiз?

	- Тыжбан.

	- Менiң атым - Мыжбан. Қатты тебейiн бе?

	- Ойбой, шиқаным бар едi.

	- Иiлiңiз.

	- Жәй, бiр тебейiн

	- Бұл не үшiн?

	- Жәй, әшейiн. Ермекке.

	Мен әлгi кiсiнiң құйрығына бiр тептiм.Ол байғұс тротуар шетiне жалп еттi. Сол екен, участкелiк полицейлер жетiп келдi.

	- Азамат, құжатыңыз?

	- Құжатым үйде.

	- Мына кiсiнi неге тепкiлеп жатырсыз?

	- Жәй, әшейiн.

	- Бұл - бұзақылық!

	 Сөзге Тыжбан араласты.

	- Кешiрiңiздер, мен өзiм келiскен едiм, құйрығыма массаж жасап жатыр едiм.

	- Сiз алдап тұрсыз!

	- Жоға, сенбесеңiз өзiнен сұраңыз!

	- Мекен-жайларыңыз?

	- Бiз осында тұрамыз...

	Бұдан әрi шыдамадым. Участкелiк инспекторды ымдап шақырып, iшiмнiң пысып, қолымның қышып, қолтығымның ысып жүргенiн, жәй ермекке тепкенiмдi, әр тепкенiм үшiн 50 доллардан беретiнiмдi естiгенде, екеуiнiң де әйелдерi ұл тапқандай, қуанып кеттi. Бiр қарасам, екеуi де тоңқайып тұр. Бiр-бiрден тептiм де қолдарына 100 доллардан ұстата салдым. Бұрылып кете бергенiм сол едi, бiреу иығымнан түртедi. Қарасам, әлгi полицейлер. Жалаңдап тұр, “тағы бiр-бiрден тепкiзсем қалай болар екен?” деп алаңдап тұр.

	- Немене? - дедiм мен.

	- Тағы тепсеңiз...

	 Бұл жолы аяп кеттiм. “Козелдар” деп тұрып тептiм.

	Бiр қарасам, құдай-ау, құйрықтарынан тепкiзуге тұрғандар кезекке тұрып қалыпты. Араларында кемпiр-шалдар да бар. Оларды қалай теппексiң? Тiптi, бiр кемпiр “Маған жеңiлдiк болмайды ма? Тепкен болып, қорқытсаң да, жетедi балам!” - дейдi. Не керек, шеттерiнен тепкiлеп, қалтама салып шыққан 1 миллион теңгенi ермекке шаштым. Бұл екеуi тепкiзiп алып қайтадан кезекке тұр. “Добавка болмайды!”деп айқай салдым. Бойжеткендер еңкейгенде, ұялып кетемiн. Мини юбка киiп алған байғұстар еңкейгенде, есiмнен ауып қала жаздаймын. Сонда да болса, бiр теуiп, қолдарына он мың теңге ұстата қоямын. Бiр бәлеқор “үш рет тепкiзiп, бес-ақ мың бердi, квитанция берген жоқ” деп әкiмшiлiкке арыз, жазып үлгерiптi. Қайдағы квитанция? Әкiмнiң өзi келiптi. Тексеруге келдi екен десем, еңкейiп тұр. Аямай теуiп, алақанына 1000 доллар ұстатып едiм, қуана-қуана ол кеттi. Бiр уақытта пожарныйдан тексерушiлер келдi. “Бұл жерден өрт шығып кетуi мүмкiн, штраф төлейсiң” дейдi. Жағдайды айтып едiм, бастығы еңкейiп тұра қалды. Бiр кезде облыс прокуроры келдi. “Сiздi қамауға” санкция беремiн, бұл жерден кетiңiз, тексеруге кешке келемiн!” дедi. Кешке келдi, келдi де, ләм-мим деместен еңкейiп тұра қалды. Бiр теуiп едiм, аяғым ауырып қалды. Құйрығы кеуiп қалған ба? Қолына мың доллар ұстатып едiм, прокурор байғұс “қамажайға” билеп ала жөнелдi.

	Iшiм пысып жүр едi, жүдә жақсы демалып қалдым. Сол күнi облыстық соттың төрағасы да құйрығына тепкiзiп кеттi.

	Бәрi ақшаны жақсы көредi екен, ақша десе, сол минөтте өледi екен, керек десеңiз, бiрiн-бiрi тiрiдей көмедi екен...

	Жоқ, бұл да менi жалықтыра бастады. Не iстеуiм керек? Қалай атымды шығарайын? О! Көшеде бiр кiсi келе жатыр екен.

	- Кешiрiңiз,атыңыз кiм? - деп сұрадым.

	- Тәпек.

	- Тәпеке, “Мен итпiн, шошқамын!

	Жөитпiн, халықтың қанын сорғышпын!” деп айқайлаңызшы, - деп өтiндiм.

	- Ты что, дурак? - дедi ол.

	- Жоқ, мен ақылдымын.

	- Ну,и что?

	- Жаңағы айтқандарымды қайталасаңыз, қолыңызға 40мың теңге ұстатамын.

	- Не үшiн?

	- Жәй, iшiм пысты...

	 Әлгi кiсiнiң жүзi жылып сала бердi.

	- Светке қарызым бар едi.. Жарайды, Жәй бастайын ба?

	- Жоқ, бар даусыңызбен!

	- Ал, “Мен итпiн! Шошқамын! Жөитпiн! Халықтың қанын сорғышпын!”

	Ол ұзақ айқайлады. Тамағы қырылдап, өкпесi сырылдап, бiр кезде үнi өштi. Қолына үш мың теңге ұстатып едiм, мына тұстан: “Мен итпiн! деген дауыс шықты. Қарасам кешегi кезекке тұрғандар екен. Жүдә, дәнiгiп алыпты! “Иттерге он мың теңгеден үлестiрiп шықтым. Бiр кезде: “Мен итпiн, халықтың қанын сорғышпын!” деген дауыс жәй ғана шықты. Қарасам қала әкiмi екен, ұялып тұр. Аяғымен жер сызғылайды. “Мен итпiн” дейдi.

	Ит екенi рас. Итке сүйек тастағандай 500 доллар ұстатып едiм, дауыстай жөнелдi: “Мен итпiн! Мен итпiн! Мен итпiн!

	Қызық екен, сол күнi қала бойынша “иттер мен шошқаларға, халықтың қанын сорғыштарға” бiр миллион теңге тараттым. Бет жоқ оларда. “Ала берсем, ала берсем” дейдi. Бұл да жалықтырды менi. Не iстесем екен? Iшiм пысты.





ҚИЯЛМЕН ҚАРЫН ТОЙДЫРАМЫЗ!

	 Несiн жасырайын, молшылық заманда төсегiме тәртiппен қарамай, бала-шағаның санын он екiге жеткiзген екенмiн, бүгiнде бәрi ауыздарын арандай ашқанда, жан-жағымда ауыз емес, жауыз жыбырлағандай, құлағыма: “аштан өлетiн шығарсыңдар?”-деп жын-шайтан сыбырлағандай күй кешетiнiм бар. Еңсемдi есiк қыспасын деген оймен, бала-шағымды түгi жоқ дастарханға жағалай отырғыздым да:

	- Арықбай, қойдың басын әкең жейдi, тарт қолыңды! Скелетбай, тәттi торттан Тырықгүлге қалдырсаңдаршы! Шигүл, қолыңды жуып кел, “анкелбенстi” сосын жейсiң. әй, Ашгүл түйлiп қаласың, “Сникерс” шоколадын қағазымен жегенiң қалай? Өй, түк көрмеген байғұсым-ай!—дедiм. Әйелiм маған қарады, балаларым ерiндерiн жалады.

	- Иә, шаған, дашталханда таш тас жоқ қой,-деп бұртиды кiшкентайым.

	- Өй, балапаным менiң, қарның ашқан екен ғой, ә! Өкiмет берген екi мың айлық бәрiмiзге жетедi. Мә, май жағып берейiн бе? Жүрегiңе тимедй ғой? Ақырын тауық сорпасын төгесiң!-деп қоямын.

	- Саған сайтанның салқыны тиген бе?-деп сұрады әйелiм. Жанарындағы жасты көрiп, еңсемдi тiктеп алдым.

	- Жылама! Неменеге жылайсың? Одан да мына “Бренди” коньягiн iшейiк!-дедiм қолыма бос рюмкенi адып әйелiме бердiм. ол маған қарады. Мен екiншi бос рюмкенi алып, “сыңғыр” еткiздiм де, жұтқыншағымды жалған жыбырлаттым. Әйелiм әлi бедiрейiп отыр екен. Жыным келдi.

	- Әй, неге iшпейсiң? Бүгiннен бастап, “анау жетпейдi, мынау жетпейдiнi” жерлеймiз, қиямен қарын тойдырып, кәдiмгiдей терлеймiз! Давай iшiп қой, өлмейсiң!

	Мәселенiң мәнiсiн түсiнген әйелiм:

	- Асқазанымда жара бар, iшпеймiн,-дедi.

	- Iшесiң, iш! Мен де адаммын ғой, адам сияқты туған күнiмдi бойлауыма болатын шығар?

	- Ойбуу, бүгiн сенiң туған күнiң екен ғой!-деп қуанды әйелiм. Мыжбаным-ау, туған күнiң құтты болсын! Саған Брежневтiң тарағын, Андроповтың арағын сыйлаймын. Өткен күндерiмiздiң белгiлерi емес пе?

	Мен қурап тұрған дастарханға қолымды созып, “қара уылдырықты” қара нанға жаққан болдым, аузымды толтырып жеген болдым.

	- Көке, мен де жейiншi,-деп қалды кiшкентайым тамсанып.

	- Иә, жей ғой,-дер бiрдеңе жаққан болып, қара нанды кiшкентайыма ұсындым.

	- Иә, шаған, ештеңе жағылмған ғой! Шен не жедiң жаңа? А-а-а деш, а-а деш?

	- Туу, балам-ай, қақсай бердiң-ау, анау тұрған “Құс сүтi” кәмпитiн жеп қойшы!

	Кiшкентайым алданғанын бiлдi ме, өкпелеп, жылап қалды.

	- Балам, анау шұжықтан жесеңшi,- дедiм үлкенiм Арықбайға қарап. Ол да түсiнсе керек:

	- Әке, тойып кеттiм, қызымыз iшейiншi,-дедi. Сөйттi де, қымыз iшкен болып, кесенi басына төңкердi. Жалған болса да, жаным кiрiп қалды. Осылар iшсiншi, осылар жесiншi!

	- Жеңдер, балапандарым! Қарындарың қампиғанша жей берiңдер! Тырс етiп жарылып кетпесiн!

	- Әке, банан жегiм келедi,-дедi ортаншым Скелетбай.

	- Бананда басың қалсын!-деп баяғыда шешең айтушы едi, бүгiнде айта алмайды, балапаным! Анау тостақта тұр ғой, аршып жей ғой!

	- Скелетбай орнынан тұрып, тостақна бiрдеңе алған болды да, сол бiрдеңенiң қабығын аршыған болып, содан соң сiлекейiн шұбырта жеген болды. Шешесiнiң шыж-быжы шықты:

	- Ой, жүгермек! Қабығын жерге тастағаның қалай?

	 Ол сыпырғысын алып, болмаған банның қабығын сыпырған сыңай көрсеттi.

	- Кейiн сыпырасың,-дедiм мен, қуырдақтан жесеңшi!

	- Тойып кеттiм тегi.

	- Сүт iш!

	- Қойшы, iшiм өтедi. Өзiң неге жемейсiң?

	- Ненi?

	- Сингапурсикий салаттан ше?

	- Дастархан үстi жыбырлап тұр ғой, қане, қай жерге қойдың?

	- мынау тұр ғой, тәттi iрiмшiктiң қасында!

	Тәттi iрiмшiгiң қайда тұр?

	- Сингапурский салаттың қасында.

	- Е-е, ендi көрдiм... Шүкiр, бәрi жеткiлiктi болған соң, жегiң келмей қалады екен...

	- Әй, Скелетбай!-дедi әйелiм, қаймақоты бетiңе жаққаның қалай?

	- Бетiм жарылып кеттi, апа...

	- Өрiк, мейiз жедiң бе?

	- Жедiм.

	- Жаңғақ ше?

	- Тойдым.

	- Қауын ше?

	- Оның да көзiн жойдым...

	- Скелетбай, жалмауыз болып кеткенсiң бе? Әкең мешкейленiп барады... Түк көрмегендей ұят-ты...

	 Осы кезде көршi әйел Қойбикенiң кiрiп келгенi.

	- Бiр уыс шай бере тұрыңызшы,-дедi әйелiме.

	- Ет жеп кетсеңшi. Отыр!-дедi әйелiм.

	- Қуырдақтан ауыз ти,-дедiм мен.

	- Жал-жаяны жалмап қойыңыз дедi Арықбайым.

	- Бiздiң дастарханда бәрi бар, қалтаңызға қоңыз салып берейiк пе? Немерелерiңiз сорып жейдi,-дедi Скелетбайым.

	Көршiмiздiң көзi ”өзбек биiне билегендей” ойнақшып кеттi.

	- Үйбай, масқара, дастархандарыңда түк те жоқ қой, қайдағы қуырдақ, қайдағы қоңыз?

	- Көршi, бiз қиялмен қарын тойдырып отыр едiк, дәм ауыз тиiңiз!-дедiм мен. Әй, Ойбике, көршiнiң қолына тәттi-тәттi, банан-манан ұстат, пәкетке еттен салып бере қой. Ана қазының бiр бумасын сала сал!

	 Әйелiм әлгi айтқандарымды қурап тұрған дастархан үстiнен алған болып, көршiнiң етегiн көтерiп салған болып едi: “Ойбай, көтек! Көйлегiмдi көтергенi несi? Алмаймын дедiм ғой. Рахмет! Бiздiң үйдегiлер де қиялмен қарын тойдрып, күптi болып отыр!”-деп қаша жөнелдi. Бiз қылық атқан болып, бала-шағамызбен соңынан жүгiрдiк. Қызық-ей, көңiлiмiзге қарап, қиялмен қияр салатынан ауыз тисе қайтер едi-ей?





ТЫРАЙЫП ҚАЛДЫ...

	 Бiр күнi “Шылым шегiңiз, жаныңыз кiредi, бiрақ денсаулық сақтау Министрлiгi ескертедi: жаныңыз қайтадан шығып кетедi”- деген жарнамаға жымиып қарай берген едiм, көшенi қиып өтiп бара жатқан еркектi зу ете қалған “Мерседес” қағып кеттi.

	Жаным ашып кеттi, бейшара көз алдымда домалап барып, күл-қоқыс салғышты құшақтап алды. Кенет көздерi алайып барып, жантая кеттi. Жаным ашып қарап тұрдым: Үстiндегi киiмi де жұпыны екен, мына қоңыр плащты он жыл киген шығар? Шалбарының тiзесiн жамап қойған, туфлиiнiң бiр өкшесi жоқ, қалпағынан ұн елеуге болады.

	— Қайырлы таң!-дедiм.

	Қанша дегенмен, адам ажал құшағында ғой, оған құрметпен қарау керек. Бұл менiң парасаттылығым емес пе?

	— Мырза... Өмiр...-дедi ол қиналып. Жаным ашып кеттi. “Бейшара,-дедiм iшiмнен ойланып,-бала-шағаңды асыраймын деп басыңды тауға да тасқа да ұрдың. Ендi мiне, жан тапсырғалы жатырсың”.

	— Жағдайыңыз қалай?-деп сұрадым мен.

	— Шүкiр, мыжылып қалдық,- деп жауап қатты ол.

	— Ештеңе етпейдi, қазiр тұрып кетесiз.

	— Мәссаған!-деп таңданды ол.

	— Не болды?

	—Менiң жүрегiм тоқтап қалды!

	—Қойыңыз, жығылып өлейiн деп жатып, өтiрiк айтпаңыз, ұят болады!

	— Менi қағып кеткен “Мерседес” қайда?

	— Қашып кеттi.

	— Құдай бар болса, аварияға ұшырағыр,- дедi ол тiстенiп.

	— Қойыңыз, ұят болады. Ол да адамның баласы. Кiсiнi сонша балағаттауға бола ма?-дедiм мен. Дегенмен, мына бейшараға жаным ашып тұр, бiр аяғы сүйретiлiп, жылжыған болады. Шамасы бауырын езiп жiберген бе деймiн, қолымен iшiн ұстай бередi. Жазым да.

	— Бүгiн ауа-райы тамаша екен,-дедiм мен, тым болмаса көңiлiн көтерейiн деген оймен. Ол көзiн ашып сандырақтай бастады.

	 — Терезенi ашып қойыңызшы, әлемдi көргiм келедi,-дедi ол.

	— Кешiрiңiз, сiз далада жан тапсырғалы жатырсыз...

	Iшiмнен:”Әлемде не жұмысы бар екен, алдыменен өзiнiң әлемiн ойламай ма?”-деп ойладым.

	Сонан соң:

	— Атыңыз кiм?-деп сұрадым.

	— Немене, езiп iшейiн деп пе едiңiз?-дедi ол.

	“Мынау өзi қырсық екен,-деп ойладым,-қырсыққа қырық пәле жолығады деген осы!”.

	 — Жоға, танысып қоялық дегенiм ғой.

	— Танысқанда, тайқар мiнейiн деп пе едiң?-дедi ол есiн жиып.

	— Сiзге көп сөйлеуге болмайды. Сiз ажал алдында жатырсыз. Қиналып қаласыз ғой,-дедiм мен елжiреп.

	— Ойпырмай,ә, сiз сияқты шенеунiктер қашан қарапайым адамға жанашыр бола қалыпты?

	“Қақаңдап қалған бiреу екен,- дедiм iшiмнен ойланып,- байғұс өмiрден iшпей-жемей өтетiн болды-ау!”.

	Кенет алтын сырғалы келiншек жүгiрiп келдi:

	— Әке! Әкетайым!-деп құшақтай алды.

	— Ойбай шырағым, духиiңнен тұншығып барамын,-дедi анау қырылдап. Келiншек сөмкеден фотосурет шығарып:

	— Кешiрiңiз, менiң әкеме ұқсайды екенсiз. Менi бiр жасымда, шешемдi он жетi жасында тастап кеткен екен. Қателесiппiн,-дедi. Сөйттi де, онсыз да қиналып жатқан бейшараның басын сылқ еткiзiп жерге тастай салып, жөнiне кеттi. Менiң жаным әлi ашып тұр.

	— Менiң атым Мыжбан,- дедiм мен, шын ықыласыммен.

	— Әйелiмнiң аты Айпарша.

	— Маған әйелiңiздiң аты-жөнiнiң керегi жоқ.

	— Кофе... Бiр жұтым кофе,-дедi ол қиналып. “Кофеде басың қалсын,- дедiм мен iшiмнен ойланып. Бiр жұтым су десеңшi!”. Жаным ашып тұр. Жанарым жасқа шыланды. Ол үнсiз қалды. Байғұстың шыбын жаны кеудесiнен тесiп шығып кеткен тәрiздi. Кеудесiнде жан бар ма деген оймен:

	— Парламент мәжiлiсiнде кейбiр депутаттар ұйықтап отырады,-дедiм. Ол көздерiн әрең ашып:

	— Жиырма бiрiншi ғасырға майшаммен баратын қазақпыз ғой,- деп қамыға күрсiндi. Iшiмнен тағы да ойландым:

	“Байғұс-ау, жиырма бiрiншi ғасырда не жұмысың бар? Ол ғасыр саған бұйырмаған екен”.

	— Қазiр жедел-жәрдем кеетiн шығар, шыдаңыз,- дедiм мен,- айтпақшы, қайда тұрасыз?

	— Үйде,

	— Үңгiрде тұрмайтыныңыз маған мәлiм,- дедiм мен,- айтқан жерден аулақ, олай-бұлай болып кетсеңiз, хабарлауым керек.

	— Немене, сүйiншi сұрап барасыз ба?

	— Жоға, мен зиялы қауымнан боламын. Қаланың қай шетiнде тұрасыз?

	— Әдiресiмдi бiлiп алып, тонап кететiн қарақшы шығарсыз?

	— Қойыңыз, менi ренжiтiп қойдыңыз ғой. Кешiрiм сұрауыңызды өтiнемiн.

	— Немене, әйелiңiздiң қойнынан шығып па едiм? Ойбай...-дедi ол қиналып. Жаным ашып кеттi. Бiрақ, мына сөз сүйегiмнен өтiп кеттi.

	— Тым дөрекi екенсiз, қымбаттым,- дедiм мен,- Әдiлiн айтқанда, жарқыным-ау, менiң әйелiмнiң жып-жылы қойнында сiздiң қандай ақыңыз бар? Ұялмайсыз ба?

	Тағы бiр сөздер көмейiме келiп қалған едi, жерде жатқан бейшара бауырын жазып, созыла түстi, сосын: ”Рахатын-ай”,- дедi де, тырайып қалды. Жаным ашып кеттi...





“СӨЙЛЕУГЕ ЕРIНЕМIН“



	— Хош келдiңiз, Мыжбан Мәндiрбай! Ұлы мырза, бiздiң телестудия қонағы болғаныңызға қуаныштымын. Сiз кезiнде жыртық мәйкi киiп жүрген жүгермек болыпсыз. Жүгерi жеп, жүнжiп кеткен кезiңiз де болыпты. Ендi мiне, құдай бақ берiп, шалбарыңызды өзiңiзге шақ берiп, алпауыттардың бiрi болып отырсыз. Өзiңiз туралы айтыңызшы?

	Мыжбан быртиған саусақтарын жыбырлатып, креслоны сықырлатып, тершiген маңдайын беторамалымен сүрттi де, сырғыма сұхбатқа сұқтана жауап бердi.

	— Иә, — дедi ол ыңыранып, — Иә... Iмм... Iм-м... Иә! О-о-о, иә, солай. Iм-м... Е-е-е... Iм-м...

	— Мыжбан ағай, өмiрде таңданған кезiңiз болды ма?

	— О-о! Ох-ох! Iм... Иә. Дегенмен... Иә... Сұрағың... Иә... О-о-о!

	— Сiздi жұрт өте маңғаз, өте кiрпияз, өте кiсi, сөйлеуге ерiнетiн крутой дейдi. Неге?

	Мыжбанның маңдайы жиырылды.

	— Иә-ә, пах-пах-пах! К черту! Iм... Иә, иә... Қыз-ы-ық екен, iм-м... Иә-ә-ә...

	— Сiздi секстiң суперi дейдi?

	Ол жымиды.

	— Ах... Ох... Иә, iм... Солай деңiз, қарындас. Ой-ой-ой! И-и-и, ах!

	— Төрт жыл сайын келетiн депутаттық сайлауға түскелi отыр екенсiз. Сiздi қандай шайтан түрттi?

	— О-о! Шайтан... Қазiр айтам. Е-е, iм-м... Иә, иә, солай қарындас.

	— Әңгiмеңiз өте қызық болып барады. Егер сiз президент болып сайлансаңыз, жұмысты неден бастар едiңiз?

	— А-а? Ну что ж? Иә, иә, ух жаным! Бұл өзi... Иә... Дегенмен, iм-м... Солай деңiз... Иә, президент деймiсiң? Иә, иә... Iм... Ел басқару дегенiң... Иә... Уф... Қол тие қояр ма екен? Iм-м...

	Тiлшiнiң қойған сұрақтарына сылқия тойып, ыңыранып отырған шенеунiк, байлығына басы айналған Мыжекеңе тағы бiр оқыс сұрақ қойылды.

	— Сiз таныстарыңызға қолыңыздың ұшын ғана беретiн көрiнесiз. Сiздi осы дәрежеңiзге көтерген досыңызға мойныңызды бұрып та қарамайды екенсiз. Неге? Мойныңыздың тым жуандап кеткенiнен бе?

	Мыжбан ыңыранды. Сөйлеуге ерiнiп отыр. Бұған салса, бiр қулы астыңғы ернi мен үстiңгi ернiн саусағымен шымши ұстап, жоғары-төмен қозғалтып отырса, бұл сосын барып сөйлесе...

	— Iм-м... Так-так... Мойын. А-а-а... Солай. Ым... Оха... (жөтелдi). Шырт... (Оң жаққа қарай түкiргенi). Iм-м... А-е-у! (есiнегенi). Иә, иә, саусақ... Бес штук. Ым-м... Фу-у-у... (жақтырмағаны). А?

	— Сiз оппозиционер емессiз бе?

	— А?

	— Оппозиционермiсiз?

	— А-а... Е-е-е... О-о-о! Ө-ө-ө!

	— Сiз қазақ алфавитiн түгендеп, қазақ тiлiн жүгендеп, жүн жеп отырғандайсыз ғой? Сiздi ана тiлiмiзге қарсы шыққан дейдi ме?

	— Ым-м... Не-ме-не? Сволочи! Иә, иә. Поддонок! Ым-м...

	— Сiз немене кинода ойнап отырсыз ба?

	— Ым-м... Ым-м...

	— Әңгiмеңiз қандай “керемет!“. Сiз неден қорқасыз? Құдайдан? Өлiмнен?

	— Жо-о-о-о-оқ. Ох... Е-е, iм-м...

	— Сiз неге осылай ыңыранасыз? Iшегiңiз айналып кетпейдi ме?

	— Ым-м... Сөйлеуге ерiнемiн.

	— Онда не үшiн бiздiң студияға келiп отырсыз? Өзiңiзше ыңыранып, интервью берiп отырсыз?

	— А-а... Иә, иә. Ым-м...

	— Ендеше, менiң аузым жым. Құрметтi көрермендер, сiздер сөйлеуге де ерiнетiн Мыжбан Мәндiрбайұлымен болған сұхбатты тамашаладыңыздар. Ым... Иә, иә, көрiскенше сау болыңыздар! А-а, о-о!..





МИ АУЫСТЫРАТЫН БОЛСАҚ...

	 Бiздiң елде ақымақтар көп, құдайға шүкiр. Өзге елдерге ақымақтарымызды бермеймiз. Ақымақ болып тұрсақ та, ақылдыларды мойындамаймыз.

	Кейде шалқамнан жатып алып, аяғымның ү((стiне аяғымды қойып, башпайларымды жыбырлатып, екi қолымды желкеме тастап, ойдым-ойдым ойға шомыламын. Өй-сауна. Қиялым - бухана, яғни пар. Шiркiн-ай, адамдарды Алла тағала мен ойлағандай етiп жаратса ғой. Адамдардың дене мүшелерi алынбалы-салынбалы болса... Мәселен, сiздiң шекеңiзде қасық сиятындай қақпағы бар. Миыңыз ескiрсе, ақымақ болсаңыз, ақылды миға “заправить“ етiп ала қоясыз. Мен мұндай кезде “Казтрансми“ корпорациясының президентi болып отырар ма едiм? Сонда бiр депутат былай дер едi:

	— Бәсе, неге өз ана тiлiме қасқайып, қарсы шыға берейiн десем, кеше кешке еңкейе бергенiмде, маңдайымның қақпағы ашылып кетiп, миымды төгiп алған екенмiн ғой. Бiр ит сылп-сылп жалап жатыр едi.

	— Е, Тыжеке, ақымақ басым-ай, нем бар едi-ей, “Iшемiз, жеймiз“ корпорациясының президентiмен уақытша май ауыстырып едiк. Бiр ай болды, бермей жүр, қашқақтап алдыма келмей жүр.

	— Неге?

	— Оның миы құрттап кеткен екен, басымның iшi қыши бередi.

	Мiне, бiз осындай “ойпырмайлаған“ әңгiмелердiң куәсi болар ма едiк. Адам неге бүтiндей жаратылды екен? Екi қолың да алынбалы-салынбалы болса ғой, сонда мен қалалық жерком, қалалық архитектура бастықтары мен қала әкiмiнiң қолдарын ұрлап әкетер едiм. Кафе-дүкен алу үшiн, оның жерiн сатып алу үшiн 35-40 адам қол қояды екен. “Шляпа“, яғни 3-4 мың доллар сыйламасаң, жылдар бойы жылап жүргенiң сол.

	Жә, жарайды, әңгiме қол-аяқта емес, баста! Шалқамнан жатып алып, таң атқанша ойланамын ғой. Ми... Бiреудiң миы - қи. Ендi бiрiнiкi қою, үшiншiсiнiкi - iрiп кеткен. Ақылды, салмақты милар аз...

	Етпетiмнен жатып та ойланамын. Адамдардың дене мүшелерi алынбалы-салынбалы болса екен деп. Мұрын, көз, құлақтардың қалағанын сатып алып, ауыстыра қоясыз. Ми... Осы миға келгенде көңiлiм құлазып кете бередi-ей! Ми ауыстырылатын болса, екi құрбымның әңгiмесi былай болар ма едi?

	— Әжi-бiжi-бiжi...

	— Не болды саған, Қатираш?!

	— Әжi-бiжi-бiжi...

	— Денiң сау ма өзi?

	— Миымды ұрлатып алдым. Қазiр менде түк ми жоқ.

	— Қойшы-ей!

	— Әжi-бiжi-бiжi... Кеше кешке бiр жiгiтпен саунаға барғанмын.

	— Иә?

	— Рахаттанып шомылып, рахаттанып секстiң дәмiн татып жатқанмын. Оңбаған...

	— Е?

	— Ол менi аймалап жатып, сумаңдаған қолымен миымды ұрлап алыпты. Әжi-бiжi-бiжi... Содан берi сөзiмде береке жоқ. Әжi-бiжi-бiжi...

	Тағы бiр жiгiттiң әңгiмесiне құлақ салыңыз.

	— Мен ше, мен?..

	— Немене мен?

	— Бiр қыздың миын салып едiм.

	— Не болды?

	— Мiнезiм өзгерiп кеттi. Жiгiттерге қарай бергiм келедi.

	— Көгiлдiр шығарсың?

	— Қойшы. Одан да екеумiз жiгiттерге “движение“ жасап, сындырып қайтайық?

	Мiне, мидың хикаясы осындай! сiз ше? Сiз миыңызды ауыстырмайсыз ба?





ШЫҢҒЫРҒАН ШАҚЫРУЛАР

	 Қазақта той көп, ой жоқ... Шақырса, шапқылап, небiр тiлектермен атқылап, бара бересiң. Шақырмаса, шайтаныңмен дос болып, үйiңде қала бересiң.

	Шақыру қағаздарының мәтiндерi де өзгеше.

	 А) ШАҚЫРУ

	Аса құрметтi Мыжбан аға! Сiз(дер)-дi әйелдерiңiзбен (бiрiншi, екiншi, үшiншi, төртiншi) 2004 жылы 10 тамызда таңертеңнен түнге дейiн, және ертеңге дейiн созылатын әкем Мәндiрбай ата және әйелдерi Қатипаш, Атипаш, Типаш, Ипаш, Паш, Аш апаларым мешiтiнiң ашылу салтанатына шақырамыз. Келмесеңiз өзiңiз бiлiңiз. Менiң мұрным қисайып қалмайды.

	 Мәндiрбай әулетi.

	Мекен-жайымыз: Осындай қазақтар облысы, Мақтаншақтар ауданы, Өзiн көрсету ауылы.

	БАҒДАРЛАМА

	9.00. Қонақтарды тау етегiне “жайып“ алу, жуа жегiзу, гүл тергiзу.

	9.30. Қонақтарды қуып әкелiп, киiз үйлерге қамап тастау.

	9.35. Таңертеңгiлiк мәзiр. Атауың iшкiрлерге бiр-бiр тарелка манная каша беру.

	9.50. Қонақтарға асарлатып тезек илету, қыш құйдыру жұмыстары.

	11.00. Мешiттiң ашылу салтанаты. Қазақстан Мұсылмандар Дiни Басқармасының Бас муфтиi Әбсаттар қажы Дербiсәлiнiң сөзiн облыс имамы оқып бередi. Облыс әкiмi намаз оқиды. Аудан әкiмi намазды жағымпаздана қайталайды.

	13.00. Асқабақтай асқазандарға ел қондыру. Түскi қонақасы.

	15.00. Қонақтарды құшақтап, шығарып салу рәсiмi.



	Өткен аптада тағы бiр шақыру қағазын алдым. Мiне:

	 Б) ХОШ КЕЛІІІСІЗДЕР!

	Құрметтi, Мыжбан аға! 2004 жылдың 19 қазанында түнде өтетiн “Мен қалай Парламентке келдiм?“ атты шоу-концертке шақырамын. Құдай үшiн келiңiзшi!

	Мен ғой.

	БАҒДАРЛАМАДА:

	18.00. Қонақтарды санап шығу.

	18.30. Әкелген сыйлықтарын реттеу.

	19.00. “Мен, мен, мен едiм!“ кафесiнiң үлкен залына жиналу.

	19.05. Облыс әкiмiнiң аузын қимылдату. Жаттанды сөзi.

	19.30. Салют ату.

	19.40. Шампандар ату.

	Концертке қатысатындар:

	Роза Рымбаева, Рымбаева Роза, Майкл Джексон (келмесе де), Мақпал Жүнiсова (күйеуi жiберсе), “Ялла“ ансамблi, Роза Бағланова, “Бони М“ тобы, “Айба“ тобы, “Пахтахор“ футбол командасы, Нұрлан Өнербаев гитарасымен, Киркоров синарасымен және басқалар.

	Концертке қатыспайтындар:

	Әмiре Қашаубаев, Кене Әзiрбаев, Естай, Ықылас, Құманғазы, Дина Нүрпейiсова және басқалар.

	Мына бiр шақыру қағазы тiптi қызық.

	 Ә) ШАҚЫРАМЫЗ!

	Құрметтi, Мыжбан аға! Әкелi-балалы Тыжбан, Тәпектердiң сүндеттелу тойына, 2004 жылдың 15 қазанында келiңiз!

	Әкесi бұрын сүндеттелген, бiрақ кедейлiктiң кесiрiнен той өткiзбеген. Ендi жетiлгенде, баласымен бiрге өткiзбекшiмiз.

	Әндiрбай әулетi.

	Тағы бiр шақыру қағазын қараңыз!

	 Г) Ажырасу тойы

	Құрметтi, Мыжбан мырза! 2004 жылдың қай күнi екенi белгiсiз, бiр күнiнде өтетiн ажырасу тойымызға шақырамыз. Бiр-бiрiмiзден құтылатынымызға қуанып, қаладағы қаптаған кафелердiң бiрiнде күтемiз. Кафеге ақшасын өзiңiз төлейтiнiңiздi ескертемiз.

	Экс ерлi-зайыптылар: Айбақ-Сайбақ.

	 Д) Разборка

	Құрметтi, Мыжбан! Сiздi 2004 жылдың 3 қыркүйегiнде өтетiн “разборкаға“ шақырамыз. Нағашыңыз Тәпектiң жекешелендiруге жатпайтын мемлекеттiк нысандарды жекешелендiргенi жөнiнде мәселеге ОБСЕ өкiлдерi және сот, прокуратура өкiлдерi қатысады.

	 Ж) ШАҚЫРМАЙМЫЗ

	Құрметтi, Мыжбан! Сiздi 2004 жылдың 18 қарашасында өтетiн Бесiк тойымызға, 19 қарашада өтетiн сүндет тойымызға, 20 қарашада өтетiн 50 жылдық мерей тойымызға, 21 қарашада өтетiн аты жоқ тойымызға шақырамыз. Өйткенi, Сiз де кезiнде тойыңызға шақырмай қойғансыз! “Бiздiң ауылда да той болар“ деген осы.

	Өкпелегiшовтер әулетi.



	Осындай шыңғырған шақыру қағаздарын көргенде, менiң де дүркiретiп той жасағым келiп кетедi. Бiрақ қандай той? Идея айтыңыздаршы. Идея бергендердiң өзiне той жасап беремiн!





ХОШ БОЛ, ИТТIҢ БАЛАСЫ...

	 Қазақстан Парламентi ауыр қазаға ұшырады. Ұзаққа созылған алты минөттiк ауыр науқастан Парламент Мәжiлiсiнiң депутаты, “Жаңа қазақ“ қоғамының белсендi мүшесi, үйiндегi алты, сырттағы сегiз баланың әкесi, үйiндегi әйелiнiң үшiншi күйеуi, сырттағы көңiлдесiнiң он сегiзiншi көрпелесi,

	Мыжбан МӘНДIРБАЕВ

	бiр көзiн жұмып, өлiп қалды. Бiр көзiн ғана жұмғаны, екiншi көзi жасанды болатын. Иттiң баласы Мыжбан Мәндiрбаев көзi тiрiсiнде не iстемедi десеңiзшi!

	Ол ылғи етiгiнiң, туфлиiнiң қонышынан басып жүрдi. Өйткенi, қолынан келдi: қудалады, қуалады, құлатты, жылатты, сұлатты, жатқызып қойды, насыбайын атқызып қойды, бiрақ бiрде-бiреуiн қайтып тұрғызған жоқ. Марқұм ана тiлiне қарсы болып кеттi. Ол өмiрiнде титтей жақсылық жасамаған адам, осындайы үшiн құрметтейтiн едiк, қорыққанымыздан.

	Марқұмның туған-туысқандарына да көмегi болмады.

	Хош, хош иттiң баласы, топырағың балшық, жатқан жерiң шалшық болсын!

	Бiр топ дұшпандары.

	Мұндай қазанамаларды оқығанда, екi көзiңе мөлтiлдеп жас келедi екен. Келесi қазанама мәтiнi мынадай, өте қысқа, өте нұсқа:

	“Ол тырайып қалды. Өлгiсi жоқ едi, қайтемiз, ажал арамыздан алып кеттi. Артында аңырап әйелi, бала-шағасы қалып кеттi. Бiздi өлтiре жаздаған, жүйкемiздi жұқартқан жұқсызға қатты қайғырмай, сәл-пәл көңiл айтамыз“.

	Бiр топ курстастары.

	 Ендiгi бiр қазанама былай болып келедi.

	Атаңа нәлет, свинья! Көзiн көкшитiп алып, қазақты жүдә жек көрушi едi! Ұлттық бiрлiгiмiзге тұз, топырақ, қызыл бұрыш сепкеннен басқа не бiтiрдi? Атаңа нәлет, свинья! Бiздiң Қазақстанда туылып, Ресейде жүрген Жырындовский кiшi дәретiн сындыра алмай қайтыс болды дегенге сенгiмiз келмейдi, рас па, өтiрiк пе? Қазақстанның бiраз жерiн Ресейдiкi деп сандырақтаған Ресей азаматына не деймiз?

	Барған жерiң тозақ болсын, көмiлетiн жерiң Созақ болсын... Өй, кешiрiңiздер, құрметтi оқырман! Дәл қазiр хабар келдi, ол тiрi екен! Ұзақ жасайды екен, свинья!

	Бiр топ қазақстандықтар.

	 Атақты химик қайтыс болғандағы қазанаманы оқып көрiңiз...

	Ух... H2O ауыр қазаға ұшырады. Жетпiске қараған шағында, ойнап-күлiп отырып, тiзесiн қаси бергенде, химия ғылымының жалған докторы, өтiрiк профессор, ақылды емес академик

	Тыжбан ТӘПЕКОВТI

	екi аяғы аспаннан келiп, мәңгiлiкке көз жұмды. Хош, хош молекула, хош формула, хош химия!

	Бiр топ жалған достары.

	Қарақшы бауырымыз Кiсiнебай ЖЫЛҚЫБАЕВ кенеттен көз жұмды. Бiз сенбей, көзiн ашып көрдiк. Жанары суық, бiз сенбестен жүрегiн тыңдадық. Өлерiнен бiр ай бұрын тоқтап қалған екен, ет қызуымен өмiр сүрiп келiптi, жаны ауырса да, өтiрiк күлiп келiптi. Ауыл бiткендi қан жылатқан қарақшы бауырымызға қабырғамыз қайысып, мұрынымыз майысып қатты қайғырамыз,,,

	Хош, хош, бақұл бол, өзiңмен бiрге жылқының қиына көмiп, қимай отырмыз.

	Бiр топ қарақшы достарың.

	Осылай кете бередi. Қазанамаларды оқып, көңiлiң құлазиды. Өмiр бар да, өлiм бар, бiр күнi өзiм де өлiп қалыппын... Мен туралы жазылған қазанаманы оқып берейiн ба? Қойшы, оқымайыншы, жылап бәле боласыздар...





“ҮКIМЕТТI ХАЛЫҚ АСЫРАЙДЫ...“

	 Бiреу жын қуғандай, әйелi ұл туғандай, ыржалақтап кiрiп келдi.

	— Мыжбан ағай, сiз боласыз ба?- деп сұрады.

	— Иә.

	— Бұл “Жағымпаз“ газетi ғой!

	— Иә.

	— Көркем шығарма жазып әкелiп едiм.

	— Тақырыбы?

	— Тақырыбы— “Тайға таңба басқандай“

	— Мазмұны?

	— Түрмеден зектер қашқандай...

	— Идеясы?

	— Шенеунiктер сасқандай.

	— Бiз көркем дүниенi баспайтын едiк. Алматыға “Қазақ әдебиетiне“ жiберсеңiз қайтедi?

	— Ол жаққа да жiбердiм. “Жас алашқа“ да жiбердiм. Ендi сiзге келдiм.

	— Жарайды, не деп аталады?

	— Айтуға оңай, тез жатталады.

	— Иә, қалай аталған?

	— “Үкiметтi халық асырайды“.

	— Қызық екен.

	— Қазiргi жазушылар қағаздың соры, роман болсын, әңгiме-повестерi болсын, айтайын деген ойларын, авторлық идеяларын күнi бұрын хабарлап қояды. Не айтқысы келетiнiн бiлiп қоясың да, кiтапты жаба саласың. Ал, менiң әңгiмем мүлде басқа. Стильмен жазылған.

	— Атың?

	— Тоқсан тоғыз.

	— Фамилияң?

	— Шариков.

	— Тоқсан тоғыз Шариков. Естiмеген авторым. Сiз бұрын жазушы ма едiңiз?

	— Иә, мектепте есеп шығардым, әлiппеден әрiптер көшiрдiм.

	Мен ыржалақтап отырған авторға бiр қарап, ол ұсынған қалың дәптерге бiр қарап, ақырында парақтап отырып, оқи бастадым.

	Дәптердiң басына:

	“Үкiметтi халық асырайды!“-деп үлкен әрiптермен жазыпты. Ар ықарай былай жазылған. Бiрiншi тарау:

	Үкiмет: — !

	Халық: —?

	Үкiмет: — !

	Халық: — ?

	Үкiмет: — !!!

	Халық: — ???

	Үкiмет: — !!!

	Халық: — ???

	Мұнысы несi? Ыржалақтаған авторға аңтарыла қарадым.

	— Бұл не?-деп сұрадым мен.

	— Екi бөлiмдi спектакль жаздым.

	— Спектакльдi емес, пьесаны жазады.

	— Иә, көркем шығарма, әрi пьеса!

	— Көкем-ау, мұндай пьеса болмайды! Леп белгi, Сұрау белгi... Түсiнбедiм!

	— Мiне, мәселенiң түйiнi осында! Көркем шығарманы жұмбақтап жазу керек! Оқырманның өзi ойлану керек.

	— Сонымен, не айтқыңыз келдi?

	— Көрiнiп тұр ғой, үкiмет— леп белгi! Неге дейсiң бе? Үкiмет халыққа бұйырып сөйлейдi. Бұйырып сөйлеген соң, сөйлем соңында леп белгнi тұрады ма? Тұрады. Үкiмет ұрандатып сөйлейдi. Бұған да леп белгi керек пе? Керек! Ал халық сұрау белгiлiсi. Ананы да, мынаы да сұрап жүргенi. Халық үкiметтi түсiнбейдi. Сосын сұрай бередi. Ары қарай оқысаңызшы.

	Мен ыржалақтап отырған авторды көзiммен шолып өтiп, қағазға үңiлдiм де, өмiрден түңiлдiм.

	Екiншi тарау.

	Үкiмет: —,

	Халық: —...

	Үкiмет: —,

	Халық: —...

	— Бұл немене?-деп сұрадым көркем шығарма “классигiне“ сүзiле қарап.

	— Не түсiнбейтiнi бар? Үкiмет қайырмасы көп уәде бергiш. Халық үнсiз... Үнсiздiк көп нүктемен белгiленедi. Ағай, мен өлең де жаза аламын. Оқып берейiн бе?

	Бiр, екi, үш, төрт, бес,

	Алты, жетi, сегiз, тоғыз!

	Он, он бiр, он екi,

	Он үш, он төрт, он бес!



	О, он алты, он жетi, он сегiз,

	Он тоғыз, жиырма, жиырма бiр!

	Жиырма екi, жиырма үш,

	Жиырма төрт, жирыма бес!



	Ағай, мен орыс тiлiнде де жазамын.

	Раз, два, три,

	Четыре, пять, шесть!

	Семь, восемь, девять,

	Десят, одиннадцать!



	Ағай, мен немiсше де өлең жазамын.

	Аин, свайн, драйн...

	— Болды, болды, тоқтаңыз! Сiз менiң уақытымды алып отырсыз! Кабинетiмнен шығып кетуiңiзге рахмет!

	— Сiз менi түсiне алмай отырсыз, Мыжбан мырза! Жындыханадан қашып шыққан бетiм едi. Спектаклiм ұнамады ма? Аты қандай керемет! “Үкiметтi халық асырайды!“ Шынында солай ғой, үкiметтi асырап отырған халық! Егер, халық болмаса, үкiметiң кiмге керек? Менi жұрт жынды дейдi, өздерiң жындысыңдар!

	Ол ыржалақтап отыр едi, ашуланған күйi шығып кеттi. Ойланып қалдым. Жындының сандырағында шындық жатқан сияқты. Қайырма, көп нүкте... Леп белгi, сұрау белгiсi...





ЕМДЕЛУГЕ АҚШАСЫ ЖОҚ...

	 Облыстың ыңқылхананың, ой, кешіріңіздер,аурухананың бас дәрiгерi және облыс әкiмi нөкерлерiмен палаталарды аралап жүр.

	— Бұл қандай бөлiм?-деп сұрады әкiм.

	— Нейрохирургия,-дедi бас дәрiгер.

	— Мынау не?

	— Iшек-қарынның қалдығы ғой.

	— Бұл неғып дәлiзде жатыр?

	— Операция жасатқан адамның iшегi шұбатылып келе жатқан, оны бiр ауру аяғымен басып қалып, үзiп тастаған болуы керек, кешiрiңiз.

	— Әнебiр кiсi әнебiр әйелдiң үстiне мiнiп алғаны несi?

	— Жүйке ауруына шалдыққандар ғой.

	— Әйелдi бағалай бiлмейсiздер!

	— Ертең ол әйелдi еркек арқалайды. Қой десе те қоймайды.

	— Аурулардан ақша аласыздар ма?

	— Жоқ.

	— Алмайсыздар ма? Неге?

	— Ұяламыз.

	— А, ұяласыздар ма?

	— Мынау қандай бөлiм?

	— Гастрология.

	— Мына кiсi неге терiс қарап жатыр?

	— Қазiр оятайын. Кешiрiңiз, өлiп қалыпты.

	— Өлгенi қалай?

	— Мәндiрбаев!-дедi бас дәрiгер орынбасарына,— Мына кiсi қашан өлген?

	— Былтыр емес.

	— Қашан деймiн?

	— Биыл.

	— Конкретно?

	— Кеше.

	— Неге кеше өледi?

	— Кешеге дейiн дәрiге ақша бермедi.

	— Сәл шыдай тұрмады ма?

	— Шыдамсыз екен, өле салыпты.

	— Ешкiм iздеп келмедi ме?

	— Әйелi келдi.

	— Не дедi?

	— Арам қатсын, осылай жатсын!-дедi.

	— Ой, мынау да өлiп өалған ба?

	— Өлейiн деп жатыр!

	— Е?

	— Емделуге ақшасы жоқ.

	— Мына кiсiге не болған?

	— Жылап отыр.

	— Е?

	— Мемлекет тегiн беретiн дәрiден сұрап отыр.

	— Бермейсiң бе?

	— Беретiн жерге берiп қойғанбыз.

	— Мына кiсi... Мына кiсi сарғайып кетiптi ғой?

	— Өзi сондай сап-сары.

	— Жоқ, сiз жөндеп қараңыз. Жапырақтай сарғайып кетiптi...

	— Фамилиясы— Сарыбев.

	Әкiм ауруға жақындады.

	— Ата, жағдайыңыз қалай?

	— Қалай болса, солай.

	— Қай жерiңiз ауырады?

	— Асқазанымда албастыдай жара бар.

	— Операцияны қашан жасамақ?

	— Мен өлгенде.

	— Қойыңыз. Неге олай дейсiз?

	— Ақша әкеп берiңiз дейдi.

	— Қанша сұрайды?

	— Отыз мың теңге.

	— Сiз үшiн мен берейiн,-дедi әкiм.

	Сосын қалтасына қолын салып:

	— Мә, алыңыз, Мыжбан Мәндiрбаев!

	— Қойыңыз, о не дегенiңiз? Мен өзiм-ақ тындыратын едiм ғой. Ардагерлерге тегiн медициналық көмек көрсетемiз.

	— Алыңыз!

	— Ойбай-ау, бұл өзi... Қызық болды ғой.

	— Ертең отыз мың теңгенi үш мың доллар етiп қайтарасыз. Бұл соманы жетiм балалар үйiне аударыңыз.

	— Менде... Менде ондай ақша қайдан болсын?

	— Екi қабатты, саунасы бар элитный үйде тұрасыз.

	— Ол әйелiмдiкi.

	— Астыңызда мэрс...

	— ОЛ да әйелiмдiкi...

	— Жеке кафеңiз?

	— Ол да әйелiмдiкi. Мен байғұста тас та жоқ, тас жиятын менде бас жоқ.

	— Ал, әйелiңiз кiмдiкi?

	— Менiңкi сияқты...

	— Мәселеңiз тәртiптiк кеңесте қаралады! Сау болыңыз!

	Әкiм бұрылып жүре бердi, ал әлгi “өлiп“ қалған ауру сықылықтап күле бердi.

	— Ой, сенi кеше өлiп қалды деп едi ғой! Неге алдайсың?- деген бас дәрiгердiң көзi алақандай болды.

	— Мен неге өледi екенмiн? Кеше әйелiм келiп кеттi. Небiр сөздермен сiлкiлеп, перiп кеттi! Мен өоген күннiң ертеңiне күйеуге тимек екен! Көрсетемiн мен оған! Маған о дүниеге кетуге болмайды! Дәрiгер мырза, менi ауруханадан тез шығарыңыз!

	— Мынау iшiп алыпты ғой!

	— Ендi... Кеше тiрi қалғанымды жудық. Кешекгi дәрiгермен түнi бойы “қудық“...

	Бас дәрiгер жүрегiн ұстап құлап бара жатыр едi, орынбасары ұстап қалды:

	— Носилка әкелiңiздер! Реанимацияға!

	Бас дәрiгер көзiн сығырайтып ашты:

	— Атаңның басы, реанимацияға! Кабинетке апарыңдар! Креслома жеткiзiңдер! Мәселелерiңде мыжып, майшаммен қараймын!





КӨЛЕҢКЕМ ҚАЙТЫС БОЛДЫ...

	Баяғы өткен заманда, билiктегiлер аманда, көлеңке мен адам дос болыпты. Бiрақ, адам қайда барса, көлеңкесi қыр соңынан қалмайды екен. “Мен сенiң адал досыңмын!“ деп, өзiнше арбайды екен.

	Адамның азан шақырып қойғанаты— Мыжбан екен.

	Бiр күнi Мыжбан асығыс келе жатып, көлеңкесiн басып кетедi.

	— Кешiр, көлеңке,-дейдi.

	— Баса бер, бәрiбiр мен сенiң көлеңкеңмiн,-дейдi ол.

	— Мен қазiр бiр жерге кiрiп шығатын едiм...

	— Қайда?

	— Президенттiң қабылдауында боламын.

	— Жақсы болды ғой, елбасының көлеңкесiмен танысып қалар едiм.

	— Жоқ, мен сенi қалдырып кетуге тиiстiмiн. Мен ол кiсiнiң алдында өтiрiк ақпар беремiн. Ал, сен бiрдеңенi бүлдiресiң.

	—Мен сенiң кiшкентай кезiңнен келе жатқан көлеңкең емес пе едiм? Немене, сенбейсiң бе?Қайдағы бiр қайыршының көлеңкесi емес, облыс әкiмi Мыжбан Мәндiрбаевтың көлеңкесiмiн ғой.

	— Бауырым, көлеңкем менiң, сен осы жерде қала ғой,-деген Мыжбан сәл жүрiп едi, көлеңкесi қыр соңынан қалмай қойды.

	— Қал, қалсайшы!

	— Қайтiп қаларымды да бiлмеймiн.

	— Iшiңе бiр тебемiн!

	— Мейлi!

	— Үстiңе тұз себемiн!

	— Мейлi!

	— Басыңды жұлып аламын!

	— Мейлi!

	— Үстiңде билеп, тұрып аламын!

	— Мейлi.

	Мыжбан бiр қадам аттап едi, көлеңкесi iлесiп келедi екен.

	— Әй, көлеңке!

	— Не?

	— Оңбаған көлеңке екенсiң!

	— Өзiң де оңбағансың. Оңбағанның көлеңкесi оңбаған болады ғой.

	— Қолыңды кесiп тастаймын.

	— Өз қолыңды қалай кесесiң?

	— Шалбарыңды шешiп тастаймын!

	— Көшеде тұрып шалбар шешкен шенеунiк көрсем, көзiм шықсын!

	— Мен сенiң аяқ-қолыңды байлап тастаймын!

	— Қолыңнан келмейдi!

	— Бетiңдi лайлап тастаймын.

	— Өзiң бiл.

	— Сен бар ғой, сен өте жағымпаз көлеңкесiң. Мен жүрсем жүресiң, күлсем күлесiң, билесем билейсiң, басымды имесем имейсiң.

	— Көлеңкелеп көп қой көкетай! Өзiң сияқты жемқорлардың көлеңкелерi құрметтi көп көредi екен. Сен өзiңнiң көлеңкеңнен көп нәрсенi қызғанасың. Не iсдедiм мен? Бұрын тыриған арық едiң, мен де iлмиiп жүрдiм. Қазiр бетiң табақтай, қарның қабақтай, мойының бөренедей, қолдарың бөденедей болды. Мен де сондаймын. Бәрi сiздiң арқаңыз.

	— Кет деймiн!

	— Кетпеймiн!

	— Жоғал!

	— Қалай?

	— Көзiме көрiнбе! Сенсiз де өмiр сүремiн!

	— Менiң кiндiгiм...

	— Немене, кiндiгiң?

	— Кiндiгiм сiзге байланып қалған.

	— Сен өзi... менi тыңдаудан қалып барамысың. Былай тұр министр ханымның көлеңкесi келе жатыр.

	Мыжбан министр ханыммен қол берiп амандасып, сәл-пәл бөгелдi. Ханым кеткен соң:

	— Иттiң көлеңкесi!-дедi.

	— Сонда сiз итсiз ғой?

	— Әй, неге министр ханымның көлеңкесiнiң үстiне жатып аласың? Ұят қайда?

	— Ендi... Күн ту сыртымыздан шығып тұрған соң құшақтасып қалдық.

	— Ендi министр ханым не ойлайды? Көлеңкем үшiн кешiрiм сұрауға мәжбүр боламын ғой. Бiр жақсы кiсiнiң, менi өсiрген кiсiнiң құдашасы едi. Неғып тұрсың?

	— Не iстеуiм керек?

	— Кетпейсiң бе?

	— Қайда?

	— Байға?

	— Мен... Мыжеке, мен ұрғашы көлеңке емеспiн ғой. Көлеңкенiң ар-намысын аяққа таптамаңыз.

	— Президенттiң алдында не деп сайрайтынымды ұмытып тұғанымды қарашы! Бәрi сенiң кесiрiңнен! Мемлекеттiк бюджеттiң бүйiрiн тесiп жегенiмдi, мемлекеттiк нысандар орындалмаса да, қаржысынан кесiп жегенiмдi. Қалай жасырамын? Өткенде президент келгенде мен көрiктi жерлердi ғана аралатып едiм.

	Ол көлеңкесiмен керiлдесiп тұрғанда, өзге бiр облыстың әкiмi Әпек жолығып қалды.

	— Неғып тұрсың состиып?-деп сұрады ол.

	— Е, мына көлеңкем қайтыс болып, соған қайғырып тұрмын,-дей салды ол.

	— Жағың қарыссын, сiз тiрi тұрғанда мен де тiрiмiн, сiз iрi тұрғанда, мен де iрiмiн,-деп салды көлеңке.

	— Мыжеке, естiмедiң бе? Осы жолы президент сенi қызметiнен босататын көрiнедi,-дедi Әпек.

	Бұл сөздi естiгенде Мыжбанның миы iстемей қалды. Бетi сазарып, көздерi аларып, құлап бара жатты... Жүрегi тоқтап қалды... Құлап бара жатты...

	— Хош бол, менiң көлеңкем!-деп айтып үлгерген едi, көлеңкесi де қарап тұрмай:

	— МЕн сiзбен бiрге өлемiн!-дедi.

	Шынында да көлеңкесi iртiк-iртiк болып өлiп қалды. Ал Әпектiң көлеңкесi қайтыс болған көлеңкеге көңiл айтып бара жатты...





“БIЗ ТҮКIРУГЕ КЕЛДIК...“

	Олар он сияқты. Ұзынды-қысқалы болып қазақ дәстүрi, қазақ салты дегенде, дәмелерi қозып кетедi.

	Бiр күнi Мыжбан бастаған “Көп түкiрсе— көл, түкiрмесе— нөл“ аты қоғамдық бiрлестiктiң мүшелерi, жуырда ғана зейнеткерлiкке шыққан экс-министрдiң үйiне келдi. Есiктiң қоңырауын Мыжбан басты. Көп кешiкпей күрк-күрк жөтелiп, министр көрiндi.

	— Сiздерге кiм керек?-дедi ол.

	— бiзге сiз керексiз,- дедi Мыжбан.

	— Үйге кiрiңiздер. Жайшылық па?

	— Бiз асығыспыз. Жәй бетiңiзге түкiрiп кетейiк деп едiк.

	— Не үшiн?-деп таң қалды экс-министр.

	— Министр болып тұрғаныңызда ұйымдасқан жемқорлықтың басында жүргенiңiз үшiн Паламент Мәжiлiсiнде, салт-дәстүрiмiз бен тiлiмiзге күлгенiңiз үшiн, портфельдi босқа ұстағаныңыз үшiн, Астанада жүрiп, Аристотельге ұқсағаныңыз үшiн, бiз сiздiң бетiңiзге түкiруге келдiк. Бетсiздердiң бетiне түкiру ежелгi қазақ дәстүрi. Рұқсат етiңiз.

	Экс-министрдiң бетi қызарып, құлағы ұзарып кеттi.

	— Түкiру үшiн ғана келдiңiздер ме?-деп сұрады сосын.

	— Иә. Қай бетiңiзге түкiрейiк?-дедi Мыжбан.

	— Сендер кiмсiңдер өзi?

	— Бiз бе? Бiз— халықпыз.

	— Мен халықты алдаған жоқпын.

	— Неге? “Қарық қыламын!“ деп өтiрiктi соқтың? Тфу!

	— Болды, болды, бiреуiң ғана “общий“ түкiре салыңыздаршы!

	— Көп түкiрсе, көл дегендей...

	— Немене, сонша... Айдалада шөлдегендей...

	— Аға, тфу, сiзде бет жоқ екен!

	— Бетiм жоқ болса, бетiңнен кесiп берейiн деп пе едiң? Жоғалыңдар!-деген экс-министр қатты ашуланып, есiгiн тарс еткiзiп жауып алды.

	Олар он шақты. Ұзынды-қысқалы болып, қазақ дәстүрi, қазақ салты дегенде, делебелерi қозып кетедi. Сосын олар облыстық полиция бастығына келдi. Кезекшi кiргiзер емес.

	— Қандай шаруа?-деп сұрады ол.

	— Түкiремiз де шығамыз,-дедi Мыжбан.

	— Кiмге?

	— Бастығыңның бетiне.

	— Да вы что?

	— Солай. Хабарлас. Бiздi қабылдасын. Түкiремiз де шығамыз.

	Кезекшi бас полицеймен хабарласты да, “кiрiңiздер!“ дедi. Бiрақ, әлi таңданып отыр.

	Олар он шақты. Ұзынды-қысқалы болып бас полицейдiң кабинетiне кiрдi.

	— Бiз түкiруге келдiк,- дедi Мыжбан,— бетiңiздi ыңғайлай берiңiз.

	— Менде бет жоқ,-дедi ол күрсiнiп,— қарамағымдағылар парақор, лауазымды қызметке алсам, “шляпа“ бередi, “алмаймын“ десем, өкпелейдi. Жазықсыз қамаймыз кейде. Осы жаңа ғана “Сенде осы иман бар ма?“ деп облыс имамы түкiрiп кетiп едi. Кеше облыс әкiмi түкiрiп кеткен. Ендi министрiмiз түкiргелi жүр екен. Сендер де келдiңдер, түкiретiн жерiм де қалмады, өзi...

	— Ренжiмеңiз, “көп түкiрсе— көл“ деген бар, тфу бетiн құрысын!,-деп Мыжбан бастап, өзгелерi қостап түкiрiп шықты.

	Олар он шақты. Ұзынды-қысқалы. Қазақ дәстүрi “түкiрудi“ насихаттап жүр. Немене, бетiңiз жыбырлай қалды? Әлде, сiздiң бетiңiзге де түкрiп кетсiн бе?





МАҒАН МАРКЕСТI КЕРЕГI НЕ?



	Мен әкiм болған күнi теледидар журналисi мен операторы жетiп келiптi. Менi әкiмдiкке осылар қойғандай.

	— Мыжбан Мәндiрбайұлы, әкiм болуыңызбен құттықтаймыз. Әкiм деген жан-жақты болуы керек екенiн бiлесiз ғой?

	— Бiлемiн.

	— Онда бiздiң қойған сұрақтарды құлағыңызға iлесiз ғой?

	— Iлемiн.

	— Айтыңызшы. Көк түрiктiң тасқабасылған таңбалы жырлары қай ғасырда жазылған?

	Мыналарды жын-перi ұрған шығар? Әуелi жымидым, сосын ыржидым.

	— Түрлi-түстi түрiктiң маған қажетi қанша? Одан да ауданды қалай көркейтесiз, қалай жұмыс iстейсiз?-деген сұрақтармен сабаламайсыз ба?

	— Қазтуған, Доспамбеттердi танитын шығарсыз?-дедi тiлшi.

	— Олар кiмдер едi? Депутаттар ма?

	Менiң ашуым келе жатыр. Жөндi сұрақ бермесеңдер, кабинеттен қуып шығуға мәжбүр боламын.

	— Бос уақытыңызды қалай пайдаланасыз?

	— Менде бос уақыт жоқ.

	— Жас кезiңiзде кiтап оқыдыңыз ба?

	— Оқыды-ық!

	— Қандай кiтаптар?

	— СССР тарихы, алгебра.

	— Есепке есе жiбермейтiнiңiз байқалды.

	— Сiз не, менен емтихан алғалы келдiңiз бе?- дедiм мен қалшылдап,—байқаңыз, ендi екi сөзден кейiн миыңыз шайқалады!

	— Сiз немене бұзық әкiмсiз бе?

	— Жоқ, дегенмен, табаныңызды жалтыратқаныңыз жөн болар.

	— Мектепте, социалзим дәуiрiнде СССР тарихын оқыпсыз. Жөн-жөн. Онда Макендонский, Цезарь, Аттила, Шихуанди, Шыңғысхандарды бiлетiн шығарсыз?

	— Бiлемiн!- деп шыңғырып жiбердiм мен.

	Шыңғырғанымнан шыбын шалқасынан түстi. Бұл дауысқа көмекшiм Тәпек кiрiп келдi.

	— Айтшы, Цезарьдi бiлесiң бе?-дедiм мен.

	— “Отан“ партиясынан ба, “Ақжол“ партиясынан ба?-деп қалды ол.

	— Неге бiлмейсiң? Цезарь! Цезарь ше? Ойбау-ау, өзiмiздiң Цезарь! Сол ғой! Соны да бiлмейсiң бе? Аттиланы да ұмытып қалдың ба? Менiң құдам Аттила— Атабектi айтамын!-деп бiлгiшсiген болдым да, тiлшiге бұрылдым,— осы тойғаныңызбен кабинеттi босатыңыз! Менiң әкiм болғаныма бесiншi күн! Мен сiздiң Македонский деген “крышаңызды“ мойындамаймын. Мен ештеңеден қорықпаймын.

	Кабинетiмде өлi тыныштық орнады. Терiме сыймай отырмын. Тiлшi тiлiп тiстеп алғандай. Бiр кезде ол:

	— Кешiрiңiз, ХХ ғасыр басындағы Жапон әдебиетiнiң алыбы Акутагаваның “Мұрын“ атты новелласын...- деп келе жатыр едi:

	— Мұрыныңмен қоса жоғалыңыз! Маған ешқандай мұрынның керегi жоқ. Өз мұрыным өзiме жетедi,-дедiм. Көмекшiме иек қақтым, ол тiлшiге бұрылды.

	— Кешiрiңз, мен сiздердi шығарып салайын.

	— Мыжбан аға, сiзге соңғы сұрақ, Бразилияның жазушысы Пауло Коэльо ұнайды ма, әлде Нобель сыйлығының лауреаты колумбиялық жазушы Маркес ұнайды ма?

	Жүрегiм шымырлады. Миым қайнады. Жүйкем жыртылды. Iшiмнен: “сабыр сақта, Мыжбан, сен әкiмсiң ғой! Кешегi кәсiпкер емессiң!“ деп өзiмдi қайрап алдым да, жәй ғана дауыспен:

	— О, мадам, тiлшi ханым, маған Маркестiң керекгi не? Кiм ол маған? Көк тиын! Танымаймын да, танығым да келмейдi. Немене, менi Бразилияның немесе Колумбияның губернаторы деп пе едiң? Мен әдебиет ауданының әкiмi емеспiн. Мен өзiмiздiң Мұхтар Шахановты бiлемiн! Жақсы термешi, жырау. Мен өзiмiздiң Олжас Сүлейменовты бiлемiн, орысша тақпақ жазады, мен өзiмiздiң Мұқағали Мақатаевты бiлемiн, мықты кинорежиссер, мен... тағы айта берейiн бе? Тест сұрақтарына дұрыс жауап бердiм бе?-дедiм.

	Сосын орнымнан тұрып, ауыздары ашылған, аптықтары басылған тiлшiнi қолтықтап, демалыс бөлмесiне етiп әкелдiм. Хатшы қызым кофе әкелдi.

	— Қымбаттым,-дедiм мен “оқығанымды“ танытқым келiп,— Менiң Маркесiм— халқым! Менiң Маркесiм— бизнесiм! Менiң Маркесiм— парламенттегi достарым!

	— Әдебиеттi сыйламаған, әдебиеттi бiлмеген әкiм әкiм болып жарыта ма?-деген тiлшi қыз, жүдә “қасқыр қыз“ екен, кофенi бетiме шашып жiбергенi. Орнымнан ұшып тұрдым, олар кабинетiмнен шыға жөнелдi. Қапелiнде не iстерiн бiлмей қалған көмекшiм:

	— Полицияға телефон соғайын ба?-дедi.

	— Жоқ,-дедiм мен,— жұмыс, жұмыс деп бүгiн бетiмдi жууды ұмытып кетiппiн. Кофемен бет жуған өте жақсы! Атың өшкiр Маркес! Сен кiм едiң?





БIЗГЕ ДЕНСАУЛЫҚТЫ САҚТАМАУ МИНИСТРI КЕРЕК!

	 Қалт-құлт. Ыңқ-ыңқ. Өһе-өһе.

	Бiздiң ауылдың адамдары шетiнен ауру-сырқау. Керiсiнше иттерiнiң денсаулығы мықты, азаннан кешке дейiн үредi, түнге қарай қожайындарының күрк-күрк жөтелдерiн естiп, өздерiнше “күледi“.

	Бiр күнi “Мүгедектер“ ауданына қарасты “Өшiретпен өлетiндер“ ауылының адамдары ақылдаса келiп, орталық көшенiң бас жағына жиналыд, бiраз төсек тартып жатқандар мұнда келе алмай қиналды.

	— Сәндiбай, сенiң ауруың?-деп сұрады “ауыл аурулары“ қоғамның төрағасы Мыжбан.

	— Қотыр.

	— Жыбырламай, әрмен отыр!

	— Мәндiрбай, сенiң ауруың?

	— Қолқақұрт, жөтел.

	— Бүгiн өлмейсiң, басыңды көтер!

	— Бүгiн өлетiн өшiретiм едi.

	— Кеше кеңкелестi жерледiк. Пауза керек, пауза. Сiз ше, Ақылбай ата?

	— Шықшытымда жекеменшiк жарамыз...

	— Жазылмаған жараңыз қаншау, соны санаңыз.

	— Бiздi неге жинадың?- деп сұрады қант диабетiмен ауыратын әйел.

	— Жеңеше, менде жетiсiп жүрген жоқпын. Давлением бар. Өткен жолы инсульт алғанымда бiлесiздер, үкiмет ауыл тұрғындарының денсаулығына жылы қарауды қойды. Шетiмiзден қырылып жатырмыз. Ал, үкiмет сағатында “2005-2010 жылдарға арналған Қазақстан Республикасының денсаулық сақтауды реформалау және дамыту туралы“ баяндама жасалынып, 2030 жылы халықтың орташа жасы 70-80 жасқа дейiн ұзарады дептi.

	— Кiм айтқан? Министрме? Тентек қойдың басын жептi!-деп қалды қояншық ауруымен алысып келген Тыжбан ақсақал.

	— Денсаулық сақтау министрi отставкаға кетiп, бiздiң ауылға келсiн. Шөп тасытып қоямыз.

	— Министр қышыма, қотыр болсын!

	— Ауылға қаржы бөлмейтiн үкiметтегiлер тасқараңғы, соқыр болсын!

	— Қарғалардай қарқылдап, қарғамаңдар!-дедi Мыжбан шуды әрең басып.— Менiң бiр ұысыным бар. Бүкiл Қазақстанның қышыма-қотырлары— бес батальон, тубiркөлездер— екi дивизия, қант диабетiмен ауыратындар— үш-төрт полк, жындыларымыз бар, жыныс ауруымен ауыратындарымыз бар, Астанаға аттанып, үкiмет үйiне шабуыл жасаймыз.

	— Бұл— провакация! Бұл идеяыңыз үшiн жауапқа тартыласыз!-деп қалды ауыл әкiмi бiлегiне шыққан iрiңлi иiскеп қойып.

	— Жоқ! Бұл дегенiмiз— денсаулық революциясы!- деп қоймады Мыжбан,—бiз үкiметке шабуыл жасағанда, соғыс ашпаймыз ғой! Түбiркөлездер премьер-министрдi бас салып сүйедi, құшақтайды, түкiрiктерiн шашыратады. Қайткенде түбiркөлез вирустарын жұқтырып келедi. Аурудың жағдайын ауырған бiледi. Үкiмет мүшелерiне... тез жұғатын қандай ауру бар едi?

	— СПИД!-деп қалды бiреу.

	— Өзiң СПИД!-дедi Мыжбан,— бiздiң олармен жыныстық қатынасқа түсiп жатуымызға уақытымыз жоқ. Үкiметтегi аз ғана қыз-келiншектерге сары ауру батальондары шабуыл жасап, қалайда ауру жұқтырады.

	— Сонда не болды?-дедi Тыжбан ақсақалдың ауызынан ақ көбiк ақтарылып.

	— Сонда үкiмет ауылдық жерлерге пәленбай миллиард теңге бөледi. Егер қаржы бөлмесе, өлмегендер өшiретсiз өледi. Бiзге дәрiгерлерге жетiспейдi. Елiмiздегi пәленбай медициналық оқу орындарының жыл сайын мыңдаған түлектер оқып шығады. Солар қайда жүр? Неге бiзге жiберiлмейдi? Бiздiң ауылдың әйелдерi тал-теректi құшақтап, қиналып туатын болды. Акушер жоқ. Тiс ауырса, әдейi төбелесiп, тiс сындырамыз. Тiс дәрiгерi жоқ. Құдай сiдердi соқырiшек ете көрмесiн! Аудан орталығы алыс. Қыста жол жоқ. Әндiрбайдың баласына мал дәрiгерi мас күйiнде операция жасап, “iшiнде қозы-лақ жоқ“ деп қайта тiгiп, ақырында кесiлген жерi iрiңдеп, о дүниеге аттанды емес пе?

	— Өңшең қалт-құлт еткен ауру-сырқауларды үкiмет қалай қарсы алады? Суық су шашса, суықтап, тегiн дәрiлер лақтырса, соған таласып масқара болып жүрмеймiз бе?

	— Кiм мұны айтқан?

	— Мен.

	— Кiмнiң баласы едiң?

	— Әкем— дәрi, шешем— укол.

	— Қырсық сөздi қою керек!-дедi Мыжбан,— бiзге денсаулықты сақтамау министрi керек! Президенттен соны талап етемiн!

	— Не үшiн денсаулықты сақтамау министрi?- деп сұрады Тыжбан ақсақал.

	— Бұл министрлiк ауру-сырқауларға қалай жан тапсыру керек, байлар мен кедейлер арасындағы аурулар салмағын қалай өсiруге болады, ұзақ жасамау үшiн не iстеу керек? Iшуге жарамсыз ауыз суды одан бетер құртаттып пайдаланудың әдiс-тәсiлдерiн қалай үйренедi? Жұқпалы ауруларды қалай тез тарату қажет, мiне, осы мәселелермен айналысады!

	— Жағың қарыссын, Мыжбан!- дедi iшi өтiп отырған бiр әйел.

	— Жағыңа жетпiс жетi жылан жұмыртқаласын!-дедi есек арбамен әкелiнiп, әлi үстiнде жатқан бiр кемпiр.

	Сөйттi де, көздерi алайып, артынша өлiп кеттi.

	— Мыжбан, дұрыс айтады! Күйiнгеннен айтады! Бiзге денсаулықты сақтамау министрлiгi керек! Денсаулықты сақтау министрлiгi, халықтың денсаулығын сақтап отыр дейсiздер ме? деп Тыжбан ақсақал шалқасынан түстi.

	Тыпырлап жатыр. Қояншығы ұстады бiлемiн, тiлi аузына симай кеттi, жатқан жерi жайлы болсын, көзi жұмылып, жарық дүниенi қимай кеттi...

	Қайран Мыжекең, “ау, халқым, сендерге не болды?“ деп қайта-қайта сұрады, бiр кезде қан қысымы көтерiлiп, өзi де инфаркттен құлады...

	Е-е, қайран қазағым, ендi бiзге “жерлеу“ министрлiгi керек пе деп қаламын... Бетi аулақ...





ӘЙЕЛIММЕН КЕЛIСIМ-ШАРТҚА ТҰРДЫМ...



	Шын мәнiнде солай. Әйелiм қайдағы жоқты шығарып, Шыбын жанымды шырылдатып тұрып, келiсiм - шартқа қолымды қойғызды. Ерлi - зайыптылар арасындағы келiсiм - шартты көрсем, көзiм iрiңдеп, тiзелерiм дiрiлдеп, арқам асфальттай. басым бетондай, мұрыным мұздай, көздерiм тұздай болып кетедi! Сонымен, келiсiм-шарт былай жазылды.

	 КЕЛIСIМ - ШАРТ

	 19 тамыз, 2003 жыл, түс қайтқан мезгiл.

	Бiздер осы келiсiм - шартты шимайлап үрiшкемен, асықпай жазушылар Мыжбан Мәндiрбаев бұдан былай “Шiрiк“ аталынып, Катя-Қатира бұдан былай “Ханым“ аталынып, төмендегi келiсiм-шартқа шарт-бұрып қол қояды.

	 КҮЙЕУIНI МIНДЕТI.

	1. Кiр жуады, шыбын-шiркейдi қуады, Қышыған арқасын байына қасытады, қамыр илеп, нан ашытады.

	2. Көрпе көктейдi, кешеден қалған көженi төкпейдi. Темекi шекпейдi, бiлегiне ине екпейдi. Күнiге бiр рет қана тамақ iшедi, тұздалған банкiнi әкелу үшiн падвалға түседi.

	3. Базарға барып, семiшке сатады, менiмен аптасына бiр рет қана жатады.

	4. “Тұр“ десем тұрады, ұр десем, ұрады...

	5. Бала тумайды, женскимен ауырмайды. Боянбайды, түнгi төртте оянбайды.

	6. Халат кимейдi, әйелiне бекерден-бекер тимейдi, еркек басын есiрткiге имейдi.

	7. Жерiк болмайды, көзiне шөп салса, өмiр бақи оңбайды.

	8. Сүндетке 2-3 мәрте отырмайды, көше кезiп, алқаштарға қосылмайды.

	9. Қыста жөтелмейдi, тiлiмен ауыр нәрсе көтермейдi. Өз бетiнше тырбаңдайды, әйелiн қызғанбайды.

	10. Насыбай атпайды, не iстесем, өз еркiм, қолымды қақпайды...

	ӘЙЕЛIМНI МIНДЕТI.

	1. Өмiр-күрес, осыны ұғып алады, айтқанын iстемесе, күйеуiнiң көздерiн шұқып алады.

	2. Ай сайын қытай асып, тауар алады, керек десең, сол жақта жылдап жатып алады.

	3.“Деловой“ еркектермен кафеде отырып вискиден iшедi, жей бередi, жейдi, бiрдеңе дейдi, керiледi, ерiнедi, есiнейдi, ашу шақырып, қалтырайды, сырғасы, тiстерi алтыннан жалтырайды.

	4. Күйеуiне әйелi болғаны үшiн, өмiр бойы қасына қонғаны үшiн 15 пайыз салық алады.

	5. Күйеуiне “сыпайы“ сөздер арнайды.

	“ЖСШ“ яғни қысқарып алғаны-жексұрын, сұмырай, шошқа! “ТОО! “яғни-топас, оңбағағанның оңбағаны! “Әй, КНБ!“, яғни-кеңкелес, нақұрыс, бетсiз! дегенi.

	6. Күйеуiмен қалаған уақытында осы келiсiм-шартты бұзып, көңiлi қалаған еркекпен бiр айлық немесе жылдық келiсiм-шартқа тұруға құқылы.

	Осы келiсiм шартты растап қол қойған: әйелi Қатира Мәндiрбаева, күйеуi-әйелiнiң фамилясына өз еркiмен көшкен Мыжбан Мәндiрбаев!





МЕНІ ҰМЫТПАҢЫЗДАР!



	Мен жақында дербес зейнеткерлiкке шықтым. Мына менi ұмытпаңыздар! Мен сiздерге керекпiн, әлi!

	 Мыжбан Мәндiрбаев.

	Облыстың “Қазақ тiлi“ қоғамының штаттан тыс мүшесi. Қазақстан журналистер одағының ендi кiретiн мүшесi. Бұрынғы КСРО мемлекеттiк стандарттау мекемесiнiң штаттан тыс ревизоры, Қазақстан жазушылар Одағының құрметтi қонағы мемлекеттiк ұлттық қауiпсiздiк комитетiнде iстеп кеткен досы Тыжбан Таңқалмасұлының жан досы, Облыстық мәдениет басқармасының ақылдастар алқасының тұрақты мүшесi, бұрынғы Ленин комсомолы сыйлығының лауреаттығын армандап өткен ардагер, өзi тұрған “қисық“ көшесiнiң құрметтi азаматы, инвестициялар, қаржыландыру және ұйымдастыру - құқықтық басқармасының ендi штаттан тыс өкiлi болмақ ардагерi мемлекеттiк инспекциялау және бiлiм берудi ақпараттандыру департаментiнде қызмет iстемей кеткен үмiткер, “Қазақ әдебиетi“ газетiнiң 1965 жылғы лауреаты бола жаздаушы бұрынғы октябрят, честный пионер, адал комсомол бiрбеткей партия қызметкерi, бiрiнде “Ақжол“ немесе “Отан“ партияларының қайсысына барарын бiлмей, басы қата жаздаған жиын да ақсақал, Қазақстан композиторлар одағының мүшесi емес, Қазақстан суретшiлер одағының жанашыры, музей танушы, көше қайраткерi, облыстық денсаулық сақтау департаментiнiң құрметтi қараушы, облыстық өрт сөндiру басқармасының өртенбей кеткен мүшесi, сауда - саттық және дистрибуция жөнiндегi директордың қолынан кофе iшушi, “Темiржолжөндеумаш“ Ашық акционерлiк қоғамының грамотасын алмай кетушi, Қазақстан Республикасы iшкi iстер министрлiгiне қарайтын учаскелiк инспектордың туған бажасы, ҚР Кедендiк бақылау агенттiгiндегi қызметтi тек түсiнде көрушi тарихшы (1965 жылдары тарих пәнiнен бiр апта сабақ берген) Шыңғысханның қанша әйелi, қанша тiсi, қанша шашы, қанша кiрпiгi болғанын зерттеушi ғалым, штаттан тыс профессор, әлi ашылмаған ғылымның кандидаты, Қ.Р. Ақпарат министрлiгiнiң газеттерiн үзбей оқушы, сазгер ендi өлең, поэма жазатын ақын, мемуар жазбақ жазушы облыс әкiмнiң степендиясына iлiктеушi молда - қажытану ғылымын дамытушы, жан тапсыра алмай, қиналғандарды оңай өлтiре салатын емшi, әлi талай мекемелер мен департаменттердiң болашақ штаттан тыс мүшесi. Құдайдың штаттан тыс адамы.

	 Р.S.Мыжбан Мәндiрбаевтың лауазымдары мен атақтары параққа сыймағандықтан, жалғасы бар...





ГУЛЯ БАР МА?

	 Мыжбанның да адам баласы екенiн ұмытпайық. Оның да жүрегi бар. “Дүкi - дүкi“ деп соғады. Сол Мыжекең қолына бiр шоқ гүлiн алып, қыздар жатақханасының алдына келдi. Жерден майда тас алып, екiншi қабаттағы терезенi ұрды. Бiр қыз терезеден басын шығарды.

	- Кешiрiңiз, Гуляны шақырып жiберiңiзшi, - деп сұрады ол.

	- Қандай Гуля? Күйеуге тиiп кеткенi ме, тимегенi ме, тиейiн деп жатқаны ма?

	- Маған көйлегiнiң қысқа жеңi бар, бетiнде бүргедей меңi бар, тырқылдап күле беретiн Гуля керек.

	- Шашы қандай?

	- Шөп - шалам сияқты.

	- Басы қандай?

	- Кубик сияқты.

	- Көзi қандай?

	- Тупик сияқты.

	- Өзi қандай?

	- Домаланған доптай,

	- Сөзi қандай?

	- Бықсып жанған оттай.

	- Ерiнi қандай?

	- Жалғыз сызық.

	- Мiнезi қандай?

	- Жүдә, қызық.

	- Бетi қандай?

	- Туу, қойыңызшы, қарындас, шақырып жiберiңiзшi?

	- Аяғы қандай?

	- Арбадай.

	- Төсi қандай?

	- Солып қалған алмадай?

	- Мойыны?

	- Туу, қарындас...

	- Мойыны?

	- Қисық.

	- Күлкiсi.

	- Шиқ - шиқ.

	- Бөксесi?

	- Былқ - былқ

	- Өкшесi?

	- Сылқ - сылқ

	- Қасы?

	- Ой, қарындас шақырып жiберiңiзшi?!

	Осы кезде, екiншi бiр жiгiт келiп, жерден тас алды. Әлгi қыз қайта шықты.

	- Сiзге кiм керек?

	- Гуля.

	- Қай Гуля? Өлiп қалғаны, өлмей қалғаны өлейiн деп жатқаны ма?

	- Өлейiн деп жатқаны.

	- Шашы қандай?

	- Бұйра - бұйра

	- Желкесi қандай?

	- Құйқа - құйқа

	- Көзi.

	- Лампочка!

	- Өзi?

	- Ласточка!

	- Белi?

	- Квадрат

	- Сөзi?

	- Бәрiне дайын тұрад

	- Ерiнi?

	- Қарындас мен ерiгiп келiп тұрған жоқпын, - деп өкпеледi екiншi жiгiт, - мен оны кеше “сындырған“ едiм, Маевкада бiр мәселенi тындырған едiм, “менi аласың“ - дейдi. Ал, менiң әйелiм, балам бар.

	- Бiздiң жатақханада жетi жүз Гуля бар.

	- Ерiнi қандай?

	- Ирелең деген жыландай.

	- Тiсi қандай?

	- Қытайша жазылған ұрандай...

	- Кiрпiгi...

	- Ой, қарындас, айтыңызшы, шақырыңызшы..

	Тыжбан темекiсiн тұтатты. Әлгi қыз жоқ болған ерi, үшiншi бiр жiгiт келiп, жерден тас алып, терезенi “тық“ еткiздi. Әлгi қыз қайта шықты.

	- Сiз кiмсiз?

	- Ромео!

	-О, Ромео! Кiмге келдiңiз?

	- Гуля бар ма?

	- Қандай Гуля? Көшеде тәнiн саудалап жүретiн, сәл бiрдеңе айтсақ шалқалап жатып күлетiн Гуля ма? Әлде, әркiмнен қарыз алып, қашып жүрген Гуля ма? Әлде, алтыншы рет аборт жасатқан Гуля ма? Әлде әпкесi депутат Гуля ма? Әлде, әкiмнiң екiншi әйелi болып алған Гуля ма?

	- Менiң сүйiктi Гулям!

	- Басы қандай?

	- Қауындай

	- Шашы қандай?

	- Жаңа жауған жауындай

	- Иегi қандай?

	- Ой, қарындас, айтыңызшы керек десеңiз, оған деген сезiмiмдi жеткiзейiн:

	О, Джулетта - Гуля! Сенi бiр сәт көрмесем, көзiм касой болады, жүрегiм шым - шым етiп, “вот такой“ болады. Өзiңдi құшағыма қысып, аққудай ұшқым келедi, басқаны көрсем, жүрегiм айнып, құсқым келедi...

	Осы кезде Мыжбан оның кеудесiнен түртiп қалды.

	- Әй, Ромео? Сен қай Гуляға келдiң?

	- Сен кiмсiң? Ары тұр, қарындас, а қарындас Гуляны шақырып жiберiңiзшi.

	- Шақырмасам ше?

	- Шақырыңызшы, есiктен вахтер апай кiргiзiп жатыр, төмен түссiншi! Шықпаса, бетiн көрмеймiн.

	- Оның бетi жоқ.

	- Неге?

	- Сол. Бетi күйiп қалған.

	- Қалай?

	- Түнде вечерден келген соң, сигареттi бұрқыратып жатқан едi. Ұйықтап кетiп, пожар болыпты, оны көрген подругасы Ажар болыпты.

	- Ей, Ромео! - дедi Гуляға келiп тұрсың?

	- Ал, сен ше?

	Мыжбан да қарап тұрмады, екiншi қабатта сағыз шайнап, көздерi жайнап тұрған қызға қарады.

	- Қарындас, мен бүгiн Гулямен кездеспесем, асылып өлемiн! - дедi ол.

	Анау екеуi әлi керiлдесiп тұр.

	- Ағай, Гуляңыз қандай көйлек киетiн едi?

	- Қысқа

	- Шашы қандай едi?

	- Нұсқа

	- Қабырғалары қанша?

	- Санамаппын.

	- Башпайлары қанша?

	- Қарамаппын.

	- Асқазаны ауыратын ба?

	- Жоқ,

	- Көңiлi қандай?

	- Тоқ.

	- Бұрын СПИД-пен ауырған ба?

	- Ата ма!

	- Темекi шегедi ме?

	- Жаман сөз жата ма?

	- Ине егедi ме?

	- Құрып кетсiн.

	- Насыбай атады ма?

	- Құдай ұрып кетсiн!

	- Шынтағы қандай?

	- Кiр, қара.

	- Ұйқысы қандай?

	- Шала.

	- Не жейдi?

	- Шөп.

	- Немене?

	- Корейскии салат, малат дегенiм.

	- Не iшедi?

	- Су

	- Сосын

	- У?!..

	- Неге у iшедi?

	- Махаббат уын iшкендегi теңселiп жүредi дегенiм... Қарындас тергей бердiңiз, мен терлей бердiм, Гуля бар ма, жоқ па, өзi?

	Ағай деймiн, шынымды айтайын ба? Менiң де атым Гуля ғой. Бiрақ маған ешкiм келмейдi. Сосын, iшiм пысып, сiздерге көзiмдi қысып оу жiгiттер айып етпеңдер, мен... мен қазiр жүгiрiп, шығамын, қашып кетпеңдер! - деген қыз жоқ болды. Оның бұл сөзiн естiген анау екеуi зытып кеп бердi. Мыжбан да ендi екi аяғын ерiк берiп, зыта жөнелгей тұрған едi, Гуля жүгiрiп шықты.

	- Ағай дейiм, ағай тоқтаңызшы! Бiрдеңе айтам.

	Мыжбан жүгiре жөнелген бойы:

	- Тоқтамаймын! - дедi.

	- Ағай деймiн, бiрдеңе айтамын.

	- Айтпай-ақ, қойыңыз!

	Қыз кiлт тоқтап қалды.

	- Ой, сүмелек! - дедi сосын ернiн шығарып, - мың бiр жабысып қалатындай қашқаны несi? Мен...мен әшейiн бiр штук темекi сұрайын деп шығып едiм. Пшту!





БҰЛАРДЫ АДАМ ДЕЙДІ...



	 Ертегі дейсіз бе, жоқ әлде «ақырзаманның» ертеңі дейсіз бе, өзіңіз біліңіз, иманымыз иістеніп, жемқорларымыз көрінгенді кеміріп, арықтарымыз семіріп, семіздеріміз жарылып жатқан соң, жаратқан ием, бәрін керісінше жасай қойды...

	 Аң біткенге жердегі жыбырлаған жануарлар мен қыбырлаған құрт құмырысқаларға дейін қазақ тілі бітіп, аудан әкімдіктеріне тышқандар, облыс әкімдіктеріне түлкілер қонжиған заман болды. Бір күні жолбарыс өзінің курстас досы пілді ертіп, адам бағына барды. Темір торларда адамдардың неше түрі бар еді.

	—Мынау немене?-деп сұрады піл досынан.

	—Адам.

	—Қызық екен. Не ішіп отыр?

	—Адамдардың ертеден келе жатқан негізгі қорегі—арақ екен. Бұлар ауыл, қалаларды мекендеп жүріп, арақ ішкен, сыра сылқитқан.

	—Ананы қара! Бірдеңе жазып отыр!

	—Ол—арызқой адам. Жер бетінен жойылып бара жатқан жалғыз арызқой адам осы... Жаратқан иеме арыз жазып жатыр дейді...

	—Мыналар не істеп жүр?

	—Е, досым, бұл адамдар «оңтүстік қазақтары» деген тұқымнан. Көрмейсің бе, тор ішінде той жасап жатыр...

	—Мына бір адам мойнына галстуг тағып алыпты...

	—Орыс тұқымынан. Бұдан жүздеген жылдар бұрын Ресей ормандарын, қалаларын мекендеген дейді. Ресейдің соңғы президенті екен.

	 —Палау жеп отырған адамды қара!

	 —Өзбек президенті Ислам Каримов деген адам. Мұсылман болса да, қазақ тұқымдастарға тыржиып қараумен өткен дейді...

	 —Темір тордың ішінде жалау, ту көтеріп отырғандар ше?

	 —Қырғыздар деген көтерілісшіл адамдар...

	 —Ұят-ай... ұялы-ып барамын...

	 —Неге?

	 —Баяғы заманда «Жезөкшелер» деген ұрғашы адамдар тайпасы өмір сүрген дейді. Олар түнде ғана өмір сүріп, күндіз «өліп» отырған. Көшелерді, қонақ үйлерді, сауналарды мекендеген. Мына торда ағылшын, америка, қытай жезөкшелері.

	 —Ия, біреуі төсін төгіп, сағыз шайнап тұр. Тісін ақситқан адамды қара...

	 —Е, ол қанішер қылмыскер адам. Баяғыда адамдар біздерді ғана емес, өздерін де аяусыз өлтіріп отырған... Мына адамды көрдің бе? Бұл адамдардың соңғы парақоры. Қасында прокурор, сот...

	 —Анау саусағын сорып отырған ше?

	 —Е, ол бұрын МАЙ инспекторы болған дейді... қазір торда түнеріп, саусағын ғана сорып отыр ғой. Сыртқа шықса, сені де сора салады...

	 Піл «шлангісінің» ұшына ақша қыстырып, оған беріп еді. тордағы МАЙ инспекторы ақшаны қағып алып, қалтасына сала қойды...

	 —Мынау кім?—деп сұрады піл. Жолбарыс торға ілінген жазуды оқыды: «Адамдардан қалған соңғы долы қатын...»

	 Әйел бұларды қарғап сілеп жатты: «құдай бар болса, құйрықтарың қырқылып, жапырақтай құлақтарың жыртылып, көздеріңде гранат жарылып, мұрындарыңның ішінен мұнай ағылып, төрт аяқтарың аспаннан келсін, жейтін бірдеңе лақтырсаңдаршы!»

	 Жолбарыстың жүні жығылып, піл оның «қолтығына» тығылып, адам бағынан кеш шыққан олар жол-жөнекей әңгімелесіп барады:

	—Біздің көргендеріміз адам еместер ғой... ал, осылардың кесірінен аңға айналып кеткен нағыз адамдар тауда «жайылып» жүр...

	—Бұрынғы адамдар министрлікте отырған қазіргі маймылдарға ұқсайды екен...





ЕШТЕҢЕНІҢ КЕРЕГІ ЖОҚ!

	 Миллиардердің баласы еріккен күні Каспий теңізінде балық аулап отырған. Қармағының қалытқысы бүлкілдей бастағанда, тартып қалып еді, құйрығы күнге шағылысып, алтын балық жағада жарқ-жұрқ етіп жатты. Кәдімгі ертегідегі алтын балықтың өзі! Быттиған беттерінің арасына мұрыны «жасырынып» қалған байдың баласы, қолына ұстай беріп еді, алтын балық сөйлеп қоя берді.

	—Мырза, мен алтын балықпын ғой...

	—Болсаң қайтейін?

	—Алтын балықпын деймін...

	—Немене, мені алтын көрмеді деп пе едің?

	—Үш тілегіңізді айтыңыз, орындайын. Сосын мені жібере салыңыз...

	—Менде тілек жоқ...

	—«Мемлекеттік тіл» дегендеріңізбен, қазақ тілдеріңіз мүгедек екен. Шала қазақтарды қазақша сөйлетіп жіберейін бе?

	—Зачем?—деп ыңыранды миллиардердің баласы.

	—Орыстардың «Лад» деген қозғалысы тілдеріңізге шабуыл жасай береді екен. Ауыздарына айран құя салайын ба?

	—Маған қызық емес...

	—Алтын керек пе?

	—Итак навалом менде...

	—Үш емес, үш жүз тілек айтыңызшы, ауа жетпей бара жатыр...

	—Ой, не надо мне тілек...

	—Мұнай беремін...

	—Мұнай папамда бар...

	—Қымба-ат маркалы машина берейін...

	—Жер бетіндегі қымбат машина өзімде... Керек емес!

	—Айналайын... жіберші мені... Атың кім?

	—Талтаңбай...

	—Жасың нешеде?

	—Жиырма сегізде.

	—Менен бір жас кіші екенсің... Інішек, жібере салшы, үстім кеуіп барады...

	—Жібермесем ше?

	—Тілектеріңді орындамаймын...

	—Орындамай-ақ қой... Менде бәрі жетеді...

	—Ит адам екенсіз!—деді алтын балық жыламсырап.

	—Немене, немене?

	—Жүрегіңіз мрамор екен...

	—Кончай, а? Маған ештеңенің керегі жоқ!

	—Олай болса, тәңір жарылқасын, мені теңізге лақтырып жіберіңіз...

	—Ішім пысып отыр... Карта ойнай аласың ба?

	—Ойнайын.

	—Қандай түрін? Преферанс, күліс...

	—«Қара қатын»...

	—Кеттік!

	 Байдың баласы қалтасынан алтылық ойын картасын шығарды. Алтын балық алқынып:

	—Егер мен жеңіп, сіз «қара қатын» болсаңыз, мені жібересіз бе?

	—Көреміз...

	 Екеуі жағада карта ойнай бастады. Байдың баласы ұтылып, «қара қатын» атанды. Қуанып кеткен алтын балық:

	—Қара қатын, қара қатын! Негр қатын!—деп құйрығымен мұның бетіне шапалақтады. Сосын мұңайып:

	—Мені теңізге жіберіңізші...—деп өтінді.

	—Жібермеймін...

	—Қатын екенсіз ғой!

	—Немене, немене?

	—Кейбір екі жүзді әйелдер сияқты екенсіз деймін...

	—Кончай, а? Қазір уысымда тұрсың, бір сықсам, ішек-қарның аузыңнан шығады!

	—Сізді депутат етіп жіберейін...

	—Ненавижу... маубас депутаттарды...

	—Сенатор...

	—Керегі жоқ.

	—Енді кім болғыңыз келеді?

	—Құдай...

	—Кешіріңіз, құдай етуге құдыретім жетпейді... Өйткені, Құдайдың өзі мені жаратты... –деген алтын балық талықсып бара жатты. Сосын көздерін сығырайтып ашып:

	—Інішек, мен өлген соң, денемді теңізге лақтырып жіберші... «Су баласы суға қарап өседі» дейді біз жақта... –деді де, жыбыр-жыбыр етіп барып, жүре берді...

	—Зачем?—деді байдың баласы, —сен маған өлген соң ғана қымбатсың!

	 Шынында солай болып шықты, ештеңені керек етпейтін кеңкелесіміз балықты күнге кептіріп, қақтады да, сыртына лак жағып, жылтыратып, әйелінің алтын «цепочкасына» тағып қойды... Ит балық болса, лақтырып жіберер еді, алтын балық қой...





ИТ АДАМДАР КӨП...


	 Жетеді. Құдайға шүкір жетпесе, бетіме түкір... Баршылық енді...Үш қабатты, 22 бөлмелі үйім бар. Не ішемін, не жеймін десем, қызметшім лыпыл қағатын күйім бар... Менде бір ғана нәрсе жоқ. Сөйлейтін тоты құс! Америкаға барған бір сапарымда тоты құс сатып алдым! Сегіз мың долларға! Аяқтарында жалт-жұлт еткен алтын сақина... Бір қызығы—қазақша сөйлейді! Жиырма жылда жылап-еңіреп, шала қазақтарға бір түйір қазақша үйрете алмай жүргенімізде, мына тотықұс бір айлық курсты «қызыл дипломмен» бітіріп, «асса...асса... аа-ассалаумағал-лей-к-кууум, Мыжеке!»— деп тұр. Қуанғанымнан құйрығынан сипап, басын түгелдей аузыма салып, сүйіп-сүйіп алдым.

	 Түркияда бір ай болып, үйге келсем, әйелім көшеге шығып кеткен екен. Тоты құсым сайрап тұр.

	—Ас-са... ас-салау! –деді тоты құсым.

	—Өзіңнің жағдайың қалай?—деп сұрадым мен.

	—Нешауа, нешауа, нешауа, нешауа...—деді ол.

	—Тоты құсым менің, қазақ тілінде таза сайраушы едің ғой?

	—Ор-рыс-ша сөйлетін еркек қонды үйге!

	—Немене, немене?

	—Ор-рысша ар-р-ра-ластырып сөйлетін ер-р-ркек қонып жүрді!

	—Оңбаған! Мен жоқта қонып жүрген кім ол?

	—Ж-жор-рик деген оңбаған!—деді тотықұсым.

	—Ах, ұятсыз! Қатипаш көзіме шөп салған екен ғой! Бәсе, Америкада жүргенімде көзіме шөп түсіп кетіп еді. Олар не істеді?

	—Коффе-е-е ішті.

	—Сосын?

	—Коффе-е-ішті!—деді тотықұсым.

	—Сосын ойбай!

	—Коффе-е ішті...

	—Қашанғы іше береді? Сосын?

	—Коф-фе –ішті...

	 Тоты құсымның басына салып қалдым. Жыным келді.

	—Ұр-р-рмасай, тотықұс екенімді сыйлас- ай...—деп қалды ол.

	—Кешір... Сосын не істеді олар?

	—Ұяламын-н-н-н...

	—Ұялма! Қазір ол келгенде, көзінше айтасың!

	—Сүй-й-йісті...

	—Сосын?

	—Коф-ф-е ішті.

	—Кофеде бастары қалсын! Сосын?

	—Ли-и-ивия... Каддафи-и-и қашып кетті...—деп сандырақтай бастады тотықұсым. Америкада тұратын орыс саясаткерінен сатып алған едім, бұрынғы иесін есіне алып тұр.

	—Ливияда жұмысым жоқ! Мен Америкада жүргенде, әйелім не істеді деймін?

	—Хи-иджап киеттін қыз-здар..—деді ол.

	—Немене хиджап?

	—Хи-иджап ар-ррабтардың ұлтық киімі—-деді ол.

	—Сен сандалма, әйелім Жорик екеуі не істеді?

	—Коффе ішті...

	—Болды ма?

	—Қа-ззақ қыз-з-здары хиджа-ап кимесін!—деді тоты құсым.

	—Бастарына шелек төңкеріп алса да, жұмысым жоқ, әйелім туралы сұрап отырмын!

	—Коффе-е-е ішті...

	—Бәлее-е ішті!

	—Маз-зақтамасай...

	—Өзің ғой, енді, бір сөзді қайталай бересің, қайталай бересің!

	—Кешір-р-рім сұр-р-ра.

	—Ойбай, кешір мені тоты құс мырза! Тәңір жарылқасын сені, айта қойшы, әйелім көңілдесімен жиі кездесті ме?

	—Коффе—е ішті...

	—Оны айттың ғой...

	—Коффе-е- ішті.

	—Бәле ішті! Айттың ғой деймін!

	—Айттың—ң-ң ғой деймі-і-ін...

	—Қой деймін!

	—Қой деймін...

	—Қайталама менің сөзімді!

	—Қатал-лама менің сөз-зімді!

	—Ноқаты кем тоты құс болды ғой!

	—Өзіңнің ноқатың-ң кем!

	—Сен көп сөзді қой. Кіммен сөйлесіп тұрғаныңды білемісің? Бірнеше бизнес орталықтары бар атақты Мыжбанмен!

	—Компози-итор-р-р-лар бір-бірінен ән ұрлап жүр...—деді ол.

	—Маған оның қатысы жоқ. Әйелім Жорикпен кеше де кездесті ғой?

	—Коффе-е- ішті...

	—Кофең де, өзің де құры! –деп ашуым келді де, тоты құсты тордың ішінен шығарып, басын жұлып алдым... Т-ө-өу, не істеп қойдым? Тірі куәгер еді ғой!

	Тоты құсымның жұлынған басына қарадым... Байғұстың басы да сөйлеп жатыр: «и-ит адам екенсің! И-ит адамдар кө-өп...»





«ХРАМОЙ» КИІК...


	 Бір миллионер ерігіп жатып, көзін жұмып алып, күй шығарды. Қазақстан композиторлар одағына құстай ұшып жетіп:

	—Күй шығардым!—деді.

	—Қалай?—деп сұрады белгілі композитор.

	—Ыңылдап...

	—Домбырамен тартып жіберіңізші...

	—Кешіріңіз, мен тек темекі ғана тартатын едім...

	—Шырағым, домбыра тарта алмасаң, қалай күй шығарып жүрсің?

	—Құрманғазы, Тәттімбеттер сигарет тартпаса да күй шығарған...

	—Жарайды, —деді композитор,—қалай орындайсың?

	—Ыңылдап...

	—Ыңылдаңыз...

	 «Таланты тас жарған» композитор ыңылдай бастады.

	—Кешір інім, күйің не деп аталады?

	—«Храмой киік...»

	—Неге орысша?

	—Орыстар да түсінсін дегенім...

	—Інішек, мынауың Құрманғазының «Ақсақ киігі» ғой...

	—Как «Ақсақ киігі?» «Менікі «Храмой киік» деп аталады...

	—Тура соның көшірмесі.

	—Не может быть. Құрманғазы менен ұрлап алған екен де!

	—Оу, Құрманғазы қашан туылды, сен қашан туылдың?

	—Жоқ, ол менің осы ғасырда туылатынымды сезіп, менің күйімді ұрлап алған...

	—Қалай ұрлайды? Құрманғазы Сағырбайұлы 1823 жылы туылған. Ал сен...

	—Өліп қалғандар да ұрлай береді...

	—Басымды қатырма, інішек.

	—Ән де шығардым!

	—Орындашы. Ия, ызыңдап...

	 Кәсіпкер ызың-ызың етіп, ән орындаған болды.

	—Ән қалай аталады?—деп сұрады композитор.

	—«Алматы каналы жағасында...»

	—Жарқыным-ау, мынауың Шәмшінің «Арыс жағасындасының» көшірмесі ғой! Тек қайырмасын сәл өзгертіпсің...

	—Шәмші менен ұрлап алған...

	—Қой, мынауың енді, өтіріктің өтірігі.

	—Менің осы әнді шығаратынымды түсінде көріп, менің туылмай тұрғанымды пайдаланып, әнімді ұрлап алған...

	—Сен өзі нота білесің бе?

	—Білемін. До- ре- ми- фа- соль- ля- си- до.

	—Жоқ, нота жаза аласың ба деймін?

	—Жоқ. Құрманғазы да нота білмеген. Дина да. Тәттімбет те. Мен де...

	—Сөз мәтіні де оңып тұрған жоқ. «Бойында каналдың, өзіңнен нәр алдым, сағыз шайнап құрбым сен, жағада тұрдың сен...» Не пәле бұл?

	—Әнімнің сөзі.

	—Авторы кім?

	—Өзім.

	—Өзің де, сөзің де құры!—деп айқайлап берді композитор. «Таланты тасыған» әуесқой композитор есіктен шығып бара жатып күңкілдеді:

	—Мен сізді сотқа беремін! Авторлық құқымды талап етемін! Менің «Өзің де, сөзің де құры» атты әнімнің тақырыбын ұрлап алыпсыз! Сіз плагиатсыз!





АРЫ ЖАТЫҢЫЗШЫ...

	 Қалалық мәйітхананың іші тастай қараңғы. Мәйіттердің көптігі соншалық, еденде де қалай болса, солай жатыр... Бір кезде, башпайына «белгісіз әйел» деп жазылған мәйіт «мәйіттер тілінде» сөйлей бастады:

	—Ары жатыңызшы...

	—Сен кімсің?

	—Қатипашпын.

	—Қашан өлдің?—деп сұрады мұртты мәйіт сыбырлап.

	—Бағана.

	—Жәйша өлдің бе?

	—Адам жәйша өлуші ме еді? Бір «крутойдың» баласы «Джипімен» мыжып кетті...

	—Обал болған екен...

	—Маған ба?

	—Жоға, сені қаққан жігітті айтамын.

	—Е, байдың балалары сотталушы ма еді? Ақшасы көп те...—деген әйел ыңыранды,—ары жатыңызшы.

	—Мен бе?

	—Ия, сіз... аяғыңызды менің аяғымның үстіне қойып алыпсыз...

	—Енді морг дәрігерлері отын тастағандай осылай лақтыра салса қайтемін?

	—Обшым, олар өлік сыйламайды... Өздері өлмейтіндей...

	—Өлген адам аяғын қалай көтереді? Кешірім сұраймын сізден...

	—Амал жоқ... Өзіңіз кімсіз?

	—Өлікпін.

	—Оны білемін. Атыңыз?

	—Мыжбан.

	—Жақында өлдіңіз бе?—деп сұрады мәйіт келіншек.

	—Жоға! Екі ай болды осында жатқаныма...

	—Немене? Туыстарыңыз жоқ па?

	—Бар ғой. Бірақ оларға «құжаттарыңыз дұрыс емес» деп бермей жүр...

	—Сұмдық-ай...

	—Мұнда түскен «свежи» мәйіттерді туыстары сойдырмауға тырысып, тезірек алып кеткісі келеді. Бірақ оңбаған дәрігерлер ақша сұрайды... Бес мың теңгеден он мың теңгеге дейін.

	—Қойшы, өлә-ә...

	—Солай, қарындас... тірілер өліктерді де саудалай бастады...

	—Ақырын, ағай... Дәрігерлер келе жатқан сияқты...

	 Артынша есік сықырлай ашылды да, келесі бір мәйітті әйелдің үстіне тастай салды. Мұрты тебіндеп өсіп келе жатқан бозбалаға ұқсайды...

	—Өлә-ә, өкпем қысылып кетті тегі...—деп қалды келіншек.

	—Әй, сен кімсің?—деп сұрады мұртты кісі.

	—«В масле» өлікпін...

	—Сенің түбіңе кім жетті? Жас екенсің!

	 Бозбала қипақтап қалды...

	—Ары жатшы!—деді мәйіт келіншек.

	—Апай, қалай жатамын? Өлікпін ғой...—деді бозбала.

	—Ия, сені де машина қағып кетті ме?—деп сұрады мұртты.

	—Жоқ. Мен мектепте оқимын. Колледждегі балалармен «разборка» болып, бір оқ басыма тиіп кетіп...

	—Сауап болыпты!—деді мәйіт келіншек,—бүгінде мектептердегі оқушылар қағынған! Мектепте момақан, былай шыға бандиттерсіңдер!

	—Өмірді, жарық дүниені бағалай алмайсыңдар!—деп ұрсып берді мұртты.

	—Білім министрлігі қайда қарап отыр?—деп қалды бір шалдың мәйіті.

	—Енді бізге бәрібір...—деді бір өлген кемпір.

	—Біз де сіздердей болғанбыз, сіздер де біздей боласыздар...—деді мұртты күрсініп,—беу, дүние, жарық өмір қандай рахат еді!

	 Ішке бір мәйіт әкелінді. Орта жасар кісі көрінеді. Оны да мәйіт келіншектің оң жағына тастай салды.

	—Ища-ай, мұнда суық қой...—деп қалды «жаңа қонақ».

	—Ары жатыңызшы,—деді мәйіт келіншек, —немене пәле, өлгендерді менің үстіме, жан-жағыма тастай береді...

	—Сөйлеп қалған екенсің!—деді бір қартаңдау өлік.

	—Енді ше? Қанша дегенмен әйел затынанбыз. Ұялып барамын.

	—Тірілер ұялмайды...—деді мұртты. Сосын «жаңа қонаққа» тіл қатты:

	—Қайдан келдің?

	—Жарық дүниеден...

	—Неге келдің?

	—Арақ ішіп-ішіп, далада ұйықтап қалыппын. Аяз дегендей...

	—Қысқасы, арам қатып қалдың ғой?

	—Ия.

	—Қазақтың түбіне орыстан келген осы арақ жетеді! Орыстан озып кеттік!—деді өлік кемпір,—арақ шығарудан да алдымызға жан салмаймыз...

	 «Жаңа қонақ» бір кезде жылай бастады... Қозғалайын десе, қозғала алмайды. Тұрайын десе, тұра алмайды. Нәйеті мойнын да бұра алмайды.

	—Өлген деген осы екен ғой...—деп қамықты ол. Кенет күрсініп салып:

	—Басым сынып барады... Жүз грамм болса ғой...—деді.

	—Алқаш...—деп жақтырмады өлген кемпір. Бұрышта маньяк мәйіт қана үнсіз жатыр... Машина қағып кетпесе, әлі қаншама балақайларды... Құрып кетсінші...

	Мәйітханадағы мәйіттер бір кезде үнсіз қалды... Олар жарық дүниені сағынып жатыр еді...





АЛДАР КӨСЕ АЛДАЙ БЕРЕДІ...


	(Үш сериялы телекомедия)





БІРІНШІ СЕРИЯ


	1. АЛДАР ЖӘНЕ ӘКІМ


	Алдар Көсе ұйықтап жатып, тырқылдап күлді. Сосын қабырға жаққа аунап түсіп, тағы да тырқылдай күлгені... Түс көріп жатыр. Түсінде ауылдың атқа мінерлері жарыс өткізіп жатыр екен дейді. Аудан әкімі мінберде тұр екен дейді. «Жемқорлардың құрметіне «желке тістеу» жарысын өткіземіз!»— деп шірене сөйлегенде, шалбары шешіле жаздайды. «Кімнің желкесін тістеуіміз керек?», « Желке тістеген деген не пәле?», «Әйелімнің желкесін тістесем болады ма?», «Жануарлар желкесін тістесек рұқсат па?», «Тісім қышып тұр еді, жақсы болды ғой...»—деген дауыстар жан-жақтан жамырады. «Шуламаңдар! Өз желкесін өзі тістеген адамға мемлекет бюджетінен бір қап пісте, жиырма төрт теңге, бір уыс тұз, бір шелек көмір, жүз қой, екі ешкі, бір есек беріледі. Оған қоса жемқорлар құрметіне шығарылған медальдар мен ордендерді де марапатталушылардың желке тұсына тағамыз!»— деген аудан әкімі мінберден түсіп жатты. Шағын алаңқайға ауыл әкімі мен атқа мінерлер шығып, қарапайым халықты ығыстырып жіберіп, өз жеклкелерін өздері тістеуге кірісті.

	Қайран, қазағым-ай, байлық дегенде, абыройсыз келген атақ дегенде, алдарыңа жан салмайсыңдар-ау... Әсіресе ауыл әкімінің ауызы қисая ашылып, басын желке тұсына бұрғысы-ақ келеді, өз құйрығын өзі тістеп, шыр көбелек айналған ит сияқты айнала берді, айнала берді... Жиналған жұрттың ішек сілесі қатып күлгені бар, босқа жүрген иттердің адамдарға қарап, үргені бар, бұл өзі қызық болды. Тірі пенденің өз желкесін өзі тістей алмайтынын білсе де, аудан әкімі қызықтап тұрған, кенет өзі де аузын ашып, көздерін жыпылықтата, басын иығы тұсына бұрды... Болар емес, сосын қолымен желке тұсын ұстап, «әй-и!» деп жерге шырт түкірді. Бір кезде:

	—Мен өз желкемді тістей аламын!—деген дауыс шықты. Жұрт жапа-тармағай, дауыс шыққан жаққа қарады. Қараса, жұпыны киінген, басында тақиясы бар, жыртық шапанын жамыла салған жігіт ағасы келе жатыр екен.

	—Әй, сен кімсің?—деп сұрады аудан әкімі.

	—Ассалаумағалеййкум, қалың елім, қазағым!—деп Алдар Көсе оң қолын кеудесіне қойып, басын иді,—мен Алдар Көсе боламын!

	—Алдар Көсе?

	—Баяғы заманның Алдар Көсесі ме?

	—Ой, өзіміздің бүгінгі Алдар Көселеріміз де жыртылып айырылады! Шенеунік Алдар Көселер жүдә көп!

	—Ойбай-ау, бір депутат Алдар Көсені «мөщеннік», алаяқ, балаларымды бұзады деді емес пе? Бұл сол Алдар ма?

	—Алдар алаяқ емес! Ол тек байлар мен алаяқтарды ғана алдайды! Кедейлердің кегін алып беруші!

	Осылай шуласқан жұрт Алдар Көсеге таңырқай, әрі іш тарта қарасты. Ауыл әкімі Алдардың жанына келіп:

	—Фамилияң кім?—деп сұрады.

	—Менде фамилия жоқ...

	—Мүмкін, сен шпион шығарсың?

	—Жоқ, мен сатқын емеспін!—деген Алдар Көсе шапанының ішінен кішігірім ғана еліміздің көк байрағын суырып алып, төбесіне көтерді. Участкелік полиция инспекторы жетіп келіп:

	—Мүмкін, терроршы шығарсың? Артынып-тартынып, Ауғанстаннан келдің бе?—деп қолын қайыра бастап еді, нөпір халық инспекторды жұлқылап, шетке алып кетті.

	—Тимеңдер!

	—Алдар Көсе халық Алдары!

	—Желкесін тістесін де, сый-сияпатын алсын!—деген дауыстар шығып жатты. Аудан әкімі қолын көтерді:

	—Шын мәнінде Алдар Көсемісің?

	—Ия. Шайтанды да, сайтанды да алдаған Алдармын.

	—Жарайды, өнеріңді көрейік, бізді де алдап, өз желкеңді өзің тістеп көрші!—деген аудан әкімі мойнындағы қып-қызыл галстугын түзеп қойды. Алдар Көсе ортаға шығар алдында, шетте тұрған сиқыршы танысына көзін қысып қойды. Үстіне сиқыршылар киімін киген анау болса, басын изеді. Сол екен, жұрттың көздері байланды да, Алдар Көсе ауыл әкімінің жанына келді. Қалтасынан қайшы шығарып:

	—Кешіріңіз, бір тал шашыңызды қырқып алсам...—деп сұрады.

	—Неге менің шашымды? Мен ауыл әкімімін...—деп міңгірледі ауыл әкімі.

	-Кешіріңіз, лауазымды қызметкерлердің шашы көмегімен ғана басымды желкеме бұра аламын,—деді Алдар Көсе жымиып.

	Ауыл әкімінің көздері «твист» билеп, аудан әкіміне қарады. Аудан әкімі: «Айтқанына көне ғой...» дегендей, басын изеді. Алдар Көсе оның желке тұсындағы шашынан қиқалап тұрып, қайшымен бір уысын кесіп алды. Ауыл әкімі ыржалақтап, желкесін сипалап тұр. Бір кездеАлдар Көсе ауыл әкімінің шашын өзінің желке тұсына тастап жіберіп еді... О тоба... Басын 180 градус артына бұрды. Жұрттың көздері алақандай болып, ішектерін тартысты. Әсіресе, ауыл әкімінің аузы ашылып қалыпты... Бір «өсекші» шыбын аузына кіріп, ызыңдап, қайта шықты. Аудан әкімі көздерін жұмып, қайта ашты. Полиция инспекторы тершіген маңдайын сүртіп жатты. Алдар Көсе болса, ернін жиырма сантиметрдей созып, желке тұсын шөп еткізе сүйіп, артынша оңдырмай тістеп алды... Бұл кезде оқшау тұрған көз бояушы танысы жұрттың соңынан қолдарын ербеңдетіп тұрған еді...

	—Ойбай, мойнына шарик қойып алған ба?!

	—Немене болып кетті өзі?!

	—Басы ғана бұрылып, желкесі қатып қалыпты!

	—Беріңдер сыйлығын!

	Осындай дауыстар әр жерден шығып жатты. Ауыл әкімі Алдар Көсенің жанына келіп, құлағына сыбырлай:

	—Сен өзі адамсың ба?—деп сұрады.

	—Адаммын.

	Ауыл әкімі Алдардың бетін шымшып көріп:

	—Өзінің беті сияқты...—деді.

	—Кешіріңіз, әкім мырза, әлдекімдер сияқты халық алдында қара бет емеспін. Өзімнің бетім,—деген Алдар Көсе аудан әкіміне бұрылды:

	—Әкім мырза, мен уәдемде тұрдым. Сый-сияпаттарыңызды...

	—Алдарчик!—деді аудан әкімі жымыңдап,—тірі пенде өз желкесін өздері тістей алмайтынын біліп, ешқандай сыйлық тағайындаған жоқпыз!

	—Мен тістедім ғой?

	—Сен бізді алдап тістеуің керек еді...

	—Сендер халықты алдаудан алдарыңа жан салмайды екенсіңдер!—деген Алдар Көсе халықты қақ жарып, жүре беріп еді, жұрт шулап қоя берді.

	—Еңбегін елеу керек болар!

	—Бізді қашанғы алдайсыңдар?

	—Түйе болмаса да, түймеңді бер!

	Аудан әкімі халық алдында беделін түсіріп алмас үшін:

	—Әй!—деп дауыстады. Алдар Көсе бұрылды.

	—Менің атым «Әй» емес, Алдар Көсе.

	—Кешір, Алдеке, бері кел.

	Алдар Көсе аудан әкімінің жанына келді.

	—Мә, соткамды берейін саған. Қымбат сотка. Осыған да разы бол!—деді әкім. Алдар Көсе ұялы телефонды қызыға ұстап тұрып:

	—Он мың теңге берсеңізші, бірлік салып алайын да...—деді.

	—Мен бере салайыншы,—деген ауыл әкімі жағымпазданып, қалтасынан он мың теңге суырып берді. Сосын, былай оңаша алып шығып:

	—Тәңір жарылқасын, сиқырлы қайшыңды маған сат, балама берейін, асаба еді, тойларда желкесін тістеп, ақша тапсын...—деп жалынғанда, жылап жібере жаздады.

	—Жарайды, жесір қатын сияқты жылай, не болса соны сұрай береді екенсің. Не бересің?

	—Анау тұрған су жаңа «Джипімді» берейін...

	—Жарайды, келістік!

	Екеуі қол алысып, әкім қайшыны, Алдар Көсе «Джиптің» кілтін алды. Жұрт тарай бастағанда сиқыршы мен Алар Көсе құшақтасып көрісіп, сосын бірін-бірі қытықтай күлісіп жатты...

	Тырқылдай күліп жатып, Алдар Көсе оянып кетті. Аулада ит шабалана үріп жатыр екен. Төсегінен керіле тұрып, терезеден үңіле қарады. Қараса, үйіне қарай бір әйел мен еркек келе жатыр екен. Жылдамдата киініп, есік алдына шықты.

	—Ассалаумағалейкум, Алдар Көсенің үйі осы ма?—деп сұрады еркегі.

	—Сәлеметсіз бе ағай, сіз Алдар Көсе аға боларсыз?—деді әйелі.

	—Ия, Алдар Көсенің дәл өзімін. Ксеросы емеспін.

	Күйеуі Алдардың жұпыны үйіне қарап тұрып:

	—Миллионерлерді алдап жүріп, осындай жұпыны үйде тұрасыз ба? –деп сұрады. Сосын тағы:

	—Көшеде келе жатып көрдік, үйіңіздің арты құлап қалыпты...—деп қосып қойды.

	—Е, кеше қатты түшкіріп қалып едім, қабырғалары құлап қалды...

	—Алдап алған дүниелеріңізді кедейлерге таратып береді екенсіз, сол рас па?—деп сұрады әйелі.

	—Жапалақ жапа, дүние опа бермейді...

	—Келесі ауылдың тұрғындары едік. Мынау жанымда жарбиып тұрған—менің ғана әйелім.

	—Менің ғана әйелім?

	—Енді... Жұрттың әйелі болып кетіп, бұзылып жатқандар жетеді деп жетісіп тұрғаным ғой. Көп балалы ана, мен оларға пана. Ауыл әкіміне жиған тергенімізді беріп жүріп, мақта егу ушін жер сатып алған едік.

	—Құтты болсын!

	—Сол жері құрғыр құтты болмай тұр...

	—Неге? Жеріңнің астында албасты жатыр ма?

	—Ауыл әкімі жерімнің үстінен жер беріп, бір қытай кәсіпкеріне сатып жіберіпті...

	—Әкімнің алдына барып жыладық...—деді әйелі.

	—Ол не деді?

	—Ол да бізбен бірге қосыла жылады...

	—Қайта-қайта бара бермедіңдер ме?

	-Бара жатқаннан, кеңсесінің алдына шығып алып, ботадай боздай береді.

	—Неге жылайды екен?

	—Сендерге жаным ашиды, бірақ амалым жоқ деп отыр,—деген әйелі орамалының ұшын көзіне апара берді,—Алдар аға, ауыл әкімін бір қатырыңызшы... Жерімізді алып беріңізші...

	Алдар Көсе иегін сипалап, ойланып қалды. Бір кезде керегеде байлаулы тұрған атына ырғып мінді де:

	—Кеттік!—деді.

	—Біз... Біз автобуспен келіп едік... Қайтуға теңгеміз де жоқ...—деді әйел күмілжіп.

	—Менің артыма әйелің, одан кейін өзің отыр!—деді Алдар Көсе...

	—Жануардан обал болмайды ма?—деп сұрады күйеуі.

	—Мына түрлеріңе қарасам, екеуің қосылып, елу кілә болмайтын сияқтысыңдар! Мінгесіңдер, атымның арқасына май жағып қойған жоқпын!

	Аддар Көсе атын үйінің текпершегіне жақындатты да, өзі аттан түсіп:

	-Жоқ, болмайды екен, айтпақшы, ия, атың кім еді?—деп сұрады.

	—Кедейбек...

	—Кедейбек, әйелің аттың алдына отырсын. Одан кейін сен мінгес, бірақ теріс қарап отыр, одан кейін мен отырайын...

	—Бір-бірімізге қарап қаламыз ғой, Алдеке...

	—Сонысы керек, ауылыңа жеткенше, әңгімелесіп барамыз!

	Ол әйеліне қарады, әйелі кезеріп кеткен ернін жалады...

	Х Х Х

	Көздері қысыңқы, қазақша бір түрлі шүлдірлейтін қытай кәсіпкері кеңсесінде керіліп отырған ауыл әкіміне жетіп келді. Жетіп келді де, аяғына жығылды. Әкімнің көздері ағып түсе жаздап, орнынан ұшып тұрды.

	—Ля мауо мырза, сізге не болды? Сізге не болды деймін?

	—Анда... Менікі жеріме...

	—Немене менікі жеріме?

	—Жеріме барсам, бір ақ дамбал киген ақсақал егіп жүр...

	—Немене егіп жүр? Мақта ма?

	—Адам «егіп» жүр...

	—Қалай қалай?

	—Менің жеріме талас-талас болған еркек пен әйелді де «егіп» тастапты...

	—Түсінсем тісім сынып қалсын!

	—Бірнеше балаларды да «егіп» тастапты...

	Ауыл әкімі қытай кәсіпкерін алдына салып, жыртылған жазық жерге келсе, шынында, ақсақалды біреу белуарынан көмілген бірнеше адамның түбіне шелектеп су құйып жүр. Тіпті «өсіп» тұрған адамдарға тал жапырақтарын ұстатып қойыпты...

	—Әй, шал!—деп айқайлады ауыл әкімі,—не істеп жүрсің өзің?

	—Мен жәй шал емеспін...

	—Енді кімсіз?

	—Жер иесімін.

	—Жер иесі— мына қытайлық.

	—О, жаратқан ием, мына бала түсінбей тұр, мен үй иесі, орыстар айтатын «домовой» дегендей, «жер иесімін!

	—Как, жер иесі?

	—Орыстар айтатындай «землявоймын!»

	—Не істеп жүрсіз деймін?

	—Өз жеріме адамдар егіп жүрмін.

	—Адам егілмейді, туылады!

	—Сен мына оралман қандастарыңды көктетпеген соң, жерге егіп, өзім көктетейін деп жүрмін...

	—Бұл менікі жер...-деп қалды қара қытай.

	—Кешір қытеке, бұл қазақ жері, жесірімді алдың, енді жерімді тартып алайын дедің бе?—деген «жер иесі» етіктерінің табандарына пружина байлап қойған екен, жүгіре басып, жол жағасында тұрғандарға қарай секіріп қалғанда, ауыл әкімінің алдына топ ете қалды. Әкімнің аузы ашылып, қорыққанынан шалқасынан түсті. Екі қолын артына тірей, көткеншектей шегініп, орнынан тұрды.

	—Сіз... сіз шынымен «домовойсыз» ба?

	—«Землявоймын!» Осы жерде менің мүрдем жатыр! Ал сен екі сатып, екі жеп, ақша санап отырсың!

	—Сеніңкіремей тұрғаным...—деп көздерін сығырайтты ол.

	Бір кезде, «өй әкеңнің...» деген «жер иесі» оң қолын иығы тұсынан сол қолымен жұлып алғаны... Қарап тұрмай, жіберіп ұрғанда, жұлынған қолы ауыл әкімінің алдына топ ете түсті. Зәресі қалмаған ауыл әкімі:

	—Ойбай, же-жерін қайтарып бе-беремін! Ертең келсін! Заңдастырып беремін!—деп жыларман күйде сөйлей қашты. Артынан албастыдай болып, қытай кәсіпкері қашып барады. Олар көрінбей кеткен соң, бос топырақтан сүйретіле шыққан Кедейбек «егіліп» тұрған әйелін құшақтай алды:

	—Құттықтаймын, қатын! Жеріміз құтты болсын! Жер қазақтарға берілсін!

	—Қытықтай бермей, мына шұңқырдан шығарсаңшы, отағасы!

	Әйелінің сөзін тыңдар ол жоқ, Алдардың қасына келіп, оны да құшағына алды.

	—Алдеке, сізге көп-көп рахмет! Оң қолыңызды шапаныңыздың ішіне жасырып, ағаштан жасалған жасанды қолыңызды жұлып алғаныңызда, жалмауызға да жан керек екен-ә, бұтына жіберіп қоя жаздады! Сізге қарыздармын, бірақ оны қалай қайтарармын...

	Алдар Көсе басын оның кеуде тұсына қойып, бірдеңе жегендей болды. Сосын басын жұлып алып, жұтынды.

	—Сізге не болды, Алдар аға?—деп шошып кетті Кедейбек.

	—Ниетіңді нанға жағып жеп, көңіл көжеңе тойдым, бауырым! Маған осы да жетеді!-деген ол алысқа, тау бөктеріне қарай шаба жөнелді... Кедейбектің жанарынан қуаныштың жасы сорғалап тұр еді, қолын бұлғай, қимас көңілмен қала берді.





ЕКІНШІ СЕРИЯ


	2. АЛДАР КӨСЕ ЖӘНЕ МАЙ ИНСПЕКТОРЫ


	Алдар Көсе түс қайта арық атымен қала ішіне кіргені сол, «Қолыма ақша түссе екен..»— деп көздері жайнап тұрған, тоқтамай кеткен «Джиптерге» зығырданы қайнап тұрған МАЙ инспекторы ала таяғын көтеріп, аттылы Алдарды тоқтатты.

	—Жәйша тоқтаттыңыз ба?—деп сұрады Алдар Көсе.

	—Көзіңіз соқыр ма?

	—Қазір, көздерімнен сұрайын...

	—Сізбен қалжыңдасып тұрғаным жоқ. Бағдаршамның қызылы жанғанда өтіп кеттіңіз!

	—Менің машинам жоқ. Мен аттылымын.

	—Ереже бәріне заң! Атыңыздың нөмірі қайда?

	—Қандай нөмір?

	—Мемлекеттік нөмірін айтамын...

	—Ә-ә, мынау ма?—деген Алдар Көсе шапанының етегін көтеріп жіберіп, етігі қонышынан «АК -777 АЙҒЫР» деп жазылған машиналар нөміріне ұқсас нөмірді алып көрсетті.

	—Бұл немене?

	—Нөмір.

	—«АК» деген немене деймін?

	—Сауатсыз неме екенсіз ғой, АК—Алдар Көсе деген сөз.

	—«Крутой» нөмір екен. Дегенмен, жол тәртібін бұздыңыз...—деген инспектор ат үстінде тұрған Алдар Көсеге жақындап, анау басын ие, құлағын тосты,—Ақша беріп кетпесеңіз, ішім өтеді...

	—Іштің өткені жақсы емес пе, қайта асқазаныңыз тазаланып қалады...

	—Жоқ... Қалай десем екен... Алақаным қышып тұр...

	Алдар аттан түсе қалып, жол жиегінде тұрған «Опельдің» артындағы шошайған теміріне атын байлай салды да, инспекторға жақындады.

	—Алақаныңызды ашыңыз.

	—Неге?

	—Қасып берейін дегенім ғой...

	—Керегі жоқ, Өй, не істеп жасырсыз?—деген инспектордың байбаламына қарамастан, Алдекең оның алақанын тырнай бастады.Тіпті, тістемек те болды. Алқынған инспектор:

	—Болды, жетеді деймін! Ауыртып жібердіңіз!—деп жыларман болды.

	—Қышуы қанды ма?

	—Қанды...

	Алдар атына көз салып еді, орнында жоқ болып шықты.

	—Ойбай, атым қайда?

	—Әне, анау «Опель» машинасының артынан шауып барады! Мәшиненің артына байлай салғаны несі?

	Алдар Май инспекторының машинасына отыра кетіп:

	—Отырыңыз, қайда жұмсарымды білмей жүрген жүз мың теңгемді беремін, атымды қуып жетейік!—деді. «Жүз мың теңге»» деген сөз құлағына майдай жағып қалса керек, МАЙ инспекторы машинасына отыра қалып, аттың артынан қуа жөнелді. Сиренасын да қосып жіберді. «Опель» де, ат та жол жиегіне тоқтады. Бұлар жеткенде машина иесі таңқалып тұр еді.

	—Жындысың ба, атты көрмедің бе?—деп дүрсе қоя берді инспектор.

	—Құдай ақы, маған сеніңіз! Артыма қарап қойып, мына ат артымнан неге шауып келе жатыр екен?»—деп ойлағаным рас...—деген шопыр инспектордың қолын қысқан болып, бес мың теңге ұстата қойды. Инспектор теріс қарап. Ақшаны санады да, қалтасына сала қойды.

	—Бара беріңіз, сіз емес, ат кінәлі...—деді сосын. Алдар басын қасып тұрған. Жемқор МАЙ инспекторын қалай алдап, ақшасын алуды ойлап тұрды... «Не істесем екен, а? Иттің баласының қойны-қонышы толған ақша!»

	—Әй, мынау атың шорылдат-е-еп тұр ғой! Көшені бүлдіріп...—деп қалды инспектор. Енді сол үшін де ақша алғысы бар.

	—Ойбуу,-деп Алдар Көсе шыр көбелек айналды,—канистріңіз бар ма?

	—Оны қайтесіз?

	—Ағатай-ау, бензин босқа төгіліп жатыр ғой...

	—Аттың бензині болады деп кім айтты сізге?

	—Аттың мемлекеттік нөмірі болғанда, бензині болмайды деп кім айтты сізге? Менің атым су орнына АЙ-93 маркалы бензин ішеді... АЙ-80-ді ішпейді.

	—Мынауың бензин бе? Сап-сары...

	—Енді оны зәпірәпшіктерден сұра, бірдеңе қосып қойған...

	Инспектор Алдар Көсенің жеңінен тартты.

	—Құжаттарыңызды көрсетіңіз.

	—Қандай құжат?

	—Көлігіңіздің...

	—Бұл ат болашақ әйелімнің атында.

	—Сенім хатты көрсетіңіз.

	—Болашақ әйеліммен әлі танысып үлгермесем, қайдағы сенім хат?

	Инспектордың жыны келді. Сол екі арада бірнеше машинаны тоқтатты. Бірі жүгіріп келіп, қолын алып, құшақтай алды.

	—Неменеге құшақтайсың? Сенің әкең бе едім?

	—Жол «папасысыз...» Неге тоқтатқаныңызды білейін деп...

	—Неге «нарушение» жасамай өтіп барасыз? Бала-шаға асырауым керек шығар?

	Анау ыржалақтап, қалтасынан екі мың теңге шығарып, инспектордың қолына ұстатты. Сосын:

	—Құдая, бетіңіз құрысын!—деп кете беріп еді, инспектор:

	—Әй, не деп тұрсың?—деп сұрады.

	—Құдая, бетіңіз қайтып келсін!—деп бетін сипаған анау тұра қашты. Алдар әлі ойланып тұр. «Мына иттің ақшасын қалай алсам екен, а? Бұл деген жол торыған тонаушы екен ғой!» Бір кезде ол еңіреп жылай бастады. «Неге жылайсыз?» деп инспектор одан сұрай бастады. Ботадай боздаған Алдекең оны құшақтай алып, басын шайқады дейсің...

	—Не болды саған?—деп сұрады инспектор.

	—Жәй, таңертең бетімді жумай шыққан едім, көз жасыма бетімді жуып алайын деп... Сіздің атыңыз кім, ағатай?

	—Майшелпек.

	—Майшелпек бауырым, сізге жаным ашып тұр. КНБ деген бар. Ұлттық қауіпсіздік комитеті. Соның жігіттері ұстап алса, қойны –қонышың толған ақша...

	—Жаның ашымай-ақ қойсын. Жаңа айтқан жүз мың теңгеңді қашан бересің?—деп сұрады инспектор.

	—Беремін. Менің ақшаны көрсем, аллергиям ұстайды. Көп сақтай алмаймын, жаратып жіберемін. Ақшаны ақша жасайды.

	—Қалай?

	—Менің ақшам буаз ақшалар. Жақында ақшалайды.

	—Қ-қалайша?

	—Жүз мың теңгем өзінен өзі ақшалап, екі жүз мың теңге болып шыға келеді. Солай, мықты деген тәуіпке «оқытып», түшкіртіп алғанмын.

	—Мынауың қызық екен... деген инспектордың көздері күлімдеп қоя берді. Томпиған қалтасын сыртынан сипалап қойып, қутыңдай:

	—Менің ақшаларым ше?—деп сұрады.

	—Қане, көрсетші...

	МАЙ инспекторы жан-жағына қарады. Сосын ымдап, Алдар Көсені машина кабинасына кіргізіп алды. Екеуі артқы орындықта қатар отыр. Алдар Көсе инспектор берген ақшаларды уыстап тұрып:

	—Мына ақшалар ақшаламайды...—деді.

	—Неге?—деген инспектордың көздері тізесіне түсіп қала жаздады.

	—Ақшаларыңыз шеттерінен бедеу екен. Оның үстіне жартысы еркек ақшалар...

	—Еркек ақша болар ма?

	—Оқытылса, түшкірсе, бәрі болады...

	—Ойпырмай-ә...

	—Сіз мына ақшаларды маған беріңіз, қалтама салып алайын.

	—Ойбай, бомайды!

	—Болады! Менің еркек ақшаларыммен таныса берсін де. Бедеу ақшаларың бесеу болса, көбейсе, жаман ба не?—деген Алдар Көсе ақшаны қалтасына басты. Сосын:

	—Жаңа айттым ғой, сіздің дұшпаныңыз көп. Мен сізге банкомат болайын. Сіз «жұмыс істеп», ақша табасыз да, менің қалтама сүңгіте бересіз. Немесе, шопырларды маған жұмсайсыз. Қалай еді, а, ия, «шестерка» болып тұрамын. Кенеттен КНБ келе қалса, мен қашып кетемін...

	—Қайда қашасыз?

	—Сіздің үйге қарай...

	—Менің үйімді қайдан білесіз?

	—Ойбай-ау, қорыққанда, қытайдағы қатыныңды да тауып аласың деген.

	—Банкомат болғаннан сізге не пайда?

	—Алла тағала күніне бір рет жақсылық жасаған пендесін жұмаққа жібереді екен. Сізге жақсылық жасағым келеді...

	—Жарайды, менің мекен жайым: Бұралаң көшесі, қисалаң көшесінің қиылысындағы 13 үй, 13 пәтер.

	—Келістік! Мә, мына қамшыны ал, оқытылған қамшы. Ақша шақырады.

	Алдар Көсе шетке барып, атының қасында әндетіп тұрды. Инспектор болса, «қызу» жұмыс жасап жатты. Машиналарды бірінен соң бірін тоқтатты. Шопырлар тіпті кезекке тұрып, Алдарға ақша тапсырып жатты. Ақшада есеп жоқ... Дандайсыған инспектор аз ақша берген шопырларды керек десеңіз, қамшымен салып жіберетін де болды.

	—Мына қамшың керемет екен, аспанға қарай шошайтып едім, ананы қарашы, ұшып бара жатқан тікұшақ та тоқтап қалды,—деді. Алдар Көсе көздерін қолымен көлегейлеп, аспанға қарады.

	—Қазір ақшаны тасқа байлап, өзіңізге лақтырады,—деген Алдекең жерден еңкейіп, кішігірім тас алды да, аспанға қарап, аңқиып тұрған инспектордың басына жіберіп ұрды. Басына тақ ете қалды. Анау жалт бұрылып:

	—Сіз ұрдыңыз ба?—деп сұрады.

	—Жоға, тікұшақтан түскен тас менің маңдайыма соғылып, сосын сізге қарай ұшып кетті...

	—Ақшасы қайда?

	—Қалтамда. Мен банкоматпын ғой...

	—Әй, «банкомат!» Ақшаларымды әкеліңіз, үйге кетемін. Жүз мың теңгеңізді қоса беріңіз!

	—Қайдағы жүз мың?

	—Беремін дегеніңіз ше?

	—Ойбай-ау, сіздің ақшаларыңыз жүдә бұзық екен. Ішінде «сотталғандары» да бар-ау деймін... Менің ақшаларымды шетінен өлтіріп тастады. Тура жүз мыңды...

	—Қалжыңды қойыңыз! Өз ақшамды қайтарыңыз!

	—Банкомат бұзылып қалды...—деген Алдар Көсе атына мінді.

	—Қалай бұзылып қалды?

	—Оның үстіне сіздің карточкаңыз да жоқ...—деген Алдар Көсе атының басын бұрып, шаба жөнелді.

	—Әй-әй, тоқтаңыз! Қайда қашып барасыз?

	—Кэнбэшниктер келе жатыр ма деп қашып барамын! Сау болыңыз!

	—Мынау... Мынау атақты Алдар Көсе екен ғой! Ойбай, тыр жалаңаш қалдым ғой! Тыр жалаңаш!—деген инспектор Алдардың қамшысын жерге атып ұрды... Машинасына асығыс отырып жатқанда, кэнбэшниктер келіп, қолына кісен салып жатты... О, ақша, сен осындай опасыз ба едің?!





ҮШІНШІ СЕРИЯ.


	МАХАББАТҚА ШӨЛДЕП КЕЛЕМІН!




	Махаббат деген—жанып тұрған от қой, от! Лапылдап жанып кетесің, немесе, жұрттың соңында салпақта-ап, қалып кетесің! Махаббат деген-ол көтеріліс! Бүкіл сезімің—бір мақсатқа жету үшін көтеріліске шығады! Махаббат—митинг. Миыңда миллиондаған ойлар митингіге шығып, ми палау боласың... Махаббат үшін суға секіресің, махаббат үшін біреуге жекіресің... Махаббат үшін тіпті асылып қаласың, махаббат үшін барыңды беріп, шашылып та қаласың... Махаббат—бал. Жалай бересің, жалай бересің де, таусылып қала ма деп, жан-жағыңа қарай бересің! Махаббат—кейде у, кейде газданбаған жәй су...

	Ал, Алдар Көсенің махаббаты бал бола ма, әлде айтқан жерден аулақ, у болады ма, оны қазір көресіздер...

	Бір күні Алдар Көсе көрші ауылда тұратын сүйіктісі Шиегүлдің үйіне кештетіп келді. Қора жанында сиыр сауып отыр екен. Әкесі де, шешесі де қатал, қақ маңдайдан бір перуден, немесе, жатқызып алып, аяқтары майысқанша тебуден тайынбайды. Осыны білген Алдар Көсе өрістен қайтқан қойлармен бірге қора ішіне еңбектей кіріп кетті. Бір кезде әкесі келді. Қора ішіндегі қойларына қарап тұрып:

	—Қатын-әй, қорамызға бөтен қой кіріп кетіпті, білдірмей сойып алайық та?—деп сұрады.

	—«Қызға құшақ, қойға пышақ дайын» деген сөзім бар, сойсақ, сойып алайық,—деген әйелінің даусы шыққанда, мана терезе тұсында жаюлы тұрған қой терісін жамылып алып, қойлармен қатарласып тұрған Алдардың жаны мұрнының ұшына келіп, көздері жыпылықтады.

	—Қораның іші қараңғы, ләмпечкесі күйіп кетіпті. Асхана ішіне жасырып соямыз-ау...

	Осылай деген отағасы Алдардың жанына келіп, үстіне жамыла салған қойдың терісін сипалап қойды. Сосын құйрық жағынан ұстап, «құйрықты» екенін білгісі келді ғой деймін, мытып-мытып жібергенде, Алдекең шыдай алмай:

	—Ойбай...—деп қалды.

	—Ойбай!—деді отағасы да қорқып кетіп.

	—Ұят емес пе, ағасы? Құйрығымды ұстағаны несі...

	—Ойбай! Бөтен қой сөйлеп кетті!—деген отағасы от алған трактордай секіріп-секіріп алды да, тұра қашты. Әкесін көрген Шиегүл де сүтін ақтарып алды. Қызы да, әкесі де, бірі— әйелінің, бірі— шешесінің артына жасырынды. Бұл кезде «маңыраған» Алдар Көсе төрт аяқтай қорадан шығып, жартылай ашық тұрған дарбазаның есігінен шығып бара жатты. Әшейінде, «батырсынған» отағасы мұны көргенде, талып қалды... Әйелі болса, «Кет шайтан, кет! Қайтып келме!» деп артынан шелектеп су шашты. Біраз жерге дейін еңбектеп барған Алдар Көсе арықтың жағасында алқынып отырды. Сүйіктісі Шиегүлге қалай жолықса екен а? Бұл ауылда ұялы телефон да толқын ұстамайды... Ақырын жүріп, дарбазаның тесігінен сығалап тұр еді, біреу иығынан ұстады. Бұл оның қолынан қағып жіберді, қараған да жоқ. Анау иығынан тағы ұстады. Бұл оның қолын тағы қағып жіберді. Қараған да жоқ. Тесіктен сығалап әлек. Осы ауылдың жігіті ызаланды білемін, Алдарды қапсыра құшақтап, әудем жерге лақтырып жіберді.

	—Өй, сен кімсің?—деп сұрады Алдар Көсе.

	—Өзің кімсің?

	—Алдар Көсемін. Өзің ше?

	—Осы ауылдың боз баласымын. Шиегүлдің ғашығымын.

	—Қойшы-ей?—деп көздерін сығырайта қарады Алдар Көсе,—Шиегүл саған ғашық па?

	—Өлердей ғашық!

	—Өлердей?

	—Ия. Өткенде мені ойлап, өлейін деп жатқанда, аузына су тамызып кеткенмін...

	—Қойшы-ей?

	—Өзің не істеп жүрсің мұнда?

	—Шиегүлдің шешесіне ғашықпын... Өткенде мені ойлап, өлейін деп жатқанда аузына құрт салып кеткенмін.

	—Шешесіне? Күйеуі өлтіреді ғой!

	—Махаббат жасқа қарамайды, басқа қарайды.

	—Өзің бұл ауылдың жігіті емес сияқтысың?

	—Көрші ауылданмын. Шиегүлдің шешесін ойлап, мазап кетті...

	Алдар Көсе өзі қатарлы жігіттің қолтығынан алып, оңаша жерге барып сыбырласты.

	—Былай болсын,—деді Алдар,—Шиегүлді көргің келеді ме?

	—Ия.

	—Менің де көргім келеді.

	—Неге? Шиегүлге келіп жүрген қу емессің бе? Теріңді сыпырып, сатып жіберейін бе?—деген шойын қара тез тұтанды.

	—Е, жоға, —деді Алдар Көсе,—қазақта «Шешесін көріп, қызын ал...» деген сөз бар. Мен шешесін көремін, сен қызын аласың ғой. Шиегүлдің шешесі бұрын күйеуге тиіп, онысы асқазан жарасынан қайтыс болып кетіпті дегенді естідім. Мына күйеуінің де әйелі асқазан жарасынан қайтыс болған екен. Шиегүл артынан еріп келген қыз. Солай ғой? Ендеше, мен Шиегүлдің шешесінің қайтыс болып кеткен күйеуінің көңілдесінен туған баласымын. Қарындасымды іздеп келген бетім осы. Сенімен әскерде бірге болғанмын. Келістік қой? Мені ертіп, үйге кір... Қой сояды, ет жейміз дегендей... Әрі ғашығыңмен сөйлесіп қаласың дегендей...

	—Сен кешір мені, ойнап айта салып едім, ол маған емес, мен оған сырттай ғашықпын. Естуімше көрші ауылдан бір жігіті бар дейді. Сен оны танымайсың ба?

	—Танысам талқан жеп түйілейін. Ал, баста! Атың кім еді сенің?

	—Алмабек.

	—Немене пәле, бұл ауылдың адамдарының аттары ылғи жеміс-жидек..,

	—Шиегүлдің әкесінің аты— Пістебек, әйелінің аты— Пістегүл...

	Не керек, екеуі аулаға кірді.

	—Көке,— деп дауыстады Алмабек.

	—Көкең көже ішіп отыр, жәй жүрсің бе, Алмабек?—деп сұрады асханадан шыққан Шиегүлдің шешесі.

	—Мына жігіт сіздің бұрынғы күйеуіңіздің көңілдесінен туған бала екен. Қарындасын іздеп келіпті.

	—Көтек! Не дейді?—деген Пістегүл бетін шымшыды.

	—Апай, мен марқұм әкемнің көңілдесінен туған баламын. Атам Алдар Көсе...

	—Кім-әй, есік алдында алқынып тұрған?—деп Пістебек те шықты.

	—Көке, мына жігіт жеңешемнің бұрынғы күйеуінің көңілдесінен туған бала екен. Сіздерді іздеп келіпті. Екеуміз әскерде бірге болғанбыз,—деп сарнады Алмабек.

	—Немене? Не деп тұрсың өзің?—деген Пістебектің көздері атыздай болды. Әйеліне қарап еді, оның көздері қылиланып кетіпті. Қылиланбай қайтсін, екі кештің арасында біреу үйіңізге келіп: «Апай, мен сіздің бұрынғы күйеуіңіздің көңілдесінен туған баламын..» деп тұрса, көздеріңіз үш бұрышты, немесе кубик болып кетер ме еді? Артынша Шиегүл көрініп, Алдарды көрді де таң қалды. «Ой, мұнда неге жүрсің?» деп қалып еді, Алдар байқатпай көзін қыса қойды. Әкесі қызына бұрылды:

	—Шиегүл, сен не, мына жынды басты танисың ба?

	—Жоға.

	—«Мұнда неге жүрсің?» дедің емес пе?

	—Алмабекке айттым.

	—А-а...—деді әкесі.

	—Е-е...-деді Алмабек.

	—О-о...—деді Алдар Көсе. Сөйтті де, Шиегүлге қарай құшағын аша жүрді:

	—Қатқан нандай болған қарындасым менің! Ақ тамақ қарлығашым менің! Бір әкенің кіндігінен жаралған туысым менің! Сені де, мына жақтырмай тұрған өгей әкеңді де, мына солып қалған қиярдай көгеріп кеткен анаңды да көретін күн бар екен-ау!

	Шиегүл түйенің үстіне шығып кеткендей, ештеңе түсіне алар емес. Аңырып тұрған әкесіне, бір метр таяқ жұтқандай қақиып қалған шешесіне кезек-кезек қарап, өзін құшақтай алған жігітінің құшағында балқы-ы-ып тұра берді.

	—Қарындасым-ау, шешемді оңбаған бір камаз мыжып кетіп, өлеріне он минут, он секунд қалғанда: «Алдаржан, саған сырымды айтайын, пәлен деген ауылда тұратын түген деген кісі сенің әкең болады. Бірақ әкең асқазан жарасынан қайтыс болды. Шешелерің бөлек болғанымен, әкелерің бір қарындасың бар, аты Шиегүл деп еді... О, жаратқан ием, енді мен өле берсем де болады!»—деген Алдар көсе:

	—Көке үйде мылтық бар ма?—деп сұрады.

	—Оны қайтейін деп едің?

	—Бақыттан басым айналып барады! Енді атылып өлсем де арманым жоқ...

	—Тек... О не дегенің? Өлгені несі? Біздің үйде өлсең, біз де жауапты болармыз...

	Алмабектің екі көзі Шиегүлде... Көздерімен шешіндіріп, көздерімен киіндіріп әуре... Қара торының әдемісі... Шіркін, менің әйелім болса, мойныма мінгізіп алып, екі аяғын салақтата үйді айнала жүгіре берер едім, жүгіре берер едім... деп те қиялданды. Бір кезде ол:

	—Шиегүл, бауырыңмен табысқаныңа қуаныштымын!—деді.

	—Рахмет Алмабек,—деген Шиегүлдің екі беті қызарып, төмен қарады. Бағаналы бері «тормоз» болып қалған Пістегүлдің есі енді жиылса керек:

	—Ішке кірейік, шәй ішейік,—деді.

	—Қарындасым менің! Өгей әкеңді керемет ақкөңіл деп естідім, қазір менің құрметіме бір қой сояйын, сояйын деп қалып тұр...

	Қыздың әкесі мен шешесі үйге бұрын кіріп кетті де, Алдар Көсе бөгеліп қалды. Үйге кіріп келе жатқан Алмабектің алдын кес-кестеді.

	—Сен қайда барасың?

	—Енді... Үйге кіріп, ет жеп дегендей...

	—Аштан өлдің бе не? Не, үйіңде ет жоқ па? Шиегүл, сен мына жігітке өлердей ғашық екенсің ғой? Өзі айтты...

	—Кім? Мен бе? О, қуғынбай!—деген Шиегүл Алмабектің басына шыбын ұрғышпен салып қалды.

	—Көрдің бе? Өтірік өрге баспайды. Бар, бар енді, мен Шиегүлдің «ағасымын» ғой, әйтпесе...

	Алмабек ашу деген айғырды ерттеп мініп алды.

	—Немене әйтпесе? Мен қазір көкем мен жеңешеме бәрін айтамын. Көке... Кө...—деп келе жатыр еді, Шиегүл шыбын ұрғышпен аузына салып қалды. Алдар Көсе артынан келіп, қапсыра құшақтап, құйрығына тізесімен тепкілеп, көшеге шығарып жіберді. Осы кезде Пістегүл сыртқа шықты:

	—Үйге кір, шақырылмаған қонақ жігіт...

	Алдар үйге кірсе, Пістебек жарылуға шақ тұр екен.

	—Ия, көңілдестен туған бала. Не үшін келдің?

	—Қарындасымды көруге...

	—Көрдің бе? Енді қайқай!

	—Қайтіп қайқаямын? Сізді мұндай сараң деп естімеген едім... Бір қой соймасаңыз, кетпеймін!

	—Мынау не дейді, Пістегүл?

	Пістегүл Алдардың қолынан ұстап, жалына бастады:

	—Айналайын, кімнен тусаң да, бізге бәрі бір, қазір келген жағыңа қайта бер! Жаңа Алмабектің көзінше ұялдық... Елге жайылып кете ме деп...

	Шиегүл ернін тістеліп тұрған:

	—Апа, түн ішінде қайда барады? Қонып кетсін...—деді. Шешесі жалт қарады.

	—Сен қыз тиегі түсіп қалған домбыра болмай, тыныш тұр!

	Алдар басын шайқады. Шиегүлге тағы да көзін қысып қойып:

	—Егер мені қонақ етпесеңіздер, егер маған қой соймасаңыздар, онда қарғаймын. Еркектің қарғысы қатты болады...—деді де:

	—О, тәңірім!—деп қолын жайды,— Мына ерлі –зайыптылардың кірпіктері қысқа болсын, айтатын сөздері нұсқа болсын, иттері үрмесін, дұшпандары күлмесін! Шіріген бай болсын, алдарында қаймақ пен май болсын! Қойлары шулап, маңырай берсін, есектері есік алдында аңырай берсін! Ошақтарында от болсын, көктемде қауын егіп, қолдарында шот болсын, киген киімдері күн сайын тоза берсін, ауылға концерт келсе, мойындарын соза берсін! О, Тәңірім...

	—Болды, болды, қарғысың алғыс сияқты екен, —деді Пістебек,—жарайды, бір қой соялық, әйтпесе, бүкіл ауылға «сараң еді...» деп жайып кетерсің.

	Ол орнынан тұрып жатып тағы да:

	—Пістегүл, экс-күйеуіңнің тыныш жүрмегенін қарашы...—деп қосып қойды. Алдар қулана жымиды. Шиегүл оған жәудірей қарады. Енді қайтсін, «көрші ауылдың жігітіне ғашық екен, бір күні қашып кетеді-ау!» деген сыбысты естігелі, әкесі де, шешесі де үйден қарға адым шығармай қойды емес пе?

	Әкесі мен шешесі қой сою қамымен сыртқа шығып кеткенде, Шиегүл Алдарды құшақтай алды.

	—Жаным-ау,— деді үздігіп,—Мына қылығыңды қалай түсінеміз?

	—Көшеңнен былай өтіп ысқырамын, олай өтіп ысқырамын, кездесуге шықпай қойдың ғой тегі,—деп Алдар Шиегүлді құшағына қыса түсті.

	—Әке -шешем мені осы ауылдың бетке ұстарының баласына бермек. Олар құда түсіп қойды... Баласы қаладағы қаржы полициясында жұмыс істейді, халықтың қалтасын қақса да аштан өлтірмейді дейді...

	—Солай ма? Онда мен сені бүгін түнде алып қашамын!

	—Арқалап па?

	—Арқалап!

	—Жаяу?

	—Жаяу!

	—Қалай?

	—Міне былай, мін арқама!

	Алдар Көсе еңкейе қалып еді, Шиегүл арқасына ырғып мініп, жабыса қалды. Сөйтті де, екеуі үйді бастарына көтере даудырасып, бөлмені айнала берді, айнала берді... Бір кезде бөлмеге кіріп келе жатқан Шиегүлдің шешесін қағып кетіп, шалқасынан түсірді. Өздері де омақаса құлады. Мәселенің мән-жайын түсіне алмаған Пістегүл: «Ойбай, көтек!» деді де, ашылып қалған балтырын етегімен жауып, орнынан тұра алмай, ықылық атты да қалды. Шиегүл бетін басып, далаға қарай жүгірді. Алдар Көсе болашақ енесін қолтығынан демеп тұрғызды да:

	—Кешіріңіз апай, қарындасым екеуміз балалық шағымызда бірге болмадық қой, ат болып, оны арқалап та ойнамадым... Сол олқылықтың орнын толтырайық деп...—деді міңгірлеп...

	—Қызымды арқалап алғаны несі... Ұят-ай... Әй, Шиегүл, қайдасың, қойдың ішек қарнын тазаласып жібер! Соны айтуға келіп едім... О, несі-әй...—деген Пістегүл аяғы ауырып қалса керек, сыртқа қарай ақсаңдай басып бара жатты...

	—Кешіріңіз, сіздің қызыңыз болса, менің қарындасым...

	Түннің бір уағында буы бұрқырап, қуырдақ келді. Алдар жұтынып сала берді. Бірақ Пістебек те, Пістегүл де үндеген жоқ, тымырайып отырды да қойды. Қуырдақтан да ауыз тимеді. Шиегүл қуырдаққа қолын соза беріп еді, шешесі қолымен оның қолының үстіне шарт еткізе ұрып жіберіп:

	—Қонақ осының бәрін жеп кетеді дейсің бе? Қалады ғой, әдейі тұзын удай қылдым. Ертең суға шайып жіберіп, қайта қуырамыз..—деді.

	—Ойе-ба-ай... «Шешесін көріп, қызын ал» деген баяғының сөзін, бүгінде: «қызын көріп, қызын ала бер, шешесін қайтесің?» деп өзгерткен дұрыс-ау. Мына қарындасымның болашақ күйеуі енеге жарыған екен...—деген Алдар Көсе қуырдақтың бір түйірін пиялайындағы ыстық шайына батырып, қасықпен мыжғылап, тұзын кетіріп барып жей берді.

	Қуырдақ желініп болған соң, Алдар Көсеге төргі бөлмеге төсек салынды. Үй иелері мен Шиегүл есік алдындағы жатын жайға, нардың үстіне жата кетісті. Шешесінен бөлектеу жатқан қыздың көңілі жігітте. Алдардың да ұйқысы келер емес. Бір кезде ары аунап, бері аунап, ақырында, ойбайлап, сыртқа атып шықты...

	—Не болды? Немене болды?—деп сұрады Пістебек.

	—Ана бөлмеде қыздар жүр...

	—Қандай қыздар, ойбай?—деп атып тұрды Пістегүл.

	—Екі қыз... Шайтан қыздар.. Үстіме шығып алып, айран ішіп отыр...

	—Біздің үйде шайтан, жын-жыбыр жоқ, кеше адыраспандап тастағанмын,—деген Пістегүл бөлмеге кірді. Артынан Пістебек келді.

	—Жат, осы жерге жабысып! Қандай қонақсың өзің?—деген Пістегүл ернін шүйіре шығып кетті. Пістебек те ызаланып барады. Түннің бір уағында Алдар Көсе тағы да ойбайлап атып шықты.

	—Немене пәлесің өзің?—деді Пістебек ұйқысы шайдай ашылып.

	—Ана жақта екі кішкентай-кішкентай қуыршақ кемпірлер... Шайтан кемпірлер үстіме шығып алып, жүн түтіп отыр.

	—Құдайым-ай, енді не істе дейсің бізге?—деді Пістегүл көзін тырнап ашып.

	—Қорқамын... Араларыңызға жатайыншы...

	—Болмайды! Сомадай болып, о несі-ей... Әй, Шиегүл, бері жат. Шетке ағаң жатсын, жабысқыр пәле!

	Таң атар алдында Алдар Көсе Шиегүлді түртіп оятты.

	—Әке-шешең қорылға басты. Дайынсың ба?—деп сұрады.

	—Жігіт дайын болса, қыз дайын!

	Екеуі төсектерінен ақырын тұрып, енді жүре бергенде, қыз әкесі ыңыранып барып, ұйқылы-ояу басын көтеріп:

	—Бұл кім?—деп сұрады.

	—Мен ғой. Кетіп барамын, көке...

	—А-а, сен бе? Қасыңдағы кім?

	—Көлеңкем ғой...

	—Көлеңкең де, өзің де құры!

	Алдар Көсе көлеңкесіндей болып тұрған Шиегүлін жетектеп, ауладан жүгіре шықты. Шарбаққа байланған атына ырғып мініп, сүйіктісін артына мінгестіріп алды да, ауылына қарай шаба жөнелді. Шауып бара жатып, таңғы дауысы жаңғыра шықты:

	—О, махаббат, мен саған да, тұзы күшті қуырдаққа да шөлдеп келемін! Тойға келіңіздер ағайын, тойға!





КӨРЕЙІН ДЕГЕНІМ ОСЫ МА ЕДІ?


	 (Қорқынышты әңгiме)

	 Ескерту: бұл жазғанымды жүректерi жамау-жамау дiмкәс адамдар, бүгiн не ертең о дүниеге кеткелi жатқандар оқымай-ақ қойсын. Он сегiз жасқа толмағандардың да оқуларына рұқсат жоқ.

	Мәселе былай ғой... Осыдан жиырма жыл бұрын елiмiз тәуелсiздiк алған жылы ұйықтап қалыппын. Жиырма жасымда. Дәрiгерлер мұны “летаргиялық ұйқы” (ұзақ жылдар ұйықтау) дейдi екен. Ұзақ жылдар ұйықтайтын шетелдiк маубастар туралы көп оқитын едiм. Дәрiгерлердiң бақылауында ұйықтап жатып, күнi кеше, тәуелсiздiктiң жиырма жылдығы қарсаңында оянып кеттiм. Қырық жасымда. Жан-жағыма қарасам, ойба-ай, қорқынышты фильмдер болушы едi ғой, тура сондай. Көшеге шықсам, көздерi тура маңдайларына шығып кеткен жалғыз көздi адамдар жүр. Зәрем қалмады. Тұра қашып едiм, бiреуi қуалап жүрiп ұстап алды.

	– Әй, сен кiмсiң? — деп сұрады семiз әйел.

	– Әке-е-емнiң баласымын.

	– Көршiсiнiң баласы деп тұрған жоқпын. Сенiң көзiң неге екеу?

	– Ендi...

	– Немене, сен қоғамда болып жатқан құбылыстардан қорықпағансың ба?

	– Кешiрiңiз, бiр көздi апай, адамдардың бәрiнде жалғыз көз, неге олай?

	– О, жүгермек, сен өзi қайдан шықтың? Атырауда, күнi кеше Таразда терроршылар жасаған жарылыстардан қорқа-қорқа көздерiмiз осылай маңдайымызға шығып кеттi.

	– Көзiңiз неге бiреу ғана?

	– Екiншi көзiмiздiң қорыққанымыздан қайда түсiп қалғанын бiлмеймiз.

	– Бәрi жалғыз көздiлер...

	– Иә, ендi Қазақстанды жалғыз көздiлер мекендейдi, – деген ол сөмкесiнен шашына қыстыратын шпилкасын алды да, бiр көзiмдi шұқып алғаны. Ойбайладым да қалдым.

	– Апай, мұныңыз не?

	– Екi көздi болып сен ғана жүрмекпiсiң? Ұят емес пе? — деген апай кербезденiп кетiп қалды.

	Жан-жағыма қарадым. Үрейленiп жүрген адамдар. Анау бiр жерде екi полиция инспекторы өлiп жатыр. Атып кетiптi. Мына бiр жерде бiр дiни экстремист өзiн-өзi жарайын деп жатыр. Тұра қаштым...

	Ырсылдап, ышқырымды көтерiп, күркiлдей жөтелiп, аялдамада тұрғанмын. Бiр егделеу жасқа келген кiсi бұтына жiберi-iп тұр. Шалбарының балағынан Арыс өзенi аққандай...

	– Көке, мұныңыз қалай? Ұялмайсыз ба? Көпшiлiк орнында... — дедiм мен. Маңдайындағы жалғыз көзi жасаураған көкем сыбырлап қана:

	– Мына дүние не болып кеттi өзi? Соны ойлап-ойлап, қорқып кеттiм... —дедi.

	Бiр қарасам... Бiр қарасам ше? Ойба-а-а-ай! Бiр қарасам бар ғой... Өй-й... Айтуға қорқып тұрмын... Бiр қарасам, үкiмет үйiнiң алдына тоқтаған қызметтiк машиналардан ылғи бассыз адамдар түсiп жатыр! Мойындарында галстук, бiрақ бастары жоқ... Жаным қалмады... Бiр кезде қатты қорықсам керек, жалғыз көзiм жылжи-жылжи тура маңдайыма келдi. Бүрiсiп тұрғанымда, арт жағымнан бiреу “Ба-а-а!” деп бар даусымен айқайлағанда бар ғой, “А-а-а!” деп тұра қаштым! Бассыз ағаларымның жандарынан безiп бара жатып: “Сәлеметсiздер ме?” деп амандасып өттiм. Былай шыға бере, бiр кiсi қолымнан шап берiп ұстай алды.

	– Аға, а-ана ба-ба-ба-бассыз кiсiлер кiмдер? — деп сұрадым мен.

	– Жоғары лауазымды шенеунiктер, — дедi ол түсiндiрiп, – басында екi шайнам миы жоқ болған соң, ондай кеуек басты не қылады, көрiнген жерге тастап кетедi.

	– Ойбай аға...

	– Немене?

	– Сiздiң мұрныңыз қайда?

	– Арқама түсiп кеткен.

	– Ау-аузыңыз апандай болып, бүкiл бетiңiздi алып жатыр... Қорқып тұрмын...

	– Бiз де ана жақтан, мына жақтан шыққан жарылыстардан қорқа-қорқа, осылай, аузымыз апандай ашылған күйi қалып қойды...

	– Ана кiсiнiң басына не шыққан?

	– Қайсы?

	– Анау кетiп бара жатқан...

	– Қатты қорыққандықтан шаштары қурап түсiп, артынан қураған бұтақтар өсiп шығып жатыр көп адамдарда...

	– Неден қорқа бересiздер сонда?

	– Өзiң қайдан келдiң? Аспаннан салбырап түстiң бе?

	– Жиырма жыл ұйықтап қалыппын. Сондай ауру бар, аға...

	– Айналайын, – деп арқамнан қаққан ол құлағыма сыбырлады, – тағы жиырма жыл ұйықтай тұрмадың ба?

	– Неге?

	– Сонда жұмыссыз қаламын, немесе терроршылар қолынан өлiп қаламын деп қорықпайтын едiң ғой.

	Бiр қарасам, бiр қарасам ше, қолдарына буы бұрқыраған жүректерiн ұстап алған адамдар келе жатыр. Төбе шашым “честь” берiп кеттi.

	– Мы-мыналар кiмдер? — деппiн.

	– Өмiр сүруден қорыққандар ғой. Жүректерi ұшып кете берген соң, қолдарына ұстап жүретiн болған.

	Арада екi сағат уақыт өткеннен кейiн, о тоба, үш тiлдi адамдарды көрдiм. Аузын ашқан кезде ар жағынан сала құлаш тiлi салп етiп шығады. Тiлiнiң ұшында үш айыры бар. Жыланның тiлi сияқты. Бiрақ жыланның тiлiнде екi айыр болса, бұларда үш айыр.

	Әлгiлер маған қарап сөйлеп жатыр, сөйлеп жатыр. Бiр сөзiн түсiнбедiм.

	– Мыналар кiмдер? – деп сұрадым қасымнан өтiп бара жатқан қариядан.

	– Бұларды бiлмеушi ме ең?! Екi жасынан бастап он сегiзге дейiн үш тiлдi, яки орыс, қазақ, ағылшын тiлiн арнайы мектепте оқыған қулар ғой. Құдай қарғап, осылай боп қалды. Үш тiл тұрмақ, бiр тiлдi де бiлмейдi. Тек шүмектен аққан су сияқты шүлдiрлей бередi...

	Бағанағы қорыққаным қорыққан ба, ендi түршiге қорықтым. Түршiккенiм соншалық, денем ұйып, ұйқым келе бастады. “Байғұс қазақтың көрейiн дегенi осы ма едi?! Бейшара қазаққа көрсетейiн дегенiң осы ма едi, а, Құдай?! – деп қатты налыдым. Содан соң iле “Қайта ұйықтап кетсем екен... Ұзаққа...” деп тiледiм Құдайдан.





БІР ШЕЛЕК СУ...


	 Әкемнің кебісін киіп жүріп, қыздармен танысатынымды қайтерсіз? Бұтымдағы джинси інімдікі. Ол досынан сұрап алған екен. Досы көршісінен алыпты. Статистика агенттігі Қазақстандағы жұмысшылардың орташа айлығы тоқсан мыңның төңірегінде деп далбасалай береді екен. Менің айлығым он сегіз мың, өз жасым жиырма беске де жетпейді...

	 «Жетпейді» деп желкемді қасып жүре беремін бе, бір қызбен танысып, аш кенедей жабысып, екеуміз «Ішіңдер, жеңдер, кетіңдер!» деп аталатын кафенің алдында кездесетін болдық. Қыздың таңдауы сол жер болды әйтеуір. Маған салса, моланың қасында кездессек те ризамын, өйткені қалтамда тентек тиын да жоқ... Кеше танысқан қызым керемет сұлу енді, жалт қарағанда, жамбасыма оқ тигендей, ақсаңдап қалдым. Мен өзі қыздарға ғашық болсам, аяқтан қаламын. Жүрегім от болып жанып кетті, күлі ғана қалған сияқты. Автобустан түсіп, жаяулатып келсем, қызым қып-қызыл көйлек киіп , мені күтіп тұр екен. Кешіккеніме ұялып, кешірім сұрап, екеуімз кафеге кірдік. Отырмыз. Даяшы келді. Қалтамда қатып қалған құрттан басқа ештеңе жоқ.

	—Не ішесіздер?—деп сұрады даяшы.

	—Ештеңе ішпейміз...—дедім мен.

	—Қалай?

	—Ораза ұстағанбыз...

	—Кафеде ештеңе ішпей отыруға болмайды, тапсырыс беріңіздер,—деді даяшы.

	—Бір шелек су...—дедім мен.

	—Не деп тұрсыз?

	—Біз жәй, су ішуге келдік...

	—Ойнамаңызшы, аға...

	—Ойнап тұрғаным жоқ, ойлап тұрмын...

	 Қызыма қарасам, қып-қызыл болып кетпепті, қайта күлкіден жарылайын деп отыр. Бір кезде:

	—Әзілдеп отыр әшейін... Жарайды, маған да бір шелек су әкеліңіз...—деді. Аузым ашылып қалыпты. «Шіркін-ай,— деп қиялданып кеттім,—бай шенеуніктің баласы болғанымда ғой... Шіреніп отыратын... Ананы әкел, мынаны әкел деп отыратын...»

	—Сіздер немене, мені мазақтап отырсыздар ма? –деген даяшы қыз қолын бұлғап, зал бастығын шақырды. «Біткен жерім осы шығар... Қыз алдында масқара болдым! Қазір қуып шығатын шығар! А, сорлы қазақ, айлығың он сегіз мың теңге, неменеңе жетісіп, кафеде отырсың?» —деймін ішімнен іріп кеткен сүт ішкендей болып.

	—Сая әпше, мына кісілер екі шелек суға заказ беріп отыр... Мені мазақтап...—деді даяшы жарылатын бомбадай тырысып.

	—Кешіріңіздер,—деді зал бастығы сыпайылық танытып,—ас мәзірінде шелекпен су беру деген жоқ еді...

	—Бір шелек су жетеді бізге. Ожауымен,—деді қызым. Мәссаған! Менің сөзімді сөйлеп отыр! Менің жағдайымды, мен арқылы халықтың жағдай ын ойлап отыр! Аты кім еді өзінің? Кеше танысқанмын ғой, ұмытып кетіппін... «Шіркін-ай,— деп қиялданып кеттім,—шіркін-ай, премьер министр Кәрім Мәсімовтің баласы, жо-жоқ, әйелінің інісі, жо-жоқ, бөлесі болсам да жетеді! Шалқып жүрер едім-ау! Байлардың балалары шалқып жүреді, біз сияқтылар лайқа суда қалқып жүреді...»

	—Сізге ше?—деп сұраған зал бастығының даусы ойымды осып жіберді.

	—Маған да бір шелек су...—деппін.

	—Екі шелек суды мына ас мәзіріңіздегі бірінші, екінші тағамдардың барлығының бағасына бағалай беріңіз, мен төлеймін,—деді қызым қутыңдап.

	—Бір түрлі екен,—деді даяшы.

	—Халық қара су ішіп отыр. Бүгін соны еске аламыз!—дедім мен.

	—Ал мен ерігіп отырмын,—деді қызым.

	 «Шіркін-ай,— деп қиялданып кеттім тағы да,—әкем халықтан ұрлап ішіп-жейтін көп шенеуніктердің бірі болғанда ғой, кафеде шелектеп су ішіп отырмас едім! Кеше сыныптасым еңіреп жылап отыр. Сөйтсем, әкесі депутат еді, мәжіліс тарап кетіпті. Мәжіліс тарап кетсе де, әкесі кабинетінен кетпей, креслосын құшақтап жылапты...»

	 Даяшы екі шелек су әкелді.

	—Таныстығымыз үшін!—дедім судан сіміріп жатып,— кешіріңіз, атыңыз кім еді?

	—Негізінде Әйгерім, подругаларым Айкона дейді.

	—Айкона, ашығын айтайын...

	—Айта беріңіз.

	—Екі шелек суға да төлейтін ақшам жоқ...

	—Отыз мың теңге төлей саламын,—деген Айкона сөмкесінен көк қағаздарды шығарып, даяшыға ұсынды да:

	—Тағы бір шелек су алдырайын ба?—деп менен сұрады. Бекерге төлеп жатқанына қарағанда, байдың қызы болды, сасқанымнан:

	—Сегіз шелек...—деппін. Бір қарасам, айналамыздың бәрі су толы шелек. Әрқайысыан ауыз тидік те, сыртқа шықтық. «Таксимен қалай шығарып саламын?»—деп қиналып тұрғанымда, әуеден гүріл естілді. Мәссаған, тік ұшақ келіп тұр!

	—Бәрі әкемнің арқасы... Бүгін қарапайым болғым келіп еді... –деді ол.

	—С-сау болыңыз!-дедім сасқанымнан.

	—О кэй!—деді миллиардердің қызы.

	—Кездеспегенше...—дедім қорыққанымнан.

	—Біз ағалы-інілі дос боламыз әлі,—деді ол,—жақында Германияда операция жасатып, еркекке айналмақпын...

	—Неге?—дедім мен.

	—Әкемнің жалғыз қызымын, мұрагер ұлы жоқ. Бұл әкемнің өтініші,—деген ол тік ұшаққа қарай жүгіре жөнелді. Ғашық отым жанбай жатып, бықсып, түтіндетіп, өшті де қалды! Көз алдымда жас жігіт «братан, сау болыңыз!» деп жүгіріп бара жатқандай...





ІЗДЕУ ЖАРИЯЛАЙМЫЗ!


	 Біреу ат басындай болмаса да, албастының көзіндей алтын тауып алады, біреу жолда келе жатып, ақша сауып алады, енді біреу насыбай толы шақша тауып алады. Солай ғой енді... Ал, облыстық ішкі істер департаментіне жаңадан келген тергеуші Беткеайтарұлы, мына мен бір күні аяғымың астынан ӘДІЛЕТ тауып алдым. Шалажансар екен... Өлейін деп жатыр екен. Қасында Әділетсіз шалқасынан түсіп, шұжық шайнап жатыр... Дереу Әділетті қалтама сала қойдым.

	 Кабинетіме кіргенім сол, «Бастық шақырып жатыр, шақырғаны былай тұрсын, аузын апандай ашып, бақырып жатыр!» деген дені дұрыс емес хабар алдым.

	—Шындықбай Беткеайтарұлы, қалтаңызда не бар?—деп сұрады генарал-майор.

	—Қалтамда? Тас та жоқ...

	—Не бар деймін?

	—Қыл-қыбыр, шаш та жоқ...

	—Тергеу бөлімінің бастығы сенің жерден еңкейіп бірдеңе тауып алғаныңды көріпті. Сенен сұраған екен, «Әділдет тауып алдым» депсің.

	—Ойнап айттым.

	—Жоқ, ойлап айттың!

	—Кешіріңіз, біздің елде Әділет бар ма өзі?...

	—Көрсетіңіз, Әділеттің қандай болатынын көрейік!

	—Жоқ, сіздер оны қамап қоясыздар, немесе, көзін жоясыздар...

	—Бастығыңыза бағынбағаныңыз үшін қызметтен босатамын! Сіз боссыз!

	 Онсыз да, осы қызметке келгелі әділет жолында жүргенім үшін бөлім бастығына, ол аздай, басқарма бастығына «бір түрлі адам, пара алмайтын надан» болып жүр едім, енді міне, қолымда пәпкі, не басымда полицейлік шәпкі де жоқ! Әділдікті қойныма жылытып, көшеде келе жатыр едім, екі полицай жаныма жетіп келді.

	—Ақ костюм-шалбар, ақ туфли киіп алыпсыз,—деді бірі қолындағы шелекті артына жасырып.

	—Аққа Құдай жақ...

	—Қараға да Құдай жақ... –деді екіншісі ентелеп.

	—Айтыңызшы, Аққа Қара жұғады ма?

	—Жұқпайды...—дедім мен.

	—Өй, мынау ештеңе ұқпайды!—деген біріншісі шелегіндегі қара бояуды шөткесімен үстіме жаға бастады... Сөйтті де екеуі тырқылдап күлді. Жүрегім ақ, үстім қара дақ болып үйге келдім. Жер бетіндегі әділетсіздіктерге, еліміздегі қара дақтарға, әсіресе, ішкі істер органдарындағы былықтар мен соттардағы солақай тірліктерге жыным келіп, ой бір жыладым! Ия, іштей жыладым... Сөйтіп ішкі істер министрлігіне барып, жүрегімдегі Әділетті көрсетіп едім: «Кешіріңіз, кейде танып, кейде танымаймыз...» десті. Парламенттегілер: «Әділет деген осы екен-ау! Кешіріңіз, әділет!»— деп тамсанып қана қойды... Шенеуніктердің біразы Әділетті танымайды екен... Есесіне Жағымпаздарды, Жалақорларды, әділетсіз Екі Жүзділерді жақсы танитын болып шықты... «Қызметіме қайта келермін!» деп ойланып, ұйықтап кетіппін. Түн ортасында шошып оянсам, қойнымда біреу жатыр!

	—Кешіріңіз, сіз кімсіз?—деп сұрадым атып тұрып.

	—Жалагүлмін,— деді ол.

	 Кешікпей, «Әділетсіздікті жүрегіне жасырғаны үшін, Ақты өлтіріп, Қарамен сыбайлас болғаны үшін» деген жаламен түрмеге түстім. Құдайым-ау, мұнда шатаққа шатысы, қылмысқа қатысы жоқтар, Жаланың көрпесін жамылып жатқандар көп екен! Көңілім көң астында қалғандай, біреу жүрегімді турап, мұздатқышқа салғандай, сағым сынып, іштен тынып жүргенмін. Қазір түрмелерден қашып кету сәнге, тіпті әнге айналды емес пе, бір күні күзетшіге:

	—Ананы қара, ананы қара!—дедім.

	—Ештеңе көріп тұрғаным жоқ,—деді ол.

	—Ананы қара, қылмыскер күннің сәулесіне өрмелеп, қашып барады!

	 Күзетші көзін көлегейлеп тұрғанда, зып беріп, қаша жөнелдім. Қашып бара жатып, көшедегі хабарландыруға көзім түсті. Онда: «Әділетке, Аққа, Иманға халықаралық іздеу жариялаймыз!» деп жазып қойған екен. Көзім қарауытып, құлап түстім. Бір кезде көзімді ашсам, Әділетім шала-жансар, өлейін деп жатыр, Ал, ӘДІЛЕТСІЗДІКТІҢ қолында қара күрек, оны көмейін деп жатыр... О, дүние-ай...





ҚАРА БЕТТЕР ҰЙЫҚТАМАЙДЫ...




	 Әйелімен құшақтасып жатқан... Таң ата көздерін жапалақ шоқып алғандай, жыпылықтатып ашса, әйелі екеуі етпетінен жатқан біреуді құшақтап жатыр! Үстінде мәйкі, шашы алба –жұлба... Желкесінен қып-қызыл қан ағып жатыр ма... Ол орнынан ұшып тұрды.

	—Ойә-бай, мынау кі-кім, Қатипаш?

	 Әйелі ащы дауысқа ояна қойған жоқ... Бері қарай аударылып түсті де, теңкиіп жатқан еркектің жауырынына білегін, сосын бір күндік отындай жуа-ан аяғын асып қойды. Ұйқысын қимай ыңырсып жатты да, кенет көздерін ашып қалып, өзі құшақтап жатқан «жынды бас» еркекке, сосын трусишең тіл ауыздан қалып, қалшылдап тұрған күйеуіне қарады. Төсегінен төңкеріле жаздап, шыңғыра түскен Қатипаш жүгіріп барып, күйеуінің бауырына тығылды.

	—Мы-мына кісі кім, Мыж-Мыжбан?—деп сұрады етпетінен жатқан еркекке үрейлене қарап.

	—Т-танымаймын...

	—Ол арамызда неге жатыр?

	—Се-сенің кө-көңілдесің емес пе?

	—Құдай сақтасын! Не, маған сенбейсің бе?

	—Түнімен осымен құшақтасып жатқанбыз ба не, сонда?

	—Со-солай сияқты... Мыжба-ан, қорқамын. Полиция шақырайық.

	—Сол полицияның өзі емеспін бе?—деген Мыжбан орындықта жатқан формасына жүгіріп, тапаншасын суырып алды.

	—Ей, сен кімсің?—деп айқайлады сосын. Дауысы жанып жатқан су ағаштай қалтырап шықты.

	—Мен ғой.

	—Менің кім?

	—Бұл қарабеттің үйі ме?

	—Какой қарабет? Не деп тұрсыз? Тұрыңыз! Не, бетіңіз күйіп қалған ба?—деген Қатипаш енді күшейейін деді.

	—Халыққа оқ атқан қарабеттің үйіне келдім,—деді ер кісі етпетінен жатқан бойы. Бұдан әрі шыдамаған Жаңаөзен қаласының полицейі беймезгіл келген «қонақтың» жон арқасына бірнеше мәрте атып жіберді. Етпетінен жатқан еркек қолымен арқасын қасыды. Оқ тесіп кеткен арқасынан бықсып, түтін шықты. Бір кезде ол:

	—Сендер халыққа оқ атып үйреніп қалған екенсіңдер. 2011 жылы 16 желтоқсанда бейбіт шеруге шыққан өрімдей жастарды да дәл осылай арқа тұсынан атып едіңдер...—деді де, сықырлап, орнынан тұрды. Мәссаған, Мыжбан не көрді деймісіздер? Адам бойындай ағаш қуыршақты көрді. Өзі атқан оқ арқасын тесіп кетіпті, бергі жағынан үйірейіп тұр екен. Мұны көрген Қатипаштың аузы-басы қисайып, табан астында талып қалды. Зәресі қалмаған Мыжбан шифонердің ішіне тығылды. Аяғын сықырлата басқан қуыршақ шифонерге жақындаған сайын, Мыжбан дірілдеп, тіпті селкілдей бастады. Әне, келе жатыр! Жақындап қалды... Ойбай, енді қайтті? Есікті ашып қалғанда, Мыжбан сасқанынан:

	—Ассалау...—деп қалды.

	—Сен Жаңаөзен қарабетісің.

	—Не –неге?

	—Өз халқыңа оқ жаудырдың...

	—Бұйрық солай болды.

	—Бұйрықты құйрығыңа қыстыра салмадың ба?

	—Кешіріңіз, сіз кімсіз?

	—Мен бе? Мен Құдайдың қуыршағымын! Жаратушы ием маған жан беріп, сендерге, қарабеттерге жіберді! Қуыршақ биліктің беттерін қап-қара етіп кел деді. Халыққа қарай алмасын деді. Пенделеріме ренжідім деді...

	—-Ке- кешіріңіз, біз полицаймыз...

	—Білемін, білемін, бір байғұс бала жараланып құлап еді, жетіп барып, сойылыңмен ұрып өлтірдің... Мә, бетіңе қара, Құдайдың қара бет пендесі!—деген қуыршақ адам қолына айна ұстата салды. Мәссаған! Бір беті қап-ара болып күйіп кетіпті... Түтін шығып жатыр ма... Қорыққан байғұс көшеге атып шықты... Есуастанып кетсе керек, өзінің басын өзі ұрып барады...

	 «Құдайдың қуыршағы келіпті, қарабеттермен құшақтасып жатады екен...» деген сөз Жаңаөзен қаласын шарлап кетті. Ішкі істер министрлігіндегі бірнеше лауазымды қызметкерлер қорыққандарынан төсектерінің қасында шоқиып отыратын болды. Әсіресе, министр орынбасарларының бірі Ләппай Тақсыровтың ұйқы көрмегеніне бүгін екінші күн.

	—Жатсаңшы,— деді әйелі түннің бір уағында.

	—Қорқамын...

	—Жұрт не демейді... Кел, құшақтасып жатайық.

	—Қуыршақ тек ортаға жатады дейді...

	—Жабысы-ып жатайықшы... Жұмыс –жұмыс деп құшақтауды да ұмытып кетіп едің. Қайта жақсы болды.

	—Сіріңке әкелші...

	—Е?

	—Көздерім жұмылып барады... Көз қабақтарыма тіреп қояйын...

	—Тух, не деген қорқақ едің! –деген әйелі оны төсекке атып ұрды. Содан құшақтасып жатқан. Таң ата оянып кетсе... Ойеба-ай, оянып кетсе... Әйелі біреуді құшақтап жатыр! Арқасынан сипалап қоятынын қайтерсің! Күйеуі екен деп қалған да... Кешіріңіздер, билік бұтына жіберіп қойды. Тіл аузы жоқ, әйелін жұлқылап оятты. Әйелі көздерін сығырайта ашты да, күйеуінің қап-қара бетін көріп, шыңғыра, көрпесін тас бүркеніп алды... Сосын қасында жатқан қуыршақ адамды көрсе керек, іш көйлекшең ойбайлай атып тұрып, тұра қашты. Соңында күйеуі... Дәл осы түні қала, облыс әкімдерінің де беттері қарайып шыға келіпті.. Мыңдаған жұмысшыларын қуып шыққан «Өзенмұнайгаздың» бұрынғы басшыларының бірі де, қатты шошып оянса керек, қуыршақпен құшақтасып жатыр екен. Айнаға қараса, беттері қарайып, көздері алайып қалыпты деп естідік. Жаратушы иемнің жанды қуыршағы әлі талай шенеуніктің беттерін қарайтады екен... О,жаратқан ием, адамнан қулық артыла ма, бір қарабет бетіне аппақ «пудыра» жағып алыпты! Өңкей қара жүректер!





ЖЫНДЫЛАР САЙЛАУҒА ҚАТЫСПАЙДЫ...


	 Сайлауға түсуден қалай қорықпайсыз... Облыс әкімінің алтын сақадай, алтын тәжді бақадай, сыңғырлаған шақадай, шара басты орынбасарлары аудан атқа мінерлеріне барып: «Нұр Отаннан» облыстық мәслихатқа, парламентке үміткерлер үшін дауыстарыңызды бермесеңіздер, шаштарыңызды шалғы орақпен орамыз, өздеріңді ауызға салып сорамыз, беттеріңізді бізбен тесеміз, құлақтарыңызды өтпес пышақпен кесеміз, жұрттың көзінше, шалбарларыңызды шешеміз!»— демесе де, қызметерінен қуып жіберетіндерін ашық айтқан болатын...

	 Қызметтерін Құдайындай сыйлайтындар сықсиып, сайлау өшесткесінде дауыс беріп жатқанда, сіздерге өтірік, маған шын, екі жынды елпеңдеп, ет жемесе де, бірдеңе шайнап, көздері жалт-жұлт етіп, ойнап, жерден жесір әйелдің әтірін тауып алғандай, жетіп келгені. Сайлаушылар жапырыла сыртқа шықты... Өйткені, қыстың қақаған суығында бір жынды жерге аппақ ұн сеуіп жүрсе, екінші жынды жерден бірдеңе іздеп жүр. «Нұр Отан» партиясының өкілдері таң-тамаша қалысты. Бірі жындыларға жақын келіп:

	—Әй, не істеп жатырсың?—деп сұрады.

	—Көздеріңе күл түскен бе, көрмейсің бе?

	—Көздеріме күл түскен жоқ, ұнды не істеп жатырсың деймін?

	—Ұн егіп жатырмын.

	—Жындысың ба, ұн еккені несі?

	—Бір дорба ұннан екі қапшық ұн аламыз!

	—Әй, бір шаригің түсіп қалған ба, ұн егілмейді!

	—Неге? Қалауын тапса қар жағып, моншаны да қыздыруға болады. Былтыр бидайымыз кө-өп болды, жиналмай, жерде шіріді. Ал, мен жейтін нан бәрібір қымбат. Сосын ұн егіп, өзім ұн орып алмасам...

	—Ноқатың кем екен.

	—Сайлауға түсушілердің ішінде кейбірінің ноқаттары түгел ме еді...

	 Партия өкілі енді екінші жындының қасына келді. Ол жерге еңкейіп, «жоғын» таппай жүр...

	—Сәлеметсіз бе?

	—Ары тұрыңыз!

	—Сәлеметсіз бе?

	—Бұтыңыздың арасынан өтіп кетейінші...

	—Неге?

	—Сайлауда әлдекімдердің бұттарының арасынан өтіп, депутат болатындар бар дейді...

	—Жоқ, сіз мынаған жауап беріңіз, не іздеп жүрсіз?

	—Жоғалтып алдым...

	—Нені?

	—Осы жерде жатқан болуы керек. Ары тұрыңызшы, басып кетерсіз...

	—Сайлаушыларға бөгет болмай, бұл жерден кетіңіздер!

	—Мен жоғалтып алдым деймін...

	—Нені ойбай?

	—Дауысымды...

	—Қандай дауыс?

	—Сайлауға беретін даусымды...

	—Жынды ма мына кісі?

	—Не, жындылар адам емес пе?-деген жынды оның қалтасын қарай бастады.

	—Өй, не істеп жатырсыз?—деп сұрады анау.

	—Менің даусымды ұрлап алған жоқсыз ба?

	—Адамның даусы да ұрлана ма екен?

	—Неге олай дейсіз? Бұрын сайлау кезінде дауыстар ұрланатын дейді. Қазір де солай...—деген жынды белсендінің бетін жалап алды. Бетін алақанымен жиіркене сүрткен белсенді бір түрлі болып қалды. Бір кезде участкелік полиция қызметкері көрініп, жындыларға жақындады.

	—Әй, сен неге бұл кісінің бетін жалайсың?

	—Беті дәмсіз екен...

	—Сендерді қаматып жіберейін бе? Кім жіберді сендерді? Қай партия жіберді? Әдейі істеп отырсыңдар ғой?

	—Сенің де бетіңді жалайыншы...—деген еңгезердей жынды шыбыштай инспектордың ербеңдеген қолын қағып жіберіп, екінші жынды аяғынан шалып құлатып, сосын бетін жалап көрді де:

	—Сенің бетің де дәмсіз еке-ен –деді тыжырынып,—сайлауға «дәмсіз беттер түсіп жатыр» беттерінің тұзы кем...

	 Дауыс беруге келгендер концерт көргендей жыртаң-жыртаң етеді. Даусын жоғалтып алған жынды қалтасынан фото аппарат шығарып, қолын жоғары көтерді:

	—Ақымақ елміз! Ақымақсыңдар! Адамдар жарқын өмір сүруден қалып, биік үйлерден құлап өліп жатыр! Олар құлап бара жатқанда, мына фото аппаратпен сырт еткізіп түсіріп алсаңдар ғой, олар сол жерде сурет болып, қатып қалар еді. Сосын жерге суреті қалқы-ып түсер еді... ақымақсыңдар...

	 Полиция инспекторы жерден сүйретіле тұрып, тапаншасын суырып алған болатын, жерге ұн сеуіп жүрген жынды ыржалақтады:

	—Кешіріңіз, жазда атсаңызшы... Аязды күні өлгім келмейді, қатып қаламын ғой. Өлемін ғой...

	 Кенет Жедел жәрдем машинасы келіп тоқтады. Ішінен жетпіс дәрігер секіріп түсті де, жындыларды қуалап жүріп ұстап алды. Машинаға отырып жатқан дәрігердің бірі дауыстап:

	—Кешіріңіздер, кеше біздің жындыханадан қашып кеткендер ғой, жындылар сайлауға қатыспайды...—деді. Сайлаушылар күлісті. Партия өкілдері сілкінді. Инспектор тапаншасын орнына қайта салып жатты... Бір қараса... бір қараса бар ғой, жедел жәрдем машинасы көз жерде тоқтап қалыпты. Жетпіс дәрігер осылай қарай жан ұшыра жүгіріп келеді екен. Алдарында екі жынды ербеңдей қашып келеді... дауыс бермекші...





ҚЫЗЫМ, ҚЫРЫҚҚА КЕЛДІҢ!


	 Шәй ішіп отырған шешесі қызына қарап:

	—Қызым, неге қашып келдің?—деп сұрады.

	—Нет, мен қашып келген жоқпын. Мен кетіп қалдым.

	—Қашып келмесең, бес күн болды үйде жатқаныңа, үйіңе қайт.

	—Мам, не хочу...

	—Ойбай, қырыққа келдің, қызым... Сүрленіп, сарғайып, қартайып барып әрең тауып бердім осы күйеуіңді. Құрбымды араға салып жүріп., Бір апта өтпей жатып, қайтып келгені несі?

	—Мам, өзі бір түрлі...

	—Екі түрліні қайтейін деп едің?

	—Тамакка тоймады екен... Противно...

	—Еркек деген тойымсыз келеді. Жей берсін. Жапырып жесін.

	—Енем де жапырып жейді екен...

	—Жесін! Адам тамақ жемегенде, иіскеп-иіскеп қоя сала ма екен?

	—Ауыздарын салпылдатып жегенде, миым ашып кетеді, культура жоқ воовще...

	—Әй, шүлдірлеген шала қазақ қызым-ай, қалай жесе де, өз үйлері ғой! Ашуланып жейді ме, ыржиып жейді ме, жоқ әлде қылжиып жейді ме, ауыздарына қарап нең бар, қызым!

	 Қызы бұртиып отыр.

	—Мам, сен айтқан сөзді енеме айтып едім, ужас, басымды қос қолдап қасып берді... Ол кісі интересно, ашуланса адамның басын қаси беретін дурная привычкасы бар екен... Тырнағы басымды ауыртып жіберді...

	—Не деп едің?

	—Тамақ дайындадым. Енемнің бір подрушкасы да отырған. Алдарына супты әкеліп, жымиып: «Атауларыңызды ішіңіздер, ұялмаңыздар...» деп едім...

	—Ойбай-ай, ойбай, мына сөзден кейін басыңды қасымақ- түгілі, қағып тастау керек қой!

	—Өзіңіз ғой, папама: «Мә, атауыңды іш!» дейсіз...

	—Қызым-ау, әкең сылқиып ішіп келгенде ашуланғанда айтатын сөзім ғой бұл! Атау—деген жаман сөз, адамның өлер алдында ішетін асы...

	—Откуда я знаю... Кеше үйге қонақтар келді. Оларға да «атауларыңызды ішіңіздер» деп айттым...

	—Мәз қылыпсың! Қырық түгіл елуіңде де ес кірмейтін шығар саған! Қызым-ау, қырыққа келдің ғой, қырыққа! Әлі қазақша жарытып сөйлей алмайсың!

	—Мам, мен банкте істеймін, бізде бәрі орысша, ағылшынша, қытайша сөйлейді.

	—Қатипаш, сен жинал да, үйіңе қайт.

	—Не хочу.

	—Бай керек пе саған қызым?

	—Иногда керек.

	—«Иногдаң» не сенің, ойбай?

	—Ну, ішім пысқанда бірге курит еткенге...

	—Сен әлі темекі шегіп жүрсің бе?

	—Да. А чо?

	—Келін деген темекі шекпейді.

	—Онда тұрған не бар? Енем насыбай атады. Атам сағыз шайнайды...

	—Сен сол үйдің келінісің...

	—Енем айтады, «біздің үйге келген түтін» дейді. Күйеу балаңыз екеуміз темекі шегіп жатып, пожар болдық қой, көрпеміз өртеніп кетіпті, таңертең тұрсақ...

	—Өздеріңнің өртеніп кетпегендеріңе шүкір де!

	—Мам, атам қызық адам, рядом туалет, а он үйді айналып, как вам сказать... не удобно қарап тұруға...

	—Ойбай, сен атаңды аңдып жүресің бе, не? Артынан қарап тұрасың ба не?

	—Да. Онда тұрған не бар? Аташка как ребенок! Жасы тоқсан сегізде. Как робот журеді, енем айтқан, атамды қарап жүрмесең, бір жерде құлап қалады деп...

	—Құдалыққа шақыратын ойлары бар ма өзі?

	—Аташка өлген соң шақырмақ.

	—Өлгені несі? Аман жүре берсін.

	—Соның жетісі, қырқы, жылымен бірге құдалықты да шақырып, құтыла саламыз дейді...

	 Шешесі ішіп отырған шайына шашалып қала жаздады.

	—Астапыралла, не дейді? Шақырмаса, шақырмай-ақ қойсын! Өлікпен бірге құдалық өкізген қай қазақты көрдік?

	—Олар қазақ емес.

	—Е?

	—Енем еврейка, атам қазақ. Ну, оның папасының мамасы тоже еврейка болған. Мам деймін, атам жас кезінде сұлу болған екен. Қазір ғой, бетіне топырақ тастай салған сияқты, енешка оның екінші әйелі екен.

	—Бірінші құдағи қайда тұрады екен?

	—Давно өліп қалыпты. Осы енешканы атамнан қызғанамын деп, бір шелек клей жұтыпты да, аузы ашылмай, туалетке бара алмай, ішектері жабысып, мұрнынан клей ағып, өліп қалыпты... Ужас...

	—Обалдағы –ай... Артынан бензин ішіп жібергенде ғой, жұтқан желімі іріп кетер ме еді...

	—Интересно, аташка до сих пор енешкамен бірге жатады!

	—Енді бірге жатпағанда ше, кемпірі ғой...

	—Да ну... Аташка совсем старик. Зачем бірге жату? Мен иногда ана дуракпен ұрысып қалсам, подрушкамның үйіне барып жатамын.

	—Қызым, қырыққа келдің, қырыққа!

	—Ну что, қырыққа келсем? Ия, жігіттер таңдап жүріп қалдым, елуге келсем де нормально жігіт тауып алар едім ғой, как Алла Пугачева сияқты... ақырында қатын тастаған біреуге таныстырып...

	—Сол мыстан кемпіріңді айтпашы, «нербім» ойна-ап кетеді. Сен не, ата-енеңді аңдып жүрмісің?

	— Қызық болды, бір түні для интерес аяғымды ақырын басып, екеуі жататын бөлменің есігінен сығаладым. Ужас!

	—Немене ойбай?

	—Енем атамның үстіне отырып алып, арқасына массаж жасап жатыр!

	—Енді уқалайды да... Нең бар оларды аңдып? Ұят-ай, ұят ай!

	—Сөйтсем, енем атамның екі жағына күйген кірпіштер қойып, оның үстіне доска тастап, соған отырып алып, массаж жасайды екен... А то, атам апамның салмағын көтере алмайды...

	—Ойбай-ай, ойбай! Көріп қоймаса еді...

	—Енем «пыш-әй, пыш!» деді де, есік жаққа қарай кебісімен жіберіп қалды. Мен кері шегінемін деп, су толы шелекке аяғымды тығып алдым.

	—Ұят қызым, ұят!

	—Ертеңіне тұрсам, шелектегі сумен шәй қайнатып қойыпты енем. Ішпей отырып алдым...

	—Ерте тұрып, шәй қоймайсың ба не?

	—Ененің қызығын көрмейміз бе?

	—Енең сенің, келінінің қызығын көру керек! Ерте тұрып үй сыпыр, шәй қой, атаңа сорпа пісір.

	—Қамыр жайдым бір күні. Шұрық тесік болды. Сосын ие-жіппен тігіп пісіріп едім, апам әбден ұрысты.

	—Қамыр да жая алмайсың! Зуалаға бір жұмыртқа араластырып илесең, езілмей түсер еді...

	—Атам қамырды жібімен қосып жеп қойыпты. Көздері нашар көреді ғой, жіпті қойдың ішегі деп ойлапты...

	— Атаңды ажалынан бұрын өлтіріп тынарсың, мына түріңмен! Мен сияқты пысық болуың керек қой,—деген шешесі қасын кере сөйледі,—баяғыда-а, келіншек кезімізде атаң марқұм жүдә ұмытшақ еді ғой. Алжып қалып еді бейшара...

	—Қызықтар болған шығар, мам?

	—Бір күні үйге кіріп келе жатсам, мені тоқтатып: «Әй шырағым, өзіңді бір жерден көрген сияқтымын...» дейді. «Ата, келініңізбін ғой, балаңыздың әйелімін» десем: «а-а, о қызталақ қашан үйленіп жүр?» деп қояды. Тағы бірде көстюмін теріс қаратып киіп алып: «Келін шырақ, мынанынң түймелері түгел түсіп қалыпты ғой...» деп тұр. Қызық адам еді, жарықтық...

	—Менің атам да қызық адам...

	—«Менің атам, менің атам» деп қақсай бермей үйіңе қайт! Болмаса, үйге тұрған әр күніңе «квартплат» төле...

	—Немене? Туған қызыңыздан ақша? Совесть есть мама? –деген қызы асығыс жинала бастады,—Кетемін! Сол жақтан воовще келмеймін!

	—Келме!

	—Байыммен бірге өлемін!

	—Бірге қартайыңдар...

	—Сізден енем жақсы, басымды қасып тұратын...

	—Келме, тастай батып, судай сіңіп кет!

	—Кетемін! Енді воовще қашып келмеймін! Өкпеледім мама!—деген қызы жындана жұлқынып, үйден шығып кетті.

	—У-ух,—деді шешесі терең демін алып,—осылай демесем, әлі бір ай жатпақ түрі бар... Қырыққа келген қызымның бір шайнам миы жоқ... Миы болса, енесінің шайы орамалы мен кебісінн ұрлап маған әкеп бере ме? Ойбуу, сол орамалы мен кебісі қалып кетіпті ғой! Әй, Қатипаш, тоқта деймін!





ӘЛІ ҚАШЫП КЕЛЕМІН...

	 Мен аяғымды, сирағымды, балтырымды құрметтеймін! Осылар ғой, мені құтқарып қалған. Аяғымның орнында қол, қолымның орнында аяғым болып жаратылсам қайтер едім?

	Қыздар, бірді айтып бірге кетіппін ғой, бәрін басынан бастайыншы. Былтыр көктемде екінші курста оқитын құрбым ауылына қонаққа шақырды. Құрбымның үйінде бешір болды. Ертеңіне ауыл жастары жиналып, қырдан қызғалдақ теруге бардық. Қызғалдақ деген жерде өседі екен ғой. Мен оны бір жеміс ағашы болады, гүлдегенде бұтақтары қызғалтаққа толы болады деп жүрсем... Қалада өскен байғұс басым, өмірімде бірінші рет сиыр көрдім. Емшегін іздеп, бұтына үңіліп жүрсем, «мынаның емшектері жасырынып тұрады ма?» деп сұрасам, құрбым байлаулы тұрған есекті құшақтап тұрып күледі. Сөйтсем, өгіз деген жануар сиырдың как күйеуі болғандықтан, онда емшек болмайды екен...

	Қыздар, содан бар ғой, қырда қызғалтақ теріп жүрміз. Дала қандай керемет, Кинг-конг деген дә-әу маймыл бар ғой, кинодағы, сол жүгіріп келе жатып, қолындағы қызыл бояуын төгіп алған сияқты... Қызғалтақ теріп жүріп, темекі шегіп тұрған төрт жігіттің әңгімесіне қарасам, мені қазір алып қашпақ көрінеді. Соған «беларусь» деген тракторлары келмей жатыр екен. Зәрем қалмады.Ужас, менің Мыжбанчик деген жігітім бар қалада. Екеуміздің жүргенімізге екі күн болды, ұят қой. Мен әлі не бәрі он сегіздемін. Оқуымды бітіруім керек. Қорқып кеттім. Қызғалтақ терген болып, олардан ұзадым да, құрбыма жақындап:

	—Анау жігіттер мені алып қашпақ, не істейміз?—деп сұрадым.

	—Өтірік жылаған болып, тракторға міне бер. Келесі ауылда тұратын менің нағашы ағама тиесің ғой. Осы сценаридің авторы өзіммін...—дегенде досым деп жүрген құрбымның бетіне түкіріп жіберіп, қаша жөнелдім! Ана жігіттер қуып кеп берді. Қашып келемін, қашып келемін... Белден бел, қырдан қыр асып келемін. Бір кезде алдымнан құрбымның жеңгелері болса керек, он шақты әйел шыға келді. Қолдарында бір-бірден ақ орамал.

	—Орамал сатып жүрсіздер ме? Қаншадан?—деп сұрадым алқынып.

	—Біз саған тегін береміз, қане, басыңа орамал сала ғой,—деп бір жеңгесі жақындап келе жатыр еді, орамалын тартып алып, өзінің басына жаптым да, қаша жөнелдім. Бір қырдан асқанда, алдымда бір кемпір шалқасынан жатыр. Айдалада. «Апа, сізге не болды? Ауырып жатырсыз ба?» деп сұрадым. «Адам айдалада ауырып жатады ма екен? Өлігімді аттап кетсең, жолың болмайды, біздің үйге келін боласың, шырағым,» дейді. Үстінен ырғып өтіп бара жатыр едім, қарап жатпай, балтырымды оңдырмай шымшып алды. Безіп келемін. Мектепте оқып жүргенде жаяу жарыстардан бірінші орын алатынымның пайдасы тиді. Төрт жігіт те қиқулап келеді екен, мен оларға түлкі сияқтымын. Тілімді шығарып мазақтадым да, қаша жөнелдім. Бір қарасам, сол ауылдағы биік таудың ұшар басына шығып кетіппін.

	Етекте еңіреп тұрған төрт жігіт айқайлап жатыр, дауыстары жетпейді. Неге айқайлайды? Сөйтсем, ары қарай өзбек шекарасы екен. Бір қадам аттап едім, жан-жағымнан оқтар зуылдады дейсің. Төменде танктер тұр қаптап, төбеден тік ұшақтар атқылай бастады. Қыз болып жаратылғаныма мың да бір рахмет, өзбек өз ағам аямағанымен, оқтар тіке зуылдап келеді де, «қыз баласы ғой, обал болады» дегендей, бұрылып кетеді. «Ұялады» мені өлтіруге... Қыздар, қызық болды, төмен түсіп келе жатсам, етекте беташар болып жатыр екен. Менің суретімді құрбым берсе керек, бір қурайдың басына іліп, қурайды жерге қадап, суретіме орамал жауып, беташарды қыздырып жатыр! Жүгіріп келіп, орамалды жұлып алдым да, терлеп кеткен балтырымды сүрттім. Суретімді қолыма ұстай қаштым. Бір қырдан ассам, мені келін еткісі келгендер бауырсақ пісіріп жатыр екен. Бауырсақтан дәм ауыз тиіп, одан әрі қаштым. Тағы бір қыр ассам, бізге арнап төсек салып қойыпты. Қырға. Айдалаға. Төсекке жатпастан, үстінен ырғи қаштым. Безіп келемін. Тер деген кетті, тура екі шелек. Бір кезде алдымнан екі қасқыр көрінді. Тістер ақсиып, маған қарсы шапты. Артыма қарасам, төрт жігіт, он жеңгесі... алдымда екі қасқыр. Өлді деген осы шығар? Қасқырлар жақындап қалғанда, соткамды лақтырып жібердім. Біреуі арс етіп, қағып алды да, жұтып қойды. Жалмауыз десе. Қасқырлардан көз алмай тұрмын. Қасқырлардың көздеріне тура қарап, көзіңді қыссаң, олар жемейді дегенді естіген едім. Бір кезде ұялы телефоным шырылдай жөнелді. Жігітім ғой, қасқырдың ішінен шырыл естілгенде, екінші қасқыр қаша жөнелді, оның соңынан соткам кетті. Артыма қарасам, жігіттер жақындап қалған екен, тілімді шығара мазақтап, қашып кеп бердім, қашып келе жатып: «Тие салсам қайтеді? Ауылда ет көп. Қалада вермешельден ығыр болып кеттім...» деп қоямын. «Әй, Қатипаш, мені ұмыттың ба? Мен ше? Мен, мен?» деп құлағыма дауыстағандай болады жігітім. Артыма қарасам, төрт жігіттің бірінің қолында қос ауыз мылтық! Қатар жүгіріп келе жатқан досы: «Атпа деймін, келіншегіңнің терісі бүлінеді...» деп қояды. Алдыма қарасам, бір қора кісілер келе жатыр. Қолдарында плакат, ұрандар жазылған. «Біз болашақ келіннің қайнағаларымыз!» «Келін жасасын!» «Келін бізге сәлем берсін!» деген ұрандарды оқып тұрғанымда, төрт жігіт те жетіп, мені тірідей ұстап алды.

	—Менің күйеуім қайсы?—деп сұрадым мен.

	—Мен,—деді арық, бүгін не ертең өлетін бір жігіт. Ауылда ет көп, халқы тоқ деп жүрсем, бұлар да жетісіп жүрген жоқ екен-ау.

	—Атыңыз кім?

	—Тыжбан,—деген ол қолын ұсынды. Қолы қолтырауынның терісі сияқты екен. Қолын алып тұрып, ішіне тіземмен бір тептім де, қаша жөнелдім. Қойшы, қаша беруден шаршадым, осы жерден тоқтай салайын ба, қыздар? Тыңдап отырған қыздар, қатар құрбыларым қорқып кеткен екен, үндемейді... Олар үндемеген соң, мен де қашуды жалғастырдым, безіп келемін, әлі қашып келемін!





КІМНІҢ ҚҰЛАҒЫ?

	 Жағдайым жағадан, көңілім көлеңкемнен тартып, кеңкелес адамдай кеңкілдеп күліп келе жатқанмын. Қашанғы «Жұмыс жоқ, бала-шағамды қалай асыраймын?» деп қайғыра бермекпін?» Осылай ойлап, өзімнен-өзім күліп келе жатқан бетім ғой. Бір кезде бір бай келіншек көше жиегінде тұрған «Джипіне» отыра бергенде, оң құлағы түбінен сыпырылып түсіп қалды! Сенбейін десем, жерде құлақ жатыр, сенейін десем, құлақ деген қырық градус аязда да қырқылып түспейтін еді... «Джип» кетісімен аш иттей жан-жағыма жалтақтай қарадым, құдайым-ау, мынау жатқан жәй құлақ емес, қымба-а-ат алтын сырғасы жылтырап жатқан «женский» құлақ қой!

	 Бір кемпір құлаққа қарай құлдыраңдап келе жатты. Алып қоятын болды-ау, жалма-жан жүгіріп, құлақтың қасына келгенде, көк мұздан тайып жығылғандай болдым да, құлақтың үстіне құлап түстім. Кемпір келіп, қолымнан тартты.

	—Осы ғой енді! Көшеге құм сеуіп қойса болады ғой! Кәрі де, жас та жығылып жатыр! Қала әкімі қалтасын ойлағанша, осыны да ойласа еді! Әй жүгермек, неғып жатырсың?—деген кемпірге рахметімді айтып, екі ортада құлақты қалтаға сүңгітім жібердім де, былай шығып, құлақты қолыма алдым. Жасанды құлақ екен. Миллионер әйелдің құлағын о баста ит жеп қойған ба, немесе қарақшылар қырқып әкеткен бе? Пластикалық құлақты бірінші көруім... Құлақ қуанышымды көтеріп, үйге келсем, әйелім алдымнан айқайлап шықты: «Қайыршы болсаң да ақша тап, үйде жылан жалайтындай май жоқ, шайтан ішетіндей шай жоқ!»—деді. «Қатын, менде құлақ бар!» дедім жымыңдап. «Құлағы несі? Кімнің құлағы?» деп сұраған әйеліме қалтамнан жасанды құлақты алып, алдына тастай салып едім, қорыққанынан ыршып түсті... «Ойбай, біреудің құлағын ұрлап алғансың ба?» деп жаны қалмады. Дегенмен, әйел заты емес пе, алтын сырғаны көріп, жымың-жымың етті. «Ақыры ұрлаған екенсің, екінші құлағын да түбімен жұлып алмадың ба?» деп қояды. «Жолдан тауып алдым» десем, сенбейді ғой. «Алтын сырғаны сатып, бір байып қалатын болдық!» деп тұрғанымда, облыстық теледидардан мана мен көрген миллионер әйел сөйлеп отыр! Өзімнің құлағым түбінен қырқылып, түсіп қалғандай, құлағымды тостым. «Құрметті құлақтары қалқайып, көңілдері марқайып, аман есен жүрген қала тұрғындары! Кезінде қарақшылар құны бір миллион теңге тұратын алтын сырғам үшін құлағымды түбінен қырқып әкетіп еді. Бүгін түсте Германияда жасатқан алтын сырғалы жасанды құлағым түсіп қалыпты, соны тауып алғандар болса, құлағымды қайтарса екен, сүйіншісіне еркек болса, өзіне тиіп аламын, әйел болса, үйіме қызметші етіп, жұмысқа орналастырамын!» дегенде, алақанымды ысқылап, қуанып кеттім. Әйелім басыма сыпырғысымен қойып қалды, «Неменеге мәз болып отырсың? Немене, мені тастап, миллионер әйелдің үйіне кіріп алғың келеді ме?»—деп көздерінің қарасын бір-біріне өткізіп жібергенде, жүн жұтқандай жым болдым. Не керек, әйелім жұмысқа орналасып еді, екі күннен кейін жұмыстан шығарып жіберді. Әйелімнен сұрасам, тоңазытқышын ашып, ішін қалай жалап-жұқтап қойғанын өзі де сезбей қалған...

	Әйелім айтты: «Қалай күн көреміз?» Мен далаға шығып, күнді көріп келдім. Өз орнында екен. Бізде халық қалтасынан байып, күнді де сатып алатындай миллиардерлер бар емес пе? Құдайға шүкір, күнімізді күнде көріп жүрміз, бірақ аштан бұратылып, өліп жүрміз... Мекемелерге жұмыс сұрап барсаң, «шляпа» сұрайды, ал менде тесік тақия да жоқ...

	 Бір күні көшеде кемсеңдеп келе жатқанмын... Бір миллионер шал қымбат көлігінің қасында есінеп тұрған еді, аузындағы алынбалы салынбалы тістері «оптом» түсіп қалды. Шал оны байқаған жоқ, есінеп-есінеп алды да, машинасына отырып, кетіп қалды. Көздерім тістерді тіміскілеп еді, құдай беремін десе аспаннан да алтын жаудырады, алтын тістер жарқырап жатыр! Бір кемпір келе жатыр еді, жүгіре беріп, алтын тістердің үстіне шалқамнан түскен болдым. Кемпір кеңкілдеп күлді: «Сен жүгермек, маған қырындап жүрген жоқпысың өзі? Өткенде де осы жерде құлап едің?» —деді де, кетік тістерін көрсетіп, кетіп қалды. Алтын тісерді қалтама сүңгітіп, үйге зыттым. Әйелім алдымнан айқайлап шықты.

	«Үйде ет жоқ, сенде бет жоқ, пісте майдан да бір қасық қалды, құмшекер де, сабын, порошок та таусылды!» «Қатын, қапа болма, алтын тістер тауып алдым!» дедім. «Осы сен-ақ, адамның дене мүшелерін тауып жүреді екенсің...» деген әйелімнің алдына алтын тістерді лақтырып жібергенімде, ол ыршып кетті. Әйел заты емес пе, алтын тістерді көріп, ыржиды. Мен де ыржидым, осы кезде теледидардан миллионер шал сөйлеп кеп бергені! «Тістері түгел қала тұрғындары! Жасанды алтын тістерім жоғалды, салмағы сегіз килограмм... Сүйіншісіне кедей әйел болса, әйелдікке аламын, кедей еркек болса да аламын...» деп бөсіп отыр. Әйелім қуанып кетті. Басына сыпырғымен салып қалдым: «Немене, тиіп алғың келіп отыр ма?» Содан өзім бардым. Алтын тісті иті бар екен. Ағылшын тұқымдысы «жалғызсырайды» екен. Сол итінің қасында еңбектеп жүріп, үретін жұмысқа қабылдандым. Айына екі жүз доллар! Күнде үруге барамын, үріп қайтамын. Табан астында «ит» болып кеттім. Миллионердің үйіндегі иттен айырмашылығым, менде алтын тістер жоқ, есесіне құрттаған тістерім көп. Кейде, ауырып қалсам, менің орныма әйелім ұрғашы ит болып, үріп қайтады, «мынауың блатной жұмыс екен» деп күліп қайтады... Е-е, ит өмір-ай десеңізші...





О, ДЕМОКРАТИЯ...

	 Маған бірдеңе жұқты. Кеше ақын болып кеттім. Төрт адам топталып тұрса, қасына барып өлеңімді оқығым келеді де тұрады... Көшеде кеше жазылған өлеңімді ішімнен оқып келе жатсам, қыбырлаған, жыбырлаған адамдарды бірінші рет көруім, екі мыңдай адам митингіге шығыпты! Полицейлер оларды екі қатар қоршап алған.

	—Мұнда не болып жатыр өзі?—деп сұрадым полицейден әдейі.

	—Жәй әшейін,—деді ол.

	—Бойымның кішкентайын қарашы. Айтыңызшы, не болып жатыр?

	—Жұмыссыздарға айлық беріп жатыр.

	—Өтірік айтып тұрсыз. Ана бір кісіні неге қолын қайырып, автобусқа апара жатыр?

	—«Айлық алмаймын» дейді.

	—Көке, мен сол жерге барып, «Жұмыссыздар жасасын!» деген өлең оқиыншы.

	—Мен саған көке емеспін, полицеймін. Ары тұр!—деген ол мұрнын жыбырлатты. Іштен тынып, сағым сынып, арырек барып тұрдым. «О, адамдар, жыламаңдар, биліктен ештеңе сұрамаңдар, бәрібір бермейді...» деген өлең оқиыншы деп едім. Тақырыбы ұзақтау енді... Бір кезде иегі «ламбадаға» билеп, кәрі кемпір келді.

	—Шырағым, мұнда қандай той болып жатыр?—деп сұрады.

	—Той емес, «Митинг» деген концерт.

	—Көшеде де концерт болады екен-ау, мені жіберші, ән тыңдап қайтайын. Тегін бе өзі?

	—«Саяси әндерді» тыңдауға болмайды апа,—деген порлицей апаның кеудесінен итерді.

	—мен де ауылдың алты ауызын айта аламын! Былай тұршы,—деген кемпір әндете бастады,—жаңбыр жауар себелеп, есіктің алды ебелек...

	«Саяси кемпір» деген полицей ым қағып еді, екі полицей кемпірді дырылдата сүйреп, автобусқа отырғызды. Сосын бір ертең өлетін шал жанымыздан өте беріп, қайғыра күрсініп салған, оны да «саяси күрсініс» деп алып кетті. Бір жігіт ысқырып еді, оны бір полицей дубинкамен басына салып қалды. Ол байғұстың көздері аларып, талып қалды.

	—Полицей көке, мені ішке жіберіңізші, өлең оқимын,—дедім мен.

	—Полицей көке деме деймін!

	—Көке емес көке...

	—Не, не?

	—Өлең оқиыншы.

	—Ал, оқы!

	—О, демократия,

	Сені іздедім, қайдасың?

	Жерде ме, әлде Айдасың?

	 Өлеңімді аятағанымша, сойылы басыма тиіп, есім ауып бара жатты. Көзімді ашсам, мәйітханада «О дүниеде не жаңалық?» атты өлең оқып жатыр екенмін... Өліктердің арасында...





ЕҢКІЛДЕЙСІЗ БЕ, СЕЛКІЛДЕЙСІЗ БЕ?

	Дүниеде құтты қонақ, сосын жұтты қонақ бар... Жұтты қонақ жұтынып, жалмауызданып, үйіңізде жеті күн жатып алады. «Қашан қайтасыз?» деп айтуға ұят енді. Қонақжай қазақпыз ғой. Бір күні алыстан танитын, ауызы апандай, өзі қабандай, шаштары сабандай, қолдары быртиғын, өзі ыржиған ауылдағы ағайын келе қалды. Еңбек демалысына шыққан екен, біздің үйге демалуға келіпті.

	Бір ай өткенде әйелім:

	—Бала–шағаңызды сағындыңыз-ау, түнімен жылап шықтыңыз...—деп алыстан орағытты.

	—Түнде түсімде өліп қалыппын. Соған өзімді жоқтап жылап жатыр екенмін,—деді ағайыным.

	—Демалысыңыз бітіп, бастығыңыз іздеп жатқан шығар?—деді біздің әйел. Ұят болды-ау... Қуып жатқандай болдық-ау... Бір баламыздай болып жүре берсін... Итке де тамақ береміз ғой...

	—Жұмыстан шығып кеткенмін,—деді ол. Жұмыссыз жүрген адамның көңіліне қаяу салдық-ау... Мәселен, мен де жұмыссызбын. Әйелім асырап жүр, бұған да шүкір... Бәріміз шәй ішіп отырғанбыз. Бір кезде әйелім екі жасар баламның құйрығынан әдейі шымшып жылатты да, дастарханға соза берген қолын қағып жіберіп, ұрыса жөнелді:

	—О, жүгермек! Осы дастархандағының бәрін «көп сериялы» қонақ жеп кетеді деп пе едің? Қалады! Мыжбан ағайды жалмауыз деп ойлап отырсың ба? Әне, кеше мүжіген жілігін аузына апара беріп, дастархан шетіне қоя салды. Қазір саған береді. Ала ғой енді, көкеңнің қолын қайтарма... Көкең саусағын сора тұрады. Ештеңе аяп жатқанымыз жоқ қонақтан. Жатып алып, жапырып жатыр. Сен де әрдеңені сұрап... Ии-и балам, ұят дегенді білмейсің ғой! Қайтпайтын қонақ та ұялмайды. Әне, сары майды нанның бетіне жағудың орнына, бетіне жағып жатыр... Тура сен сияқты екен. Былтырдан қалған колбасаны бір тістеді де қойды. Айраннан ұрттамайды. Тек қылғытады... Сен сияқты талғамай іше береді дейсің бе?

	 Өй, жылама деймін! Жей береді дейсің бе, қалады қазір. Көкенің кешеден бері іші өтіп жүр. Қой деймін, ұят болады... Көкеңнің қолағаштай мұрнын кесіп, майға қуырып берейін бе? Қымбатшылық өкпемізді қысып, екі жыл болды ет жемегелі, тісіміз қышып... Көкең соны түсінбейді дейсің бе? Әне қарашы, «кә-кәй» етіп қойған жас баладай, түсі бұзылып барады. Аузындағы нанды да шайнаған жоқ. Жұта алмай отыр. Кейде нанға зар болып қалатынымызды білгендіктен жұта алмай отыр. Не дейсің? Бөжи... Көке бөжи емес, көкең «Кокола!» Кетпейтін қонақ саған құбыжықтай көрінген ғой. Аузыңды аш, таңдайыңды көтеріп қояйын. Шошып қалыпсың... Қылқ-қылқ жұтып, сылп-сылп, жырп-жырп жеп жатқан көкеңді көріп, көздерің атыздай болған екен-ау! Бір күні бізді де жеп қояр-ау... Қой, жылама, қашанғы жей береді дейсің? Кетеді үйіне, сен де көкең сияқты жалмауыз болсаң, үлке-ен жалмауыз болып өсесің. Әшейінде тамақты зорлап ішкізуші едім, «ананы жеймін, мынаны жеймін!» деп мазаны аласың. Әне, көкеге қарашы, қалтасына тыққан кәмпиттерді дастархан шетіне қойып жатыр! Жылама балам, қонақтан ұят болады, оның орнына біз ұялайық! Әне, өріктен қайнатылған тосаптан бір қас-ық аузына салды да, түйіліп қалды... Жөтеліп жатыр. Жөтелген сайын, аузынан бір өрік сүйегі ытқып шығады! Әне, аңқиып отырған әкеңнің аузына бір өрік кіріп кетті. Бар болып тұрса, несін аяймыз? Жалақым жыланның жалағанына жетпейді. Әкең болса мүгедек. Айлығымыз коммуналдық төлемдерден артылмайды. Әне қарашы, көкең кешеден қалған кеспе көжені тауысып, табақтың ернеуін жалап жатыр. Жуғанға жақсы. Байқамай, ағаш қасықтың жартысын жеп қойыпты. Ал сен жылайсың, «түк қалмайды» деп. Қасықтың жартысы қалды ғой, сен жейсің...

	Әне қаршы, көкең аузын сүртіп жатыр... Қазір орнынан тұрады да, аулына қайтады. Сен сияқты баласы бар шығар? Сағынған болар? Әкесі-ау, мынаған бірдеңе десеңші. Қонақтан ұят болды ғой! Қолыңды дастарханға созба, әдепсіз! Қалады саған да! Сосын, отыра қалып, опырып, жата кетіп, жапырып жесең де еркің. Бірақ неңді жер екенсің? Біздің дастарханда не бар өзі?

	 Ойбуу, ұяттағы-ай! Қонағымыз орнынан тұрып барады... Құдайдың мұнысына да шүкір...

	 Әйелімнің мына сөздеріне жаман ұялдым ғой. Жоқшылық қой, қайтейін, дегенмен, әйелім әдемі айтты, ә? Сіз қалай ойлайсыз? Мына сөздерден кейін етпетіңізден жатып еңкілдейсіз бе, әлде «сауап болыпты!» деп мырс-мырс етіп, селкілдейсіз бе?





ӘЙЕЛІҢІЗДІ ШАҚЫРЫП ЖІБЕРІҢІЗШІ...

	 Әйелдер мерекесі күні кешке қарай есікті біреу сыртынан сипалады. Қаққан жоқ, сипалады... Естіп тұрмын, құлағыма құмырысқа кіріп кеткен жоқ.

	Еңіретіп есікті ашсам, көршім Мыжбан екен. Қипақтап, қиылып тұр.

	—Не болды?—деп сұрадым мен.

	—Әйеліңізді шақырып жіберіңізші.

	 Мен есікті жауып, оны бұрышқа тықтым.

	—Әйелімді қайтейін деп едің?

	—Жұмысым бар...

	—Ол қандай жұмыс?

	—Құпия енді...

	—Айт деймін, осы сен неге күн ара әйелімді іздейсің де жүресің?

	—Қашан?

	—Кеше?

	—Кеше тұз сұрадым.

	—Әйелің келіп сұраса, сырғасы түсіп қалады ма, не?

	—Әйеліңіз әйеліме бермейді...

	—Неге бермейді?

	—Ұрысып қалған...

	—Жоғалып қалшы! Жоқ болып кетші, а?

	—Әйеліңіз керек еді...

	—Сен жындымысың? Менің әйелімде не жұмысың бар деймін?

	—Кешіріңіз, сіздің әйеліңізді аса құрметтеуші едім...

	—Құрметтесең қайтейін?

	—Жақсы әйел.

	—Оны өзім де білемін.

	—Біздің әйел сияқты емес.

	—Құдая сенің әйеліңнің беті құрысын! Көкбет.

	—Сосын ғой, сіздің әйеліңізге келіп тұрғаным...—деді ол. Жыным келіп жағасынан ала түстім. Қызғаныштан өртеніп бара жатырмын. «Неге менің әйелімді шақырып алмақ? Бірдеңелері бар ғой! Ұятсыз, мені жұмсап тұр тағы да!»

	—Мыжбан, айт шыныңды, менің әйеліммен кездесіп жүрсің бе?

	—Ия. Көңілі қаласа бере салады...

	 Мен оның бетіне шапалақпен салып жібердім.

	—Немене бере салады?—дедім мен қалшылдап.

	—Неге ұрасыз?—деген ол артына жасырған қолын көрсеткісі келмей, кері шегінді.

	—Өлтіремін сені!

	—Сіз бермейсіз ғой, апай кейде: «басым сынып тұр, бір «чекучкаға» жетпей тұр, елу тиын...» десем, бере салады...

	—Қазір неге келіп тұрсың, құрметті маскүнем?

	—Біздің әйелді білесіз ғой, көк бет. Гүл сыйлап едім, бетіме лақтырып жіберді. Сосын...

	—Немене сосын?

	—Апайды сегізінші наурыз мерекесімен құттықтай салайын деп...—деген ол артына жасырған бір шоқ гүлін көрсетті... Қуанып кеттім. Жаңа ғана әйеліме «Мерекеңмен!» деп гүл салатын ваза сыйлап едім, жақсы болды ғой. Оның қолындағы гүлін жұлып алдым да, ашылып қалған аузына жүз теңгелікті тастай салдым.

	—Бар, басың сынып тұр ғой, жоғал!—дедім. Ол жүз теңгені көріп, қуанып кетті. Құлағына сыбырлап: «Мына гүлге мен тапсырыс берген болайын, сен айтып қойма!» дедім. «Аха» деп ол кетті. Әйелімді гүлмен құттықтап, бөлме ішінде ыңылдап жүр едім, біздің есікті біреу жәймен тоқылдатып, артынша сипалады.. Қоңырауы бұзылып қалған еді... Есікті жұлқып ашсам, көршім қисалаңдап тұр.

	—Не болды тағы?—деп сұрадым.

	—Әйеліңізді шақырып жіберіңізші...

	—Әй, саған не керек, а?

	—Гүлімді қайтып алайын деп едім, біздің әйелді білесіз ғой, бетон бет. Жаңа ғана: «Алмаймын, дені дұрыс адам әйеліне иіс су, алтын сырға сыйлайды, сенде ондай ақша да жоқ!» деп қуып шыққан еді ғой.

	—Енді?

	—«Гүліңді қайда құрттың? Әкел деймін ойбай, мамама барып, құттықтап келеміз!» дейді... Құдай үшін, әйеліңізді шақырып жіберіңізші, ол мені түсінеді...

	 Мен оның бетіне быттиған қолымды жауып, итеріп жібердім. Мұндай көршіні көрсем, көзім шықсын! Айқай- шуды естіп, әйелім есіктен басын қылтитты. Қолында «мен сыйлаған» гүл шоғы. «Бәрін естідім. Мыжбан көрші, гүліңді ала ғой...» деді де, маған ала көзімен зеңбірек атып, есікті тарс жапты. Мыжбан болса, гүлін алып, айран асыр үйіне кіріп кетті. Мен тұрмын подьезде пияз жегендей тыжырынып... Қазір «Ұлы Отан соғысы» басталатын болды... Нем бар еді, көрші алқаштың гүліне құмартып? Өмірімде әйеліме гүл сыйлап көрмеппін... Вазаны кабинетімнен ала шығып едім... Есіктің сыртынан сипаладым... Үнім де әрең шықты: «Қатипаш, хал... халықаралық әйелдер мерекесі құтты болсын!» «Әй, Ахмет, ілтипатыңа рахмет!» деген әйелімнің даусы шықты іштен. Бірақ есікті ашпады. Ойбай, неғып тұрмын? Қырғыз министрінің өзі, митингіге шыққан әйелдерге гүл сыйлады емес пе? Гүл іздеуге кеттім! Айтпақшы, мен танитын, танымайтын қыз-келіншектер! Мерекелеріңіз құтты болсын!





ДАНЫШПАНМЫН ҒОЙ!



	 Мен сұмдық данышпанмын ғой! Ұлы данышпандар қандай сөздер жазып кетті, бәрін жинап жүремін. Сол жинап-тергендерімді рұхсат болса, оқып берейін:

	1. Махаббат дегеніміз—әйелдер территориясына шабуылдау.

	 Адольф ГИТЛЕР.

	2. Еркек үйдің есігі, әйел сол есіктің «глазнойы».

	 Аристотель.

	3.Өмірге келдің бе? Кірпіш тауып алсаң, қалайтын жерді іздеп кет.

	 Абай ҚҰАНБАЕВ,

	 Негрдей қара сөздерінің жарияланбағаны.

	4.Барлық елдің есалаңдары, бірікпей қалыңдар!

	 В.И. ЛЕНИН.

	 5. Адам өлгеннен кейін тамақ жемейді...

	 Мыжбан КЕУЕКБАСҰЛЫ.

	 Өзім ғой.

	6. Әйелің—тонаушың. Ол өмір бойы тонайды.

	 Шыңғысхан.

	7. Ет-етке, сорпа-бетке, кәртөшке қай жерге?

	 Қабанбай БАТЫР.

	8. Сұлу қыз өсе келе сұлу қыз болады, одан әрі сұмырай кемпір болуы мүмкін..

	 Мыстан КЕМПІР.

	9. Спорт адам денсаулығына өте пайдалы. Үнемі жүгіру керек. Ол үшін біреуге қарыз ақша берсең болды...

	 Әл-ФАРАБИ.

	10. Алғашқы адамдарда памперс болмаған.

	 ДАРВИН.

	 Көрдіңіздер ме? Керемет данышпанмын ғой! Егер осы сөздерді той –томалақта, моншада отырғанда, өлейін деп жатқанда қолданар болсаңыздар, маған сілтеме жасаңыздар! Авторлық құқым бар!





ШАЛҚАМНАН ТҮСТІМ!

	 Өмірімде бір рет өтірік айтып көрейінші а? Бірақ рет... Былай ғой, бір күні шалқамнан жатып теледидерға телміріп, тесірейіп қарап отыр едім, шалқамнан жатып, «шалқамнан» түстім ғой! Жарнамалық жүгіртпе жолдарға көзім ж»жүгіріп» барып еді, мынадай жарнамаға жаным кіріп қалды:

	«Ауылдық әкімдердің орнына білімі бидай, тәжірибесі тарыдай, көңілі кебектей адам немесе адам емес болса да, кез-келгенді қызметке қабылдаймыз... Ақша алмаймыз. Тегін. Тек аудан әкімінің ұялы телефонына алты мың долларға «еңіреген единица» салып жіберсе болды...

	 Тағы да теледидарға телміріп, түріктің «Фатмагүлін» көріп, тірідей өліп отырғанмын, астындағы қашып бара жатқан жарнамаларға көзімді қуып келуге жұмсап жібергенім. Мынадай жарнамаға шалқамнан жатып, шалқамнан түстім:

	«Облыстық қаржы полициясының бастығы орнына байқау жариялаймыз. Тамақ ішпейтін, жемейтін, жемеген соң дәретханаға да бармайтын, аузы-мұрны бітеулер қызметке қабылданады.»

	Келесі жынды жарнаманы да оқып үлгердім: «Елу жылдан кейін қала әкімінің орны босайды. Соған шыдамы шытынамайтын, елу жылға дейін тірі жүретіндігі туралы анықтамасы бар Қазақстан азаматтары үміткер бола алдады.» Шалқамнан жатып, шалқамнан түстім! Қазір жасым қырықта. Құдай қаласа, тоқсанжасымда, қалтыраған қақпас шағымда, қала әкімі болып кетуім мүмкін ғой!

	 Тағы бір тентек жарнаманы кірпігіме іліп алдым: «Министрдің орны бос. Бағана далаға шығып кеткен, қайтып келгенше орнына адам сияқтыларды қабылдаймыз.» Шалқамнан жатып, шәй іше жаздадым. Маған министр болу қайда-а?!

	 Келесі кеңкелес жүгіртпе жолды оқыдым: «Бір жерде бір бастықтың орны босап қалады-ау... Құйрығы креслосына жабысып қалыпты. Алынар емес... Соны жібіткенше, сол орынға байқау жариялаймыз.

	 Шалқамнан жатыр едім, етпетімнен түстім!





ЕСЕГІМЕ ЕСКЕРТКІШ ОРНАТА АЛМАДЫМ...




	 Үзіліп кете жаздап, үнемдеп жүріп, нанның жартысын жеп, бала-шағаммен ләмпечкенің жартысын ғана жағып, жарты су ішіп, жарытып тамақ ішпей жинап- терген теңгеме әрең дегенде, онда да несиенің қамытын асынып барып, қала шетінен жер алып, екі бөлмелі шап-шағын үй салып алған едім... Күндердің күнінде айналама біреу егіп қойғандай, зәулім үйлер өсіп шыға келді де, менің шайналған мейіздей үйім көрінбей де қалды. Миллионерлер мен миллиардерлердің ықшам ауданы екенін қайдан білейін, бір күні көршім көздерін сығырайтып тұрып:

	—Мыжбан кө-кө-кее,—деді кекете сөйлеп,—үйіңіз байдан қайтып келген баяғының қызы сияқты сүмірейіп тұр екен, көшіңіз бұл жерден!

	—Сенің үйің ше? Үйінде отырып қалған екі қабат қыз сияқты...

	 Сол екен, ол менің жағамнан алды:

	—Кім екі қабат? Осы тұрған жеріңде ата салайын ба?

	—Үйіңіз екі қабатты деймін... Жібер деймін... Мен де ата аламын.

	—Немен атасың, бейшара?

	—Көзбен атамын! Міне, былай...—дедім көздерімді алартып. Сөйттім де үйге кіріп кеттім. Осы көршіден көрдім көресіні. Ата салады. Бір ай бұрын қымбат көлігімен жол шетіндегі қызды қағып өлтірді де, құтылды, есірткі сатумен айналысты та ұсталды, құтылды... Өзі салық комитетінің бастығы болып кетті қайта...

	 Ертеңіне әйелім ерте тұрып, есік алдына шықты да, шыңғыра айқайлап, қайтып келді.

	—Не болды, үрейің шымшық сияқты ұшып кетіпті?—деп сұрадым мен.

	—Дарбазаның алдында жатыр...

	—Кім? Ит пе?

	—Жоқ, адам...Өліп жатыр...

	 Дамбалшаң жүгіріп шықтым. Біреу біздің дарбазаның есігін ұстай өліп жатыр екен! Артынша полицейлер жетіп келді. Көршім шықты мысқылдай күліп.

	—Танисыз ба?—деп сұрады полицей.

	—Жоқ.

	—Онда неге сіздің дарбазаның алдына келіп өлген?

	—Жеткен жері осы шығар?

	 Полицей мені төрт күн тергеп, ақырында босатып жіберді. Сөйтсе, өлген адам атақты кәсіпкер екен. Біреудің алдын кесіп өткен бе, қуалап жүріп атып кетіпті. Ертеңіне туыстары жылап-еңіреп, менімен көрісті де, қызық, мен де түсінбей жылай беріппін... Ия, менімен жылап еңіреп көрісті де, дарбазамның алдына граниттен ескерткіш құлпытас орнатып кетті. «Бұл жерде қоғам қайраткері болайын деп жүрген кезінде, облыстық мәслихат депутаты болайын деп қалған жасында, атақты кәсіпкер Итбай ЖЕКСҰРЫНҰЛЫ қайтыс болған. 1968-2012жж.» деп жазып та қойды. Айқайладым, шыңғырдым, жалындым, көздеріне де қыстырмады. Амал жоқ, әйелім екеуміз таңертең ескерткішке құран бағыштап шығатын болдық. Көршім «Джипінен» аударылып түсіп жатып:

	—Мына үйің нәстірениемді түсіріп жүр, үйіңді сат та, көш!—дейді.

	—Көшпеймін! Осы жерде өлемін!—-деймін мен.

	 Ертеңіне әйелім жұмысына кетіп бара жатып, үйге артынан алты жүз албасты қуып келе жатқандай ентігіп кірді.

	—Есік алдында, есік алдында...—дей береді.

	—Немене, есік алдында тағы біреу өліп қалыпты ма? Бәрі біздің үйдің алдына келіп жан тапсырады екен де!

	 Әйеліммен бірге дарбазаның есігін ашсам, аяғымның астында екі аяғы аспаннан келіп өліп жатыр екен! Артынша, қарсы беттегі қаржы полициясы бастығының әйелі жүгіріп келіп, алып кетті. Сол күні күйеуі дарбазамның алдына ескерткіш құлпытас орнатып үлгерді. Әйелім екеумізді адам құрлы көрген жоқ. Биіктігі бір метр құлпытаста: «Дәл осы жерде баламның төбелескіш қоразы қайтыс болды. 2011-2012 жж.» деп жазылған еді... Дарбазамнан шыға алмай қалдым. Біз ғой нанға ақша таба алмай жүрміз, ал халықтың қалтасынан байып алғандар, төбелескіш қоразы қай жерде өлсе, сол жерге ескерткіш орната салады... Әділдік қайда, ағайын? Жылап-сықтап жүріп, қорғанымыздың артқы жағынан есік ашып алдық. Дарбазамыздың есігін қорқа-қорқа ашатын болдық. Бір күні таңертең әйелім жылап келе жатыр.

	—Ойбай, тағы не болды?—деп сұрадым мен.

	—Өліп қалыпты!

	 Жүгіріп барсам, шынымен өліп қалыпты... Сол күні қарсы беттегі прокурор болып істейтін көршім сол өлген жерге көмді. Жылап-сықтап, күмбез орнатты. Айналасын қара темірмен қоршады. Сыртқа шыға алмай қалдық. Біздің дарбаза алдына келіп өлген сүмелектің моласына былай деп жазылған еді: « Бұл жерде Австралияда туылған алтын тісті, асыл тұқымды итіміз Док өмірден озды. 2010-2012 ж.ж» Құдайым –ау, айналасы бір жылдың ішінде айналамыз ит пен құстың, мысық пен тышқандардың моласына айналды. Арыз айтып, қала әкімшілігіне де бардық. Әкімшіліктегілер: «Өмір бар жерде қаза бар...» деп күрсініп шығарып салады. Оларға: «Сыбайлас жемқорлық—ауызбіршілік!»деп айта алмадым. Бірде, жаз айы болатын, көк есегіммен бір арба шөп әкеле жатқанмын... Салық бастығы болып істейтін көршімнің дарбазасы алдына жете бергенде... Ия,ия, жете бергенде көк есегім бір екі рет ақырып ақырып алды да, зорығып өле қалды. «Есегім-ау, есегім, неден болды кеселің?» деп еңіреп жылап, көршінің алтын жалатылған дарбазасына бормен: «Бұл жерде артында аңыратып, қодығын жетім қалдырған ардақты көк есегім қайтыс болды... 2008-2012 ж.ж» деп жазып қойдым. Есегіме ескерткіш орнататын жағдайым жоқ менде... Есесіне, ертең көшейін деп жатырмын... Ашығын айтсам, көшірейін деп жатыр!





АЯҚҚА МІНІП ҰЙЫҚТАДЫҚ...


	 Әйелім кешелі бері ызыңдай берген соң, аузын алақаныммен алты минут жаптым да, түс қайта қаладағы бажамның үйіне қыдырып баратын болдық. Қыдырып дейміз-ау, құтты болсын айтуға барамыз. Бірақ не үшін құтты болсын айтып баратынымыз есімізге түспей, есеңгіреп, есіней бердік. Не үшін келе жатқанымызды өздерінен сұрап алатын болып шештік.

	 Базар аралап, күн бата қаладағы көп қабатты үйдің алтыншы қабатында өмір сүріп жатқан бажамның да пәтеріне жеттік ау! Мен бажаммен құшақтасып, әйелім әпкесімен шөпілдесіп сүйісіп болған соң:

	—Құтты болсын, бажа!-дедім.

	—Не құтты болсын?—деп сұрады ол.

	—Білмеймін, әйтеуір құтты болсын айтуға келдік.

	—Не үшін құтты болсын айтып келдіңдер?—деп сұрады әйелімнен аумаған әпкесі.

	—Ұмытып қалдық,—деді әйелім,—әй, Мыжбан, не үшін келіп едік өзі?

	—Құтты болсын айтуға...

	—Не үшін деймін?

	—Алдағы жылдары болатын қуаныштары үшін...

	—Жарайды, келгендеріңе қуаныштымыз!—деген бажам бізді қонақ бөлмесіне бастап кірді. Қайынбикем бізге иіліп сәлем берген келініне: «қазанға былтырдан қалған етті сала ғой!» деп тапсырма беріп жатты. Жастыққа жантайып, қабырғаға арқамды сүйей жата беріп едім, бажам құйрығын ыстық суға батырып алғандай айқайлап жіберді:

	—Ойбай, бажа, қабырғаға сүйенбеші!

	—Неге?—деппін.

	—Қабырға құлап қалады...

	—Құлап қалар болса, арғы жағынан сіріңкенің шиімен тіреп қоймайсың ба?—деп күлдім.

	—Естімедің бе не? Қарағандыда көп қабатты үйлердің бірі шалақасынан түсіп, «ұйықтап» қалды емес пе?

	—Теледидардан көрдік қой,—деген мен орнымнан тұрып, балконға шыға бергенмін , темекі тартқым келген.

	—Ойбай, бажеке, балконға шықпа!—деп безілдей жетіп келген бажам мені құшақтай алды.

	—Неге, бажеке?

	—Көрмейсің бе, балконның асты жоқ. Төмен қарасаңшы!

	 Көздерімді төменге сырғанатып жіберіп едім, жүрегім аузымнан шығып, бірінші қабатқа түсіп кеткендей болды. Сол түсіп кеткен жүрегімді қаңғыбас иттердің бірі жеп жатқандай, жаман әсерде болдым. Балконның асты ойылып, түсіп қалыпты!

	—Тыжбан бажа, бұл үйдің салынғанына үш жыл өткен жоқ емес пе?—деп сұрадым.

	—Е-е, бүгінде алаяқ мердігерлер халықтың тағдырымен ойнайтын болды емес пе? Ақшаны қалтаға басады да, шетелге қашып кетеді.

	—Қала әкімі, құрылыс бөлімінің бастығы, архитектура бастықтары «қабылдадық!» деп қол қояды емес пе?—деп есеңгіреген мені бажам келесі бөлмеге ертіп келді. Кілемді түріп жіберіп еді, қабырғасы ырсиып, арғы жақтағы көрші үйдің бөлмесіне көзім түсті. Бір әдемі келіншек айна алдында тұр. Бір кезде шешіне бастады... Үстіндегі халатын төсекке қарай лақтырып жібергенде, менің басыма түскендей, селк ете қалдым. Бажам мені ығыстырып, жырыққа көз салды.

	—Біз де көріп қалайықшы. Көрші келіншек қой. Жесір.

	—Сен күнде көріп жүрген шығарсың, былай тұршы!—деп бажамды итеріп жібердім.

	—О, о, мүсіні қандай, мүсіні! Мәссаған, пенцептпен бе, әйтеуір, айна алдында қолтығынын жүнін жұлып жатыр! Шашын сілкіді.. Төс...

	—Немене төс?

	—Төс тартарын шешіп, лақтырып жіберіп еді, төбедегі люстрасына ілініп қалды!

	—Былай тұршы, мен де көріп қалайын!

	 Бажам мені ығыстыра бергенде, еңкейіп жатқан екеумізді көріп, келіншектеріміз қосарлана айқайлады:

	—Қабырғаны жалап жатырсыңдар ма, не? Былай тұрыңдар!

	 Ұшып тұрдық. Бажекем қайырылып қалған кілемді орнына жіберіп, сосын қайын бикеме жәй ғана:

	—Айқайламасаңшы, үй құлап қалады ғой. Түсте қала әкімі келіп кеткен,—деп міңгірледі.

	—Неменеге келіпті?—деп сұрады әйелімнен аумайтын әйелі.

	—Үйлеріңде сыбырласып сөйлесіңіздер, өйтпесеңіздер, үйлеріңіздің құлап қалуы ғажап емес деп кеткен...

	—Ұятсыздар!—дедім мен қалшылдап,—бәрі бірігіп жейді! Содан барып, сапасыз құрылыс басталады!

	 Әйелім кілемді түріп жіберіп, жырыққа көз салғаны! Зымиян ғой! Әпкесінен аумайды! Әне, ол маған ызалана жақындап келеді... Ойба-ай, жақындап қалды...

	—Мыжбан! Бері кел!

	—Не болып қалды?

	—Құтты болсын!

	—Немене құт-құтты болсын?

	—Мына қабырғадан секс көріп отыр екенсіңдер ғой?

	—Жоға, былай ғой... мына үй ертең құлайды! Ке- кетейікші...—дедім мен.

	—Кетпейміз, осында қонамыз!—деп ашуланған әйелім секіріп қалып еді, аяқтарының асты ойылып кетті де, екі аяғы төменгі қабатқа салбырап, өзі отырып қалды. Қайын бикем де, бажам да « ыспокойно».

	—Мен неғып отырмын?—деп сұрады әйелім.

	—А-яғыңның асты тесіліп қалды... Тұра ғой, махаббатым менің,—деп әйелімнің қолынан ұстағаным сол, ол тырқылдай күлгені.

	—Не болды жаным?—деп сұрадым мен.

	—Астыңғы қабаттан біреулер табанымды қытықтап жатыр!—деді әйелім.

	—Біз мұндай тесіктерге үйреніп қалғанбыз,—деді қайын бикем,—мына бөлменің еденін қараңдаршы, шұрық тесік...

	—Не деген жауапсыздық! Ертең бұл үй құлайды! Тезірек біздің ауылға көшіп келіңдер!—деп қоямын. Көз алдыма құрылыстан қырнап емес, қылғытып жейтіндер елестеп кетті. Ет жеп, сорпа ішіп болған соң, дәретханасына кірейін десем, бажам жеңімнен тартады.

	-Не?

	—Туалет жоқ. Астына қарай құлап кеткен... Шыда...

	 Зәрем қалмады. Қайтып кетейік десек, түн ішінде ауылға қарай автобус түгіл арба да жүрмейді... Төсек салына ма десек, бажам маған:

	—Ұйықтайық...—деді.

	—Қалай?—деппін.

	—Тік тұрып ұйықтаймыз,—деді қайын бикем. Зәрем ұшты.

	—«Тігімнен» ұйықтап көрмеппін,—деп қалды әйелім.

	—Жатуға қорқамыз. Үй құласа басып қалады ғой,—деген бажамның бетіне үңіле қарадым.

	—Шенеуніктерге халық тағдыры ойыншық екен!—дедім мен.

	—Қайырлы түн!—деген дауысқа қарасам, әйелім әпкесіне сүйеніп алып, маужыра-ап бара жатыр. Амал жоқ, кірпіктерім құшақтаса берген соң, бажамды құшақтадым. Ол жүдә қатты қорылдайды екен, таң атқанша кірпік ілмедім. Құдайым-ай, тезірек таң атса екен!!!





ҚАЗАҚША ТӨБЕЛЕС


	(Саяси сатира)

	 Мұндай масқараға іші кеуіп, басы балшыққа айналып кете жаздаған Израйль президенті Шимон Перес Германия президенті Иоахим Гаукке телефон соқты:

	—Мен сізбен дос болмаймын!—деді ол жыламсырап.

	—Не болып қалды?

	—Ұйқым сіздер жаққа қашып кетті!...

	—Ұйқы кәдімгідей қаша ма, не?

	—Басымды қабырғаға қырық рет соқтым! Тістерімді шықырлатып едім, екеуі түсіп қалды, шекем болса, ісіп қалды!

	—Түсінбей тұрмын?

	—Сіз өлең оқисыз ба?

	—Қандай өлең?

	—Қап-қара өлең!

	—Жоқ, мен сап-сары өлең оқушы едім... Не болды, айтып өлтірші?

	—Сіздің елде Нобель деген ақын бар ма?

	—Ондай ақын жоқ, министрлерімнің бірі болмаса...

	—Не ғой, Нобель сыйлығының лауреаты Гюнтер Грасстың басын кесіп тастай салыңызшы...

	—Былтыр басын кесіп тастағанбыз, қайтадан өсіп шыға береді... Не болды сонша?

	—Жүдә жақпай жүр... Израйль туралы «Бұл туралы айту парыз» атты өлеңін оқыдыңыз ба?—деп сұрады Шимон қалшылдап.

	—Махаббат туралы ма, не?

	—Махаббатта басыңыз қалсын! Қайдағы махаббат? Ортақ жауымыз Иранды жақтап, оларды ақтап, ал бізді тәпішкесімен таптап... И-и, жылағым келеді... Жылайын десем, президентпін!

	—Ах, оңбаған!

	—Нобель сыйлығынан айыру керек! «Халықаралық қауымдастық Иранның ғана емес, Израйльдің де ядролық бағдарламасын бақылауға алу керек» депті! Тілі қышып бара жатса, аккумлятор жаласын! Мені дүние жүзіне масқара етті!

	—Кешіріңіз, Шимон мырза, кеше Қазақстан президенті ызбандап...

	—Не дейді?

	—Дүние жүзінде ядролық қарудан бірінші болып бас тарттық. Иран мен Израйльдің теке тіресі көпке созылып кетті. Одан да, президенттер Астанаға келіп төбелессін дейді.

	—Төбелесі несі?

	—Баяғыда, СССР кезінде қазақ жігіттері ерегісіп қалса, жекпе-жекке шығып, қазақша төбелеседі екен. Жабылмайды екен. Сосын жеңілгені де, жеңгені де құшақтасып, татуласады дейді ме?

	 Шимон ойланып қалды... «Татуласатын болып, тұмсығын бұзайын! Қолдарын бырт-бырт сындырып, аяқтарын өріп, кіндігіне бомба қойып кетейін! Кеңірдегін суырып алып, су шашатын шлангы етіп алмаймын ба?» деп ойлады ішінен. Бұл ойын АҚШ президентіне айтып еді, ол да құптап, «о кэйледі»... Ағылшын президенті рахаттана күліп: «Қазақша төбелес? Барамыз! Жеңіліп бара жатсаң, жабыла кетеміз!» —деді. Содан не керек, елден ерек, «Астана төбелес» сарайында «халықаралық төбелес және татуласу» жекпе-жегі басталып та кетті! Әне, ортаға атылып шыққан Шимон Иран президентіне «Алға, еврейле-ер!» деп айқайлай ұмтылды. Иран президенті асыққан жоқ, бір стақан мұнайын сіміріп салды да, бұғып қалып, кіндік тұсынан бір «удар» берді. Анау да қарап қалмады, Иран президентінің желкесінен тістеп алды! Екеуі ентігіп, түске дейін алысты. Бір кезде Иран президенті:

	—Перекур, шылым тартайық,—деді.

	—Шымкентте түстеніп алайық. Палау жейміз...—деді Израйль президенті. Елбасы ішінен: «Е-е, міне, татуласып келе жатыр!» деп ойлады. Президенттер ұшақпен Шымкентке ұшып келді. Барак Обама Қошқар ата өзеніне шомылып, Ақтас ауылынан қозықұйрық жеп қайтты. Италия президенті Джорджо Наполитано облыстық ішкі істер департаментінің бастығына әбден ұрысты. Италянша. «Не деген пәлесіңдер, пара алады екенсіңдер, Қонаев даңғылында бір майорың машинесінде ішіп алып, жас қызды алты метр ғана ұшырып өлтірген! Алқаш екенсіңдер ғой!» деді. Оның италянша ұрысқанын түсінбеген департамент бастығы басын изеп, қуаныштан жарыла жазадап тұрды. Германия президенті Гаук қырғы базардан қымыз ішіп тұрып: «О-о, біздің немістің қымызы Қазақстанға қалай келген?» деп таң қалды... Ресей президенті Қырғызстан президентіне бұрылып: «Өзбекстан президенті Ислам-әкә көрінбейді ғой?»—деп сұрады. «Өй, ол көп жерде көрінбейді ғой. Құдалыққа кеткен екен, қолы тимепті...»—деді қырғыз президенті. Израйль президенті мен иран президентіне облыс әкімі елбасы атынан иықтарына шапан жапты. Шимон жынды екен, шапанды лақтырып жіберіп, Ахмадинежад Махмудқа ұмтылды. Көздерінен баллистикалық зымырандар зу-зу ұшып жатқандай... Аузынан атом бомбасының жалыны шыққандай ма... Осы кезде бір есек ақырып қалып еді, Шимон соған жалт қарады. Осы сәтте Иран президенті оның жағына жұдырығын сілтеп қалды. Анау шалқасынан түсті. Жеңіліп қалды деген осы, бір кезде Барак Обама көзін қысып қалып еді, Италия, Ұлыбритания Германия президенттері жабыла берген... Елбасының: «Жігіттер, әлемге тыныштық керек!» деген сөзіне қарайтын олар емес. Бір кезде «Ойбай, Шымкент қаласындағы мектептердің бұзақы оқушылары келе жатыр!» дегенді естісімен, жабыла жаздағандар қолдарын қалталарына салып, жым-жырт бола қалысты. Барак Обама пісте шаққан болып, теріс қарады. Қазір дүние жүзінде мектеп оқушылары жама-ан...

	 Кешке қарай ел президенттері ит жығысты тоқтатып, Шымкенттегі бір миллиардер кәсіпкердің баласының сүндет тойына барды. Путин асаба болды. Италия мен АҚШ президенттері «Қара жорға» биіне биледі. Той үстінде Махмуд Шимонға: «давай, дос болайық!»— деп қолын ұсынып еді, анау: «ой, шешең...» деп бір боқтады да, тойдан тайып тұрды... Әлемге тыныштық керек, мырзалар!!!





МОЙЫНДАР...


	 Мойын ойын емес... Ойланып айтсам, ойыншық емес дегенім ғой... Мен байғұста мойын да жоқ... Ойбай-ай, қайдағы байғұспын? Ыңқыл облысының бас бармақты шошайте-еп көрсететіндей әкімі емеспін бе? «Тыңқыл» облысына президентіміз келе қалды да, барлық облыс әкімдері сонда шапқылап, жиналысқа қатыстық. Жиналыста жүн түтіп отырмаймыз ғой. Аузым ашылмаса да, екпінім есектің астына түскендей тымырайып отырғанмын. Бір кезде Елбасымыз: «Дағдарыста мемлекеттің бір тиынын жеген жалмауыздар болса, мойындарын үземіз!» дегені сол, мойным сылқ етіп, басым алдыма салбырады да қалды. Басымды көтерейін десем, көтере алмаймын ғой. Көтерейін десем көтере алмаймын... Ойбай-ай, мен де қазынадан қарпып жеп үлгерген екенмін де. Өзімше ештеңе жеген емеспін деп ойлап жүрсем...

	 Басым салбырады да қалды, көз қиығыммен «Сыңқыл» облысының әкіміне қарасам, оның да басы алдына салбырап қалған... «Мыжбан Мәндірбайұлы, сізге не болған?» дейді ол. «Өзіңіз ше, Тыжбан Тәпекұлы? Басыңыз кіндігіңізге жеткен бе?» деймін мен. Басымды көтеріп, елбасы жаққа қарағым келеді, бір қарасам, мойным созылы-ы-ы-ып, ағып барады-әй... Резина сияқты... Жо-жоқ, сағыз сияқты... Басымның салмағын көтере алмаса керек... «Мойындарыңызды үземіз!» деп еді, о, Алла, өзінен-өзі үзіліп кетті... Жиналыста жылауға болмайды. Енді не істедім? Халықтың бетіне қалай қараймын? Демек, мен де жалмауыз екенмін де... «Өмір бойы ораза тұтқан әкімдеймін» деп жүрсем өзімді... Иегімді екі қолыммен ұстап, жоғары көтердім. Мәссаған, әр жерде мойындары салбырап отырған департамент басшыларын, көрдім! Бәрінің мойындары үзіліп кетіпті! Бірақ бәрі тірі! Бәрі ірі! Ананы қара, ананы! Салық басқармасының бастығы миллиондап жеген-ау, мойны қамырдай созылып, басы арқасына кетіп қалыпты! Иықтан төмен арқасына салбырап кеткен басты аяп кеттім... Елбасы жаққа қарауға бет жоқ! Ойбай, ананы қара! Облыстық қаржы полициясы бастығының басы жоқ! Ой, кешіріңіздер, қасында отырған депутат әйелдің де мойны созылып, соның мойнына оралып қалған екен де!

	 Жаныма келген премьер министрдің көмекшісі: «Кешіріңіз, қасыңыздағы кісі ұйықтап отыр ма? Түртіңізші?»-деп еді, оны түрте бергенмін, өзімнің басым төмен қарай сылқ ете қалды. Жалма-жан қос қолдап иегімнен ұстап, берекесіз басымды жоғары көтердім.

	—Сіз... сіз жиналысқа ішіп келгенсіз бе?—деп сұрады ол.

	—Кешіріңіз, мойным қайтыс болды...—дедім мен.

	—Қалай қайтыс болады?

	—Елбасының көзі тиді-ау...

	—Немене, сіз Елбасыға түкіртіп алайын деп пе едіңіз?

	—Ж-жоға... кешіріңіз...

	—Бастарыңызды көтеріңіздер! Анау отырған ұйқыбас! Сіз де!

	—Кешіріңіз, бәріміздің мойындарымыз бүгін жұмыс істемейді...—дедім мен.

	 Ұят-ай! Өлім-ай! Бұл мойныма не болған? «Мойным үзілді» деген осы болды-ау! Жиналыстан шыққан соң, ауруханаға барып, гипстетіп алсам ба?

	—Халықтың қалтасынан да жейсіңдер! «Сыбайлас жемқорлыққа қарсымыз!» дейсіңдер де, өздерің «былық» деген бутерборд жейсіңдер! —деген Елбасы бір кезде:

	—Бастарыңыз неге салбырап кеткен? Бастарыңызды көтеріңіздер!—деді. Мойындары үзілгендер алақандарымен жақтарын таяп, бастарын көтерісті. Вице-премьер министр мінберге шығып:

	—Қолдарыңызды түсіріңіздер... Сіздерге не болған?—деді. Отыз шақты бастар салбырады да қалды... Еліміз бойынша қанша мойындардың үзілгенін бір Алла біледі...

	—Тәубелеріңе келіңіздер!—деген елбасы жиналысты ақтады, бірақ жиынға қатысқан жегіштерді жаман таяқтады. Басымды салбыратып, қызмет көлігіме қарай жүгірдім. Кенет бірдеңеге соғылып, шалқамнан түсе жаздадым. Көзімнің қиығымен қарасам, «Сорайықшы» министрлігінің министріне соғысыппын. Оның да мойны үзілген екен. Көмекшісі жағымпаздана, иегіне алақанын қойып, қатарласып барады! Менің басым арқама кетіп қалды! Оң қолыммен шашымнан ұстап, жоғары көтердім... Мойын дегеннің қадірі сұмдық екен! Мен әшейін галстуг байлауға ғана жаралған мойын екен деп жүрсем... Мойын... Мойындар... О, шенеунік әріптестер! Жапыра жеуді қойыңдар! Әшейін бір тістеп жесек те жетеді ғой...





АГЕНТТЕГІ СҰЛУҒА СМС ХАТ


	 Жаным, менің агентім, менің файлым! Өзіңмен сөйлескен сайын, троян вирусын жұқтырып алғандай, миым-мигобайтым ата жұртта қалғандай, бір түрлі күй кешемін...

	 Білем, сен де интернет сияқты орысша ойлайсың, СМС-пен хат жазсам, мазақтауыңды қоймайсың... «Мой компьютерім» менің! «Корзинам» менің... Суретіңе қарасам, фигураң жоқ, корзина сияқты екенсің, жаным... Сонда да, өзіңді файл сияқты жүрегіме «сохранить» етіп қойдым... Қашан кездесеміз? Қашан «Панель управлениедегі» «установка» боламыз? Әлде мені «өшіріп» тастадың ба? «Удалить» етпеші мені... Сен «С» болсаң, мен «Д» локальный дискпін... Жынымды келтірсең, өзіңді «форматировать» етіп жіберемін...

	 Жаным, файлым менің! «Менің әлемімдегі» суреттеріңе қарасам, талай жігіттерді «создать» етіп алыпсың... Бір жігітпен сүйісіп түсіпсің... Әлем интернетке сондай сурет салғаның қалай? Не, «Сетовое окружениесің бе?» Бұл әлде «вся программаң» ба? Қыз деген «Пуск» бола бермеу керек, жаным... Өткенде көрінбей кеттің? «Пойск» арқылы іздедім. «Mail.ru Agent-те» жоқсың. Қайдасың? Кездесейікші? Сені «Антивирус Касперскогомен» тексергім келеді... «Базаң» ескірсе, «овнавить» етейін деп едім...

	 Жаным! Менің атым Мыжбан... Мені жүрегіңе «копировать» етіп, сосын «вставить» етші... «Свойствоң»—бет әлпетің қалай өзі? Суретің өзіңдікі ме, әлде сұлу құрбыңның... Қос алмаң—«Видеоадаптерің» ұрып тұр... Сонша жалаңаштап жіберіпсің... Ұялып кеттім! Клавиатура— қолдарың ұнайды маған. Суретіңдегі... Жүрегің— Процессорың мен деп соқса деймін... Көздерің –мониторларың жанып тұр ғой... DVD CD-ROM дисководыңа қарасам, аузың үлкен сияқты. Тамаққа тоймайтын жалмауыз емессің бе? Кейде микро блогыңа сандырақтап өлең жазған боласың... Қуып кетесің де... Өзіңді, сөзіңді «дефрагментация диска» жасап алу керек сияқты... Неге маған жауап жазбайсың? Тым болмаса, ұялы телефоныңмен СМС хат жазшы, жаным! Агентпен сөйлеспесең, өзіңді «удалить» ете саламын... Солай, менің сүйікті файлым, агентім менің!





ЖЕКСҰРЫН ЖАҢАЛЫҚТАР




	 Ыңғорс қорс, ыңғорс қорс... Тон-то, тун, то-то-оон... Кешіріңіздер бұл біздің теле арнаның жаңалық басталар алдындағы әуені ғой... Құрметті көрермендер, жексенбі күнгі жексұрын жаңалықтарымызға қаңылтырдай құлақтарыңызды батырып-батырып алыңыздар.

	Бірінші жаңалық: Шымкенттен Алматыға қатынайтын «Шымкент –Алматы» пойызына билеттер сатылып кеткенімен, пойыз жүрмейді. Өйткені, пойыздың бас вагоны Алматыдан басталып, соңғы вагон Шымкентке дейін жеткен. «Жолаушылар «билет жоқ» деп жынданбасыншы» деген нақұрыс ниетпен, темір жол басшылары вагондарды тіркей берсе керек, тіркей берсе керек... Алматыға баратын бір топ жолаушылар автобуспен бірінші Алматы вокзалына жетіп, бас вагонға кіріп, арғы бетіне шығып, жынды адамдарша бет- ауыздарын жыбырлатып, вокзалға кірген.

	Екінші жаңалық: Қос қарлығаш Шымкент қаласындағы бір «блатной» миллионердің қос қабатты коттеджінің қабырғасына ұя салыпты. Миллионер Мыртықбайұлы қарлығаштың ұясына қарап тұрып: «Не деген отсталый қарлығаштар еді! Әлі күнге дейін саз балшықтан ұя салады! Евро ұя салу дегенді білмейді! Мына балшық ұясы коттеджімнің сиқын бұзып тұр!» дегені сол екен, қарлығаштар: «Кешіріңіз мырза, қабырғаңызды уақытша жалға ала тұрсақ қайтеді?» деп сөйлеп кетіпті. Қазір қарлығаштар қожайынға ай сайын мың доллардан тістеп әкеліп береді екен...

	Үшінші жаңалық: Кеше күн шықпай қалды... Өйткені, мен күнімен ұйықтап жаттым...

	Төртінші жаңалық: Жылай беретін әкім «Көңілі бос» қаласында өмір сүріп жатыр. Ол алдына арыз айтып келген кісілерді құшақтап, жылай беретін көрінеді. Мәселен: «үйім де, күйім де жоқ, ал сіз таныстарыңыз бен пара берегендерге қисая кететін көрінесіз» деп жылап барсаңыз, әкім сізден бетер еңіреп жылап, ботадай боздап, ет жүрегіңіздің елжіретіп, көз жасын көлдетіп шығарып салады екен... Сосын сіз әкімді жұбатып әлек боласыз...

	Ымбаппа. Ымбаппа... Кешіріңіздер, жарнамамыздың әуені ғой. Жарнама басталды: Мысық сөйлеп кетті: «Қызда-ар, келіншекте-ер! «Олвейсті» қараңыздаршы! Қандай керемет! Бұл сіздерге арналған!»

	Бесінші жаңалық: Ақтөбелік бикеш Қатипаш Қатырғанова «Алақан» деген жаңа салат түрін ойлап тауып, өзінің кафесінде тамақтанушыларға ұсынды. Салаты мынадай: Помидорға помидор қосып, помидорды мыжып, суын сығып, алақаныңызға майонез жағады. Ал сіз помидорды шанышқымен алып, алақаныңыздағы майонезге батырып жейсіз...

	Алтыншы жаңалық: Шымкентте бір көк долы, көршілері «стерва» деп атап кеткен әйел кенені шағып алды. Қырым безгегін таратқыш кененің өзі оқиға орнында қайтыс болып кеткен...

	Жетінші жаңалық: Үкіметте комедия, шекарада трагедия...

	Сегізінші жаңалық: Қызылорда облысында күйеуі ұрып өлтірген әйелді жерлегенде, ұялы телефонын қоса көмген екен. Арада бір күн өтпей жатып, марқұм әйел көңілдесіне: «жаны-ым, единица салып жіберші...!» деп өтінгенде, анау байғұс тал түсте талып қалыпты...

	Тоғызыншы жаңалық: Биылғы ұлттық бірыңғай тестте мынадай сұмырай сұрақтар бар екен дейді:

	—Әнші Роза Рымбаеваның іш көйлегінің түсі қандай?

	—Білім министрі быламық ішеді ме?

	—Депутаттар жылай ма?

	—Абылайханның «мерседес» авто көлігі болған ба?

	—Әл-Фарабидің әйелі қандай көйлек киген?

	—Шыңғысхан арақ ішіп, темекі тартқан ба?

	Оныншы жаңалық: кешіріңіздер, осы жаңалықтарды жалықпай айтып отырғанымның өзі жаңалық. Кеше түнімен түнгі клубта болып едім, ұйқым келіп тұр. Келесі жаңалықтарда кездескенше, ой, көріскенше, жоқ, жүздескенше сау болыңыздар! Бай, қуатты, миллионер, миллиардер, шіріген бай болайық!





ТІРІДЕЙ ҰСТАҢДАР!


	 Қайдан қаңғып келгенін қайдам, рұхсатсыз кіріп кеткен егеуқұйрық қала әкімінің орындығы астында қақиып тұра қалды. Әкім бөлім бастықтарымен мәжіліс өткізіп жатқан, бір кезде жынды ғой деймін, ай-шай жоқ, тобығының үстінен қыршып тістеп алғаны! «Өлә-ә, бірдеңе тістеп алды!» дейтіндей, он бес жасар қыз емес, «О, шешеңнің! Бұл не пәле?» деп бұтының астына үңіле кететіндей ауылдың оспадар қазағы да емес, әкім ғой, әкім! Ауызы сәл ашылыңқырап, айқайлап отырғандағы аптығы басылыңқырап, бетіне кислота тамып кеткендей бозарып, орындығының астына үңілді. Үңілді де, астында албасты айран ішіп отырғандай, атып тұрды... Мәжіліске қатысып отырғандар да ұшып тұрысты. Әкім қайта отырды. Өзгелер де отырды. Әкім тағы ұшып тұрды. Өзгелер жағымпаздана орындарынан тұрысты.

	—Сізге бірдеңе болды ма?—деп сұрады орынбасары.

	—Не деген сұмдық!—деп айқай салды әкім,—бүгін менің қабылдауымда егеуқұйрық неге жүр?

	—Егеуқұйрық дейді?

	—Ол мұнда қандай мәселемен келіпті!

	—Қаланы атжалмандар басып алды!

	—Адамдарға шабуыл жасапты!

	—Біздің қаланың санитарлық жағдайы осы енді...

	 Қала әкімі егеуқұйрықты бір тепті. Сол екен, мәжіліске қатысып отырғандар «бөтен қонақты» қуалай жөнелді. Әйелдер шыңғырып, столдың үстіне шығып кетті. Мәдениет бөлімінің бастығы Қатипаш ханымның қорыққаны соншалық, әкімді құшақтап алыпты.

	—Сіз неғып тұрсыз?—деп сұрады әкім.

	—Егеуқұйрықтан қашып...

	—Егеуқұйрықты улап өлтіретін дәрі деп тұрсыз ба мені?

	—Ой, кешіріңіз...

	—Көмекші!—деп дауыстады әкім. Апыр-топырдың үстіне көмекші жігіт кірді.

	—Шақырған екенсіз...

	—Неге рұхсатсыз жібересіз?

	—Кімді?

	—Егеуқұйрықты!

	—Кешіріңіз, олар сондай «наглый», менің кабинетімде ерлі-зайыптылары жүр...

	—Қызметтен босатамын!

	 Ашуланған әкімнің өзі егеуқұйрықтың соңынан жүгірді. «Арыз-шағымдар» папкісімен ұрып өлтіргісі келеді, егеуқұйрық зымырап отырып, дәлізге шықты. Құрылыс бөлімінде қызмет істейтін әйел кетіп бара жатқан, соның бұтының арасынан зу ете қалды. Әкім әйелді қағып кете жаздап, алға ұмтылды. Орынбасары қуып жетіп, құлағына сыбырлады:

	—Мыжбан Мәндірбаевич, сізге егеуқұйрық қуалауға болмайды... Ұят болады...

	—Аяғыңды қыршып тістеп алса, көрер едім! Тірідей ұстау керек!

	—Сізді танымай қалған ғой... Жаңадан келдіңіз...

	—Былтыр қала егеуқұйрықтарын улап өлтіруге қанша қаржы бөлінді?

	—Егеуқұйрықтарға жиналыс өткізіп, қаладан кетулерін өтінген болғанбыз...

	—Сендер егеуқұйрықтан да жамансыңдар! Сендер атжалмансыңдар! Ішіп-жегендеріңе мәз боласыңдар! Мен сендерді құртамын! –деген әкімді «жедел жәрдем» дәрігерлері арқалап әкетті. Көмекшісі де, орынбасары да егеуқұйрықты қуалап барады. Олар егеуқұйрықты емес, қызметтің құйрығын қуалап бара жатқан қулар ғой...





ҚАЗІР «ДВИЖЕНИЕ» ЖАСАЙДЫ...


	 Былайша әжептеуір қыз сиқтымын, мұрнымның «кәртөшкелігі» болмаса... Шашым да ұзын, мойныма түседі. Беліме белдік, құлағыма сырға жарасады... Білмеймін, жігіт атаулы маған қарамайды... Әлде, өзіміздің жігіттер қырындай білмейді ме?

	 Орыс жігіттері қандай инабатты... «Девушка, можно познокомиться?» деп сызыла қалады. Біздің жігіттер «Ә, атың кім ә? Ә, танысайық та?» деп «қуып» тұрады. Ойлары жама-ан арам. «Қайтсем сындырамын, қайтсем тындырамын?» деп ырбаңдап тұрады. Орыс жігіттері «Пойдем, погуляем...» деп қолын ұсынады. Қазақтың кейбір жігіті: « Тұрсай орныңнан! Не, орындыққа жабысып қалдың ба? Тәлпіштене бермеші... Жүр, кафеге барамыз!» дейді алғаш танысып алғаннан кейінгі кездесулерде. Өзбек жігіттері де сып-сыпайы...

	 Қой, өзіміздің жігіттерді жамандай бермейік... Өйтсек, байсыз, байсыз болған соң, нанға жағатын майсыз қалармыз... Құрбым екеуміз саябақтағы шеткі орындықта сағыз шайнап отырғанбыз.

	—Соня, ана бір «жынды» киінген жігіттерді көрдің бе?—деп сұрадым мен құрбымнан. Оның шын аты Сәуле, Соня деп кеткенбіз.

	—Бас бармағымен ышқырын қасып тұрған ба?—деп сұрады құрбым.

	—Ия.

	—Бізге «движение» жасайын деп тұрған сияқты...

	—Тамсанып қарап тұр...

	—Бізге де сұраныс бар екен-ау...

	—Өлә-ә, мұрнын шұқылай бергені несі?

	—Біз сияқты ауылдан келгендер шығар?

	—Түкірісе береді екен.

	—Сары түстісі былайша жаман жігіт емес сияқты. Талтайып тұрғаны болмаса...

	—Қасындағысы қоңыз сияқты ма? Бойы кішкентай...

	—Бойын қайтесің? Ойын айтсаңшы!

	—Бізге қарап қойысты...

	—Күлімсірейікші...

	—Жок, сықылықтап күлісейік те?

	—Жындысың ба, «не доношнаялар» деп ойлап қалады ғой...

	—Сен не істеп отырсың?

	—Көйлегімнің етегін түріп... Санымды жарқыратып... Сен аяғыңды айқастырып отырсай...

	—Не деген әдемі жігіттер!

	—Тәлпіштенбей, бірден таныса кетейік, сен ауыл әкімінің, мен мектеп директорының қызы бола салайық...

	—Қойшы, ауыл әкімінің қызы мен болайын...

	—Неге, өткенде ғана жігіттермен танысқанда, ауыл әкімінің қызы болдың емес пе?

	—Жарайды, тыныш, жігіттер бізге қарай келе жатыр!

	—О, құдайым, өзің жар бола гөр, мамам айтқандай!

	 Осылай салғыласып отырғанымызда әдемі-і-і жігіттер бізге жақын келді де... жақын келді де... Арғы жағын айта салайын ба, қыздар? Екеуміздің де сөмкемізді ала қашты! Бізді алып қашудың орнына, сөмкемізді алып қашты! Сөмкем менің! Сөмкетайым...





ҚАРАСАМ, ҚАТЫНЫМ ЖОҚ...

	 Сіздерді қайдам, өз басым қатынымды «қатын» деп атаймын. Еркелеткенде: «Қатынушка», «Қатынжан...», «Сүйікті қатыным менің!» деп кете беремін. Мейлі, сіз мені дөрекі, анайы, жабайы дегендей, жерден алып жерге салып, үстімнен бүлдізермен тегістеп өтсеңіз де, жалпиған күйі орнымнан тұрып айтатыным:» Қа-а-ты-ы-ын...»

	 Бір күні ерте тұрсам, көшеде кетіп бара жатқан бір кеңкелес орыс көзін қысып: «Как дела?» деп қояды. Көзімді жұмып, қайта қарадым. Құдайым-ау, біздің үйдің терезесі үлкейіп, холға айналып кеткен бе өзі? Жан-жағыма қарадым, жеті балам пырылдап ұйықтап жатыр. Қарасам, қара қатыным жоқ! Құйрығыма қара қазық қағылғандай, орнымнан атып тұрып, апыл-ғұпыл киініп жатсам, көшеде өтіп бара жатқан бір топ қыз сықылықтап күлгені... Сөйтсе-ем, үйіміздің көше жақ қабырғасы құлап қалыпты! Әдемі құлаған! Біреу екі метр пышақпен төрт бұрышты етіп кесіп ала қойғандай... Сасып қалған байғұс басым есіктен де емес, тесіктен де емес, құлаған қабырға тұстан көшеге атып шықтым... Бәсе, жәпірейген үйімнің қабырғалары ырсиып, фундамент деген «гәлөші» қисайып кеткен еді...

	 Құлаған қам кірпіштердің арасынан бір аяқты көрдім! Әйелімнің аяғы! Аспанға қарап қалыпты! Жүрегімді жын-шайтан жұлып алып, шашлық пісіріп жатқандай, жама-ан әсерде болдым. Жүгіріп барып, аяқты құшақтай жыладым... Сөйтсем, ол аяқ емес, аяққа ұқсайтын таяқ болып шықты. Қорыққанға қатыны да қос көрінеді деген осы да. Ескі үй есімізді шығарды, үй аламыз ба деп жүргенімізде, үйіндінің астында қала жаздаппыз-ау! Уайым саунасына шомылып отыр едім, көршім көрінді.

	—Біздің қатынды көрдің бе?—деп сұрадым салған жерден.

	—Астананың туған күнін тойлауға кетті...

	—Тойға? Үйдіңі құлағанын көрді ме?

	—Жоқ, автобусқа отыра бергенде, қабырға гүрс етіп құлап түсті...

	—Бұрылып та қарамады ма?

	—Қарады. Қарады да ернін жалады.

	—Сосын?

	—«Есікті айқара ашық қалдырыппын-ау»...—деп ернін тістеді де қойды...

	 Әне, жұрттың бәрі Астана тойын тойлағалы бара жатыр. Кеше қатыным: «біз де барайықшы!» деп қыңқылдаған. «Тойға аш құрсақ барғаннан не пайда? Бәріміздің атымыздан өзің бара сал!» деген едім. Дереу ұялы телефоныммен хабарластым. Жаны жай таппай, жетіп келді. Келді де, кеңірдегін қасып:

	—Өлә, авто мойка сияқты болып қалыпты ғой...—деді.

	—Машина жуатынның айқара ашылатын есігі бар, біздікінің есігі де жоқ!—дедім мен.

	—Үйіміздің бір бөлме болғаны қандай жақсы болған!

	—Неге?

	—Келесі бөлмеге кетіп қалсақ, мына бөлмедегі заттарды ұрлап кетпейді ме?

	—Бас қалада басың, Шымкентте шашың, Қарағандыда қасың қалсын!—деп қарғадым өзімше,—Астана күні сенсіз тойланбай қалар деп пе едің?

	 Ашуым –айғыр... Ақылым албасты болып тұр. «Қаз ашуын тырнадан алады» дегендей, шенеуніктерді, өзіміздің үкіметті үтіктеп тастадым. «Жыл сайын Астана тойы! Не деген таусылмайтын той! Жер бетінде қала күнін тойлайтын тентек бастар біз ғана шығармыз? Мәскеудің туған күні өткенін естідіңіз бе? Париждің туған күні? Нью-Иорктің тарихи күні? Берлин? Токио? Ал, қазекеңдер тойға жерік... Тойға кеткен миллиардтар мен сияқты баспанасыздарға бұйырса ғой шіркін! Жыл сайынғы тойдан жалығып кеттім!»

	 Амал «который» деп, көше жақ бетке мата тұтып қойдық. Бір күні кешке бір «Джиппен» мойнын май басқан, жүрегінен иман қашқан бір миллиардер келді.

	«Машинамды бөлмелеріңізге кіргізіп қоя тұрайыншы. Мына жерге кіремін де шығамын...» дейді. Ақысына мың теңге беріп кетті. Сол кеткеннен мол кетіп, таңертең келді. Машинасының астында жатып, өлейін деп қалдым. Балаларым капотының үстіне, бірі төбесіне жайғасқаны құрысын, бір қарасам, қара сирақ қатыным жоқ! Сөйтсем, машинаның астында менімен бірге жатқан еді, глушитіліне жабысып қалыпты... Мойнын май басқан миллиардер дереу тоқтап, қорыққан қатынымды қорықпастан түсіріп кетті... Бір күні түнде шошып ояндым. Қарасам, қара сирақ қатыным жоқ! Есесіне айналамда жеті-сегіз әйел жатыр... Біреуі бөксесімен итеріп: «Агай, ари жатинизши...» деп қояды. Қаптаған қатындар! Менікі біреу-ақ еді... Кім көбейтіп жіберген? Жаным мұрнымның ұшына келіп, секріп түскелі тұр. Сөйтсем, мына жатқандар Ауғанстаннан, Сириядан, Ирактан келген босқын әйелдер екен! Полиция машинасына артып әкетті. Бір кезде қағынып, қатыным келді. Қалалық әкімшілікке жағдайымызды айтып барған екен. Үй беретін болыпты! Неткен қуаныш! Бірақ жүз жылдан кейін... Жүз жылдан кейін қоныс тойына келіңіздер, ағайын!





СИЫР ТОЙ...


	 Мен қызғаншақ емеспін… Құдай ақы, сіздің әйеліңізді, оның әйелін мүлде қызғанбаймын… Ал, өз әйелімді… Қазір не көп, адамнан той көп қой… Бір досымның сиыры егіз туып, соған «Мө-мө-ө-ө» атты тойханада той өткізіп жатқан. Досы болған соң, әйелім көрші қыздың көйлегін киіп, көрші келіншектің алтын «цепочкасын» уақытша тағынып, көршінің духиін сеуіп, көршінің туфлиін киіп, көршінің үйінен көңілді шыққанбыз. Америка зейнеткерлері бір пенсиясына курорттарға барып жүрсе, біз сияқты жастардың айлығы шайлығымызға жетпейді…

	 Қойшы, не керек, тойға сүтке тоймаған қозыдай, томпимай бардық… Ішіп отырмыз, жеп отырмыз. Досымның «крутой» кәсіпкер болғанымен, маған пайдасы жоқ… Сыныптас болып жүргеннен білемін, шандырдай қатты…

	–Сыйырларыңызға бақыт тілейміз! Бұзауларының, өгіздерінің қызығын көрсін! –деген тілек айтып жатқандарда есеп жоқ… Байқаймын, менің қарсымда отырған бір мұртты жігіт әйеліме тесіліп қарай береді… Маған қарамайды, әйеліме қарайды. Көзі тиіп, ауырып қалмаса еді… Орнымнан тұрып, жанына келдім.

	–Кешіріңіз, әйеліме қарай бересіз, түкіріп қойыңыз…—дедім. Ол орнынан тұрып, әйелімнің емес, менің бетіме түкіріп жіберді… Сөйтсем, оңбаған қызып қалған екен, төбелесе жаздадық… Осы біреудің бақшасына түсетін еркектерді түсінбеймін? Несі бар десеңші, менің әйелімде? Бір кезде әлгі еркек орнынан қисалаңдап келді де, әйелімнің білегінен иіскей бастады… Жыным келді…

	–Әй!—дедім мен.

	–Не?

	–Неге иіскейсің?

	–Иіскегенде тұрған не бар?

	–Не, әйелімнің үсті сасып тұр ма?

	–Жоға… Сіз бақытты адамсыз!

	–Ия, бақыттан басым айналады! Біз бай, қайыры жоқ мұнайлы елдің ұрпағымыз!—деп салдым мен.

	–Не?—деді ол.

	–Же…

	–Нені?

	–Алдыңдағы қазы-қартаны!

	–Сенің түрің тура Муаммар Каддафи сияқты екен!—деді ол.

	–Ол кім еді?

	–Ливияның өліп кеткен президентін айтамын да! Қазір бір «удар» берсем, сен де қатыныңды тастап, қаша жөнелесің…

	 Мына сөз өңменімнен өтіп кетті… Жыным келіп, қалшылдап, жұдырығымды түйдім де, дәретханаға барып келдім. Қайтып келсем, жаңағы оңбаған әйелімнің иығынан иіскелеп тұр! Қызғаныштан жарылып кете жаздадым… Өзіңіз ойлаңызшы, бөтен еркек көшеде әйеліңізді тоқтатып алып, иіскей бастаса, қол соғасыз ба? Жетіп келдім. Әйеліме:

	–Неменеге мәз болып отырсың?—дедім.

	–Өзі ғой…

	–Немене, өзі ғой?

	–Иіскеуге рұхсат па деген…

	–Не, ол өгіз бе еді?

	–Онда тұрған не бар Мыжбан, қойшы, жұрттан ұят болады…

	 Бір кезде қарасам, жаңағы иіскегіш жігіт ағасына сөз беріліпті.

	–Сиыр тойың құтты болсын, досым!—деді ол,–сиырың сүтті болсын! Сиыр сойса—ет, пісірсе– шашлық, піспесе– котлет, саусаң– сүт, айран, ашыған айран, іріген сүт, қаймақ…

	 Сөзі де, өзі де біртүрлі жігіт досымызға «мерседестің» кілтін сыйға тартты… Әне, байлар сөйтеді… Сиыры туса да той, сиыры өліп қалса да той… Мен бейшара балама сүндет тойын да жасай алмай жүрмін… Негізі бұл тойға келмей –ақ қойғанымыз дұрыс болар еді… Қарызданып бес мың теңге тойана әкеліп тұрмын… Ұят… Жұрт мың доллардан беріп жатыр… Қой, қашайық… Әйелімді жетелеп, сыртқа шыққанмын. Такси күтіп тұрмыз… Бірдеңе пыш-пыш етеді… Қарасам, жаңағы кәсіпкер жігіт! Әйелімді иіскеп тұр!





ҚУАНҒАНЫМЫЗДАН ҚҰЛАП ҚАЛДЫҚ...


	 «Жер беріп жатыр екен!» деген сөз Астана қаласында желдей есіп өткелі бүгін екінші күн! Әкімшілікке барсаң болды, жер үлестіріп бере салады екен! Құжатың жоқ болса да! Фәміләңді айтасың , болды! Рахат қой! Жерге жеті рет жығылып, нөпір халықтың арасында сығылып, менің кезегім әкімшілік ғимаратындағы комиссия алдына ертеңіне кешке жетті!

	–Аты-жөніңіз?—деп сұрады жер бөлу комиссиясының төрағасы.

	–Сорлыбай Қазақов…

	–Жынысыңыз?

	–Еркек.

	–Қашаннан бері?

	–Туғалы…

	–Бала-шағаңыздың саны?

	–Санамаппын…

	–Как санамаппын?

	–Кешіріңіз, қазір… Айнұр, Балнұр, Әсия, Әтия, Хадиша, Ұлбала, Ұлболар, Ұл болады, Ұлмекен, Ұлшығар, Ұлтуады, Ұлкерек, Ұлұл, Қашанұл… Он төрт қызым бар екен…

	–Сізге он төрт сотық жер беріледі…

	 Осы сөзді естігенде қуаныштан көзім қарауытып, құлап қалдым… Құлап бара жатып, түс көрдім. Түсімде, сол он төрт сотық жерге үй салып жатыр екенмін. «Алты сотық, ойбай-ау, үш сотық берсе де ырзамын, ырзамын!» деп сандырақтап жатып, есімді жидым.

	–Он төрт сотық жеріңіз құтты болсын!—деді әкім қолымды қысып.

	–Құдай қаласа, 2098 жылы Астана қаласы маңайынан ойып тұрып жер аласыз!—деп комиссия төрағасы қолымды қысқанда, ыржаң ете қалып, тағы да құлап түсіппін. Есімді жиып:

	–Биыл қай жыл өзі? –деппін.

	–2011 жыл,–деді әкім.

	–Ойбай-ау, қазір жасым елуде… 2098 жылы 137 –ге келгенде аламын ба, не? Осынша жыл жасаймын ба сонда?

	–Жасаңыз, сізге рұхсат…

	–Тұңғыш қызымның өзі қайтыс болып кетеді екен…

	–Жер алып жатқаныңызға қуанбайсыз ба? Бара беріңіз…

	 Шынында неге қуанбаймын? Жер алдым ғой, жер! Өз жерімде өгей болып жүр едім, жер алдым! Қанша жыл болды, пәтер жалдап келе жатқаныма… Бір өзбектің, бір орыстың пәтер жалдап тұрып жатқанын көрсем, көзім шықсын, жерге, пәтерге қол жеткізе алмай жылап жүрген өзіміз… «Пәтер де береді екенді» естіп, есікке қайта ұмтылдым. Бір әйелге пәтер беріп жатыр екен…

	–Аты жөніңіз?

	–Бейшарагүл Кедейбаева..

	–Бала-шағаңыз?

	–Көп балалы анамын. Алты балам бар.

	–Күйеуіңіз қайда?

	–Жер астына кеткен.

	–Шахтер ма?

	–Жоқ, пәтер кезегіне жете алмай, жер жастанды…

	–Марқұм күйеуіңізге де, өзіңізге де екі пәтер береміз.

	–Рахмет сіздерге! Ой, неткен қуаныш! Бүгін кешке үйге келіңіздер, тумай жүрген тауығым бар еді, соны сойып, мәнті істеп берейін! Бәріңізді қонаққа шақырамын! Құдайым-ау! Жең ұшынан жалғасып, заңды белден басып, шенеуніктер қос пәтерден алып жатыр еді, енді мен де… Ө-ө… А-а-а…—деген ана қуаныштан аңырап жылай берді.

	–Жыламаңыз,–деді әкім,–сізге Астананың екі жерінен үш бөлмелі пәтер беріледі… 3011 жылы…

	–3011?

	–Сіз өлсеңіз балаларыңыздың балалары, оның балаларының балаларының балаларының балаларының… Не деп кеттім өзі? Сау болыңыз!—деді комиссия төрағасы. Кезек маған келді.

	–Аты жөніңіз?

	–Қазақов Сорлыбай…

	–Бағана Сорлыбай Қазақов деген біреу келіп кеткен. Соның туысы емессіз бе?

	–Жоқ… Ол Сорлыбай Қазақов. Мен Қазақов Сорлыбаймын…

	–Сізге вилла береміз…

	–Қуаныштымын…

	–3012 жылы аласыз.

	 Қуанғанымнан әкімнің бетін жалап, төрағаның шашын тарап, кабинеттен билей шықтым. Нөпір халықтың арасында виллаға қолым жеттті! Миллиардерлер шетелден халықтың арқасында виллалар сатып алып жатса, мен 3012 жылы үкіметтен аламын! Әйелім «вилланың керегі жоқ, өздеріне өткіз» деп қоймайды. Көз тиіп кетеді екен… Бүгін менің жер алған күнім! Адам едім, енді ұзақ жасайтын шайтан болғым келеді! Шайтан!!!





ҚАЗІР «СЫНДЫРАМЫН!»


	 Менің тілім төрт метр белдік сияқты... Сала құлаш.... Кез-келген қызды, мейлі ол миллионердің шіренген бикеші болсын, мейлі, ол бананның қабығын жалап, шашын шанышқымен тарап жүрген кедейдің қызы болсын, «шесть секөндтте» сындырамын! «Сындыру» деген, біздіңше, жастар тілімен айтқанда көндіру, өзіңе қарату, өзіңнің артыңнан сүмеңдетіп қою деген сөз.

	 Досым екеуміз аялдамада айға қарап тұрғанбыз. Аузыңа сала қойып, шайнамай жұта салатындай сұлу-у-у қыздар келді. Бір шелек су ішсең, асқазаныңда шомылып жүретін аққулардай екен...

	—Мен қазір қыздарды «сындырамын...» —дедім мен.

	—Аспанға қарап қалыпты, «сынбайды»,—деді досым.

	—Сындырсам ше?

	 Бір кемпір бізге бұрылды.

	—Әй, нені сындырасыңдар? –деп сұрады.

	—Апа, ештеңені...

	 Ол қалтасынан қатып қалған қара құртты шығарды.

	—Мына құртты сорып жүргеніме жеті жыл болды, жабылып сындырып беріңдерші...

	 Кеңкілдеп күліп тұрған кемпірден әрі кеттік.

	—Әдемі қыздар екен,—деді досым ет жейтіндей тамсанып.

	—Туфлиінің өзі отыз мың теңге тұрады!

	—Алпыс мың теңгелік алтын сырғасын айтсаңшы!

	—Кіндіктеріне де алтын сырға тағып қойыпты...

	—Мына қыздармен қатар отырып, алты күн аш қалғанның өзі неткен бақыт!

	—Көздері « мерстің» фарларындай...

	—Құлақтары «Джип» есіктеріндегі айна сияқты...

	 Мен жалмауыз сияқты жұтынып қойып, қыздарға қарай жақындадым. Қазір «сындырамын...» Қолымдағы ұялы телефонымды жерге түсіріп алған болып, оны алып жатып еңкейіп, бұтымның арасынан қарадым. Қыздар төңкеріліп қалыпты. Қөзімді қыстым. Олар «мынау ноқалай ма?» дегендей, бір- біріне қарады. Сол арада досым қолымнан ұстай алды.

	—Олар сынбайды,—деді ол.

	—Неге?— деппін.

	—Сынып-сынып, майда, майдө-ө шиша болып кеткен қыздар сияқты...

	—Қазір сындырамын...

	 Досымнан сытылып, қыздарға жақындадым.

	—Қыздар, мен 89-бын, сендер ше?

	 Қыздар тұра қашты... Соңынан сүт іздеген бұзаудай болып, қуып келемін. Бар ойым, «сындырмай» қоймаймын. Ұялы телефон нөмірлеріне дейін жазып аламын! Аттарын да сұрап, қай универде оқитындарын да біліп аламын! Осыларды тындырмасам, куәлігімде жазылған атым өшсін! Жүрген жеріме шөп өспесін, банан өссін... Жыным жыртылып жерде қалғандай, далақтап келемін. Мен тиіскен қыздар бір екі «движениеден» кейін оқ тиген қояндардай құлай кететін... Ұялы телефонымда тоқсан тоғыз қыздың аты-жөндері жазылған! Оның тоқсан сегізі шекілдеуік шағып жүріп, шет елдіктерге тұрмысқа шығып кетті... Тоқсан екісі күйеулерінен ажырасып келді... Жетеуі күйеулерінің қолынан қаза тауып, төртеуі тіріліп кетті...

	 Екі кештің арасында жүгіріп келе жатып, артыма аңырайып қарасам, досым «Қара жорғаға» билегендей жүгіріп келеді екен. Тобық жұтқандай, тоқтай қалдым. Ол мені басып озып кетті... Қайтадан кері жүгіріп, қасыма тоқтай қалды да:

	—Ойбай, бұлар хрустальдар екен! Сынбайды!—деді көздері жерге түсіп кете жаздап.

	—Қымбат «люстралар» болса да сындырып берейін бе?—деймін намысқа тырысып.

	— Шіренбай Қақиғанов деген мәжіліс депутатының тоқалдары екен! Құримыз!

	—Оны кім айтты?

	—Әне, оқ қағарлары келеді...

	 Шынында шыңғырып, төрт жігіт жүгіріп келеді екен. Екеумізде үн жоқ. Қыздарды көрсем, құтырып шыға келетін көңіл-күйім нәскиіме түсіп кетті. Бір қарасам, екі қолым салбырап, терісіне ілініп қалыпты... Мұрынымның сүйегі сынса керек, дем алған сайын жоғары төмен желбірейді... Сынған тістерім жерде шашылып жатыр... Досымның аяғы сынса керек, ақсаңдай келіп:

	—Құтты болсын...—деді. Өтірік қашқан болып, қулық жасаған қыздар да бізге тілдерін шығара мазақтап, ақ шағаладай «Джипке» отырып жатты. Өзімді жек көріп кеттім. Сұлу-у-у қыз болып туылғанымда ғой... Ресей президенті Путинді «сындырар» едім! Обаманы «сындырар» едім! Ислам Каримовты «тындырар» едім... Ойе-бай, осы жерден тоқтайын, жұрт не деп ойлайды...





ПРЕЗИДЕНТ КЕЛЕ ЖАТЫР!

	 Әкiмдер - тыпырлады да қалды...

	Тап бiр сойылатын ешкiлер сияқты. Ешкi сойыларда бақыра бередi емес пе? Әкiмдер де айқайға басты. Облыс әкiмi Шалатiл Мөлебаев орынбасарларын жинап алып:

	- Президент көшелердi, құрылыстарды аралайды екен, халықтың әл-ауқатымен танысады екен. Қарапайым халық әкiмнiң үйiнде қонақта болады екен, - дедi де қос қолымен басын ұстаған күйi: - Өңкей бақуатты, денелi, семiз әйелдер мен балаларды, жасы елуге келген еркектердi жинаңдар! Ол көше бойында ет, колбаса, нанға жағылған сары май, уылдырық, тауық етiн, банан, жемiс-жидек жеп тұрсын! Көздерiнен: “Бiз бай елмiз, бiз бақыттымыз!” деген сөздер ұғатындай болсын президент! Құрылысы аяқталып қалған объектiлердi ғана көрсетейiк! Шұрқ тесiк көшелерге жоламауымыз керек! - дедi.

	- Айтқаныңыз орындалады! Қала әкiмiнiң орынбасарлары шетiнен iрi! Шұрқ тесiк шляпа кигiзiп, қарапайым қала тұрғындарындай киiндiремiз, - дедi орынбасары. Әкiмдер әбiгерге түстi. Департаменттегi, әкiмшiлiктегi, оқу орындарындағы семiздер сексенге жеттi. Бұл аз. Әкiмнiң орынбасары қиқымды қулыққа басты. Көше аралап, денелi, iрi адамдармен келiсiмге келiп, шартқа тұрды. Бiр үйдiң әйелi көнер емес.

	- Кешiрiңiз, - дедi Әпи Жәпиев, - ертең президент келедi. Орталық көшеде бiр топ адамдармен бiрге жiлiк мүжiп тұрасыз.

	- Маған ет жеуге болмайды.

	- Неге?

	- Асқазанымда жара бар.

	- Осындай мол денеңiзбен қалай ауырып жүрсiз?

	- Мен қай бiр жетiскенiмнен семiрiп жүр дейсiз? Мұның бәрi iсiк қой, iсiк. Құдай қаласа, ертең өлетiн күнiм.

	- Қой, олай демеңiз, сiздi медицина құтқарады!

	- Облыстық аурухана дәрiгерлерi пара сұрайды. Өзiм аурумын. Күйеуiм қайтыс болып кеткен. Шиеттей бала-шағам бар. Сол ертең мен мүжитiн жiлiктi үйге әкеле салыңыздаршы. Балаларымның жүрегi майланып қалсын, - деген әйел көзiне жас алды. Қала әкiмi Тымпи Әпиге бұрылып:

	- Осы әйелден басқасы құрып қалып па? Келесi үйге барайық! - дедi. Олар келесi үйдiң есiгiн қақты. Өлмелi шал есiк ашты.

	- Ақсақал, бiз әкiмшiлiктен едiк. Үйiңiзде семiз адамдар бар ма? - дедi Әпи.

	Шал шатынап шыға келдi.

	- Қайдағы семiз? Шетiмiзден көтерембiз! Немене, семiздер конкурсын өткiзейiн деп жатырмысыңдар?- - деп есiктi тарс жауып алды. Масқара болғанда, халықтың денi тыриған арықтар екен!

	“Кезектен тыс үй беремiз, жер беремiз!” - деп оншақты әйел-еркегi аралас денелiлермен уақытша келiсiм-шартқа тұрған Әпидiң көңiлi көншиiн дедi. Ертеңiне шырайлы Шымкентке Президент Айсұлтан Аңқылдақов нөкерлерiмен сау ете түстi. Аэропорттан оны облыс әкiмi , облыстың шөпке тышарлары қарсы алды. Таңертең облыс әкiмшiлiгiнде мәжiлiс басталды.

	- Президент мырза! Шырайлы Шымкентке хош келдiңiз!! Мен осы облысқа әкiм болып келгелi халық ерте оянатын болды. Мұнда кемпiрлерге дейiн боянатын болды. Шеттерiнен шекiлдеуiк шағып, әндетiп жүретiн болды. Халық тойды. Дәретханаларға жиi баратын болып жүр. Есесiне, шенеунiктер, аш-жалаңаш! Мен оларға сыбайлас жемқорлықты бiр жылға дейiн тоқтата тұруға шешiм қабылдадым. Қала әкiмi қайыршы болуға жақын. Үйiнде уылдырықтан басқа бiр түйiн нан жоқ. Бәрiн пәтерiндегi итi жеп қойған.

	Президент мырза! жарлықтарыңыз бен шешiмдерiңiздi орындап жүрмiз. Тойға бармаймыз. Әкелерiмiз өлсе, кабинетте жылап аламыз. Бiз халық үшiн бәрiне даярмыз. Жылап-еңiреп жүруге уақыт жоқ!

	Тұрғын үй құрылысы Байқоңырдан ұшырылатын зымырандардай өте жылдам қарқынмен жүргiзiлiп келедi. Бүгiн жоқ есiк-терезелер ертеңiне дайын болып жатыр. Базардарда баға бiрқалыпты. Семешке - 10 тиын, бәтеңкенiң бауы - 2, шайналған сағыз - 8 тиын, костюмнiң түймелерi - 4 тиын, сарымайдың бiр жалағаны - 1 тиын, кәртөшкенiң қабығы тегiн, шошқаның етiн тегiн берсең де қазақтар алмайды. Демек тоқ жүр деген сөз, - деп төпеп барып тоқтады облыс әкiмi. Жымиды. Бiрақ жымиысының сәнi, сөзiнiң дәмi жоқ едi.

	Айсұлтан Аңқылдақов үнсiз басын изеп тыңдап отырғанымен, iшiнен: “Мынау маған өтiрiк ақпарат берiп отырған сияқты, - деп түйдi. Мұндай екiжүздiлер халыққа менiң жарлығымды жеткiзбейтiн шығар?”.

	Түс қайта президент отырған автокөлiк бастап, ұзын саны 7-8 автокөлiк шеруi қаланың орталық көшелерiмен келе жатты. Президент автокөлiк терезесiнен қолын шығарып, халыққа қол бұлғап келедi. Бұл көшеде шектен тыс семiргендер жiлiк мүжiп тұр едi. Бiрiнiң қолында банан, бiрiнiң қолында тауық етi. Шай iшiп, әндеттiп тұрғандар да бар. “Бiз бай елмiз, бiз мұнайлы елмiз, бiз бақыттымыз!” - деп дауыстайды олар. Шетiнен бақытты, бақуатты. “Мен халқыма дән ризамын!” - деп елжiредi iшiнен Айсұлтан. Кенет көңiлiне күдiк келдi. “Бұл сценариий әкiмдердiң показухасы емес пе екен?”. Сосын қала шетiне жақындап қалғанда, облыс әкiмiне бұрылды.

	- Келесi көшеге бұрылып көрсек қайтедi?

	- “Жоқ!” - деп айтуға облыс әкiмiнiң ауызы қалай жыбырласын.

	Елеусiздеу көшенiң ой- шұңқыры көп екен. Шалатiл Мөлебаевтың шатына дейiн терлеп барады, жүрегi қысылды. Кiмнiң ұйымдастырып қойғанын бiр Алла бiледi. Мұнда да халық нөпiр болып жиналыпты. Бiрақ шеттерiнен арық-тырықтар, киiмдерi жұпыны, бәрi саусақтарын сорып тұр. “Халық аш-жалаңаш! Ат төбелiндей шенеунiктер, алпауыттар ғана тойынып барады!” - деген лозунгiлер, плакаттар көтерген. Халқына жаны ашыған Айсұлтан қатты тебiренiп кеттi. Шын мәнiнде ол халқы үшiн туылған перзент едi. Халқы үшiн шыбын жанын қиюға даяр. Әлдебiр оппозиция өкiлдерiнiң бидай былжырықтары өтiрiк! “Үкiмет қайда қарап отыр? Мерещенконың үкiметiн отставкаға жiберуiм керек. Егер халық болмаса, мен қайдан президент болайын? Шағын және орта кәсiпкерлер даярлауға күш салуым керек! Сонда халықтың жағдайы жақсарады” - деп ойға шомды президент. Иә, иә, президенттiң халық алдында кiнәсi жоқ едi. Тек оның төңiрегiндегi тоң мойын топастар ғана өз құлқындары үшiн халықтың қанын сонадай сорып, шеттерiнен байып жатты. Халық күйзелiсiн өз көзiмен көрген президент көзiне жас алды. Бұл шынайы жаны ашығандығы едi. Облыс әкiмi Мөлебаев та жылап отырды. Керек десеңiз қорс ете қалды. Мұнысы ендi Айсұлтанға жағымпаздық жылауы болатын. Iшiнен: “Шаруам бiттi, қош бол Шымкент! Қош креслом!” - деп егiлдi. Президент “Қайтпас” елдi мекенiндегi көшелердiң бiрiнде тоқтап, өзi қалаған жұпыны үйдiң есiк алдына келдi. Оққағарлар жылдам дарбазаға жетiп, есiк алдында жүрген Мәндiрбай ақсақалға ескертiп үлгердi. Бiрақ ештеңенiң мән-жайына түсiнбеген ақсақал:

	- Кемпiр-әй, қуғыншылар келдi, Мыжбан үйленiп қойған ба пәтшағар? - деп қалды.

	- Ақсақал, ел президентi Айсұлтан үйiңiзге келiп тұр! Сiздiң үйден дәм татпақшы! - дедi ендi жеткен облыс әкiмi.

	- Не дейдi? Ойбуу үйде нан жоқ едi, - деген кемпiрi кетiк тiсiн көрсете ыржиды. Сасып қалғаны көрiнiп тұр.

	- Амансыз ба, Ақсақал, - дедi президент. Орта бойлы жүзi шырайлы, жазық маңдайлы, келбетiнен кiсiлiктiң кескiнi көрiнген, аққұба жүзiнен мейiрiм-шуағы шашылып тұрған Айсұлтанға аңырай қараған Мәндiрбай ақсақал:

	- О, тәңiрiм, бiздiң үйге патша келдi ме? Өңiм бе, әлде түсiм бе? - деп қалбалақтай келiп, президенттiң қолын қысты, - ойбуу неғып тұрсыздар, үйге кiрiңiздер, - деп бәйек болды.

	Президент бастаған топ жұпыны үйге кiрдi. Облыс әкiмi өзiнiң орынбасарына көзiн қысып едi, ол түсiне қойып сыртқа шығып кеттi. Кемпiр ас үйде дастархан мәзiрiне не қоярын бiлмей, басы қатып тұрған. Бiр кезде қымыз-қымыран, қазы-қарта, жал-жая көтерген жiгiттер көрiнiп:

	- Әже, мына азық-түлiктi өзiмiз дайындағанбыз деңiз де, президенттiң алдына қойыңыз, - дедi.

	- Көптен берi ет жемегелi қашан, шырағым ауыз тиейiншi, - деп едi, әкiмнiң орынбасары әжейдiң қолын қағып жiбердi:

	- Немене, аштан өлiп бара жатырсыз ба, президент кеткен соң атауыңызға жейсiз ғой! - деп жекiп тастады.

	- Жағың қарыссын балам, атау деген адамның өлер алдындағы асы болар!

	- Әже, мына қыз тұңғышыңыз, сценариий бойынша қызыңыз болады. Сiзбен бiрге тамақ тасиды. Бiрдеңенi бүлдiрiп жүрмеңiз. Президенттiң сұрағына ойланып жауап берiңiз, - деп қосып қойды Әпи Жәпиев.

	Кемпiр мен қыз қазы-қарта, жал-жаяны көтерiп, президент отырған бөлмеге кiрдi. Осы кезде ақсақал:

	- Қазы-қарта бiздiң үйге қайдан келген? Әй, кемпiр сен менен неге тығып жүрсiң? - дедi. Президент күлдi. Сосын:

	- Апа, бұл сiздiң қызыңыз болар? - деп сұрады.

	- Шырағым, бұйыртса қызым болады.

	- Бұйыртқаны қалай?

	- Қайдан бiлейiн, әкiмшiлiктенмiн деген бiр балам ойланып сөйлеңiз деп едi, ұят болды ау! Бұл қызды бiрiншi көруiм, - дедi өмiрiнде өтiрiк айтып көрмеген әжемiз. Әкiмдер ғой, өтiрiк айтуда алдарына жан салмайтын. Президент облыс әкiмiне қарады. Әкiм: “Извините я не знал” - деп мiңгiрледi. Нан ауыз тисек те болады. Мен халық тұрмысын өз көзiммен көрсем деп едiм, - дедi Президент.

	- Бiздiң үйде нан да жоқ, - дедi ақсақал.

	- Сонда қалай күн көресiздер?

	- Таңертең есiк алдына шығып күн көремiз, күн доп-домалақ.

	Президент бұл үйге әкiмшiлiк тарапынан көмек берудi шегелеп тапсырып жатқанда, Мөлебаев шыбындаған ат секiлдi басын шұлғи бердi, шұлғи бердi. Әжей кетiк тiсiн көрсетiп ыржиып тұр едi, әкiм де амал жоқ ыржиды.





КЕШЕ КНБ, БҮГIН ПРЕМЬЕР!

	Таныс тапқанына таңдайы тақ ете қалған Мыжбанның iшi-бауыры елжiреп, қолтығының қызуы қырық градусқа жеткендей болды. Ол “дөкей танысының” қызметтiк куәлiгiне қайта-қайта қарады. “Тыжбан Тәпеков, Қазақстан Республикасы Ұлттық Қауiпсiздiк Комитетi шұғыл қызмет бастығының орынбасары, подполковник.”

	- Шынымен КНБ-де iстейсiз бе?- деп сұрады Мыжбан.

	- КНБ-да өтiрiк қызмет iстеуге болмайды, - дедi анаудың бетi былқ, құлқыны қылқ етпестен, - айттым ғой сiзге, Алматының любой жерiнен, тiптi, Алатаудың ең ұшар басынан, Медеудiң қасынан, көшелердiң үстiнен, аспаннан да қалаған жерiңдi әпере аламын. 500 мың гектар жер жете ме?

	- 500 мың? Е, жоға, гектарыңыз не, 10 сотық жер әпере алсаңыз...

	- Жердiң астынан жер болмайды ә?

	- Ондай жер бола ма?

	- Болады! Жарайды, 25 мың доллар берсеңiз, бәрiн жайғастырамын. Менiң қолымнан келмейтiнi жоқ.

	- Беремiн, өзiңiзге сенемiн! Баламды жұмысқа...



	- Қайда?

	- Базарға...

	- Оу, базарың не? Мен балаңызды Президенттiң кеңесшiсi етiп жiберейiн бе?

	- Қойыңыз, ұят болады.

	- Не бiтiрген?

	- Мектептi.

	- Сосын?

	- МВД-нiң мектебiн.

	- Бопты. Қазақстан Республикасы Iшкi iстер министрi етiп жiберейiн.

	- Ойбай, керегi жоқ.

	- Неге?

	- Болмайды, бiрден министр болып кетсе, көз тиiп кетедi! Сонда қашан министр бола қоймақ?

	- Құдай қаласа, қазiргi министр 15 жылдан кейiн қыызметiн ауыстырады дегендей... Соған елу мың доллар...

	- Көрiнген таудың алыстығы жоқ. Берсем берейiн, үйдi сатамыз, жалғызымнан аяйтын ештеңе жоқ! - деген Мыжбан 25 мың долларды санап бердi, - алдап кетпейсiз ғой? Кредит алған едiк. Бұл соның ақшасы.

	- Немене, маған сенбейсiз бе? - деп тұрғанда, Әлекей келiп қалды.

	- Сәлеметсiз бе, Премьер мырза, сiздi iздеп жүр едiм, жақсы болды ғой! - дедi ол қос қолын ұсынып.

	- Қайдағы Премьер-ей?

	- Кеше Премьер министрмiн деп едiңiз...

	- Есiңiздi есек тепкен бе? Премьер осындай жерде, кафеде сыра iшiп отыра ма? Берi жүрiңiз, сiзге түсiндiрейiн, - деген Тыжбан Әлкейдi оңашалады.

	- Баламды “Болашақ” арқылы шетелге оқуға жiберетiн болды ма? Ауылдан бүгiн келдiм.

	- Премьер-министрмiн деген жоқпын ғой сiзге. Премьер-министрдiң көмекшiсiнiң көмекшiсiмiн дедiм. Жұрттың көзiнше имиджiмдi түсiрiп. Болады дедiм ғой, болады.

	- Қызымды салық комитетiне жұмысқа орналастырамын деп бес мың доллар алып едiңiз.

	- Сөйлесiп қойдым. 510-шы кабинетке бардыңыз ба?

	- Бардым. Бiрақ 510 кабинет емес, туалет екен.

	- Енд сол туалеттен кейiнгi 511-шi кабинетке кiрмедiңiз бе? Бастықтың орынбасарына айтып қойғанмын. Барыңыз, сiздi күтiп отыр.

	Әлекей кеткен соң, Мыжбанның көңiлiне күдiк келдi.

	- Кешiрiңiз, сiз әлгi долларымды қайтарып берiңiз!

	- Е?

	- Сiз КНБ емес, Премьер-министр екенсiз ғой.

	- Ақымақ екенсiз, КНБ-ден Премьер-министр үлкен ғой! Жағдайым нашар болған соң, екi жұмыс iстеймiн де. Премьер-министрдiң көмекшiсiнiң көмекшiсiмiн. Мiне, куәлiгiм: Тыжбан Тәпеков.ҚР ауыл шаруашылығы министрi... Жоқ, кешiрiңiз, бұл емес екен ғой, мiне, мiне, ҚР қаржы министрi... Тфу, бұл емес, мiне, мiне, облыс әкiмi... Жоқ, қайда жiбердiм екен, а? Қай қалтамда едi? Ә-ә, мiне...

	- Ақшамды берiңiз, сiз алаяқсыз!

	- Алаяқ? КНБ қызметкерiн алаяқ дегенiңiз үшiн түрмеге түсетiнiңiздi ойлап, жаным ашып тұр! Менiң аяқтарымды ала-құла деп кiм айтты? Мiне, сирағымды көрiңiз! Жүн-жүн!

	- О, кiмдi көрiп тұрмын! Таможня бастығын көрiп тұрмын! - деген бiр кiсi мұның жанына келiп, құшақтай алды.

	- Кешiрiңiз, сiз бiреумен шатастырып тұрсыз? - дедi Тыжбан сыраны сыздықтата iшiп отырып.

	- Өткенде ғана таныстық қой! “Қорғас” бекетiнiң бастығымын дедiңiз. Қытайдан өтетiн тауарымды салықсыз өткiзуге уәде бердiңiз. Мен сiзге он мың доллар...

	-Тс-с,— деген Тыжбан оның ауызын жаба қойды, - мен ол қызметтен “түсiп” қалғанмын..

	Мен кәзiр Премьер-министрдiң көмекшiсiнiң көмекшiсiмiн. Кешiрiңiздер, менiң кетуiм керек!

	Ол орнынан тұра берген едi, Мыжбан оның қолына жармасты.

	- Ақшамды қайтарыңыз!

	- Мен сiзден қашан ақша алдым?!

	- Бетсiз!

	- Мiне бетiм!

	- Қатын екенсiз!

	- Еркекпiн!

	Осы сәтте сыраханаға Ұлттық қауiпсiздiк комитетiнiң қызметкерлерi кiрiп келдi де, Тыжбанның қолына кiсен салды. Сөйттi де, оны желкелеп, әкетiп қалды. Тыжбанның қалтасынан бiр куәдiк сусып түсiп қалған едi. Мыжекең куәлiктi еңкейiп алды да, iшiн ашып көрiп, “бiсмиллә, бiсмиллә!” -дей бердi. Ал онда “Қазақстан Республикасы ҚҰДАЙЫ. Тыжбан Тәпеков” - деп жазылған едi...





ЖҮРЕККЕ ПИСТОЛЕТ ЖҮРМЕЙДI

	- Сiз не дегенадамсыз? Менiмен кездесуге ылғи кешiгiп келесiз? Сағыз шайнап, көздерiңiз жайнап келесiз! Рас, мен сiзге ғашықпын, өзiңiзбен кездесуге асықтым. Ал, сiз менi кiрпiгiңiзге де iлмейсiз ғой! Немене, аспаннан айғайлап түстiңiз бе?

	- Кешiрiңiз, сiз неге маған айғайлап тұрсыз? Сiздей жүйкесi-жүн, көңiлi-түн, жүрегi-мұз, көздерi-құз, ернiнiң дәмi-тұз жiгiттi бiрiншi рет көруiм. Сiздiң бай баласы екенiңiздi ұмытқан жоқпын. Құдайға шүкiр, бiздiң үйде де ұн бар, әзiрге тоқпын.

	- Екеумiз қыз бен жiгiт секiлдi жүремiз дедiк пе? Дедiк. Бiрге ойнап-күлемiз дедiк пе, дедiк! Осы уақытқа дейiн белiңнен бiр құшақтатпайтын Сiз кiм едiңiз сонша? Немене,белiңiз майысып қалатын ба едi?

	- Ағай, ашу-Ауғанстан, ақыл-Астана. Сәл сабыр етiңiзшi. Үйленiп жатсақ, бел сiздiкi ғой.

	- Берi тұрыңыз. Бетiмнен сүйiңiз!

	- Еңкейсеңiзшi?

	- Мен адам баласына еңкейiп көрген емеспiн! Аяғыңның астына кiрпiш қойып, бетiмен сүйiңiз! Айтпақшы, сiздiң бойыңыз қанша?

	- Бiр де 55...

	- Кнопка қыз екенсiз ғой. Бiрақ сүйкiмдi екенiңiздi ескерiп жүрмiн. Мен сiздi аяп кетемiн. Мына көйлегiңiздi киiп жүргенiңiзге неше жыл?

	- Шешем он жыл, менiң киiп жүргенiме үш жыл...

	- Егер сiз маған тисеңiз, бiр күнде 500, бiр түнде 400 көйлек ауыстыратын боласыз. Неменеге күлесiз? Босқа ыржалақтамаңыз! Тәлпiш қыздарды жақтырмаймын. Майыспай, түзу тұрыңыз, тiзеңiзге құрт түскен жоқ шығар? Ұятсыз! Ақымақ болмасаңыз, мен сияқты миллионердiң баласына өзiңiз движение жасап, өзiңiз жүгiруiңiз керек едi! Ал, сiз вообще тупая! Жыламаңыз деймiн! Мен өлгенде, қара жерге көмгенде ғана рұқсат етемiн! Менiң әйелiм, иә, болашақ әйелiм боркемiк болмау керек. Маған күйеуге шығуыңыз үшiн керектi құжаттарыңызды дайындаңыз!

	- Бiрiншi - жеке куәлiгiңiздiң көшiрмесi.

	- Екiншi РНН, СИК көшiрмелерi.

	- Үшiншi- диплом көшiрмесi,нотариуспен куәланған болсын.

	- Төртiншi - кредитiңiздiң жоқтығы туралы анықтама.

	- Бесiншi -СПИД-пен ауырмағаныңыз туралы қорытынды анықтама. Осыларды өткенде де айтым едiм, дайын ба?

	- Есiмнен шығып кетiптi...

	- Сiз өзi бiр шаригi кем, ноқалай қыз емессiз бе?

	- Ағай, сiз мынадай мiнезiңiзбен елу еркектiң қатарына да қосыла алмайсыз ғой?! Мiнезiңiздi маймыл жасап, шашыңызды шайтан тарап кеткендей ғой!

	- Сiз... сiз менi маймылға, шайтанға теңеп тұрсыз ба? Осы тұрған жерiңiзде қазықтап қағып жiберейiн бе? Үстiңiзге бiр литр бензин құйып жағып жiберейiн бе? Шапалақпен шарт еткiзiп, салып жiберейiн бе? Мынаны көрдiңiз бе?

	- Ол не?

	- Бұл тапанша. Менi жан-тәнiңiзбен сүймегенiңiз үшiн, махаббат отына күймегенiңiз үшiн қай жерiңiзден атайын? Неге үндемейсiз? Неге мелшиiп қалдыңыз?

	- Ағай... Махабатқа қарумен қарақшылық жасау - ерлiк емес. Жүрекке пистолет жүрмейдi. Ой, ағай, шапалақпен тартып жiбергенiңiз не? Ой, ағай құлағымнан тартпаңыз, ой ағай, иығымнан шымшымаңыз! Мен сiзге тауар емеспiн ғой!

	- Кешiрiңiз қымбаттым! Сiзге жолыққалы берi сынап жатқаным ғой. Сiз ваннаға салса батпайтын, өзенге лақтырса ақпайтын, пешке салса жанбайтын, ұрып құлатса, көзiңiзден жас тамбайтын тамаша қыз екенсiз! Жүрiңiз, мен сiздi бiрiншi әйелiммен таныстырайын... Сосын екiншi, сосын үшiншi әйелдерiммен таныс боласыз.

	Жiгiт ағасы паң-паң, жас қыз аң-таң...





БIРДЕҢЕ ТОЙ...

	Шынымды айтсам, шатымды шаң басып шапқылап жүрген жоқпын. Көзiм аларып, аш жүрмеймiн, балалардың арқасында, құдайға шүкiр, тоқпын.

	Тұңғышым - сыбайлас жемқорлармен күресе кететiн, күресе жүрiп, күреп ақша табатын департаменттiң бастығы. Екiншi ұлым - облыс прокуроры, үшiншiм - салық комитетiнiң төрағасы. Былтыр - немеремiздiң үйлену тойын дүрiлдетiп жасадық. Биыл алпыс жасқа толған мерей тойымды балаларым бал жалатып, елдi ауыздарына қаратып, керемет өткiздi. Былтыр үйленген немерем келiнмен ажырасып, ажырасу тойын да өткiзiп бердiк.

	Ай сайын той жасамасақ “жадный” болып қалатындай қағынып, той шiркiндi сағынып жүремiз. Көршiмiз жүдә нашар кiсi едi. Жүдә арызқой. Сол кiсi көктемде көкжөтел болып о дүниеге аттанды да, оған да дүркiретiп той жасадық. Әкемнiң әкесiнiң әкесiнiң әкесi ХVII ғасырда той жасай алмаған ғой, сол бабамның сүндетке отыруын еске алып, сырттай той жасағанымыз да есiмде.

	Бұл қазақ той өткiзбесе өртенiп өлiп кете жаздайды емес пе?! Екi ай болды той көрмегенiмiзге. Атай қоятын ештеңе де қалмады. Сосын кемпiрiме:

	— Қатипаш, той қамына кiрiсейiк,-дедiм.

	— Қандай той өткiземiз?-деп сұрады ол.

	— Әйтеуiр, бiрдеңе той!-дедiм мен.

	— Ол не сонда?

	— Бiрдеңе той деп аталады.

	— Бiрдеңесi несi? Қайдағыны шығарып!

	— Балаларға хабарлас! Осы сенбiде бiрдеңе той өткiземiз!

	Аумағы ат шаптырым Салтанат сарайын жалдап, мың кiсi шақырып, “Бiрдеңе тойын” өткiзiп жатырмыз. Төрге “Бiрдеңе тойына хош келiпсiздер!” деп жазып қойдық. Тойға келгендер: “Мыжеке, бiрдеңеңiз құтты болсын!” десiп жатыр.

	Той басталды. Асаба микрофонды бiр жалап алып:

	Өмiрдiң өзi бiр демде,

	Өтедi де кетедi.

	Тойдың аты - “Бiрдеңе!”

	Елден-елге жетедi!-деп өлеңдетiп барып, әнге кезек бердi. Әннiң аты “Бiрдеңе” екен. Қонақтар әйтеуiр бiрдеңелер жеп, бiрдеңелер iшiп отыр. Той сөз сөйлеуден басталатынын бiлесiздер. Бiздiң қазақ тап бiр Парламент мәжiлiсiнде отырғандай, сөзден сүйек, тiлектен тиек шығарғандай ұзағынан, ұйқысы келгенше, кеңiрдегi кепкенше сөйлейдi емес пе? Сенатор досымның сөйлеген сықпыты былай болды:

	— Мыжбан бауырым, бiрдеңе құтты болсын, бiрдеңең бiрдеңеге ұлассын! Бiрдеңең бақытты болсын! Бiрдеңелерiң үбiрлi-шүбiрлi болып, бiртүрлi тойларда кездесе берейiк! Өз басым үйлену тойларын да көрдiм, мерейтойларын да, сүндет тойларын да көрдiм. Ал, бiртүрлi бiрдеңе тойын көрiп отырғаным осы. Құдай осындай, әйтеуiр бiрдеңе тойларға жеткiзсiн. Бiрдеңемiз кем болмасын, бiрдеңеден бiрдеңеге қол жеткiзе берейiк!

	Осылай шалқып жүргенiмiз Президенттiң, Үкiметтiң арқасы. Өткенде Президент елдi жайлаған сыбайлас жемқорларды ауыздықтау жөнiнде бiрдеңе деп едi. Премьер-министр де бiрдеңе деп жатыр. Сенатор ретiнде менiң де бiрдеңе дегiм келiп тұр, оппозиция бiрдеңе дей бередi, демократия жоқ елде бiрдеңелер жоқ, адам құқығы жоқ, саяси оппозиция қуғын көредi, тәуелсiз басылымдарға қысым жасалады, әдiлеттi сайлау өткiзбейдi, демократиялық институттар жұмыс iстемейдi деп бiрдеңе айтқысы келедi. Оппозияция елдiң жағымды жаңалықтарын айтқысы келмейдi...

	Асаба Сенатор мырзаға бiрдеңе деп едi:

	— Асаба iнiшек, бiрдеңе дедiң бе?-деп пауза жасады досым.

	— Тыжбан аға, саясаттың сорпасын iшiп болдық. Ендi тойға байланысты бiрдеңе десеңiзшi.

	— Әй, бала, сен өзiң бiрдеңе екенсiң! Мен не сөйлеймiн, қалай сөйлеймiн, өзiм бiлемiн. Вот, шикi бала, өзiңнiң басыңда бiрдеңең бар ма өзi? Сенатор сөйлеп тұр! Сенатор!

	Сенатор досым өкпеледi ғой деймiн, микрофонды жерге тастай салды да, шығар есiкке қарай беттедi. Алдынан жүгiрiп шықтым.

	— Тыжеке ашуыңызды басыңыз. Бiрдеңе тойда бiрдеңе деп бола ма?!

	Ол бiрдеңе дедi. Естiмей қалып:

	— Тыжеке, не дедiңiз?-деп сұрадым.

	— Бiрдеңе!-дедi ол қара сүлiктей “Джипiне” отыра берiп. Мен бiрдеңе дей алмай қалдым. Не боп кеттi өзi...





ӘЙЕЛДІК ҚЫЗМЕТТЕН АЛЫП ТАСТАЙМЫН!

	Сауаты - су, бiлiмi - бу, кәсiпкерлiктiң арқасында, танысымның тамырын дөп басқан Мыжбан екеумiз әскерде бiрге болғалы құдай жапалақты да жарылқаймын десе, демде ғой, күндердiң күнiнде күндей күркiреп, мiнезi жаңбырдай сiркiреп, аудан әкiмi болып шыға келгенде, шапалақ ұрғандар аз болды.

	Ендi жаласа, жалп ете қалатындай қоржын тамда қашанғы отыра берейiн, “однопалчанымнан” участкелiк жер, несие сұрайын деп, бiр күнi аудан әкiмiне келдiм.

	Мыжбан бiр қапшық цемент жұтқандай қақиып отыр екен, иiлмейдi, бiреу аузына шланга тығып, үрiп тастағандай, столын тiреп тұр. Саусақтары быртиған, маған “отыра бер” дегендей ишара еттi де, шыр еткен телефон тұтқасын көтерiп, ә дегеннен ұрыса жөнелдi.

	— Не деген адамсыз! Мен сiзге үш күнде бiтiрiңiз деп едiм ғой! Үш күн босқа кеттi ме? Ауырып қалдым? Одан да өлiп қалмайсыз ба? Жылап еңiреп баратын едiк қой! Сiзде ар-ұят жоқ екен. Жыламаңыз деймiн, көңiлiм босап кетедi! Ертең облыс әкiмiне айтамын! Айналайын-ау, аудан шекарасына “Хош келiңiздер!” деп жазуды цементпен құйып, бiр шелек әкпен әктей салуға да бiр ай керек пе? Кеше көрдiм, “Келе берiңiздер, кете берiңiздер!” деп жаздырыпсыз! “Немедленно” бұздырып тастаңыз! Ұят! Позор! Мен сiздi қызметiңiзден алып тастаймын.

	Мыжекең телефон тұтқасын қойып, маған бұрыла берген, тағы да безiлдей жөнелдi.

	— Иә, тыңдап тұрмын? Не деген адамсыз? Мен сiзге үш күнде бiтiрiңiз деп едiм ғой! Үш күн босқа кеттi ме? Әкемнiң төртiншi әйелi қайтыс болып едi дейсiз бе? Неге бiрiншiсi емес, төртiншiсi өлген? Сiзде ар-ұят жоқ екен! Жыламаңыз деймiн, немене бұл ауданға жылауықтар жиналған ба? Қазiр ғана Қиқымбаевпен сөйлестiм, ол да жылайды. Ертең облыс әкiмiне не айтамын? Айналайын-ау, Төле би, Қазыбек би ескерткiшiн мектептiң алаңына дұрыс орнатыпсыздар, ал Әйтеке би қайда? Немене? Тойға кеткен? Слушай, Әйтеке би тұғырының үстi бос, астына “Әйтекең тойға кетiп едi” деп алтындата жазып қойыпсыздар. Бұл не деген масқара? Не? Жаһандану жаңалығы деймiсiз? Жаңалығыңызбен жалп еткiзiп ұрып жығу керек сiздi! Әй, слушай, сосын Төле би мен Қазыбек би ескерткiштерiне қара көзiлдiрiк тағып қойғансыз ба? Бабаларымыз жаңа заманға жаңа көзқараспен қарап тұр деген ойыңызды есекке айтыңыз! Көзiлдiрiктерiн алып тастасын, мүсiншi Миғұлабаевқа хабарласыңыз! Осы сiздер-ақ шаршатып бiттiңiздер! Ұят, позор! мен сiздi қызметiңiзден алып тастаймын.

	Аудан әкiмi келесi телефонды көтердi.

	— Не деген адамсыз? Мен сiзге үш күнде бiтiрiңiз деп едiм ғой. Үш күн босқа кеттi ме? Немене? Iшiм өтiп жүр? Iшiңiз неғып iрiп түсiп қалмайды?!

	(Мыжекең сөйлесiп жатып, бiр парақ қағазға бiрдеңелердi сүйкей жазды да, маған ысырды. Оқып қарасам: “Сiз әлi отыр екенсiз ғой, кешiрiңiз танымадым?”-деп жазыпты. Мен параққа: “Тыжбан деген “однопалчаныңызбын”. Сәлеметсiз бе?” деп жазып, өзiне қарай ысырдым). Әй, слушай, сiзде ар-ұят жоқ екен. Жыламаңыз деймiн. Жылайтын уақытты тапқан екенсiз. Ертең облыс әкiмiне не айтамын? (Мыжекең әлгi параққа: “Однопалчанымбысың?” Тыжбанбысың? Жағдай қалай?”-деп жазып қойды. “Ойылған асфальт жолға сиырлардың тезегiн төгiп, сылап тастағанды кiмнен көрдiңiз? Немен? Тезекке алебастр араластырдық? Албасты-ау, менiң алдымдағы әкiм жолды жөндеуге берiлген қаржыны жеп кетсе, мен ендi несiн жейiн? Сенiң алебастрыңды жеймiн бе? Ұят, позор! Мен сiздi қызметiңiзден алып тастаймын!

	Ол артынша шырылдаған телефон тұтқасын көтергенде, сағатына қараса, түскi үзiлiс болыпты.Үнемi өзiммен алып жүретiн қоржынымның iшiнен термосқа құйылған шәйдi пиялайыма құйып, стол үстiне бiр таба нан, конфет тастап, ендi жүрек жалғайын деп жатқанымда “iскер” әкiм сөйлесiп жатып, әкiмнiң бiр парақ қағазға “Маған да шәй құйып жiбершi”,-деп жазылған сәлемiн оқыдым. “Атауыңды iш!”-деп жаза жаздап, екiншi пиялаға шәй құйып бердiм. Ол шәйдi бiр ұрттап қойып, әлi сөйлесiп отыр.

	— Әлеу, слушай, не деген адамсыз?! Мен сiзге үш күннiң iшiнде шақырыңыз деп едiм ғой! Үш күн босқа кеттi ме? Ауырып қалдым? Ертең ауыра тұрсаңыз болмас па едi? Жыламаңыз деймiн, жаман ырым бастамай! Ертең облыс әкiмiне не деп айтамын ендi? Әкiм болып келгенiме бiр ай өттi, әлi үйiңiзге шақырған жоқсыз! Сiзде ар-ұят жоқ екен! Айналайын-ау, бiр қой сойып, дастарханды жайнатып, қалтама конверт салу да қиын болып па? Мен сiздi қызметiңiзден алып тастауға мәжбүр болып отырмын!

	Ол телефон тұтқасын қоя берiп, маған бұрылды да: “Сiз әлi отырсыз ба?” деп сұрады. Әскерде бiрге болған досымның “сiз” деп сызыла қалғаны бiртүрлi екен. Келген шаруамды айтқым келген, ұмытып қалдым. Осы мен әкiмге не үшiн келдiм екен? Осы сәтте телефон тағы да безiлдей түстi.

	— Бетсiздер!-дедi аудан әкiмi қалшылдап. — Арамтамақтар. Сендер iшiп-жегеннен басқа не бiлесiңдер өзi?! (Ендi ол тұтқаны қоя салып, орнынан тұрып кеттi де, қолын сермей ұрса жөнелдi). — Не деген масқара! Мен сендерге де үш күн бердiм ғой! Үш күн босқа кеткенi ме? Облыс әкiмiне не айтамын?! Позор! Сендерде ар-ұятан кәшек те қалмапты! Бәрiңдi қызметтерiңнен алып тастаймын. Сөйтiп өз командамды шақырамын!

	Мыжекең сол сөйлеген қалпында, кабинетiнен шығып кеттi. Шәй iшiп оытрмын. Бiр кезде хатшы қыз кiрдi де:

	— Сiз әлi отырсыз ба?-деп сұрады, — Әкiм түскi үзiлiске кеттi.

	— Бiлемiн.

	— Таңертеңнен түске дейiн ол кiсi ешкiммен сөйлескен жоқ.

	— Қалай?

	— Өзi айтқан: “Бұрын әкiм болып көрген жоқпын, сендерге қалай ұрсуды да бiлмеймiн, тәжiрибеден өтейiн”,-деп. Бiрiншi орынбасарына тапсырма берген, ол кiсi телефон соғып отырады, әкiм “ұрысқан” болады. Түсiнген шығарсыз? Не шаруамен келген едiңiз?

	— Жай, әншейiн...-дедiм мен ыдыстарымды қоржыныма салып жатып. — Ұрыс естиiн деп келген едiм. Кешiңiрiңз, үйiме телефон соғып алсам?!

	— Мейлiңiз.

	Мен әкiмнiң кабинетiнде әйелiме ұрыса жөнелдiм.

	— Әй, қатын! Не деген адамсың?! Мен саған үш күннiң iшiнде бiтiр дедiм ғой! Үш күн босқа кеттi ме?! Ауырып қалдым? Жер алғаннан кейiн ауырсаң болмас па едi?! Үйдiң бiр қабырғасы құлап түскенiн бiлесiң. Соны үш күннiң iшiнде сылап, кiрпiшпен қалап шығуға болады ғой. Позор! Ұятсыз! Мен сенi әйелдiк қызметтен алып тастаймын!





СЕНАТОР СЕКIРIП ЖҮР

	Президент “сiбежий” сенаторларды жиналды алды да: “уыл мәселесiн зерттеңiздер, ертеңнен бастап аттарыңды ерттерңдер! Қысқасы, ауылға қарай беттеңдер!”-деп пәрмен бергенi Мыжбанның көзiне көлкiлдеп жас келдi. Түстiкте алдына буы бұрқырап, бас келдi. Қойдың құйқасын аузына салып жiберiп, “Ауыл, ауыл, сен қашан да ауылсың!”-деп ыңыранды. Құйқа жегенi де қызық, ауызы бiр сызық, ұртынды ұры жыбырлап жатқандай ұзақ шайнап, кофеден бiр ұрттады да, балағын түрiп, бала кезден балық аулап, бiрге өскен жерлесi, бүгiнде Ауыл шаруашылығы министрi Тыжбанға телефон шалды.

	— Ертең ауылға барып, аунап-қунап қайтайық! Елбасымыздың өзi “ауылдыңдарыңа барып, жалаңаяқ жүрiп қайтыңдар, осыны бiр-бiрiңе айтыңдар”,-дедi емес пе?! Сенiң ауылға бармағаныңа қанша жыл?

	— Небәрi 30 жыл. Өзiң қашан барып едiң?

	— Отыз бiр жыл бұрын.

	Ертеңiне сенатор Мыжбан Мәндiрбаев пен Ауылшаруашылығы министрi Тыжбан Тәпеков “Дiмкәс” облысының “Сырқат” ауданындағы таулы “Қалт-құлт” аулына аттанып кеттi.

	Бұлар мiнген “Джип” ауылға жақындағанда бiр қапшық бөлке нан арқалаған албастыдай бiреу жаяу-жалпылап егiстiктiң шетiнде жүр екен.

	— Тоқта!-дедi сенатор шопырына. — iшiмде иттер жүгiрiп бара жатқандай асқазаным ауырып кеттi.

	— Менiң өкпем түсiп қалыпты,-дедi Ауылшаруашылығы министрi. — Әне, анау жатыр. Ауылымыздың жолы не болып кеткен өзi? Ойқы-шойқы, мына асфальттың әр жерiн буазы апандай бiреу асап жеп қойғандай!

	— Әй,-дедi есекке терiс мiнiп кетiп бара жатқан бiреуге Мыжбан дауыстап. — Берi кел!

	— Ассалаумағалейкум!-дедi ол.

	— Привет. Атың кiм?

	— Оқалақ.

	— Фамилияң?

	— Шоқалақ!

	— Есекке неге терiс мiнiп келе жатырсың?

	— Ауылдың бетiн көргiм келмейдi.

	— Неге?

	— Ауылым азып-тозып барады. Үкiметтен бөлiнген қаржымұнда жетпейдi. Бiр қап ұн - 6 мың теңге.

	— Мәшинең жоқ па?

	— Бар.

	— Неге мiнбейсiң?

	— Бензиннiң литрi жүзден асып кеттi. Құдай есегiме қуат, жүрегiме шуақ берсiн.

	— Анау кiм?

	— Е, анау ма? Ол кеше жынданып кеттi. Есалаң.

	— Неге жынданып кеттi?

	— шаруа қожалығынан жер алған. Несиенi қымбат алды. Техникасы сынған - шаруасы тынған.

	Сенатор мен министр күнге жылтыраған туфлилерiн шешiп, қыдырып, балақтарын тезелерiне дейiн түрiп алып, есалаңның қасына келдi.

	— Есалаң аға, сәлеметсiз бе?-дедi сенатор.

	— Ә, Жындыбектер, жеттiңдер ме? Сен аудан әкiмi - Ноқалаймысың? Әлде - оның орынбасары Бiршаригi Кемовпiсiң? Жалаңаяқ жарбиып неге тұрсыңдар?

	— Сәлем берейiк дедiк. Мына қапшығыңыздағы не?

	— Бөлке нан!

	— Оны қайтесiз?

	— Егiп жатырмын.

	— Ох, цивилизация!-дедi министр. — Бидай егушi едi, нанды да еге ме екен?

	— Бидайды - бiрiншiден сатып аласың,-дедi есалаң есiнеп. — Екiншiден - оны тазартатын техника керек, үшiншiден - оны себу керек, төртiншiден - оны ору керек, ұрылардан қору керек! Ал, бөлке нанды “прямой” ексең, бiр бөлкеден 10-15 бөлке нан өндiрiп алуға болады. Кеше елу бөлке нан егiп едiм, көршi ауылдың қатындары қазып алып кетiптi, тiзелерiне сақал, беттерiне мақал шыққырлар.

	— Атың кiм?

	— Жүнбас.

	— Кiмнiң баласысың?

	— Қылшықбастың.

	— Қылшықбастың?...

	— Иә!

	— Ой, сен менiң әкем Мәндiрбайдың iнiсi Қылшықбастың баласымысың?! Бауырым екенсiң ғой!

	— Өзiң кiмсiң?

	— Сенатормын.

	— Сен ары тұр,-деймiсiң? Өзiң ары тұр.

	— Жоқ. Сенатор деген - лауазым. Атым - Мыжбан. Мәндiрбайдың Астанадағы баласы. Жеңгең орыс, қызым еврейге тұрмысқа шыққан ше?!

	— Е, Мыжбан ағамыз? Сiздi өлiп қалды деп едi ғой.

	— Қой, жағың қарыссын. Я - жив! Кiм айтты менi өлдi деп?

	— Мәндiрбай атам. Сiздi “тiрi өлiк” деп, терiс бата берген.

	— Нешуа, реншiген ғой. Әкең қалай тiрi ме?

	— Тiрi.

	— Денесi баяғыдай iрi ме?

	— Iрi.

	— Түрi қандай едi өзi? Ұмытып алыппын. Костюмiнiң жыртығы, шекесiнiң тыртығы бар болатын. Шешем байғұс өлiп қалған шығар?

	— Иә. Сiздi уайымдап жүрiп, аяғы аспаннан келдi.

	— Қалай?

	— Құдыққа басымен құлап, екi аяғы антенна болып қалған жерiнен тауып алғанбыз.

	— Арты қайырлы болсын,-деген министр Сенаторға, - Көрген жерде көңiл айт деген бар. Өтiрiк болса да жылап алсаңшы.

	— Ертең жылаймын.

	— Сен менi танисың ба?-деп сұрады министр.

	— Жоқ.

	— Тәпектiң баласымын.

	— Тәпекең былтыр қйтыс болған.

	— Естiмеппiн, аулда жаңалық көп екен-ау,-деп күрсiндi министр.

	— Арты қайырлы болсын,-деп сенатор да көңiл айтқансыды. — Жыламайсың ба?

	— Кешке қарай жылауға болмайды. Жаман ырым... Айтпақшы, әкеңнiң iнiсi Әпек тiрi ме?

	— Өлiп қалған.

	— Сәпек ше?

	— Кеше қайтыс болды.

	— Оптом қырылып қалыпты ғой,-деп қайғырды министр.

	Екеуi есалаңмен қоштасып, жол шетiне шыға бергенде, жалаңаяқ сенатордың табанына тiкен кiрiп кеттi. Сенатор секiрiп жүрiп, “Джипке” де жеттi-ау.

	Ауыл ортасына келгенде, өрiстен қайтқан сиырлар жолды бөгедi. “Джиптен” түскен екеуi жолда талтайып тұр. Бұл әкiм бұларды көрiп:

	— Комиссия болсыздар ма?-деп сұрады.

	— Жоқ.

	— Онда неге талтайып тұрсыңдар?

	— Ауымызға ауа кiрсiн деп,-дедi министр.

	— Облысқа арыз жазған едiм. Бала туғандарға үкiмет ақша бередi деген соң, егiз туып едiм. Мына ауылдағы пошта бастығы жәрдемақының жартысын жеп қойды, ауызына жара шыққыр!

	— Е, неге бермейдi?-деп сұрады сенатор.

	— “Баланы өз байыңнан тапқан жоқсың!”-дейдi.

	— Солай ма едi...?

	— Ендi, байқамай, өзiнен, сол пошташының өзiнен туып алдым ғой. Ауылда жұмыс жоқ болған соң боайым қалада жұмыс iстейтiн едi, кеше қайтыс болды. Қалғып қарап отырамын ба, қараңқалғыр! Күлге аунап тусам да, жәрдемақыны беруi керек қой!

	— Мына сиырлар, шетiнен неге арық?-деп сұрады

	— Қайда жайылады ендi? Жайылымның бәрi жекешеленiп кеткен. Сосын бiрiнiң жүнiн бiрi жейдi. Әне, менiң “Маруся” сиырымның құйрығы жоқ. Көршiмiздiң сиырының желiнiн де жеп қойған. Не ауылда таза су жоқ. Құм аралас су iшiп жүрмiз. Жолымыз әне, былтыр асфальт төсемек болған, аудан әкiмi қалтасына басып алыпты. “Ауыл жолы - топырақ болуы керек, ауыл - сонысымен ауыл”,-дейдi көгермегiр.

	— Өзiң кiмнiң қатынысың?!-деп сұрады министр.

	— Сәпектiң.

	— Сiз мына iнiмнiң әйелiмiсiз?!

	— Сiз кiмсiз?

	— Астанадағы министр Тәпеков Тыжбанмын ғой.

	— Ойбуй, ұяттағы-ай, қайнағам екенсiз ғой! Сәлем берейiн,-деген келiншек иiлiп сәлем бердi.

	— Слушай, сен менiң iнiмдi неге түртiп жүрсiң? Мәселеңдi Парламентте қаратамын,-дедi министр түсiн суытып.

	— Iнiңiх алқаш қой,-дедi келiнi орамалын түзеп қойып. — Iшiп алып, үйде жарық өшiп қалып едi, “счетчикте ток бар ма?” деп тiлiмен жалап көрiптi ғой. Қабырғаға қақиып жабысты да қалды, қараңқалғыр! Алғашқыда ойнап отыр ма деген оймен, құйрығына ләмпiшке тигiзiп едiм, жарық етiп жана кеткенде, жаным қалмады! И-и, шиеттей баламен жесiр қалдым қайнаға-а-а-а!

	Келiнi жексұрын дауыспен аңырай жылағанда, сенатор селк ете қалды.

	— Жыламаңыз!-дедi сенатор. — Қазақ әйелдерi жыламау керек! Минситр досым ауылға көңiл бөлу жағын қарастыруымыз керек! Ауыл қайыршыланып кеткен екен ғой!

	— Кеттiк,-дедi министр күрсiнiп салып. — Аудан әкiмiн тауып алайық, жарық бар. Әне, бiр топ ақсақалдар келе жатыр, бiздi қуырып жейдi. Қаштық, Мыжбан!

	Сенатор “Джипке” секеңдеп мiнiп жатыр едi, әлгi әйел жеңiнен ұстай алды.

	— Қайнаға аяғыңызға не болған?

	— Тiкен кiрiп кеттi.

	— Ойбуй! Iрiңдеп кетедi ғой. Үйге жүрсеңiздершi. Инемен шұқып алып берейiн!

	— Рахмет, келiн! Мен бұл тiкендi Астанада жүргенде де алдырмаймын. Ауылымның тiкенi, ауылымның автографы! Сағынғанда табаныма қарап отырамын.

	— Көтек!-дедi келiншек.

	— Бұл қандай фраза?

	— “Связка слов” қой,-деп ыржиды келiншек.

	— Сау болыңыз!

	Секеңдеген сенатор “Джипке” мiндi. Олар аудан бағытына бұрылғанда ауыл иттерi соңдарынан үре iлестi. Министр терезеден басын қылтитып:

	— Ауыл иттерiн сағындым,-дедi. Iшiнен: “Бiз Астананың көкжалдарымыз ғой”,-деп қойды.

	Беу, дүние-ай!





ӘДЕМI ӨЛДIМ

	Сiз әдемiлiктi қалай түсiнесiз? Әдемi әйел, әдемi табиғат! Солай ма? Ал мен керi көрiнiстерден, бiртүрлi оқиғалардың өзiнен әдемiлiктi iздеймiн. Мәселен, есектiң ақырғаны, ешкiнiң бақырғаны қндай әдемi! Немесе әйелiмнiң көгерiп, талып қалғаны қандай әдемi! Көгерiп, тiлi салақтап талып қалады ғой! Қайталанбайтын көрiнiс.

	Бiр күнi досымның сандық фотоаппаратын бiр аптаға сұрап алдым. Өмiрдiң “әдемi” көрiнiстерiн түсiргiм келдi.

	Қандай ғажап! Неткен сұлу көрiнiс! Қала көшелерiнiң сәнi, бiздiң қоғамның мәнi - қаптаған қайыршыларды көрiп, көңiл сүйсiнедi! Шiркiн-ай, мен де осындай қайыршы болсам деп, ерiксiз армандайсың! Адамдарға мөлиiп қарағандарының өзi неге тұрады! Алақан жайғаны - табиғаттың ерекше бiр құбылысындай әсер етедi. Мен қайыршыларды шетiнен суретке түсiрiп алдым.

	Көшеде кеңкiлдеп күлiп, келе жатыр едiм, қара сүлiктей “джип” қиылыстан өте берген әйелдi мыжып кеттi. Неткен ғажап көрiнiс! Қағып кеткенi өз алдына, миын шашып жiбердi. Қайталанбас көрiнiстi, “Джиптi” сарт еткiзiп, суретке түсiрдiм. Ал, “Джип” әлдеқашан қашып кеткен. Сол қашып кеткенiнiң өзi әдемi! Көңiлiң босап, жылағың келедi.

	Бұл өмiр дегенiңiз, тұнып тұрған әдемiлiктерден тұрады екен. Отставкаға кеткiсi келмейтiн Премьер-министрдiң қабағына қар жауса, мұның өзi әдемiлiк! Депутаттар әлдеқашан қабылданған заңға толықтырулар мен түзетулер енгiзуден жалықпаса, мұның өзi әдемiлiк!

	О, әдемiлiк! Жұмссыздықтан iшiңiз пысып кетсе, кетiк тiсiңiзбен көптен берi ет жемегендiктен, тiсiңiз қышып кетсе, күнi кеше үйленген сүйiктiңiз кәсiпкермен басқа жаққа ұшып кетсе, бiр алқаш алақаныңызға құсып кетсе, мұның өзi әдемi! Кей-кейде көңiлiңiз шенеунiктердiң әдiлетсiздiгiне нала болса, көшеде құлап қалып мұрныңыз жара болса, жас кезiңiзде қыдырыстап Семейде, Астанада, Анкарада, Шымкентте өзiңiзден туған бала болса, мұның өзi әдемi!

	Подъездерде қыз бен жiгiт аймаласып “өлiп” тұрса, пәтер сұрап барғанда әкiмдер бiрден көнiп тұрса, электр жарығы жырқ-жырқ етiп сөнiп тұрса, мұның өзi әдемi!

	Несiн айтайын, әдемiлiк туралы толғатып тұрғанымда, үйiмнiң алдына сүлiктей қара “джип” тоқтап, iшiнен екi оқ қағар түстi де, тапаншаларын таңдайыма тығып:

	— Кеше бiз басып кеткен әйел ме, еркек пе?-деп сұрады.

	— Өлiктен сұрамаппын.

	— Сен неге суретке түсiрiп алдың?

	— О, сiздер ме едiңiздер!

	— Жоқ, шеф басып кеткен.

	— Өте әдемi басып кеттi! Қалай болса солай қағып өте шыққан жоқ. “Гладко” басып, өте шықты. Байғұс әдемi жан тапсырды ғой деймiн! Жатысының өзi қандай әдемi! Бүк түсiп жатса қайтер едiңiз?! Ұзынынан сұлап түстi. Әдемi! Мен өзi осындай әдемi көрiнiстердi түсiрiп аламын! Хоббиiм едi!

	— Фотоаппаратыңды әкел!

	— Кешiрiңiз, бере алмаймын!

	— Ақымақ!

	— Осы сөзiңiздiң өзi неткен әдемi едi! Әдемi айқайлайсыз!

	Олар мен сөзге келместен әдемi атып кеттi! Көзiм қарауытып, дүние дөңгеленiп құлап бара жатырмын. Сылқ етiп, өте әдемi құлап түстiм! Өлдiм... Әдемiлiк осымен бiттi!





КАРЛ МАРКС КӨКЕМ ҒОЙ...

	 — Кешiрiңiз, итi семiрген, бизнестi кемiрген крутой көкемiздi iздеп келiп едiм?

	— Өлейiн деп тұрған өрмекшiдей болған өзiң кiмсiң?- деп сұрады Мыжбан.

	— Мен бе?... Мен... Битiн сығып, қанын жалаған қайыршымын.

	— Күте тұрыңыз,- деген Мыжбан есiгiн есiнетiп жапты да, сәлден кейiн кiсiнеттiп ашты.

	— Мә,- дедi ол күлiп, сосын:

	— Өзiмнiң кiтабым,- деп қосып қойды.

	— Бұл не?

	— “Ықы-ықы“ деген кiтабым. Кешелi берi “Ыштыр-р“ деген мемуар жазыр жатырмын,- деп мастанды Мыжбан,- мархабат, үйге кiр.

	— Мына мен бе?

	— Иә, қайыршы да адам ғой.

	— Бәсе, мен де адам екенмiн-ау. Рахмет сiзге! Құдай тiлеуiңiздi берсiн! Бала-шағаңыздан, шыбын-маса, таракандарыңыздың қызығын көрiңiз,- деп қайыршыны ненi айтып, ненi қойғанын өзi де бiлмей қалды. Мыжбан оның алдында шұжық пен қойдың пiскен басын қойды.

	— Атауыңызды жей берiңiз,- дедi. Сөйттi де, келесi бөлмеге кiрiп, қолына қалың кiтап алып шықты. Бармағн сорып отырған қайыршыға таң қалып:

	—Немене сiз жалмауыз ба едiңiз?- деп сұрады,- Қойдың бас сүйегi қайда?

	— Кемiрiп, шайнап жеп қойдым.

	— Сiз немене, мына орындықты да шайнап тастағансыз ба?

	— Қарным аш...

	— Мен сенi неге үйге кiргiздiм? Бiлесiң бе? “Жиырма бiрiншi ғасырдағы қазақ қайыршылары“ деген ғылыми еңбек жазып, академик болғым келедi. Сенi зерттеуiм керек. Атың кiм?

	— Көшебай.

	— Фамилияң?

	— Шарамыгаев.

	— Көшебай, мына мен “Құлқынның құлы“ корпорациясының президентi боламын. Менiң бизнесiмде миллиондар бар. Ерiгiп, iшiм пысқанда ән шығарамын, “Лә,лә, ләләлай“ деген әнiмдi естiдiң бе? Оның үстiне ақынмын! Орыс тiлiнде “Ублюдок!“, “Подонок!“, “Шакал!“ деген жыр кiтаптарым жарық көрдi. Ендi қайыршылар өмiрiн зерттеп жүрмiн,- деп тоқтады ол.

	— Менiң қарным резина сияқты созылып кеткен,- деп мiңгiрледi қайыршы.

	— Мына тоңазытқышта бәрi бар. Жей бер, бейшара,- деп мысқылдады Мыжбан. Iшiнен: “Қайыршы деген осындай болады екен ғой“,- деп ойлады. Қайыршы тоңазытқыштың iшiн тазалап қойды да:

	— “Дыпы“ бар ма?- деп сұрады.

	— Ендi менi жемесең жым отыр,- дедi Мыжбан,- мына кiтапты көрдiң бе? “Қайыршылар қайдан келедi?“ деп аталады. Мен сенi зерттеуiм керек. Сен қашаннан берi қайыршысың?

	— Елiмiз егемендiк алғалы берi. Өзiм инвалидпiн.

	— Қай жерiң ауырады?

	— Басымның жартысы.

	— Қалай?

	— Басымның жартысы: “Атасына нәлет бүйткен тiршiлiктiң!“ деп қайғырады да, қалған бөлiгi: “Шыда, Көшебай, жарқын болашақ алдымызда. Сен өлген соң басталады“,-дедi көңiлденiп.

	— МЕн бұған дейiн кiтаптарыма ойдан-қырдан көшiрiп, сәл өзгертiп дегендей қоса беретiн едiм, ендi өз бетiммен тiрi қайыршыны жазамын,- дедi Мыжбан мамық креслоға шалқая түсiп, қолына виски ұстады, —Iшесiз бе?

	— Бұл не?

	— Виски.

	— Винодан вискиге көшкен ыңғайсыз екен,- дедi қайыршы сiмiрiп салып,— кiтабыңызды көруге бола ма? Мәссаған, мына кiтабыңыздың iшкi бетiнде “Карл Маркс. Толық шығармалар жинағы. Капитал.“ деп жазып қойыпты ғой?

	Мыжбан миығынан күлдi.

	— Несiне таңданасың?- дедi ол, —дорбам долларға толы ма? Лениннiң шығармаларының да шырайын кiргiзiп, мұқабасына өзiнiң аты-жөнiңдi жаздыра қоясың.

	— Сонда... Мына “Капиталдың“ сыртқы мұқабасы ғана аты-жөнiңiзге қызмет етедi ме?- деп сұрады қайыршы тойып алған соң күшейе түсiп,— ойбай-ау, Карл Маркстен ұялмайсыз ба?

	— Карл МАркс өзiмiздiң көкемiз ғой. Ойыма не келедi, соны жасаймын.

	— Сiз Карл Маркске қиянат жасап отырсыз!- деп салды қайыршы.

	— Менiң одан қай жерiм кем? Мiне, сақал десең, сақал, қолымда бокал, үйiмде тоқал...- деп дауласа кеттi Мыжбан. Қайыршы орнынан тұрып, қолын белiне қойып, адымдай жүрiп:

	— Уақыт бәрiне нүкте қояды,- дедi. Сонан соң, мамық креслоға бұл да шалқая отырып, тiзесiнiң үстiне аяғын қойды. Жыртық шалбарынан сирағы көрiнiп тұрған едi, жуылмаған шұлығынан жағымсыз иiс мүңкидi.

	— Бүгiнде жазғыштардың ұрығы көбейдi,- деп сөзiн жалғастырды ол, шетiнен ақын, шетiнен сықақшы, шетiнен композитор! Ал менiң балам мектепке бармайды.

	— Өй, неге айқайлайсың?- дедi Мыжбан,— өшiр үнiңдi.

	— Өшiр дейтiн, мен свет емеспiн!

	— Сен секiре бастадың ғой?- дедi Мыжбан қалшылдап.

	— Тойып секiрген қандай болады екен?- деп жатқаным ғой.

	Мыжбан әйелiне айқайлады.

	— Ойбике!- Менiң пистолетiм қайда?

	Келесi бөлмеден Ойбикесi шықты, қабағы iсiп кеткен, ұйқыдан қазiр тұрса керек, есiнеп алды:

	— Немене?- деп сұрады.

	— Пистолетiм қайда деймiн?

	— Пiсте майдың iшiнде.

	— Оған неге салдың?

	— Тот басып кетпесiн деп... Алғалы адам атқан жоқпыз. Мынау кiм?

	— Ақылды ақымақ!- дедi Мыжбан,— менiң қолым тимейдi, өзiң ата салшы! —Сосын, күл-қоқысқа сүйреп тастай саламыз.

	Қайыршы құлап қала жаздады. Мыжбанның аяғына жығылды:

	— Кешiрiңiз, мен байғұс қызып кетiппiн! Сiздiң абыройыңызды сызып кетiппiн... Қаласаңыз, аяғыңыздың тырнағын алып берейiн, кiр болмаса өкшеңiздi жалайын.

	— Ойбике! Бiр шелек су әкел!- деп әмiр еттi Мыжбан. Әйелi бiр шелек су әкелдi.

	— Iш!- дедi Мыжбан.

	— Рахмет, мен түйе сияқтымын, су iшпей жүре беремiн.

	Мыжбан қайыршыға бiр шелек суды күштеп iшкiздi де, iшкен-жегенiн құстырып тастады. Сөйттi де, есiктi ашып аш қалпына келген қайыршыны бiр тептi. Қайыршы қалпағын алып, тағзым еттi:

	— Кешiрiңiз КПСС, қош келдiңiз, Капитал!





ҚОЛЫҢЫЗДАН СҮЙЕЙІНШІ…


	 Құдай қос қолдап тұрып, ішімнен ыңқ еткізе ұрып, “Құдайын ұмытпасын!”

	деді ғой деймін, әжептеуір ау- данның әжептеуір әкімі едім,қызметім

	құдыққа құлағандай, айлығым жас бала бірдеңе сұрағандай, монополияға қарсы дейді ме, сондай бір департаменттің бастығы,қысқасы, облыс әкімінің

	“жастығы” болып шыға келдім. Бір түні түсімде ақ сақалы бұйраланған, кір-кір шашы ұйпаланған, аяғы талтақ, өзі қалтақ, бойы талпақ, бір шал бетіме сиырдың кеппеген тезегін жағып, мұрнымның ішіне қос саусағын тығып тұрып былай деді: “О, о, жексұрыным менің! Қызметім, карьерам өссін, дұшпандарым өшсін десең, премьер министрдің, сосын президенттің қолынан сүй! Бірақ олар жағымпаздарды жақтыра қояр ма екен, ол жағын білмедім!” Ойбайлап жатып, оянып кеттім. Әйелім: “Шетел сериалдарында күйеулері әйелдерінің қолдарынан сүйіп жатады, сен де сүйші, мен оң аяғымды сәл-пәл көтеріп тұрайын!”-дейді. “Аяғыңды аспанға асып қойсаң да сүймеймін!”— дедім жыным келіп. Содан ал келіп ойланайын. Бір жазушылар жарамсақтанып, патшаның қолынан сүйіп, енді бірі оны пайғамбарға теңеп өлең арнап жатыр. Бірақ президент елең етпейді, Не істесем екен? Астанаға тартып кеттім. Премьер министр құрылыс нысандарын аралап жүр екен,қуанғанымнан ернімді жалап-жалап алдым, жалтақтап, жан-жағыма қарап алдым. Аштан өлетін адам сияқтымын. Премьер тобына жақындай беріп едім, оққағарлары лақтырып тастады. Орнымнан оңбай тұрып, құрылыстың екінші жағын айналып өтіп, екінші қабаттағы бір құрылысшының басына тақтаймен салып қалып, талдырып құлаттым да, кешірім сұрай жүріп, киімдерін киіп алдым.

	Сөйтіп, өзге құрылысшылармен бірге жүргенімде, премьер министр нөкерлерімен жетті.

	—Жағдайларыңыз қалай?—деп сұрады министр.

	—Майға піскен нандай!-дедім мен.

	Қала әкімі ыржиып қалды.

	—Еңбекақыларың өсті ме?

	—Өшті. Қытайлықтардан кем аламыз, Қиын жұмыстарды біз істеп, аз ғана демаламыз...—дедім мен. Әкімнің бетінде тайфун дауылы тұрғандай.

	Мені құдай тағы да ұрғандай... Содан жүгіріп барып, премьер министрдің қолын алып, енді сүйе бергенімде, екі күзетші жігіт көтеріп алып, дырылдата

	сүйреп, полицияның машинасына тоғытты. Содан дәрігерлер келіп, ернімнің терісін ойбайлата сыпырып алып, “у жағып алған жоқ па?” деген күдікпен лабароторияда тексерді. Дәрігерлердің бір шариктері кем-ей, ерніме у жағып алсам, алдымен өзім өліп кетпеймін бе? Содан тергеуші:” Неге қолынан сүйгіңіз келді? Кім жұмсады? Оппо-зиционерсіз бе?” деп миымды жалапжұқтап қойды. Тергеушінің де қолынан сүйгім келіп, ұмтылдым. “Еркек еркектің қолынан сүюші ме еді?” деп жолатпады. “Жазушылар сүйе береді...” деп мен де қалыспаймын.

	 Әрең құтылдым. “Екі жыл еркектің қолынан сүю құқынан айырылды” деген сот шешімі де шықты. Демократия қайда? Кімнің қолынан, тіпті аяғынан сүйемін, өз еркім емес пе? Жүр ғой бір ақын жер басып, патшаны “Жер бетінде жаралған тұңғыш қазақ” деп мадақтап. Тіпті бірі Мұхаммед пайғамбарымызға

	теңеп... Жоқ, мен олардан кем емеспін! Қалайда, президенттің қолынан сүюім керек! Түсіме қайыршы шал бекер кірген жоқ! Мені көзіне бекер ілген жоқ...

	Әуелі жаттығудан бастадым. Көшеде келе жатып, бір еркек көрсем:

	—Сәлеметсіз бе? Рұхсат па?—деймін.

	—Немене, рұхсат па?

	—Қолыңызды жуып па едіңіз?

	—Ал, жуғанмын.

	—Сабындап?

	—Сізге не керек өзі?

	—Қолыңыздан сүйейін деп едім...—деп тұра ұмтылып едім, ол тұра қашты.

	Қуалап жүріп, қолынан сүйгенім бар болсын, “Маньяк!” деп тұмсығыма періп кеп жібергені... Енді өзім тұра қаштым.

	Содан, шенеуніктердің қолдарынан сүйсем, олардың жаны кіріп барады. “Ілтипатыңызға рахмет! Тәубеңізге енді түсіпсіз... Тағы сүйіңізші...” деп қиылып

	тұрып алатындары, “бұрынғы әкім жынданып кетіпті , көрінген еркектің қолынан сүйе береді!” деп сыртымнан ұрып алатындары да болды. Патшаның

	маңына жолай алмайтын шығармын? Бір рет Алматы облысын аралауға

	келгенде, мен де тұра жүгіргенмін, бірақ полицейлер мені көргеннен:”Қол сүйгіш көкеміз келе жатыр!” деп мазақтап күліп, бәрі қолдарын ұсынды. “Менің қолымды сүйіңізші, менің қолымды!” деп таласа кетті. “Халықтан қырнап жеген, керек болса, тырнап жеген қолдарыңнан сүймеймін!” дедім де, табанымды жалтыраттым. Мазақ етеді адамды. Бұл қазақ бір-бірін мазақтаудың хас шебері ғой! Патшаның қолына қолым жете қоймасын сездім де, көшеде қолын созып тұрған үлке-ен плакат суреттің қасына келдім. Патшаның суреті. Балалардың ортасында тұр. Суретке қарап тұрып, ернімді қалай жалап алғанымды сезбей де қалдым. Миыма бір ой келді. Оң иығымдағы періштем:”Қызметбай Қуғанбаев! Бұл тірлігіңді қой!” деді. Сол иығымдағы періштем:”Өмірде іш, же,тыш,сосын өлгенше той!” деді. Не керек, патшаның биікте тұрған суретіне өрмеледім, өрмелеп келемін, енді жетіп, қолынан енді сүйе бергенімде, біреу балағымнан тартып қалды. Әкімдіктен босағалы, қарным да босап қалып еді, шалбарым шешіле кетті, масқара,төменде ұлттық қауіпсіздік қызметкерлері тұр. Трусиімді бір тартып қойып, төмен түстім. Бірінің қолынан енді сүйгім келген, қолыма кісен салды. Е, мырзалар, сөйтіп, “патшаның қолынан сүйсем!” деген арманым адыра қалды...





КӨРШІЛЕРДЕН ҰЯТ БОЛДЫ...


	 Өзімді -өзім қытықтайын деп емес, құттықтайын деген оймен ойым он саққа жүгіріп, қиялым қиярдай туралып, жүрегім қарбыздай жарыла жаздап, компьютер орталығына бардым да, өзіме арнап құттықтау сөздер жазғызып алдым. Орталық пошта арқылы өз мекен-жайыма салып жіберіп, ал күтейін. Қазіргі жастарға рахат, ұялы телефонымен СМС дегендей, бір-біріне боратып жазып жатады.

	 Баяғыда қыздарға хат жазып, жарты ай күтіп үйренген байғұс басым, үш күннен кейін дарбазамның сыртындағы пошта жәшігімді қарасам, хат келіп тұр! Ойпырмай, маған да хат келеді екен-ау! Қуанғанымнан қолтығымды қаси бердім, қуанғанда сөйтетін әдетім бар. Әйелім мен бала-шағамның көзінше оқи бастадым:

	 « Битін сыққан, сіңірі шыққан, аса кедей тұратын қадірлі қазақ Жартыбай Жарымағанұлы! Сізді, және сіздің жан-ұяңызды Жаңа жыл мерекесімен құттықтамаймын! Өйткені, сіздердің Жаңа жылдарыңыз әлі алда, 22 Наурыз!

	Соны ұмыттыңыз ба, қауақбас!

	 Сәлеммен, Америка президенті Барак ОБАМА.»

	 Әйелім маған, мен әйеліме қарадым. Америка президентінің атынан өзіме-өзім хат жолдасам да, шынымен қуанып, бір жағынан ойланып қалдым! Жарайсың, Обама! Бірақ, Қауақбас деп кекеткенің ұнамайды енді... Әйелім хатқа сенбейін десе, конвертпен келіп тұр, сыртына маркалар жабыстырылған... Мені Обама қайдан таниды? Өзім де аң-таңмын. Әйелім көршілерімнің көзінше оқып бергенде, төбем көкке екі сантиметр, жо-жоқ, бір милиметр жетпей қалды... Содан дәнігіп алған мен пақырың, өзіме боратып хат жаза бастадым. Пошта жақтан кешігіп келе берген соң, жұртқа білдірмей, түнделетіп дегендей, пошта жәшігімнің тесігіне лып еткізе сала қоямын! Жаңа жылға бір апта қалғанда, Құдайым-ау, кімнен дейсіз бе, премьер министрден! Көршілердің көзінше оқи бастадым:

	 « Аса қадірлі Жартыбай Жарымағанұлы! Сізді, және сіздің әйеліңізді, көршілеріңізді келе жатқан Жаңа жылдарыңызбен шын жүректен құттықтаймын! Сізді желтоқсан айында өтіп кеткен саммитке қатысуға шақырайын деп едік, әдіресіңізді білмедік. Кешіріңіз... С приветом, Коля.»

	 Қуанғаным-ай! Үкімет халықпен қашанда бірге деген осы! Көршілерім де құттықтап жатыр! Премьер- министрдің ниетінен айналайын, шақырған күнде бара алмаймын ғой, дәл саммит өткен күні құдамыздың алпыс жылдық мерей тойына бардық емеспіз бе? Ертеңіне де еңіреп тағы бір хат келді! Көршілерім күнде үйімізде. Хат келмеген күндері: «Жартеке, қашан хат келеді?» деп сұрайтын болды, тап бір пенсия алатындай...

	 «Сәлеметсіз бе, Жартыбай аға! Сізді Жаңа жыл мерекесімен құттықтаймын! Сіз елімізде өршіп тұрған туберкулезбен, гайморитпен, гастритпен, қан қысымымен, қант диабетімен, тағысын тағылармен еш уақытта ауырмаңыз! Келер жылы кене шақпасын! Әрдайым, көңіліңізді ән көтерсін! Сәлеммен, Роза РЫМБАЕВА.» Қуанғанымнан қолтығымды қаси бастадым. Мұндай әдет көршілеріме де жұққан ба, олар да қолтықтарын қасып жатыр. Қуанышыма ортақтасқандары ғой. Содан не керек, тағы бір күні хат алдым: «Барлық елдердің қайыршы-кедейлері, бірігіңдер!» Сәлеммен, Қытай коммунистік партиясы атынан Владимир Ильич Ленин.» Әлдеқашан сүйегі қурап кеткен Ленин мені қайдан таниды? Осы жолы жастар тілімен айтсам, «қуып» кетіппін, дегенмен, Лениннен хат алғаныма қуанып, төрт күн бойы «жуып» кетіппін... Негізі қате өзімнен, В.И. Ленин атынан Қытай коммунистік партиясы деп жазғым келген.Содан көршілерім келмей қойды... Сенбей қалды ма, әйелім де маған күдікпен, бетіме тесіле қарайтынды шығарды. Өзім де, өзіме күдікпен, айнадағы бетіме тесіле қараймын... Өзбекстан президенті Ислам Каримов хатын былай жазыпты: «Жартыбай братишка! Жаңа жылыңмен табриклаймын! Қазақстанда өткен саммитке қатыса алмадым, кешір. Қойдың кезегі шығып қалды...»

	Дәл жаңа жыл күні тағы кезекті хатымды алдым. «Әй, Жартыбай! Ит, шошқа, ноқаты кем десе!Адам өзіне-өзі хат жаза ма екен? Одан да посылка салмайсың ба? Сәлеммен, Амантай қажы...»

	 Көршілерім «Жартыбай жаңа жыл қарсаңында жынданып кетті!» деп сыбырласты... Әйелім мені қоярда қоймай тәуіпке апарып «оқытты». Не істесем екен? Өзіме- өзім хат жазуымды тоқтата алар емеспін... Енді облыс әкімінен хат күтіп жүрмін... Бір күні пошта жәшігінен әйелім жазған хат алдым. «Оңбаған Жартыбай! Қаншама конверт, марка құрттың! Оған кеткен ақшаға тұз, вермишель алатын едік қой! Бала-шағаңды хатпен асырайын деп пе едің? Сүмелек десе! Ел-жұртқа масқара болдық! Мен төркініме кеттім! Жаңа жылды сол жақта өткіземін! Қарның ашса, өзіңді асырайтын ба-ай қатын ал! Сәлеммен, экс-қатының Қатипаш.»

	 Аптығым басылып, аузым ашылып, кешеден қалған көжені ұрттап отырмын, миым ашып, шынымды айтсам, «құрттап» отырмын...





ЖЫЛАҒЫМ КЕЛЕДІ…


	 Ескі жылдың есігі жабылайын деп, Жаңа жылдың есігі "тоқ-тоқ!" етіп қағылайын деп тұрғанда, Астанада ҚАЗАҚ қоянын жыл тағына отырғызу рәсімі өтті. Бұл жыбыр-жыбыр жиынға дүние жүзінің аңдары қатысып, Қоянды қоян жылымен құттықтады. Әр елдің өз қояндары таққа отырса, сол елдің барыстары тақтан түсіп, Қоян мырзаларға тағзым етіп жатты... Ал біздің қазақтың барысы креслодан кеткісі келмей, "сау болыңызды" айтып, жетер жеріне жеткісі келмей, қиналып, қипақтап тұрып қалды, БАҰ-ның хатшысы (Біріккен аңдар ұйымы) УАҚЫТ мырза жұдырығымен стол үстін ұрып қалды...

	—2010-шы Барыс мырза! Жұрттың бәрі сізге ырза. Жұтқыншағыңыз жыбырлап,

	маған бірдеңе айтайын деп тұрсыз ба,сыбырлап?

	—Уақыт мырза,—деді қазақы Барыс жөткірініп,—тағы бір жыл "Барыс жылы" болып дегендей...

	—Мына сөзің таңертең тұра салып, топырақ жегендей! Қуасың ба не? Екі жар-жар болмайды деген сияқты екі Барыс жылы болмайды!

	—Неге, ауқатты қазақтар төрт-бес жасырын жар-жарға қол жеткізіп отыр. Менің жылым жаман өткен жоқ. Жуырда ғана жер-жаһанның назарында болып, саммит өткіздік... Адамдар балаларының аттарын Саммитхан, Саммита қойды...

	 Қоянның құлақтары қалқайып,ауызы аңқайып отырған, айналасына жылы көзқарасымен жымиып, жүнін жылтырата тұрды.

	—Барыс бауырым, сенің жылың жаман болған жоқ, азуың алты қарыс болды,

	министрлерді қамаудан "Азиялық жарыс" болды... Байлар мемлекет "мәмесін" сорып жатты, кедейлер мұны "келешекте біз бай болсақ, олар құрметті Құдай боладыға" жорып жатты...

	—Қоянжан... Айналайын, "братишка"... Қатты кеттің-ау деймін?

	—Мемлекеттік тілімізге тесірейіп қарайтын шала қазақтардан да сізге бірдеңе жұққан-ау деймін?

	 Қытай қояны ортаға шықты да:

	—Ча чи чу, мачи чу... Неменеге сөз таластырып тұрсыңдар, ча-ча? Одан да

	бір-біріңді құшақтаңдар! Еңселеріңді есік мыжып кеткендей ғой?! Жаңа жылдарыңызбен, ханымдар мен мырзалар! Қоян жылы құтты болсын!—деді.

	—Қояндар жасасын!-деп қалды америкадан келген қап-қара негр қоян қол шапалақтап,—Майн неймс Коянака. Бәріңізді "Қара жорға" биіне шақырамын!

	—Неге "Қара жорға?" —деді Үндістаннан келген қоян сызылып,— "Қоянни, Джимми, ачо-ачо" әніне билейік!

	—Менің түсім қара, сондықтан "Қара жорғаға билейік!—деп қоймады негр Қо-

	ян. Қанша дегенмен, тау басында жүретін арлы Барыс емес пе, Барекең ақырын жылжып келіп, Қоян мырзаның бетінен жалады да:

	—Жаман үйреніп қалыппын... Бір түрлі қимаймын...Менің жылым кетіп барады... Жылағым келеді... —деді.

	—Қой, жылама Барысжан,—деген Қоян оның шұбатылған құйрығын көтеріп қойып,—Қоян қыздар, қайдасыңдар? Аштан өлдіңдер ме, сәбіз жей бергенше, Барыс мырзаны биге шақырыңдар!

	 "Сәбіз"әні орындалып, Қоян қыздар Барысты бірінен соң бірі биге шақырды... Бір қоян шетелден келген барысбикені биге шақырып еді, анау" ноу, ноу!" деп жолатпады. Сол екен әлгі қоян: "о, шешең..." -деп қалды. БАҰ ұйымының хатшысы Уақыт:

	—Кім-әй бұл балағат сөз айтқан?—деп сұрады. Қоян жігіттер әлгі қоянды желкелеп әкелді.

	—Сен кімсің?—деп сұрады Уақыт.

	—Қоянмын...

	—Қайдан келдің?

	—Шымкенттен...

	—Шымкентшелеп боқтағандарыңды қашан қоясыңдар осы!

	—Кешіріңіз, Жаңа жылдан бастап қазақшалап боқтамаймыз, Жаңа жылда би би-

	леп, Наурызға дейін тоқтамаймыз!

	—Жарайсың!—деді Уақыт. Сосын күбірлеп:"Осы Шымкенттік қояндардың

	жүрмейтін жері жоқ..." деп қойды.

	—Қоян қорқақ келеді деуші еді...—деп қалды Ауғанстаннан келген пуштун

	қоян.

	—Кешірерсіз,—деп үн қатты қазақ қояны,—Қазақтың қояны да қасқыр! "Қоянды қуа берсең батыр болады, еркекті қуа берсең, қатын болады..."- деген мақалым бар! Жаңа жылдарыңмен, адамдар!Жылдан жылға адам болып қалыңдар!!!





КӨРЕСIНI ӘЙЕЛДЕРДЕН КӨРДIМ…

	 Сiзге айтайын дегенiм, Құдай басыңызға салмасын, мен көресiнi әйелдерден көрдiм… Жо-жоқ олар менiң екi аяғымды бiр етiкке тығып, бiр етiгiмдi далаға лақтырып жiберген жоқ. Былай ғой, қарызданып-қауғаланып, мен байғұс үйленемiн де, бөлек жатамын… Қашанғы бөлек жатайын, сосын ажырасуға тура келедi…

	 Алғашқыда, ыстық-суығымыз басылмай тұрғанда, кескен теректей болып, бiрге жатамыз-ақ… Түннiң бiр уағында сүйiп қосылған алғашқы әйелiм сандырақтай бастайды.

	—Үкiмет!-деп шыңғырғанда, шайтан шашымды тарап, ақшамды санап жатқандай әсерде боламын..

	—Үкiмет!-дейдi ол ары қарай,—Дағдарыстан қалай шығамыз? “Дағдарыстың дәрiсiн iшпей-ақ, өтiп кетемiз!”-деп халықты неге алдайсыңдар?

	 Мен әйелiмдi түртемiн. Ол болса:

	—Үкiме-ет!-деп шыңғырады,—жұмыссыздық қашан жойылады? Мұнайлы ел болсақ та, жанар май қашан арзандайды? Үкiме-ет, қарным ашты…

	—Тырнабике,тұр деймiн, таң атты!

	—А? Ой, кешiр, Аңғалбай…

	 Ертеңiне көрпе-жастығымды алып, бөлек жаттым… Әйелiме: “Емiн еркiн сандырақтай бер, шыңғыра бер!”-деп тiлек айттым. Түннiң бiр уағында шошып ояндым. Қарасам, әйелiм қасымда шоқиып, мүлгiп отыр, кеудемдi шапалақтап қояды да:

	—Миттал! Миттал!—дейдi.

	—Митталың кiм, Тырнабике? Алғашқы махаббатың ба?-деп сұраймын ол оянған соң.

	—Ой, кешiр, Аңғалбай… Түсiмде Үндiстанның миллиардерi Митталмен айқайласып жатырмын… Абай шахтасының қожайыны… Шахтерлер соның кiнәсiнен қаза тапты емес пе? Түсiме кiрiптi. Шахтадағы апат…

	—Тырнабике, сен әкiм емессiң, министр емессiң, елдегi оқиғаларда шаруамыз қанша?

	—Шаруам жоқ! Қызық емес маған да! Тек түсiме кiре бередi…

	 Аяп кеттiм…Тура ел ертеңiн ойлап жүрген шенеунiк сияқты…Бетiнен сүйiп, ұйықтап кеттiм. Бiр уақытта жастықтан басымды жұлып алдым.

	-Қазақстанды сталиндiк рух шарлап жүр!—деп айқайлаған әйелiм ұйықтап жатып еңкiлдеп жылайды келiп. Кемсеңдеп мен де жыладым. Ақырында бақыра жыладым.

	—Сен неге жылайсың?-деп сұрады әйелiм оянып кетiп.

	—Ажырасамыз-ау деймiн, соған жылап жатырмын…

	—Неге, жаным?

	—Ұйықтап жатқанда сөйлемейтiн әйелге үйленемiн…

	 Әйелiммен қимай қоштастым…Өзiн сүйетiндiгiмдi, алайда, қашанғы бөлек жататынымды түсiндiрдiм. Түсiндi де, тiстенiп кетiп қалды. Сөйтiп, екiншi мәрте үйленуiме тура келдi. Жабысқақ деген қызбен танысып, бiр айдың iшiнде үйленiм тындым.Тыныш ұйықтайтын шығармын деп ойлағанмын, қайдағы, маған тиген қыздардың бәрi сандырақтағыштар әулетiнен бе, бұным бұрынғымнан өтiп кеттi. Түннiң бiр уағында ояным кетсем, әйелiмбiр қолын созып жiберiп, кiндiгiмдi тырнағымен шұқылап жатыр! Қазба байлығын тауып алғандай…

	—Қазақ бiрiн-бiрi шұқиды, ел болайық, ағайын…-деп санды-рақтағанын айтсаңшы! “Қазақ басқа жердi шұқиды!”-деп айқайлап айтқым келдi де, ұялып қалдым. Келесi бөлмеге барып жаттым. Мәссаған, мынау шынында жабысқақ екен, ұйқысұрап, артымнан келе жатыр. Сол, көзiн ашпаған күйi, қасыма жата кеттi… Ұйықтап жатқанмын. Бiр кезде, бiреу бетiмдi тiстелеп жатыр. Көзiмдi ашсам, әйелiм Жабысқақ! Өзiн жұлқып ояттым:

	—Не болды саған, жаным?

	—Кешiр, Аңғалбай, түсiмде ет жеп жатыр екенмiн…

	—Сүйек кемiрмегенiңе шүкiр…

	 Онымен де ажырасып тындым… Тыныштық iздеп жүрмiн. Кеңiрдек деген қызға үйлендiм. Отырып қалған кәрi қыз екен. Жаным кiрiп қалды. Екi күн тыныш ұйықтадым. Үшiншi күнi жаным қалмады. Әйелiм қызыл кеңiрдек болып:

	—Байқоңы-ыр! Байқоңыр!—деп шыңғырғанда,төбе шашым тiк тұрып, сосын “талып” қалғандай болды… Шапалақтап, оятып алдым. Сөйтсем, түсiнде Байқоңырда жүр екен…

	-Кешiр, Аңғалбай, түсiмде “қазақ ғарышкерi де ұшу керек!” деп Ресей президентiмен айқайласып ұрысып тұр екенмiн…

	 Үндеген жоқпын. Мен алған әйелдердiң бәрi елдiң қамын ойлағыш болып кеттi… Жарытып жар сүйе алмайтын болдым-ау!

	—Ажырасайық…-дедiм мен.

	—Өлә…—дедi әйелiм.

	—Немене, өлә?

	—Ұят қой…

	—Кiмнен?

	—Мен қыз күйiмде… жар қызығын көрмей кете беремiн бе?

	—Үш күн тұрдық. Сынақ мерзiмi бiттi. Үкiлi үмiтiмдi ақтамадың…

	—Сонда мен үш-ақ күн тұрмысқа шықтым ба?

	—Аз ба не?

	—Сен менi мазақ етiп тұрсың ба? Әке-шешеме, таныстарыма не деймiн? Жоқ ажыраспаймын, жаным…

	 Жабысқақ жабысып қалды… Бiрақ, менiң көрген қорлығымды сiзге бермесiн… Бүгiнде бөлек жатырмын… Жындыханада…





ДЫМ ЖОҚ…

	 Облысқа “свежи” әкiм келiп, Iшкi iстер департаментiнiң бастығы, генераль-майор Дегенбай Жегенбаев есеп берiп жатыр. Қағаздан бас алмайды, қағаздың өзiн жеп қоятындай…

	—Қылмысты қанша ғасыр өтсе де, iзiн суытпай ашып жатырмыз. Айбарлы ақын Махамбеттiң басын шауып алған жексұрын, оқымаған, тупой, рецидивист Ықыластың немересiнен туған шөбересiн шөп орып жүрген жерiнде тұтқындап, iстi сотқа өткiздiк… Тiрiдей ұстадық!

	 Әкiм көз әйнегiнiң үстiмен қарап, жөткiрiнiп салды. Сосын:

	—Жегенбаев мырза, маған бүгiнгi қылмыс әлемiнiң жай-жапсары туралы мәлiмет берсеңiз…—дедi.

	—Соған келе жатырмын, сәл сабыр етiңiз… 1960 жылы есiк алдында есiнеп отырған Қатипаш Кәрiбаева деген кемпiрдi зорлаған мәлiметтi архивтен тауып алып, 1940 жылы туылған , бүгiнде алпыс тоғызға келген қақпасты насыбай атып отырған жерiнде тұтқындадық… Қысқасы, тiрiдей ұстап алдық! Ал, биыл көктемде Әлекеев деген кәсiпкердi әйелiмен қоса бауыздап, үйiн тонап кеткен қанiшердi құдай бұйыртса, 2015 жылға жеткiзбей қолға түсiретiнiмiзге сенiмдiмiз. 1998 жылы ресторанда iшiп алып, досын 25 жерiнен пышақтап қашып кеткен Қашқынбаевтың Ресейде “Камазға” мыжылып өлгенiн естiп, iстi қысқарттық… Қан жiбермейдi, осыған көз жеткiздiк… 2005 жылы iшiп алып, рульге отырған Масбаев жолда пiсте шағып тұрған келiншектi қағып кеткен. Келiншек ауруханада пiсте шағып жатып қайтыс болған. Мiне, сол Масбаевтың биыл iзiне түстiк…

	 Әкiм мазасыздана бастады.Тершiген маңдайын сүртiп жатып:

	—Нашақорлармен күрес қалай болып жатыр?—деп сұрады.

	—Нашақорлықтың бетi аулақ, оған жоламауыңызды сұранамын… Облыстағы нашоқорларды жинап алып, сiздiң жиенiңiздiң атындағы “түнгi клубтың” қабырғаларын сылаттық, көнбегендерiн ұрып-соғып, әбден жылаттық… Сөйтiп, еңбекке баулып жатырмыз. Биыл облыс бойынша бiр тонна героин тәркiленiп, оның жартысын Ауғанстанға сатып жiбердiк… Облыс бюджетi үшiн… Қалғанын iздестiрiп жатырмыз. Өзiңiз бiлесiз, бүгiнде алаяқтық жолмен пәтер сатушылар қатары өсiп, оның тең жартысы шетелге қашып кеттi. Қаша берсiн, ол жақта жетiсер деймiсiз? Сауап болыпты деймiз де… Облысымызда мал ұрлығы да “өркендеп” келедi. 1993 жылы Малбаевтың қорасынан үш сиыр емшектерiмен қоса, бiр жылқы жүгенiмен, екi есек ер тоқымымен ұрланған. Атақты баукеспе мен осы қызметке келгенге дейiн ұсталмай жүрiптi. Ауылда тұратын нағашымның отыз қойын, жиырма ешкiсiн ұрлап, әлдекiмге “оптом” өткiзiп тұрган жерiнен тiрiдей ұстап алдық. Егер сол ұры сiздiң нағашыңыздың қорасына түссе қайтер едiк? Құдай оның бетiн аулақ етсiн. Облысымызда былтыр 119 жылқы, 119 сиыр, 119 түйе, 119 қоян ұрланса, биыл бұл көрсеткiш 120-ға жеттi. Баукеспелер шеттен келген жоқ, өзiмiздiң жерлестерiмiз, сондықтан “қайда қашар?”- деп отырмыз. Әйтеуiр бiр жылдары ұсталатынына сiздi сендiргiм келедi. Өйткенi, “ұсталмайтын” ұры жоқ…”

	 Облысымызда биыл 1999 қалта телефон қолды болды. Бұл бiздi қуантып отыр. Өйткенi, қалта телефоны адам денсаулығына зиян дегендi естiп жатырмыз… “Иномаркаларды “тонаушыларды да еркiндiкке жiбердiк, биыл 200 автомобиль ұрланды. Соның нәтижесiнде қала ауасы екi жүз есеге тазарды. Әрi техникалық байқаудан өтпей, салық төлемей жүргендер Май инспекторларынан құтылып, қуаныштан арақ iшiп кеттi деп естимiз. Ендiгi жылы 320 иномарка угон болады деп күтiлуде… Қасақана кiсi өлтiрушiлердiң 115-iне ескерту жасап үлгердiк. Бұларды тағы да 115 адам өлтiру кезiнде тiрiдей ұсталынып, нақты дәлелдермен сотқа өткiзiледi деп жоспарлап отырмыз. Бес қылмыскер таза жынды болып шықты. Алдағы кезде мұндай жындылар көбеймес үшiн, жындылардың бәрiн жинап алып, жиналыс өткiздiк.

	 Ол бетiн сипады. Облыс әкiмi де бетiн сипап болып:

	—Болдыңыз ба?—деп сұрады.

	—Болдым…

	—Сiздiң дәйектемелерiңiзден қалтырап тоңдым…

	—Аспирин iшiңiз…Терлейсiз…-деп мiңгiрледi генераль-майор. Әкiмде үн жоқ, генераль-майорда да үн жоқ. Өйткенi… дым жоқ.





“БIЗ” БЕН “МЕН”

	 Тәуелсiз “Бiз” газетi мен мемлекеттiк “Мен!” газетiнiң бас редакторлары шағын кафеде отыр. Екеуi курстас болатын.

	—Жағдайың қалай?—деп сұрады “Мен!”газетiнiң бас редакторы Астанабай.

	—Жағдайым нашар… -дедi “Бiз”газетiнiң бас редакторы Халықбай.

	—Қайдан келесiң?

	—Соттан келемiн…

	—Ия?

	—Қып-қызыл оттан келемiн…

	—Нең қалады?

	—Демократия, сөз қалады…

	—Айттым ғой саған, артыңнан қадалған көз қалады… Не үшiн соттасып жатырсың?

	—Прокурор келiп, тiлшiлердiң ауыздарын “скочпен” жабысытырып кеткен болатын. Ауыздарын ашқаным үшiн…

	 Астанабай ойланып қалды… Таң қалып, таңдайын тақылдатып отыр.

	—Қызық екен…

	—Бiзде сөз бостандығы жоқ… Үш әрiп айтады: “ Саусақтары кесiлген, жазуға икемi келмейтiн, немесе екi қолдары кесiлген мүгедек тiлшiлердi жұмысқа қабылдасаң, жағдайың жақсы болады”- дейдi…

	—

	Сен де қызықсың… Тыныш жүрмейсiң… Бiздiң газетте соқырлар жұмыс iстейдi.

	—Олар қоғамда болып жатқан жайларды қалай көредi?

	—Көрмей-ақ қойсын. Көрiп не керегi бар? Билiктi мақтай беру үшiн көздiң керегi жоқ. Сөз болса болды емес пе? “Келешек” газетi де соттасып жатыр, естiдiң бе?

	—Естiдiм. Тiлшiсi әйелдер босанатын үйге барып, босанып жатқан бiр әйелдiң жоғары көтерiлген екi аяғын ғана суретке түсiрiп, газетке жариялап жiберiптi…

	—Онда тұрған не бар екен?

	—Мәжiлiс депутаты газеттi оқып отырып, әйелiне:” Мынау сенiң аяғың емес пе?”-деп сұрайды. Әйелi айтады:”Жоға, менiң аяғым бақуатты, жуан екенiн бiлесiң…”-дейдi. Сонда да анау әйелiнiң миын жейдi. Сосын сотқа жүгiредi. “Әйелiмнiң аяқтарын суретке түсiрiп, бүкiл елге масқаралады!” –деп арыз түсiредi.

	 Астанабайдың iшек-сiлесi қатты… Алдындағы сырадан бiр ұрттап қойды.

	—Сендер былтыр да соттасып едiңдер…

	—Е-е, бiздi сот шақырмаса, “неге шақырмай қалды екен?”-деп кәдiмгiдей елеңдеп отырамыз.

	 Астанабай даяшы қызды ымдап шақырды.

	—Қарындас, сырадан тағы қайталап жiбершi,—деп курстасына бұрылды,—Халықбай,бiздiң жағдай керемет. Жыл сайын тендер аламыз. Үкiметтiң мақтау-марапаттары қаншама! Президент стипендианттары да бар. Соттасу дегендi бiлмеймiз, сен де қызықсың, тыныш жүр. Әйтпесе, газетiң жабылып қалады…

	 Халықбай темекiсiн бұрқырата отырып:

	—Жабыламыз, ашыламыз, жабыламыз, ашыламыз… Үйренiп қалдық, Астанабай досым. Сендер мемлекеттiк газетсiңдер, бiз тоқалдан туғандай тәуелсiз газетпiз. Бiрақ, халықтың үнiн естiмесек, жемқор шенеунiктердi жазып, жағасын жыртпасақ, несiне жер басып жүрмiз?

	—Мәз боласың ба? “Айран” газетiнiң бас редакторын соттап жiбердi. “Қаймақ” газетiнiң бас редакторына орден бердi. Мәселе жер мен көктей! “Время” газетiне қарсы 1,5 миллиард теңгеге арыз-шағымдар түстi, “Премия” газетiне 1,5 миллиард теңге тендер бөлiндi. Сен одан да, газетiңдi таста, маған кел, орынбасарым етiп қызметке алайын, қанша дегенмен, курстас досымсың…

	—Е-е, Астанабай, ақылдың айран, қиялың қатық екен…Халықтың қотырын қасымасақ, несiне Қазақстан азаматы болып жүрмiз?

	—Сонда мен Қазақстан азаматы емеспiн бе?

	—Бауырым, сен, сендейлер Мазақстан азаматтары…

	 Астанабай сырыны сыздықтата iшiп жатып, бiр түрлi болып кеттi. Екi бетi қызарып, құлағы ұзарып, мұрнын ұстай бердi… Бiр кезде, мұнтаздай киiнген екi жiгiт бұлардың жанына келдi.

	—“Бiз” газетiнiң бас редакторы сiз бе?-деп сұрады Халықбайдан.

	—Ия.

	—Бетiңе сия. Сiз тұтқындалдыңыз.

	—Сiздер кiмсiздер?

	—Бiз бе? Ұлттық қауiпсiздiк комитетiненбiз,—деген бiрi куәлiгiн шығарып көрсеттi.

	—Не iстеп қойыппын?

	—Қазақстанды Мазақстан дем мазақтағаныңызды естiп қалдық. Жүрiңiз.

	—Әне, курстасыңмен көңiл көтерiп, сыра iшуге де болмайды. Бауырым, елдiң ертеңi туралы ертегi айтып отыруымыз керек едi… Хош бол,—деген Халықбай орнынан тұра бердi.

	—Түрмеде көрiскенше бауырым, “Өлетiн бала түрмеге қарай жүгiредi” деген осы. “Дәш, дәш…”

	 Астанабай миығынан күлiп, сыраны басына көтере бердi…





ҚАЛАЙ ҚОРҚЫТСАМ ЕКЕН?

	 Әйелiме басымды иемiн, бiздiң он екi баламыз бар. Бiрақ он екi сиыр түгiлi, он екi тышқақ лағымыз да, он екi тумайтын тауығымыз да жоқ… Он екi баламен ауылдағы қуықтай үйiмiзде тұрып жатырмыз…

	 Бiр күнi ауыл әкiмi Желдiбай желдей есiп, жетiп келдi. “ Құттықтаймын, әйелiңiз алтын алқа алатындардың тiзiмiнде жүр. Президенттiң өзi Алматыдағы резиденциясында қабылдайды!” –деп өзi он екi бала тапқандай, қолымды қысып жiберетiн емес.

	—Менi де қабылдайды ма?-деп сұрадым мен.

	—Балаларды тапқан сен емес шығарсың, Сiңiрбай аға. Жеңешем қайда?

	—Сайда…

	—Туу, Сiңiреке, әзiлiңiз қалмайды екен, ертең таңғы сегiзде аудан әкiмi қабылдайды... Бiздiң ауданнан сегiз ана алтын алқа тағатын болып отыр,-деген әкiм жан-жағына қарап қойды,—жеңешем қайда? Аудан әкiмi әйелiңiздi таппасам, өзiме әйел көйлегiн кидiрiп жiберуден тайынбайды…

	—Кешiр, iнiшек,—дедiм мен темекiмдi тұтатып жатып,—жеңешең жоқ…

	Әкiмнiң көздерi ойнақшып кеттi. Шынында, аудан әкiмi оған әйел көйлегiн киiндiрiп жатқандай…

	—Жоғы несi?

	—Кетiп қалды.

	—Қайда?

	—Төркiнiне.

	—Ойбай, Сiңiреке, менi аудан әкiмi өлтiредi. Жеңешемiз қыдырып кеттi ме?

	—Жоқ. Бiз ажырасып кеттiк…

	 Ауыл әкiмi жұтынып алды.

	—Ке-кеше ғана жеңешемдi көшеде көрген едiм… Сiңiреке, менiң бұл ауылға әкiм болып келгенiме бiр апта ғана, абыройымды төге көрмеңiз, жеңешеммен қайта жарасыңыз.

	—Менiң тапқаным балаларыма жұғын да болмайды. Соны бiлген әйелiм: “Бiрге оқыған кластасыма тигенiмде ғой, қазiр министр орынбасарының әйелi болып отырар едiм!”-дедi де кетiп қалды. Ал, сол бiрге оқыған кластасының парақорлықпен ұсталып, қамақта отырғанын қайдан бiлсiн? Газет оқымайды ғой…

	—Төркiнi қайда едi?—деп сұрады ол.

	—Сайда…—дедiм мен.

	—Түсiнбедiм?

	—Сайдағы көшеде әке-шешесi тұрады. Ә, мiне өзi де келе жатыр. Мұңайма,”Қайтып келген қатын жақсы” деген мақал шығардым.

	 Әйелiмнiң аты Мұңайма болатын. “Мұңайма, менiң түрiм ұнай ма?”деп әндетiп жүрiп алған қатыным үндемейдi.

	—Неге үндемейсiң?—дедiм мен әйелiмдi құшақтап,—“Анау жетпейдi, мынау жетпейдi!”-деушi едiң ғой, әкiм келiп отыр, алтын алқа алатын болыпсың!

	 Әйелiмнiң “өлiп қалған” бетiне жан бiткендей, қан жүгiрдi.

	—Үкiмет бiздi елеп жатыр ма? Ақша да беретiн шығар?

	—Әрине, -дедi әкiм,—Президенттiң өзi қабылдайды. Жеңеше жүрiңiз.

	—Ойбай-ау, нан ауыз тисеңiзшi…—деген әйелiмнiң қуанышында шек жоқ,—Қайда барамыз?

	—Моншаға,—дедi әкiм. Менiң үнiм шықпай қалды…

	—Моншаға?

	—Моншаға түсiп, тазаланыңыз. Қанша дегенмен Президентке барасыз..

	—Сiз неге барасыз?

	—Аудан әкiмi “сырттай қадағалап тұрасың” деп тапсырма берген.

	 Қанша пайыз еркек екенiмдi әйелiм бiледi, қызғандым ба, қуандым ба, бiлмеймiн, мен де iлесiп, моншаға бардым, әкiм екеумiз сыртта сарғайып, күтiп тұрдық. Бәрiнен де аудан әкiмiнiң қабылдауында қызық болды. “Сiздiң қатысыңыз жоқ, шығып тұрсаңыз жақсы болар едi “дейдi.”Неге қатысым жоқ? Қатысым жоқ болса, Мұңайма алтын алқаны қалай алайын деп жатыр?”—деп мен де қоймаймын. Содан әкiм әйелiмнiң үстi-басын шолып өтiп:

	—Бар киiмiңiз осы ма?—деп сұрады.

	—Ия,—дедi әйелiм,—бұл киiмдерiмдi тек тойларға киiп барып жүргенiме 22 жыл болды…

	 Аудан әкiмi маған қарады.

	—Жайша қарадыңыз ба?—деп сұрадым мен. Аудан әкiмi үндеген жоқ. Содан не керек, аудан әкiмi бiздi үйiне ертiп барып, әйелiнiң небiр қымбат бағалы көйлек, төплилерiнiң iшiнен кереметiн таңдап кигiздi. Әйелi сондай инабатты кiсi екен, “Ой, бұл көйлектер модадан қалып кеткен, бұдан басқа 180 көйлегiм, 550 туфлиiм 22 дубленкам, 88 сөмкем, 78 духиiм бар, соның iшiнен таңдайсыз ба?”-деп тұр.

	 Алматыға кетер алдында аудан әкiмi әйелдердiң миын жедi. Ми жегiш әкiм бе деймiн…Ол әйелдерге қарап тұрып:

	—Сiздер тойға бара жатқан жоқсыздар. Қанша дегенмен Прези-денттiң аты Президент. Президенттiң алдында:”Есiктiң алды ебелек, су себемiн, себелеп” деген сияқты ән шырқап, масқара болмаңыздар. Өздерiңiздi тәуелсiз елiмiздiң тәубә деп отырған салиқалы әйел-аналарындай ұстаңыздар,—дедi.

	—Үндемеймiз бе?—деп сұрады менiң әйелiм. Бiр бұрышты қуанып мен отырмын. Әйел деген осындай болу керек, жарайсың , Мұңаймам!

	—Жақ ашпаңыздар деп айта алмаймын,—дедi аудан әкiмi,—бiрақ анау жетпейдi, мынау жетпейдi деп не болса соны айтып жүрмеңiздер. Жалпы , сөйлемесеңiздер қатып кетер едi. Президент қабылдауынан келгеннен кейiн сiздерге арнап шәй беремiн…

	 Әйелдер сөйлемейтiн болды. Мылқау әйелдер жиналғандай. Тiптi, әйелiм Алматыға жеткенше маған да сөйлемей күйдiрдi. “Аудан әкiмi сөйлеме деген” деп қояды. Президент резиденциясына жеткенде әйелiмдi оңашалап: ”Қатынушка, аудан әкiмi жер беремiз деп бiр алаяқ арқылы көп балалы аналардан ақша жинатқанымен, екi жыл болды жер сипап отырмыз”деген жағдайымызды Президентке жеткiз. Мұндай шанс ендi бола бермейдi,”-дедiм.

	—Болмайды, аудан әкiмi сөйлеме деген..-дейдi әйелiм. Жүз ваттық ләмпечкедей күйiп кеттiм.

	—Балаларымызды неге ойламайсың! Аудан әкiмi өзiнiң “шкурасынан” қорқып отыр. Президент мұндай жемқор әкiмдердi қайдан бiлсiн. Сөйлеме десе, қимылмен бiлдiр!—деп әйелiмдi көндiрген болдым-ау!

	 Резиденцияға менi күзетшiлер кiргiзбедi. Он екi баламды тумағаным үшiн… Содан, сыраханаға барып, әйелiмдi күтейiн…Бiр жағынан, аудан әкiмiнiң ақыл-кеңесiн тыңдағанымыз дұрыс па едi,” –деп ойлап та қоямын… Бiр кезде әйелдердiң арасынан әйелiмдi көрiп, тұра жүгiрдiм…

	—Сөйледiң бе?—деймiн үзiлiп кете жаздап. Әйелiм мәз, бiрақ сөйлемейдi. Құдай ұрып, шынымен мылқау болып қалған ба деп зәрем қалмады. Әйелiммен ере шыққан көршi ауылдың әйелi:

	—Қызық болды, —дедi,—Президент өте қарапайым, ғажайып кiсi екен. Бәрiмiзге алтын алқа тағып,суретке түстiк. Сосын:

	— Жағдайларыңыз қалай, ауыл iшi тыныштық па?—деп сұрады. Бәрiмiз атылып кететiндей үнсiз тұрмыз. Сөйтсем, басқа аудандардан келген әйелдерге де “тегiн ақыл” оқылған екен.Бiр кезде әйелiң ортаға шықты да,”Құрметтi Президент мырза, маған аудан әкiмi сөйлеме деген. Сондықтан ыммен түсiндiрейiн…”дедi.

	—Ия, сосын?—дедiм мен әйелiме риза кейiппен қарап қойып. Кеудесiне тағылған алтын алқаны сүйiп алдым.

	—Содан,—дедi таныс әйел,—Мұңайма жерге отыра кетiп, саусағымен айналасын сызған болды. Ж-ж-ж…дедi. Басын шайқап:” Бермей отыр” деп салды.

	 Президент жымиып:

	—Сiзге ненi бермей отыр? Кiм бермей отыр?-деп сұрады.

	—Құдай өзi кешiрсiн, айтайын, —деген әйелiң аудан әкiмiнiң жер бермей отырғанын, ақша жинап алғанын, бiр бөлмелi үйде он екi баламен қиналып күн кешiп жатқанын жеткiзген едi, Президент облыс әкiмiне қарап:

	—Алматыдан үш бөлмелi, өзiнiң ауылынан бес бөлмелi үй алып берiңдер. Ал, аудан әкiмi жазалансын!-дегенi. Осыны естiгенде Мұңайманың көзiнен жас шығып кеттi. Не айтарын бiлмей қалды. Құттықтап жатырмыз, бiрақ сөйлемейдi…

	 Шынында, әйелiм сөйлемейдi… Алматыдан да, ауылдан да үй алдық, сөйлемейдi… Сөйтсек, дәрiгерлер айтады:”Қатты қуанғаннан мылқау болып қалған”— дейдi… “Ендi қайттiм? Бiр мезгiл күйкi тiрлiкпен ұрысып тұрушы едiк, Құдай оны да көп көрдi ме?”-деймiн. “Қатты қорқу керек, сонда ғана сөйлейдi “-дейдi дәрiгерлер. Құдай қорқытқаннан сақтасын десек те, қорқып тұрудың да денсаулыққа пайдасы бар екен. Е-е, Құдайдан қорықпайтындар сосын сайрап жүр екен де… Әйелiмдi қалай қорқытсам екен?





“ПРЕЗИДЕНТ” ОЙЫНЫ…

	 “Шағын және орта кәсiпкерлiктi қолдау керек” деп Президенттiң өзi айтқан соң, аудан әкiмi Дымқылбас Шикiбаеав жиенi Жетесiз Жылпосовты кабинетiне шақырып алып, “бүгiннен бастап, кәсiпкерсiң!”— дедi.

	—Бұрыннан кәсiпкермiн,—дедi ол.

	—Кәсiбiң не?—деп сұрады аудан әкiмi.

	—Бала –шағамды көбейту…

	—Ақымақ, ауданда “Әр кәлләда бiр қиял” атты саябақ ашамыз. Тендердiң жеңiмпазы өзiң боласың.

	—Кәллә деген сөз өзбектiкi, одан да” әр кеуек баста бiр қиял” деп өзгертейiк?

	—Жоқ, “Әр кәлләда бiр қиял!” Бiттi. Бұл республикада жоқ жоба. Облыс әкiмi бiр қуанып қалатын болды. Оған көп қаржы да кетпейдi. Былай iсте,—дедi әкiм орнынан тұрып кетiп,—

	Жантақ басып кеткен, жан-жағы сасып кеткен, кеңес заманынан қалған стадион бар емес пе? Сол жердi пайдалану керек. Халық игiлiгi үшiн. Саябақ болады. Бос жатқан жерге шатырлар орнатып қой. Сөйтесiң де, маңдайшаларға:” Президент резиденциясы”, “Депутаттар рестораны”,”Бас прокуратура” деп жазып қоясың. Естiп тұрсың ба, мұның бәрi балалар үшiн. Шатырлардың iшiнде жұмсақ кресло, жұмыс үстелi, телефон тағы басқа ойыншық жабдықтар болсын. 130 түп қурап қалған тал –терек отырғызыңдар. Сөйтiңдер де, бұтақтарына жасанды жасыл жапырақтар iлiп қойыңдар. Қаладан сатып аламыз. Ұқтың ба? Болашақ Президенттер, болашақ министрлер, прокурорлар –балалар ойнайды. Әр он минутқа 200 теңгеден.

	 Жетесiздiң жаны кiрiп қалды. Нағашысын құшақтай алып, иегiнiң астынан шөпiлдетiп сүйгiсi келiп тұрды да, өз ойынан ыңғайсызданып қалды. Көздерi ұшқын атып, кабинетте билеп кете жаздап тұрды да, сабыр сақтап, “бәрi орындалады!”-дедi.

	 Арада апта өткенде, тендердi Жетесiз жеңiп алды… Шатырлар мен жасанды жапырақтар үшiн 5 миллион теңге жұмсалды… Қалай жұмсалғаны Жетесiз бен Дымқылбасқа мәлiм, ескi стадион iшi “жайнап” кеттi, халықтың көп жиналғаны соншалық, қара қазандай қайнап кеттi… Балаларын, немерелерiн жетектеген әжелер, қариялар, тiптi “ертең өледi” деген сексен сегiздегi Солтыбай ақсақал да “шөберемнiң президент болғанын көрейiншi “ деп келiптi… Облыс әкiмi нөкерлерiмен балалар саябағын аралап жүр. Қураған теректер жасанды жапырақтармен безендiрiлiптi. Бiрақ, жасанды алма, тiптi жасанды жүзiмдердiң iлiнгенiн түсiнбей тұр… Теректен алма, жүзiм жеп көрмептi.

	—Теректе алма жүзiм өсiп тұр…—дедi облыс әкiмi. Дымқылбастың Жетесiзге жыны келiп тұрса да, сыр бiлдiрмедi:

	—Ақырзаманның теректерi ғой…—дей салды. Балалар үшiн рахат болды. Бiрi министр, бiрi прокурор… Мәселен, соттың шатырына немереңiздi жетектеп барасыз. 200 теңге төлеген соң, немереңiз Жоғары соттың төрағасы болып шыға келедi. Жарты сағатқа… Жұмсақ креслода отырады. Ойыншық телефондар… Құрдай жорғалаған қызметшiлер. Айтпақшы, қызметшiлердiң, шенеунiктердiң ролiн мектеп оқушылары орындап жүр. Жоғары сот төрағасы “Балмұздақ жегiм келедi!” деп бұйырса, арзан бағалы балмұздақ әкеп бередi. Ал, министр шатырына кiрген балаларды неше түрлi ойыншықтар күтiп тұр. Далаға шыққысы келсе, құйрығында “Лимузин “деп жазылған ерттеулi есекке отырғызады, оны шопыр бала жетектейдi… Соңында оққағарлар… Бiр қызығы, “Президент”, “Премьер министр” шатырлары алдында кезек көп те, “Мектеп директоры”,” Шеберхана меңгерушiсi”, Компьютер орталығының бастығы” “ет комбинатының директоры” шатырлар-ына немерелерiн, балалар-ын жетектеп барып жатқан тiрi пенде жоқ! Бәрiнiң балалары 2030 жылдың Президентi, премьер министрi болғысы келедi…

	—Менiң балам президент болсын!—дедi мектеп қарауылы Қарғабай.

	—Қызық екенсiң, қарауылдың баласы қалай президент болады? Кiргiзбеймiн!-дейдi Жетесiз желпiнiп.

	—Немене, тек бастықтардың балаларына президент болуды жазып қойып па?

	—Болмайды дедiм ғой. Аудан әкiмiнiң бұйрығы солай. Президент резиденциясына кiм көрiнгеннiң баласы кiрмесiн деген.

	—Менiң немерем президент болсын!—дедi бұхгалтер Бағила апай.

	—Апай, сiз жәй ғана бұхгалтерсiз, болмайды.

	—Қараң қалғыр, жiбер менiң немеремдi! Әйтпесе, мына халықты наразылық шеруiне бастаймын!

	—Ойбай, қорқа қалдым… Қарапайым мамандық иелерi кезекке тұрып әуре болмаңдар!

	 Бағила апайдың немересi “Президент болмаймын! Мен халық боламы-ы-ын!”-деп жылап кетiп қалды. Немересiнiң соңынан ұмтыла түскен Бағила апай бөгелiп қалды:

	—Олай болса, өзiм президент боламын! Көп балалы анамын! Көп балалы аналарға азық-түлiк қымбаттаған сайын, жәрдем ақшаны көбейте беремiн, көбейте беремiн!—деген Бағила апай Жетесiздi итерiп жiберiп, шатыр iшiне жұлқына кiрдi. Кiрдi де, жұмсақ креслоға шалқая отырды. Жетесiз де iшке қарай ұмтыла түскен, Дымқылбастың:” Жетесiз, тоқта!”-деген даусына жалт қараса, облыс әкiмi нөкерлерiмен жақындап қалыпты. Бұл қипақтап, iшке бiр, Дымқылбасқа бiр қарады.

	—Iште кiмнiң баласы отыр?-деп сұрады Дымқылбас.

	—Апай отыр…

	—Апайы несi?

	—Ба-Бағила апай—2030-дың президентi.

	—Есiң дұрыс па? Бағила апайың қазiр елуде, оған дейiн өлiп қалады ғой… Астмасы бар… Бiр көзi соқыр… Соқыр президент халықты қараңғылықта ұстайды, Жетесiз!

	 Облыс әкiмi жымиды. Iштен Бағила апайдың:

	—Кiм ол –ей, менi өлтiрiп жатқан?—деген тарғыл даусы шықты.

	 Облыс әкiмi iшке кiрдi. Жылы жымиып, Бағила апайдың қолын алды да:

	—Президент мырза, сiздiң алдыңызға есеп беруге келдiм. Халыққа шекесiнен қарайтын осы ауданның әкiмi Дымқылбас Шикiбаевтың мәселесiн қараймыз…—дедi.

	 Дымқылбастың дымқыл басы мүлде кеуiп қалғандай болды… Ыржалақтап:

	—Президент апай, менi кешiрiңiз, кешiрiңiз, апай…-дей бердi.

	—Мәссаған, мен президентпiн!—дедi Бағила апай тырқылдай күлiп,—әй, Дымқылбас! Ертең немерем “Премьер министр” болсын! 200 теңгенi пенсиям келген соң беремiн!

	—Тегiн болсын! Айтқаныңыз болсын!—деген Дымқылбас “Президенттiң” алдында құрдай жорғалады…





ҚАЗАҚ БАЙЫСА…

	ҰЗЫНБАЙ:—Бiлесiң бе, қазақ байыса… Қазақ байыса қайтедi?

	ҚЫСҚАБАЙ:—Қатын алады!

	ҰЗЫНБАЙ:—Одан бетер байып кетсе ше?

	ҚЫСҚАБАЙ:—Одан бетер қатын алады…

	ҰЗЫНБАЙ:(аңтарылып)—Түсiнбедiм?

	ҚЫСҚАБАЙ:—Тағы қатын алады…

	ҰЗЫНБАЙ:-Шiрiге-е-ен бай болса…

	ҚЫСҚАБАЙ:—Шiрi-ге-е-еен қатын алады…

	ҰЗЫНБАЙ:—Түсiнбедiм.

	ҚЫСҚАБАЙ:—Осы сен –ақ түсiнбей қалады екенсiң. Тағы да қатын алады.

	ҰЗЫНБАЙ:—Немене пәле, қатынға тоймайтын, тоқал алуын қоймайтын кiм өзi?

	ҚЫСҚАБАЙ:—Мен қайдан бiлейiн… Өзiң ғой, қазақ байыса, қазақ байыса деп…миымды жеп…

	ҰЗЫНБАЙ:—(даусын созып) Қазақ байы-ы-ы-ы-ы-ы-ып кетсе ше?

	ҚЫСҚАБАЙ:—Тағы да қатын алады…

	ҰЗЫНБАЙ:(ренжiп)—Қойшы ендi. Байғұс қазаққа қатын әпере бермешi… Басқа бiрдеңе айтшы. Қазақ байыса…

	ҚЫСҚАБАЙ:—Қазақ қатын алмайды.

	ҰЗЫНБАЙ:—Одан бетер байып кетсе…

	ҚЫСҚАБАЙ:(бетi бүлк етпестен) Одан бетер қатын алмайды…

	ҰЗЫНБАЙ: —“Мандраж” болып тұрғаным?

	ҚЫСҚАБАЙ:-Қазақ байыса… қақиып қалады…

	ҰЗЫНБАЙ:—Қалай?

	ҚЫСҚАБАЙ:—Солай. “Капщеный” балық сияқты… Мойыны бұрылмайды, иығы қозғалмайды, қақияды да қалады…

	ҰЗЫНБАЙ:—Бейшара-ай, ауру болды ғой…

	ҚЫСҚАБАЙ:—Кiсiлiк ауруына ұшырайды. Сәлемдесе қалсаң, қолының ұшын ғана бередi.

	ҰЗЫНБАЙ:—Немене, тырнақтары өсiп, көкпеңбек болып кеткен бе?

	ҚЫСҚАБАЙ:—Ол сенi менсiнбегенiнiң белгiсi. Әне,”шiрiп кеткен жаңа қазақ” келе жатыр. Кластасымыз Табақбет Қақиғанов… “Джипiнен” түскен бетi. Екi әйелiнiң ортасында, қолтықтап алыпты…

	 Табақбет Қақиғановтың екi көзi аспанда, шiренiп келе жатыр. Кластастарын көрiп, тоқтай қалып:

	ТАБАҚБЕТ:—Осы мен сендердi бiр жерден көрген сияқтымын…

	ҰЗЫНБАЙ:—(құшағын жайып) О-о, Табақбет, кластасым менiң! Қанша зима, қанша лето, қанша осень, қанша весна көрмедiк! Танымадың ба не, бiз кластастарың Ұзынбай мен Қысқабайлармыз ғой…(құшақтағысы келдi)

	ТАБАҚБЕТ:(оның қолын қағып жiберiп) Құшақтаспай-ақ қоялық. Зиялы адамдардай … мiне былай…(маңғаздана басын изейдi) бас изесiп қоямыз…

	ҚЫСҚАБАЙ:—Жылқылар сияқты ма…

	ҰЗЫНБАЙ:—Ой, қойшы, Табақбет, тым болмаса, қол алысайық! (қолын ұсынғанда, анау бүгiлген саусақтарының iшiнен сұқ саусағымен ғана түртiп қояды)

	ТАБАҚБЕТ:—(әйелдерiне кезек-кезек қарап) Жабайылар ғой… Түрлерiнен қорқып тұрсыңдар ма? Мектепте бiрге оқығанбыз…

	БӘЙБIШЕСI:(кербезденiп)—Тамақ iшпегендерi көрiнiп тұр…Беттерi солып қалған…Киiмдерi жұпыны… Осындай киiммен театрға келе ме екен…

	ТОҚАЛЫ:—(көздерiн төңкере қарап) Соны айтсаңшы… Әйелдерi неткен бақытсыз жандар едi…

	ТАБАҚБЕТ:—(қымбат бағалы темекiсiн алып, тұтата бастайды)—Әйелдерiм ғой. Бәйбiше тоқал дегендей… Алматыға келген соң, театрға кiрейiк деп қоймады… Әртiстер қалай киiнедi екен, соны байқайық деп келдiк. Сосын зиялы адамдармыз ғой, театр фойесiнде ары-берi жүргендi ұнатамыз… Спектакльдi көрмесек те болады… Iшiнде ары-берi жүрiп шығамыз…

	ҰЗЫНБАЙ:—(таңданып) Сен шынымен Табақбетсiң бе? Cен не, (жағасынан ала түседi) бiздi менсiебей тұрсың ба? Шымкентшелеп боқтайын ба өзiңдi? Ойып алайын ба, мына көзiңдi? Бiз де театрға кiргелi тұрмыз, бiз де адамбыз! Кiм жабайы а?

	ҚЫСҚАБАЙ:(ажыратып) Ұзынбай, бұл жер бiздiң ауыл емес, Алматыда тұрмыз! Алматыда!

	ҰЗЫНБАЙ: (оны шынтағымен итерiп) Астанада тұрсақ та, қолында өлемiн! Қара, мұны…

	БӘЙБIШЕСI:(оның шашына жармасып)—Жiбер деймiн, жабайы! Күйеуiмнiң жағасынан садаға кет! Қолың сынып, салбырап қалғыр! Жiбер деймiн!

	ТОҚАЛЫ:(сөмкесiмен оның арқасына ұрғылап)—Бiздiң ортақ меншiгiмiзден тарт қолыңды, оңбаған!

	 Осы кезде Табақбеттiң оққағарлары жетiп келiп, Ұзынбайдың iшiне ұрып, бiрi оның басын екi бұтының арасына қысып тұра қалады. Екiншiсi басынан “тоқ етер” алып, Табақбетке қарайды:

	ТАБАҚБЕТ: —Жарайды, қанша дегенмен кластастар ғой, бiр жолға кешiрейiн…

	 Табақбет әйелдерiмен театрға қарай беттейдi… Ұзынбай үстi-басын қаққыштап, терiсiне сыймай әрең тұр…

	ҚЫСҚАБАЙ: —Қазақ байыса, қазақ байыса деп қоймап едiң… Қазақ байыса сабап кетедi, сабағаны несi, табалдырығыңның алдында атып кетедi…

	ҰЗЫНБАЙ:—(кiжiнiп) Иттiң баласы! Мойнынан қылғындырайын десем, мойыны жуа-ан, бөренедей…

	ҚЫСҚАБАЙ:—Ал, досым, қазақ байыса қайтедi екен?

	ҰЗЫНБАЙ:—Спектакль басталғанша әңгiме болсын деп едiм, өзiмше… Өй, құрысыншы! Қысқабай, осы өзбек байыса қайтедi?

	ҚЫСҚАБАЙ:—Там салады.

	ҰЗЫНБАЙ:—Одан бетер байып кетсе ше?

	ҚЫСҚАБАЙ:—Одан бетер там салады.

	ҰЗЫНБАЙ:—Байы-ы-ы-ы-ы-ып кетсе ше?

	ҚЫСҚАБАЙ:—Үйлерiн ұзы-ы-ы-ы-ын ғып қоршап алады.

	ҰЗЫНБАЙ:—Шiрiген бай болса…

	ҚЫСҚАБАЙ:—Тағы да там салады…

	ҰЗЫНБАЙ:—Немене, олар көп қатын алмайды ма?

	ҚЫСҚАБАЙ:—Олар көп қатын алса, шатасып қалады… Өзбек байыса… Өзбек байыса, егiн салады. Балалар бақшасын тегiн салады… Автомобиль зауытын салады… Әне, Сайд пен Тахир келе жатыр.Ташкенттегi достарымыз ше?

	 Ала шапан киген Сайд пен Тахир қазақ достарын қапсыра құшақтап, мауықтарын басқанша жiбермейдi… Сайд қалтасынан алма, Тахир портфелiнен жүзiм шығарып, достарына ұсынады.

	САЙД:—Ташкеннiң алмасынан ауыз тиiңдер. Алматының алмасы құрттап кеткен, жесең жағыңда жетеуi жыбырлап жүредi…

	ТАХИР:—(күлiмдеп) Мұны бiзде юзим дейдi, бас салмай, бiртiндеп үзiп жейдi…

	ҰЗЫНБАЙ:—Қалайсыңдар- е, сендердi сұмдық байып кеттi дейдi…

	САЙД:—Iшкенiмiз шай, нанға жағып жейтiнiмiз—май… Тек көңiлiмiз бай…

	ҚЫСҚАБАЙ:—Миллионер болсаңдар да, қалай жер басып жүрсiңдер?

	САЙД:—Сонда қалай?

	ҚЫСҚАБАЙ:—Бiздiң қазақ байыса аспанда ұшып жүредi, одан қалса, тендерден жеп, ақырында құсып жүредi…

	ТАХИР:—(Қысқабайдың арқасынан қағып) Жо-жоқ, адал бейнет, түбi зейнет… Бiз Алматыдан жер алғанбыз. Зауыт саламыз.

	ҰЗЫНБАЙ: (күлiп)— Осы сендер жерге “жерiк” екенсiңдер. Еш тоймайсыңдар…

	САЙД:—Жер емшектi емсең, еңсең көтерiледi… Айтпақшы, осы сендерде тiкұшақтар неге құлай бередi?

	ҚЫСҚАБАЙ:— Ұшқыштарымыз түнiмен түнгi клубтарда болады да, күндiз ұшып бара жатып, ұйықтап қала бередi…

	ТАХИР:—Таң қаламын… Өздерiңде мұнай, сөйте тұрып, бензиндерiң қымбат…

	ҰЗЫНБАЙ:—Таңданып жүре бер. Бiз таң қалдыруға сұмдық шебермiз. Қымбат машинемiзге Арзан бензин құйсақ “о, бейшара, ақшасын да қимайды”деп күледi… Сосын амал жоқ парламентте бензиндi қымбаттату жөнiнде қаулы қабылдады…

	САЙД:—Осы қазақ қыздары неге кiндiктерiн көрсетiп жүредi? Таң қаламын да…

	ҰЗЫНБАЙ:—Сен де таңданып жүре бер. Кiм бiледi, бұзақылар аузы-мұрнын басып, тұншықтыра бастаса, кiндiк арқылы демалады…

	САЙД:—(таңданып) Ойебай, кiндiк арқылы да ауа жұтуға бола ма екен?

	ҚЫСҚАБАЙ:—Қалауын тапса, құлақ арқылы да ауа жұтуға болады.

	ТАХИР: —Сендер театр алдында неғып тұрсыңдар?

	ҚЫСҚАБАЙ:—Жәй, ерiгiп тұрмыз…

	ТАХИР:(құшақтап)—Хош, бауырлар, бiз ерiгiп тұра алмаймыз. Секунд— ақша ,минут—доллар!

	 Екеуi өзбек биiне билеп кете барады. Достар сыртынан тамсанып тұр.

	ҰЗЫНБАЙ:—Шiркiн, мен де шiрiген бай болсам…

	ҚЫСҚАБАЙ:—Не iстер едiң?

	ҰЗЫНБАЙ:—Қатын алар едiм…

	ҚЫСҚАБАЙ:—Одан бетер шiрiп кетсең ше?

	ҰЗЫНБАЙ: —Бiр жерден арзандау, оптом қатын алар едiм…

	ҚЫСҚАБАЙ:—Банкрот болып қалсаң ше?

	ҰЗЫНБАЙ:—Жағыңа жетпiс жылан жұмыртқаласын! Банкрот болсам, қатындарымды құшақтап, жылар едiм…

	ҚЫСҚАБАЙ:—Спектакльден кешiктiк… Әне, Табақбет шығып келедi, кетейiк бұл жерден…

	ҰЗЫНБАЙ:—Қазақ байыса, шетелге қашады, бiз үйiмiзге қашайық! Кеттiк!

	Екеуi екi жаққа қаша жөнеледi.





ОЙЛАУҒА ЛИЦЕНЗИЯҢ БАР МА?

	 Ештеңе ойламаңыз, Құдайым-ау, саясатта неңiз бар, отпен ойнамаңыз… Аяғыңыз аспанға, мұрныңыз жерге қарап қалады! Аузыңыз құлыптаулы есiк болады, жүрегiңiз шұрқ тесiк болады.

	 Бiр күнi “Жұмыс, жұмыс iстегiм келедi, жұрт қатарлы жал-жая тiстегiм келедi!”-деп ұнжырғам түсiп, көшеде көлеңкемдi тегiн сүйретiп келе жатқанмын. Бiр кезде екi полиция инспекторы екi жағымнан келдi де, аяғымды жерге тигiзбестен көтерiп ала жөнелiп, машиналарына ыңқ еткiзе салды.

	—Көтергендерiңе рахмет, жөтелгендерiңе жол болсын?—деп сұрадым мен. Мәшиненiң алдында майы ерiп отырған майлы жiгiт маған бұрылып:

	—Не ойлап келе жатырсың?—деп сұрады.

	—Қалай жер басып келе жатқанымды ойладым.

	—Е, не боп қалды?

	—Бала-шағамды асырай алмағаныма қапамын…

	—Тағы не ойладың?

	—Ештеңе.

	—Неге ойламайсың?

	—Ненi?

	—Бәсе, ненi? Ойлап келе жатырсың ғой ә?

	—Ойлауға болмайды ма?

	—Ойлауға лицензияң бар ма?

	—Менiң не ойлайтынымда қандай шаруаларың бар? Жiберiңдер менi!

	 Олар менi маңдайшасында: “Бөгде ойлылар-2030 жыл”- деп жазылған ғимараттың алдына түсiрiп, дедектетiп жетелеп, бiр залға кiргiзiп жiбердi. Құдайым-ау, мұнда кiмдер жоқ дейсiздер, профессорлар, да, оппозиция серкелерi де, тiптi, қабағы қатып қалған, бiр бұрышта жатып қалған қайыршылар да осында екен. Ақ халат киген профессор бiз көрмеген аппаратты сипап қойып, сөз бастады.

	—Құрметтi бөгде ойлылар! Билiкке қарсы бөтен ойлылар! Жапонияда жасалған, Қытайда құрастырылған “МТ”, яғни ми тексеру аппаратын сынақтан өткiзгелi отырмыз. Бұл аппарат сiздердiң не ойлап жүргендерiңiздi, тiптi осыдан отыз жыл бұрын не ойлағаныңызды, алдағы уақытта не ойлайтыныңызға дәл диагноз қойып, ми қатпарларында жасырынып қалған ойларыңызды қағазға түсiредi…

	 Соншама жұрттың iшiнен бiр ғана адам ұзақ қол шапалақтады. Бәрi оған жапырыла қарағанда, ол байғұс ыржалақтап күле бердi.

	—Сiз неге қуанып тұрсыз?—деп сұрады профессор.

	—Бiлмеймiн.

	—Онда неге қол шапалақтадыңыз?

	—Кешiрiңiз… Әйелiмнiң не ойлап жүргенiн, кiммен ойнап-күлгенiн бiлгiм келiп едi…

	—Бiзге тұрмыстық мәселелер қызық емес,—дедi профессор адымдай жүрiп, кенет тоқтай қалып, сосын басын әнтек бұрып,—кезекке тұрып, аппаратқа жақындаңыздар…

	 Бiрiншi болып, оппозиция серкесi Бiр Атаровтың миы тексерiлдi. Ми тексергенде, миыңызды табаққа салып әкелмейсiз, еңкейiп, кеудеңiзден келетiн аппараттың қобдишасына басыңызды тығасыз. Профессор желкеңiзге пiсте май жағып, құйрығыңызды сипа-лайды. Құйрықтың миға қандай қатысы барын қайдам, сол кезде, аппараттың қызылды-жасылды лампалары жарқ-жұрқ етедi де, бiр жерiнен ақ парақ шыға келедi. Сол ақ парақтағы жазулар түбiңiзге жетедi, не құтқарады… Бiр Атаровтың анықтамасын оқығаннан кейiн, қарулы жiгiттер оның қолына кiсен салып, әлдеқайда алып кеттi…

	 Бiр қайыршының басын аппаратқа тығып едi, профессор оқыды да, жымиды. Онда: “Тойып алып, рахаттана өмiр сүргiм келедi!”-деп ойлағаны жазылыпты. Дипломды қайыршы күн сайын осыны ойлайды екен… Басқа ештеңе ойламайды. Саясатта жұмысы жоқ. Саясатты ойлайын десе, қарны аш… Тағы бiр кiсiнiң ойлағаны: “ Қазақстан көтерем қой сияқты болып қалмаса екен…” Ендi ол еш жерге жұмысқа алынбайтын болды. Отырса—опақ, жатса— жалпақ, тұрса— талтақ, жүрсе—қалтақ болатыны ескертiлдi. Бiр әйел басын аппаратқа тыққысы келмедi. “Жамбасымды сипалатпаймын, ұят болады! “-дейдi. Профессор ақыры көндiрдi. Құдайым-ау, әлгi әйел ненi ойламаған десеңiзшi! Бiр пәшкi ақ парақ жетпей қалды. Әлi шығып жатыр, әлi шығып жатыр… “Елiмiзде жайқалған егiн болса, нанымыз қымбат емес, тегiн болса… Суымыз тап-таза боп ағып тұрса, күйеуiм бетiме крем жағып тұрса… Женский калготкилер жыртыла бермейтiн болса, елiме әртүрлi дiни секталар келмейтiн болса! Мұғалiмдер ақша сұрамайтын болса, күйеуiм iшiп келiп, есiк алдына құламайтын болса… Әйелдер өсек айтатын ұйым болса, үйiмде көз тартатын бұйым болса, қабағы үкiметтiң ашық болса, “жағдайымыз жақсы”-деп, халқы оның ғашық болса… “

	 Мiне осындай ойларының шегiне жете алмаған профессор жынданып кете жаздады. Бiр кезде әйелдiң басынан су, аппараттан бу шықты. Артынша, аппарат бұзылып қалды. Қуанып кеткенiм! “Бөгде ойлылар-2030” ғимаратынан шыға салысымен үйге зыттым. Өйткенi, осыдан он жыл бұрын бiрдеңе ойлағанмын. Соны бiлiп қоймағаны қандай жақсы болды. Не ойладым дейсiз бе? Айтпаймын…





ДОСТОЕВСКИЙДIҢ ИДИОТТАРЫ!

	 Ашпыз десек, сенбейсiз, үйiмiзге келiп, қара су iшiп кетiңiз десек, келмейсiз. Әрине, жаныңыз ашып, бес-он теңге бермейсiз.

	Менiң асқазанымда жара бар, бiр аяғымды о бастан сылтып басам, көңiлiмде нала бар. Әйелiмнiң мұрны пұшық, жүргенi сол, жүрегi айнып, құсып, базардан бiрдеңе алып, кешке дейiн сонда қалып, сатып жүредi.

	Бiздiң ел бай, мұнайымыз бар. Бiрақ, «үкiмет» деген құдайымыз бар. Ауылдағы бiздер аш-жалаңашпыз, үкiмет үкiлдейдi ме, үтiктейдi ме, ол жағы белгiсiз.

	Аштан қатып қалмас үшiн, бала-шағамызбен шұбырып қалаға келдiк. Нағашымның ескi үйiнде уақытша тұрып, мойынымды оңға, солға бұрып, «аштан өлмеудiң жоспарын» жасадым.

	 Сосын бiр дөкей, яғни облыс әкiмi орынбасарының қыз ұзату тойына шақырылмасақ та, шатымызды шапалақтап, бiр киерiмiздi үстiмiзге iлiп, қазiр бұл жерден тойып шығатынымызды бiлiп, тойханаға тапырақтап жетiп келдiк.

	- Бiздi қуып шығады! - дейдi әйелiм.

	- Әке, банан жегiм келдi, - дейдi алты жасар ұлым.

	- Ет жегiм келедi, - дейдi сегiз жасар қызым.

	Әйелiме құрық байламайтын қулығымды күнi бұрын түсiндiрiп қойған болатынмын. Тойхана есiгiнде тұрған үш-төрт кiсiнiң бiрi:

	- Кiрiңiздер, - дедi.

	- Сiздер кiмсiздер? - дедi екiншiсi есiнеп.

	- Құдалар жақтанбыз, - дей салдым мен.

	Не керек, бiздi жетелеп, төрге отырғызды. Той басталып кеткен екен, алдымыздағыны жапырып, жайпап барамыз. Әйелiм Қатипаштың бүйрегiне түртiп қалдым:

	- Жындысың ба, сыйыр сияқты күйсей бермесеңшi!

	- Өзiң ше? Алдыңда албасты да жоқ.

	 Бiр қарасам, қызым мен балам, келесi столдағы қазы-қартаны сыпырып барады екен. Әрең тоқтаттым. Күнi бұрын дайындап келген қалта-қапшыққа уылдырық, нан, ет, котлет, салат-малат бәрiн салып қойдық. Өзiмiз де, өй бiр, рахаттанып тойдық! Тiсiмдi шұқып, бетiмдi қазының майымен майлап отырған баламның басынан нұқып, жүздетiп отырмын.

	- Мыжбан, бiрiншi сен шығып кет, - дедi әйелiм, өрiк-мейiздi омырауына тыққыштап жатып. Пакеттi қолыма ұстап, шылым шеккен болып, тысқа шықтым. Үйге келген соң, өй бiр рахаттанып қалдық. Бiздiң Шымкентте апта бойы той өтедi. Бiз ендi той жасайтындардың тiзiмiн ала бастадық. Сөйтiп, бiр ай бойы, тойдан тойға барып жүрдiк, нәпақамызды сол күнi алып жүрдiк. Кейбiр тойға жұпыны киiнiп баруға болмайды екен. Көршiлерiмiздiң қымбат бағалы киiмдерiн прокатқа алып, оның да есебiн таптық. Рахат! Бiр күнi айнаға қарасам, әжептеуiр семiрiп қалыппын! Әйелiм Қатипаштың да балтыры бөтелкедей едi, бөренедей болып барады. Шiркiн-ай, премьер- министрдiң, министрлердiң тойларына кiрiп шықсақ қой деп армандаймын. Құдай-ау, семiздiктi қой ғана көтередi ғой деймiн, тойдан қалған еттердi есiк алдындағы күшiкке бере салатын күйге түстiк.

	 Бар ғой ендi, бар, құдайға шүкiр, iшiм-жем жетедi! Өзiмдi Iшкi iстер министрi сияқты сезiнемiн, әлде кеден бастығымын ба? Әлде, халықтың маңдай терiн құлқынына жұмсап жүрген көп шенеунiктiң бiрiмiн бе? Өзiм де түсiнбей қалдым.

	Тағы бiрде бас полицейдiң ұлының сүндет тойына бардық. Тап - бiр соның құда- жекжаты сияқтымыз. Бұл жолы шабадан, рюкзак алып бардық. Той басталып кеткен екен.

	- Сiздер кiмсiздер? - дедi есiк алдында тұрған бiреу.

	- Құдалармыз.

	Төрде отырмыз. Қатипаш құдағи сияқты сызылып қалыпты. Iшiп-жеп отырмыз. Жанымдағы семiз әйел:

	- Сiз қай жақтансыз? - деп сұрады.

	- Үйден, - дедiм мен.

	- Жоқ, “Мәндiрбай жақтан ба?” дегенiм ғой.

	- Оны қайтесiз?

	- Түрмеден келген сияқты жайпап барасыз.

	- Тойда iшiп-жеу керек шығар! - деп, коньякты ауызға төңкердiм.

	Бiр кезде асаба құдаларды ортаға шақырды. Бiр қарасам, мен де солардың iшiнде жүрмiн. Микрофон қолыма тиiсiмен:

	- Мәндiрбай құда, тойыңыз құтты болсын! Тойға сот, прокурор, әкiм, КНБ бәрi келiптi.

	Өңкей шiренгендер. Халықтың арқасында шалқайғандар. Бiздiң алдымызға неге бас қоймайды? Кешiр, құдеке, МАИ бастығы - коррупция... Хiм, ұсталып, қамалып едi, ол да шығып кетiптi дейдi. Полицейлерiң шетiнен парақор. Кiм ақша берсе, сол ақталып шығады. Бiз сонда, бiз сонда қашан құқықты мемлекет боламыз? Анау сот отыр, жiлiк мүжiп. Атауыңды жегiр. Судьялар ақты - қара дейдi, бiтеудi - жара дейдi. Бiз елу елдiң қатарына бұл түрiмiзбен қашан қосыламыз? МАИ бастығы автомобильдерге берiлетiн «крутой» нөмiрлердi «аукционға» шығарғанымен, мәселен, 777 нөмiрiн үш мың долларға сатады екен! Коррупция! Сендер Елбасыны алдап жүрсiңдер! Сендер Достоевскийдiң идиоттарысыңдар!» деп сөйлеп жатыр едiм, маған қарай екi күзетшi жүгiрiп келедi.

	Жалмауызға да жан керек, микрофонды бiр құданың аузына тыға салып:

	- Қатипаш, қаштық! - дедiм де, адамдардың арасымен зытып бердiм. Артымыздан үш-төрт оққағарлар қуып кеп бердi. Тойхана артындағы жер үйлердiң бiрiнiң ауласына кiрiп кеттiк. Бiр қарасам, бәрiмiз алма ағашының бұтақтарына өрмелеп кетiппiз. Ең ұшар басына қызым, бiр алманы үзiп, қырш еткiздi. Әйелiм, тойда аузына салған бiрдеменi әлi шайнап тұр. Бiр кезде алма ағашының тұсына бiр әйел мен еркек келдi.

	- Мағрипаш, алманы ертең сiлкiп алайық, - дейдi еркек.

	- Сiлкiп бершi. Ертең ерте кетемiн. Компот жабуым керек. Әпкем рұқсат бердi ғой, - дейдi әйел.

	Еркегi сәл жоғарыға шығып, сiлкiлей бастады. Қатипашым ұшып кетiп, келесi бұтаққа iлiнiп қалды. «Үнiңдi шығарма» деп сыбырладым. Қорыққаннан ұлым бұтына жiберiп қойды.

	- Жаңбыр тамшылап тұр ма? - деп сұрады төмендегi әйел.

	- Қазiр, қазiр, - деген еркек тағы сiлкiдi. Алмалар патыр-пұтыр түсiп жатыр. Сол алмалармен бiрге қызым да жерге топ етiп түсiп, шайтанша шыңғырып жiбердi. Анау екеуi алды-артына қарамастан зытып бердi. Бiз де түсе қалысып, шарбақтан асып, көшеге шықтық. Тойхана күзетшiлерi байқап қалып, соңымызға түссiн! Қашып келемiз. Iшкен-жегенiмiз желкемiзден шықты. Ең алдымызда әйелiм. Бiр қарасам, әйелiм жоқ болып кеттi. Менен озып бара жатқан балаларымды да бiрдеңе жұтып қойды. Өзiм де жоқ болып, жылу құбыры жүретiн шұңқырға түсiп кеттiм. Төртеумiз ентiгiп, есiмiздi жиып үлгерместен бiреу иығымнан түртедi. Артыма қарасам, бiреу отыр.

	- Е, сен кiмсiң? - дедiм мен.

	- Қайыршымын.

	- Мұнда неге отырсың?

	- Бұл менiң «пәтерiм» - дедi ол, - квартплат төлемесеңдер, қуып шығамын!

	- Айқайлама!

	- Мен Қазақстанның құрметтi қайыршысымын! Тiл тигiзбеңiз!

	- Мына қуыс қайда барады?

	- Көшенiң арғы бетiнен шығасыңдар.

	Рахметiмiздi айтып, құбыр iшiмен еңбектеп келемiз.

	- Бүйтiп тойға барғаны құрысын! Нең бар-ей, сөйлеп! - дейдi Қатипашым.

	- Сөз бердi ғой, - деймiн мен мiңгiрлеп. Сөйтiп көшенiң арғы бетiнен бiр-ақ шықтық. Полицейлер байқап қалып, тұра қаштық. Үйлердiң арасымен зуылдап, бiр кемпiр пiсте шағып тұр екен, қағып кетiп, шалқасынан түсiрiп, ұлым оны аттап өтiп, ары қарай зуылдадық. Көп қабатты үйдiң ауласында кiшiгiрiм той өтiп жатыр-ау деймiн, ентiгiп келiп, билеп жатқандардың арасына қойып кеттiк.

	 Билеп жүрмiз. Әйелiм билеп қояды екен. Өкiнiшке орай, полицейлер би үстiнде қолымызды қайырып әкеттi. Содан ҚР Қылмыстық Кодексiнiң «алаяқтар» бабымен әйелiмiз екеумiз сотталып, бiр жыл дегенде түрмеден әрең шықтық. Түрмеден шыға салысымен балаларымызды iздедiк, сөйтсек, олар баяғы әдеттерiмен, тойдан-тойға барып жүр екен. Қуана көрiстiк. Ертең салық комитетi бастығының мерейтойы. Барсақ па, бармасақ па? Басым қатып тұр...





МЕНI ҰРЛАП КЕТТI...

	 Маған бiр «удар» берiп, ұрып өлтiретiн адам бар ма? Мына басым бас емес, тас, шашым шаш емес, әшейiн жүн, көңiлiм құрғыр қап-қара түн...

	Нем бар едi, келiсiм берiп, ендi мiне жүре алмаймын, сықылықтап күле алмаймын. Тойға да, ойға да бара алмаймын, менiң басыма бiр берiп, қашып кетсеңiз, iздеп, таба алмаймын. Бiр ай болды, екi қабатты кафенiң алдында тұрғаныма! Не қашып кете алмаймын, екi қолымды төбеме қойып, Қытай асып кете алмаймын.

	 Түсiнбей отырсыз ба? Менiң Тыжбан деген кластасым, Құдай берем десе бере салады ғой, бiр жыл iшiнде миллионер болып шыға келгенi! Цемент зауытында «зам» болып iстейтiн. Цемент зауыты дегенiңiз мафия екен ғой, қолдан дефицит жасап, цементтiң тоннасын үш есе бағасына сатып, ақшаны күреп дейсiз-ау, камаз-дап табады екен.

	Сол Тыжбан «Келiңiздер, кете берiңiздер!» атты екi қабатты кафесiне шақырып алып, ел де, есек те, ешкi де естiмеген есалаң ойын жеткiздi. Кафенiң кiре берiсiнiң оң жағында жуан болттармен қатырылған тұғыр тұр. Соның үстiнде бiр қолымды иегiме қойып, ойланған қалпымда екi ай отырсам, су жаңа «Джипiн» беретiн болып келiстi. Клиент шақыру үшiн сөйттi.

	 Тұғыр үстiне шығып отыра бередi екен деп ойлап тұрсыз ба? Дизайнер, тас қалаушы шеберiн шақырып, иегiме дейiн цементтеп тастады.

	Иегiме дейiн целофанмен орап, бiр қолым иегiме тiрелiп, қолдарыма дейiн әспеттелдi. Тек оң қолымның сағат тағар жерiне дейiн ғана қалдырып, мойынымды цемент қажап кетпес үшiн дөңгелек резина қойғызды.

	 Сөйтiп, менi тiрiдей, цементпен қатырды. Екi ай iшiнде аштан қатып қалмауым үшiн, үш мезгiл даяшы тамақтандырады. Ал, ендi, кешiрiңiздер, асқазандағы «отхотты» шығарып тастау үшiн, асытыма «центральная канализация» жалғап қойды. Жамбас тұстағы түйменi басса, су сырылдап, шайып кетедi. Тыжбанның iстемейтiн пәлесi жоқ қой, ауыр цемент қатқан соң қимылдаудан қалдым. Айтпақшы, елде жоқ тiрi ескерткiштi жасар алдында маған «өз еркiммен» деген тiлхат жаздырып алды. Маған беретiн «Джипiн» нотариус арқылы менiң атыма аударып та қойды.

	 Мiне, көзiм бозарып, тiлiм салақтап, көздерiм алақтап, кафе алдында тұрғаныма бiр ай өттi. Сценарий бойынша: «Келiңiздер, iшiп-жеп болғаннан соң кете берiңiздер!» деп айқайлаймын. Кiм-кiмдi болса да, балағаттауға, күлуге, үруге, мөңiреуге тыйым салған.

	Кафеге келген қыз жiгiттер басымнан сипап, бетiмнен шымшиды. Шыдаймын. Сайлау жақындағанда қызық болды. Тыжбан облыстық мәслихаттың депутаттығына кандидат болғалы, аузыма тыныштық жоқ, оның бағдарламасын жатқа қайталап, аузым көпiрiп кеттi. Ит адам болса да, оны мақтаймын. Кезiнде адам өлтiрген қанiшер ғой, «адамгершiлiгi мол парасат иесi» деп соқтым. «Тыжбан Мәндiрбаевқа дауыс берiңiздер!» - деп қақсап тұр едiм, бiр кiсi келдi де, асықпай туфлиiн шешiп, басыма перiп қалды. Тiлiмдi тiстеп алдым.

	- Жындысың ба? - дедiм мен.

	- Өзiң жындысың ба? Сайлау әлдеқашан өтiп кеттi ғой! Бүгiн 25 тамыз ғой! Өй, нақұрыс! - дедi ол.

	- Кешiрiңiз...

	Сол күнi түнгi үште, бiр қыз менiң жанымда темекi шегiп тұрды. Менi кәдiмгi ескерткiш деп ойласа керек, жайбарақат тұр. Әдемi қыз екен, аяғы оқтай, көздерi шоқтай. Шашы бұрышта үюлi жатқан ешкiнiң бiр шөкiм жүнi сияқты. Бөксесiне көзiм түстi. Тым жақын тұр, оң қолыммен жәйлап сипаладым.

	- Ужас! - деген ол ыршып түстi.

	- Қарындас, атыңыз кiм? - деп сұрадым мен.

	- Ой, мама, сөйлейтiн ескерткiш! - дедi ол таңданып.

	- Иә, сөйлеймiн. Менiң атым Мыжбан.

	- Оля, - дедi ол кербезденiп, - қазақша Орынша. Сiздi цементтеп қойған ба? Кафель сынықтарын жабыстырып тастапты. Қызық екен!

	- Орынша, әңгiме айтыңызшы, iшiп пысты.

	- Сiз шынымен адамсыз ба?

	- Албасты емес шығармын.

	- Кiм сiздi цементтеп тастаған?

	- Қожайын.

	- Постоянно что ли?

	- Жоқ, екi айға. Клиенттер шақыру үшiн.

	- Темекi шегесiз бе?

	- Тұтатып, аузыма салыңыз.

	 Ол сигареттiң бiр талын тұтатып, аузыма қыстырды. Рахаттана сордым.

	- Үйленгенсiз бе?

	- Иә, бiр экземпляр әйелiм, бiр қызым бар. Күнде түсте келiп, жағдайымды бiлiп кетедi.

	- Ақысына не бередi қожайын?

	- “Джип”.

	- Бәрiбiр бұл адам құқығын қорлау! Ужас!

	- Бiздiң елде адам құқығы бар ма едi?- дедiм мен, - бәрi қағаз жүзiнде.

	- Да да, правда.

	- Оля.

	- Әу?

	- Сүйiсейiкшi...

	- Да, ну...

	- Оляжан бiр рет...

	- Ландо, тек не удобно екен...

	Ол “ескерткiш” менi аймалап, құшақтап, ернiмнен сүйе бастады. Iшiп алған екен, коньяктiң иiсi мүңкiп тұр. Кәдiмгiдей кәйiп болып, көзiмдi жұма бергенiм сол, бiреу басыма қойып қалды. Қарасам, әйелiм Қатипаш.

	- Өй, түнгi үште неғып жүрсiң?

	- Оңбаған! Ұятсыз! Менiң көзiме шөп салдың!

	- Қатипаш, өзi ғой бассалған. Қалай қарсылық көрсетемiн, ескерткiшпiн ғой.

	- Өй, кешiрiңiз, бұл сiздiң күйеуiңiз бе едi? - деген Оля кафеге кiрiп кеттi.

	- Әй! - дедiм мен дауыстап еркек емеспiн бе?

	- Не?

	- Түнделетiп неге жүрсiң?

	- Ұйықтап жатып, жаман түс көрдiм. Сенi ұрлап кетiптi, сен орныңда жоқсың. Қорыққанымнан таксилетiп келдiм. «Джипi» құрысын, ертең сенi қожайыныңа айтып, сенi бұздырып, үйге ертiп кетемiн.

	- Сәл шыда. Жиырма сегiз күн қалды!

	Әйелiм кеткен соң, ұйқым келсiншi. Әпитетiм де жоқ. Даяшы әкелген кешкi тамақты iшпедiм. Менi даяшының өзi тамақтандыратын. Ысқырып өлең айттым. Сосын «Менiң Қазақстаным» гимнi есiме түсiп, оны да әндетiп шықтым. Бiр кезде көңiлiм босап, жыладым.

	- Неге жылайсың? - деген дауыс шықты.

	Охранник екен.

	- Жәй, өмiрге өте ризамын!

	- Iшiңiз ауырып тұр ма?

	- Жоға.

	- Онда неге жылайсыз?

	- Iшiм қышып кеттi. Қасиын десем, мүмкiндiк жоқ.

	- Шыдаңыз. Сексен мың доллар тұратын «Джипке» жақын қалдыңыз.

	- Мен өлiп кетсем, осы қалпымда жерлеңдер.

	Күзетшi кеткен соң, ұйықтауға кiрiстiм. Бiр кезде шошып оянсам, үш-төрт жiгiт төбелесiп жатыр!

	- Әй, әй, төбелеспеңдер! - деп едiм, iшiп алған бiреуi келiп, мұрнымның тесiгiне темекiсiнiң соратын жағын тыға салды.

	- Өй, әкеңнiң! - дедiм мен.

	- Не? Жекпе-жекке шығасың ба?- дедi анау.

	- Иттiң баласы!

	Ол маған сүйенiп тұрған. Лоқсып құсып жiбердi.

	- Бетiмдi сүрт оңбаған!

	- Ке-кешiр братан.

	Күзетшi келмегенде, жиiркенiп өлетiн едiм. Кафенiң сол жағы сауна болатын. Шiренген аудан әкiмдерi шықты да, жанымда әңгiмелесiп тұрды.

	—Аудан жолдарын асфальттауға 200 миллион теңге бөлiндi. Жұқалап төседiк, қаржыны қымқырдық,— дедi бiрi.

	- Мен де қарап жүрген жоқпын, халықты таза сумен қамтамасыз етуге бөлiнген қаржыдан қарпыдым. Халық лайқа су iшсе де өлмейдi, - дедi екiншiсi. Сөйттi де, темекiнiң күлiн төбеме шертiп түсiре бастады.

	- Сендер қылмыскерсiңдер! - дедiм мен шаңқ етiп. Олар құлап қала жаздады. Сосын, сауналарына қарай зытты. Кiрпiк iлер емеспiн. Әкiмдердiң әңгiмелерiне ызам келдi. Таңға жуық белгiсiз төрт жiгiт келдi де, басыма бөтелкемен бiр ұрып, талдырып, көтерiп әкеттi. “Джипке” артты да, жүрiп кеттi. Есiмдi жисам, қала шетiндегi күл-қоқыста жатырмын. Шамасы, Тыжбанның сайлаудан өте алмай қалған бақталастары жiберсе керек. Мен туралы бүкiл ақпарат жазды. Жатқан жерiме келiп интерьвю де алды. Полиция келiп тергедi.

	Бiрақ әкеткен жоқ. Тергеу амалдары аяқталғанша күл-қоқыста жатады екенмiн. Әйелiм келiп тамақтандырып кетедi бiр тәуiрi. Кеше жаңбыр жауды. Басым ауырып тұр... Айнала күл-қоқыс. Қала әкiмi тым-тырыс. Өмiр-ай десеңiзшi, адамдардың да айналасы дәл осындай күл-қоқыс екен-ау!





ЖЕР БАСЫП ЖҮРУГЕ БОЛМАЙДЫ!

	 Адам болған соң, жер басып, асып-тасып, жан-жағыңа мейрiм шуағын шашып, шатыңды шатынатпай, көңiлiңдi көлеңке баспай, көңiлдi жүргенге не жетсiн!

	Тротуарды тырп-тырп басып келе жатыр едiм, ортасынан тiлiп жiберсе, екi адам болып шыға келетiн еңгезердей еркек алдымнан шыға келдi.

	- Бұл жермен жүрмеңiз! - дедi ол салған жерден.

	- Е, жер астында алты жүз албасты жатыр ма?

	- Жоқ, тротуар менiң жеке меншiгiм. Анау жерге дейiн гос актiм бар. Пожалыста, әр қадамыңызға қырық теңге төлеп жүре берiңiз.

	- Өй, сен кiмсiң?

	- «Жол жиегi» ЖШС-нiң қызметкерiмiн.

	- Атың кiм?

	- Жолдыбай.

	- Жолдыбай болмақ түгiлi, Асфальтбай болсаң да, ары тұр!

	- Әр қадамыңызға қырық теңге!

	- Өй, құрып кетшi, әрi! - дедiм де, аялдамаға келдiм. Сөйтсем, мұнда автобус күтiп тұрғандар қораз сияқтанып, бiр аяқпен тұр, бәрi. «Бұларға не болған?» - деп ойланып үлгергенiмше, бiр әйел жетiп келдi.

	- Мұнда тұрыңыз, бұл жер менiкi! Гос актiм бар! Мына жерлер платный! Бiр аяқтап тұрсаңыз отыз теңге, екi аяқпен тұрсаңыз алпыс теңге!

	- Сұмдық қой бұл! Қала әкiмi, жерком осындай сұмдыққа барған ба? Ақша бiтсе, жекешелендiрiп, жер бiткендi сата беру керек пе?

	- Айқайламаңыз, - дедi әлгi әйел, - әне, бiр аяғы жоқ ақсақал да тұр ғой! Оларға “лгот” бар жиырма тоғыз теңге төледi!

	 Қайран, алпауыттар-ай, қайран шенеунiктер-ай, аман болыңдар, әйтеуiр! Халықтың қамын қашан ойлайды екенсiңдер, осы! Көшенiң арғы бетiне өтiп, келесi жол жиегiмен жын қаққандай, екi көзiмнен қан аққандай аласұрып келе жатыр едiм, бiр кiсi жетiп келiп:

	- Әр қадамыңыз қырық бiр теңге!-дедi.

	- Сiзде ұят бар ма?

	- Бар. Еңбектеп жүрсем ше? - деп, жата қалып, еңбектей берiп едiм, желкемнен бүрiп ұстап алған анау:

	- Еңбектегенiңе екi жүз теңге! - дедi.

	- Солай ма? Маған жер басып жүруге болмайды екен ғой! Алла тағала маған жер басып жүрудi сыйлаған. Оны да көп көрдiңдер ме? Осы қалада сатылмаған жер қалды ма өзi? Былай, iнiшек, менiң қадамым үлкен. Секiрiп-секiрiп қадамдар санын азайтсам, аз төлеймiн ғой?

	- Өзiңiз бiлесiз.

	 Мен керi шегiндiм де, секiрiп-секiрiп, жәй жүрiс қадамының жартысына ғана төлеп құтылдым. Мына жалған дүниеден безiп, билiкте билеп, халықты илеп жүрген кейбiрiн табаныммен езiп кеткiм келедi.

	Содан, емiн-еркiн демалайыншы деп ойлап, саябаққа келейiн. Мұнда небiр кафе, құмар ойынханалар салынып тасталған екен! Адамдар демалатын жердi де бизнеске айналдырыпты!

	Бiр кезде бiреу келдi.

	- Сiз неғып тұрсыз?

	- Демалып.

	- Демалуға болмайды.

	- Неге?

	- Бұл жердiң ауасы жекешеленген. Мiне, мемлекеттiк актiсi де бар.

	- Сонда немене, ауа жұтпай, тұншығып өлуiм керек пе?

	- Онда шаруам жоқ.

	- Ауа жұтқаныңызға жетпiс теңге.

	- Мен ауа жұтып тұрғаным жоқ.

	- Қалай?

	- Солай. Мен мүлде ауа жұтпаймын. Қаланың сасық ауасы дәрi ме маған?

	- Қалай тiрi жүрсiз, егер ауа жұтпасаңыз?

	- Кеше тауға барып, таза ауа көп жұтып, өкпемдi толтырып, «заправка» жасап алғанмын.

	- Ондай әзiлiңiз өзiңiзге! Кетiңiз бұл жерден!

	Салым суға кетiп, саябақтан шығып, көше жиегiндегi ағашқа сүйенiп тұр едiм, бiр шал шалқасынан түсердей, баж ете қалды.

	- Е, не боп қалды? - деп сұрадым мен.

	- Ол ағашқа сүйкенуге болмайды! Ағаш менiкi! Жекешеленген.!

	Құдайым-ау, мынау заман не болып кеттi өзi? Жер басып жүруге болмайды, ойнап-күлуге болмайды, қалай өмiр сүремiз? Ендi бiз құс емеспiз ғой, ұшып жүретiн?

	Үй жаққа келсем, көршiлерiм көп қабатты үйлерiне, терезелерi арқылы арқан тартысып, амалдап кiрiп жатыр екен! Бiр оңбаған подъезге кiре берiс жерге мемлекеттiк акт алып үлгерiптi. Ендi қайттiк? Мен сегiзiншi қабатта тұратын едiм. Балконда тұрған әйелiме айқайладым:

	- Ендiгi жылға дейiн көшеге шықпаңдар! Мен саты iздеуге кеттiм! - дедiм. Басқа не дейiн. Адам болған соң, өз Отанында жер басып жүргенге не жетсiн!





КЕЛІНШЕКТЕРГЕ КЕҢЕС

	 Келін болып түскен соң, кеңкелестер сияқты кеңкілдеп күле беруге де, күн өткізу үшін «әшейін» өмір сүре беруге де болмайды. Қыз күніңдегі еркеліктеріңді есекке артып, ауылыңа жібер де, мына менің, сегіз жыл «стажировкасы» бар жеңешелеріңнің жеті кеңесін жата қалып, жаттап алыңдар!

	БІРІНШІ КЕҢЕС: Келін болып түскен күні «командир» келін атанып, атаң мен енеңді сапқа тұрғызып қой, «направо, налево!» деп мойындарын оңға, солға бұрғызып қой. Аяғыңмен қара мысықтың құйрығын басып тұр, қара шлангімен есік алдына суды олай да, былай да шашып тұр. Енең етпетінен түсе жаздап, есік алдын сыпырып тастасын, атаңа айт, кеше мүжіген сүйегін байлаулы ит алдына тастасын! Айтпақшы, капщеный балықтай қақиып қал, қақиған күйі темекі тартып, сөйтіп, «рахатқа батып», қақиған күйі жата қал.

	ЕКІНШІ КЕҢЕС: Енең сөз айтса, қауып ал, интернеттен «мой-мирді» тауып ал. Сосын ұйқы шіркінмен қоштасып, күйеуің жоқта «мой агентпен» достасып, бұрынғы жігіттеріңе СМС хат жолдайсың, «неизвестноймен» жібер, а то, күйеуің біліп қойса, оңбайсың! Таңертең енең өзіңе иіліп сәлем беретін болсын, «сенің анаң алтын», үйіңе апта сайын келетін болсын. Қуыс үйден құр қол шықпасын, сөмкесіне сүр еттен сала сал, жігіттер көзін қысса, көңілін қалдырмай, бара сал... «Баланы жастан, еркекті бастан» деген мақал бар, атаңда аппақ сақал бар, күйеуіңді күтірлетіп жемесең де, жыландай ысылдап, шағып ал, «алтын әпермесең, асылып өлем!» деп, мойныңа гамажыңды тағып ал!

	ҮШІНШІ КЕҢЕС: Түрің түйеден, сөздерің самолеттен түскендей болсын! Күйеуіңе арналған сөздер: О, банан бас, шірік, ірік, батерейкасы өлген сотка бет! Піспеген балық, ши бұт, арық! Мен «актив» сен «единицасы» таусылған «билайн» десе! Неге кешігіп келдің кеше? Арам десе! Енеңе арналған сөздер: Мыстан кемпірдің «подругасы», маймақ, жейтінің ылғи қаймақ! «Қартайған» тауық, үтіктелмеген бет, бұл үйден кетсең кет! Атаңа арналған сөздер: Тірліктері олақ, бір қолы жоқ шолақ, өзі ақбас, қысқасы қақпас... «келін шәй қойшы...» деп сұрай беретін «тема», бір өзі проблема!

	ТӨРТІНШІ КЕҢЕС: Қайынағаларыңды былай атайсың: семіз болса, «месқарын» қайнаға, арық болса, «скелет» қайнаға, мұрны пұшық болса, «Короткии замыкание» қайнаға... көзі көк болса , «светофор» қайнаға. Қайын сіңлілеріңді: Торт қыз, сорылған кәмпит қыз, мармалад бикеш, вапли, перәшкі...

	БЕСІНШІ КЕҢЕС: Осы кеңестерімді миыңа көшіре бер, ия, ия, тырнағыңды өсіре бер, кейін күйеуіңнің көзін шұқып аласың. Билік өзіңде, бәрі саған қарап тұрсын, ох, ұмытып барады екенмін, күйеуің күн сайын магнит жалап тұрсын! Сонда ол саған магниттей жабысып қалады... Айтпақшы, кейде ала көзіңмен атып қал, күні бұрын теріс қарап, төсегіңде жатып қал! Тамақ дайындағанда, сорпа болса, гүл салатын вазаға құя сал, палау болса, дастархан шетіне төге сал... Ызасын келтіріп...

	АЛТЫНШЫ КЕҢЕС: Түрік сериалдарын түн жарымына дейін көріп, көзің ашып кетсін, «құдая, мұндай қатыны құрысын!» деп күйеуің төркініне қашып кетсін!

	ЖЕТІНШІ КЕҢЕС: Сампылдай сөйлеп, өзіңше «қума», мүсінің бұзылады, екі баладан кейін тума...





КЕРЕҢДЕР

	 Екі таныс кемпір аялдамада жолығысып қалды.

	—Автобус күтіп отырсың ба?

	—Жоқ. Автобус күтіп отырмын.

	—Е, мен сені автобус күтіп отыр екен десем...

	 Аяғын ақсаңдай басқан кемпір оның қасына отырды.

	—Аяғыңа не болған?

	—Шалым ба? Былтыр насыбай атып жатып қайтыс болып кеткен.

	—Е-е. Былтырдан бері аяғым «қайтыс» болып кеткен деймісің? Аяқ та өз алдына қайтыс болады екен-ау...

	—Қайда бара жатырсың?

	—Жоқ, автобус күтіп отырмын деймін. Мен сияқты сен де құлақтан айырылған екенсің-ау!

	—Қаттырақ сөйле. А?

	—Құлақтан айырылыпсың ғой деймін...

	—Ия. Құрақ көрпе тігіп жүрмін.

	—Пенсияң қанша?

	—Перизат деген немерем ғой...—деген ол жанында сағыз шайнап тұрған немересіне қарап қойды.

	—Келінің бе?

	—Кеңкелес емес. Кеңкелес дегені несі? Тоба.

	 Әңгімеге немересі араласты.

	—Апа, мен апамның қызының қызымын.

	—Арпаның қызылының қызылымыны несі? Биыл бидай біткен қурап кетті ғой.

	—Қызының қызымын деймін.

	—Қырғыздарда да бидай жой деймісің? Биыл нан қымбаттайды дейді...

	—Тууу, менің апам сияқты керең екенсіз...

	—Ия, шырағым, көше біткенді терең етіп қазып тастайды. Не бітпейді, не жөндемейді...

	 Немересі өкпелеп, теріс қарап тұр. Әңгімеге әжесі араласты.

	—Мектеп оқушылары қағынды ғой. Кеше көршіміздің баласын сыныптасы пышақтап кетіпті.

	—Кім кімді құшақтамай жатыр дейсің? Құдамыз келсе, құшақтаймыз, депутат келсе, құшақтаймыз, Халыққа пайдасы тимейтіндерді де халық болып, құшақтап жүрміз ғой...

	—Айтпақшы, газ қымбаттады дейді, есіттің бе?

	—Есіттім, күзден кейін қыс келеді дейді.

	—Немене дейді?

	—Күзден кейін қыс , қыстан жаурамай шықсақ, көктем келеді екен...

	—Көкем келеді деймісің? Көкең сенің әлі тірі ме?

	—Ия, құдаларым аман-есен. Шетінен ірі.

	—Құрбақаларым деймісің?

	 Әңгімеге немересі араласты.

	—Әже, ішім пысып кетті...

	—Тісім қышып кетті деймісің? Ет жемегелі қашан... Қымбаттап кетті ғой.

	—Әже, қумаңызшы. Тұрыңыз, автобус келе жатыр!

	 Таныс кемпір де орнынан тұрды.

	—Қолың тигенде мына келініңді ертіп, үйге кел, шәй ішеміз.

	—Шәйі көйлек кигіземін дейсің бе, рахмет, Қатипаш, рахмет!

	—Ә-ә, шалың Ахмет әлі тірі ме еді?

	—Рахмет деймін, жүр, автобус келіп қалды...

	—Ахмет қайтыс болып, Шаяхметке тигенмін жас кезімде. Ойбуй, автобус келіп қалған екен ғой.—деген ол танысының қолтығынан алды. Үшеуі де автобусқа жүгірді. Кешікпей, әжей қайта түсті ақсаңдап... Аялдамаға келді де, ұмытып кеткен түйіншегін бас салды.

	—Қарашы, ұмытып кеткенімді... Әй, шопыр бала, тоқта ойбай, тоқта!





ҚАЙТА-ҚАЙТА ҚҰЛАЙ БЕРГЕНI НЕСI?

	(Интермедия)

	 Жастар саябағы. Ары-берi өткен жүргiншiлер. Көңiлдi музыка естiледi. Жігіт әлдекiмдi тағатсыздана күтiп тұр.

	ЖІГІТ (жымиып): - Мен бүгiн өте қайырымды, өте кеңпейiлдi болуым керек. Жолым болсын десем, кiсi баласына жақсылық жасап үлгерейiн. (Ары-берi жүредi). Е, құдай, жолым болсын! Егер махаббатта жолым болсын десем, жақсылық жасап бағайын. (Жан-жағына қарайды). Не iстесем екен? О, кемпір келе жатыр! Шiркiн-ай, аяғы тайып, құлап қалса екен. Неге құламайды? (Жүгiрiп жанына келедi). Сәлеметсiз бе, әже?!

	Әжей (таңырқап): - Танымадым, шырағым...

	ЖІГІТ (қолтықтап): - Әже, күшiк жетектеп келедi екенсiз. Сiз қазiр сүрiнiп құлаңызшы, жақсылық жасап, орныңыздан тұрғызайын.

	Әжей (ренжiп): - Кәрiге күлiп тұрсың ба? Аузында тiсi жоқ, томпиған iшi жоқ, қарны аш, желкесi тас кейуанаға күлiп тұрғаның не?

	 ЖІГІТ (күлiп): - Әже, жасыңыз қаншада?

	Әжей (көзiлдiрiгiн сүртiп): - Қыздың жасын сұрамайды, шырағым.

	ЖІГІТ: - Әжей, маған көмектесiңiзшi... Менiң сiзге жақсылық жасағым келедi. Сол жақсылықты мен сүйген қыз көрсе екен, “неткен мейiрiмдi жiгiт едi!“ деп iшiнен түйсе екен. Қазiр бiрер минөттен кейiн сол қызбен сөйлесiп тұрғанымда мына тұстан өте берiп, (жүгiре түсiп, сол тұсты көрсетедi) сүрiнiп құлаңызшы. Мен сiздi қолтығыңыздан демеп жiберейiн. Сiз болсаңыз көтерiңкi дауыспен “Рахмет, шырағым, сүйгенiңе қосыл!» деңiзшi. (Жыламсырайды).

	ӘЖЕЙ:—қой, жылама, балам...

	 ЖІГІТ: —Өтiнемiн, тәңiр жарылқасын сiздi, ақысын алдын-ала төлеймiн. Мiне, мың теңге. (Қолына ұстатады). Сосын бiзге бал ашып берiңiз. Сол кезде тағы мың теңге беремiн. Құдайға шүкiр, ақшам жетедi. Жекеменшiк фирмам дүрiлдеп, астымда иномаркам гүрiлдеп тұр.

	Әжей (теңгенi жоғары көтерiп): - Шырағым, мынауың жалған теңге емес пе? Қазiр жалған теңгелер көбейiп кеттi ғой.

	ЖІГІТ: - Мың теңге! Әже, мың теңге!

	Әжей (теңгенi шүберекке түйiп, қалтасына салады): - Рахмет балам, көк жөтел болсаң жазылып кет, туберкүлез болсаң сауығып кет, шиқан шықса құтыл, картожник болсаң ұтыл, жаман әдеттен аулақ бол дегенiм ғой. Шырағым, алақаныңды жайсаңшы, мен бата берiп тұрмын ғой.

	ЖІГІТ: - Әже, батаңызды қоя тұрыңыз, келiстiк қой?

	Әжей: - Келiстiк шырағым...

	ЖІГІТ (қуанып): - Әже, бұл жерден көрiнбей тұрыңызшы, мен сүйiктiммен хабарласайын. (Ұялы телефонын алады). Әлеу, Ойбике, жаным! Құдай үшiн келшi! Саябақтың алдына, әңгiме бар. А, келе жатырсың ба? (ұялы телефонын өшіріп жатып) Әже, сiз анау тұстан көрініңіз! Неғып тұрсыз қақиып? Барыңыз!

	 (Кемпір кеткен соң жігіт әрi-берi жүре бастайды. Шыдамсыз. Сағатына қарайды. Бiр кезде әдемi қыз қол шатыр көтерiп келе жатты).

	Жігіт (алдынан жүгiре шығып): - Сәлем, Cандуғаш!

	Қыз (кербезденiп): Неге шақырдың?

	Жігіт (қолынан сүйiп): Сенi көргiм келдi. Егер келмесең “мерседеске“ қағылып, өлгiм келдi.

	Қыз (сәкiге отырды): - Айттым ғой, мен сенi жақсы көрмеймiн.

	Жігіт: - Немене, соншама «уродпын» ба?

	Қыз (салқын ғана): Жiгiтiм бар.

	Жігіт: - Немене, ол менен артық па едi? (Қолынан ұстады). Жаным менiң!

	Қыз (қолын тартып алып): Қойшы...

	Жігіт: - Менде ақша көп. Миллионермiн!

	Қыз: - Миллиардер болсаң да жүрегiмдi жаулай алмайсың..

	(Осы кезде кемпiр келе жатады. Мыжбан оған көз қиығымен қарап, “сүрiнiңiз“ деген белгiмен қолын сiлтейдi. Кемпiр сүрiне алмай өтiп кетедi).

	Жігіт: - Саған үйленбей қоймаймын. Ант етемiн. Әлi өзiң-ақ жалынасың. Қыз көп, бiрақ “на зло“ саған үйленемiн. Үйленемiн де ажырасып кетемiн.

	Қыз: - Немене?!

	Жігіт (сөзiнен айнып): - Дейтiндердiң сортынан емеспiн.

	(Кемпiр екiншi қайтара келе жатады. Бiр кезде сүрiнген болып құлай кетедi).

	Жігіт (жүгiрiп жанына келiп, қолтықтай тұрғызады): - Апа, қай жерiңiз ауырады? Құлап қалдыңыз-ау, қатты қорықтыңыз ғой? А-а-а деңiзшi! Мiне, мiне! (Таңдайын көтередi). Ештеңе етпейдi.

	Қыз (әжейдiң екiншi қолтығынан ұстап): - Әже, мұнда отырыңыз. Демалыңыз.

	Әжей (алқынып): - Ақша берсе қайта-қайта құлай бергiм келедi, шырағым!

	Жігіт: - Әже, жасыңыз қаншада?

	Әжей (аңқауланып): - “Қыздың жасын сұрамайды“ дедiм ғой. Менi алатындай қайта-қайта сұрай бередi екенсiң.

	Жігіт: - Әңгiмеге тартып жатқаным ғой, әже...

	Әжей (көйлегiнiң етегiмен көзiлдiрiгiн сүртiп): - Шырақтарым, менiң көрiпкелдiгiм бар. Қызым, алақаныңды жайшы! (Бiлегiнен ұстайды). Кейiн сөз жоқ кемпiр болады екенсiң, шырағым.

	Қыз (күлiп): - Қартайғанда шалға айналып кетпейтiн шығармын, апа!

	Әжей: - Мына жiгiттi көңiлiң қаламайды екен. Бiрақ, бұл жiгiт жақсы адам, шырағым. Болашақта министр болатын түрi бар. Егер бұған тимесең, бағың ашылмайды, шырағым.

	Қыз (қолын тартып алып): - Апа, жаман сөзiңiз өтiп кеттi. Менiң өз сүйгенiм бар.

	Жігіт: - Әжей дұрыс айтып отыр. Маған бәрiбiр. Бағың ашылмай қалады ма деп жаным ашиды да.

	Әжей (орнынан тұрады): - Қой, мен кейiн келейiн. (Жүре берiп). Шырағым, беретiнiңдi...

	Жігіт (қолтықтап): Ақырын сөйлеңiз, әже! (Қолына бiлдiрмей 500 теңге ұстатады).

	Әжей: - Тағы қоссаңшы, шырағым...

	Жігіт (дауысын көтере): - Ал жақсы, әже, ендi құламаңыз. (Дауысын бәсеңдетiп). Бұдан былай ештеңе сұрамаңыз.

	(Кемпiр кетедi де, қайта келе жатып, сүрініп кетеді.)

	Жігіт (ұшып тұрып): - Не болды, әже, тағы құладыңыз-ау?..

	Әжей (оның құлағына сыбырлап): - Жаңағы берген ақшаңды қай қалтама салдың? Таба алмай тұрмын.

	Жігіт: - Әже, табаныңызды жалтыратыңыз!

	Әжей: - Шырағым, тағы құладым ғой. Бiрдеңе бересiң бе?

	Жігіт (500 теңге ұсынып): - Мынаны алыңыз да құрыңыз!

	Әжей (кетiп бара жатып): - Рахмет, балам! Көсегең көкпеңбек болсын!

	Қыз (күлiп): - Қызық кемпiр екен.

	Жігіт: - Бұзық кемпiр.

	Қыз: - Жақсы, мен кеттiм.

	Жігіт: - Бiз әлi кездесемiз.

	Қыз: - Құдай төбеңдi көрсетпесiн.

	Жігіт: - Хабарласамын, жаным!

	Қыз: - Мен сені сүймеймін!.

	(Бойжеткен кетедi. Жігіт күрсiнiп, күңiренiп тұрғанда әлгi кемпiр тағы келе жатты).

	Жігіт (қатты айқайлап): - Тағы құлайсыз ба, құлаңыз! Тырайып, тұрмай қалыңыз. Қайта-қайта құлай бергенi несi?! Барыңыз, е!..

	Әжей (күрсiнiп): - Қайдан бiлейiн, шырағым? Төлемедiң деп газды, светтi қырқып кетiп едi, соған жеткенше жығыла берейiншi деген жазығым ба? Үйбай, белiм... Сонша айқайлағаны несі? Осы жасымда қайта-қайта құлай берген маған рахат деймісің? Үйбай, белім...

	(Бүкшеңдеп кете барады).





ТЫРАЙЫП ҚАЛДЫ...

	(Сахналық нұсқа)

	 Машинаның шиқылдаған даусы естіледі де, сахнаға бір кісі домалай түсіп, шалқасынан жатты... Сықия киінген шенеунік қасынан өтіп бара жатып, тоқтай қалды.

	Шенеунік:—Қайырлы таң!

	Жаралы:—Ім... мәшине қағып кеткен адамға «қайырлы таң!» дегені несі...

	Шенеунік:—Адамдардың ажалы жолдан болып жатыр...

	Жаралы:—(қолын созып) Мырза... Өмір сүргім келеді...

	Шенеунік:—(ары-бері жүріп) Үстіңіздегі киіміңіз де жұпыны екен. Мына плащты жиырма жыл киген боларсыз... шалбарының тізесін жамап қойыпты...

	Жаралы:— Су...

	Шенунік:—Көшеде шалқасынан жатып, су ішуге ұят болады. Тұра аласыз ба?

	Жаралы:—Қиналып барамын, мырза...

	Шенеунік:—Аяғыңыз айналып кетіпті ғой... Қағып кеткеннен кейін тоқтап, «как дела?» десе болады ғой...

	Жаралы:—Сіз... сіз қайда істейсіз?

	Шенеунік:—Осы маңдағы жер комитеті бастығының орынбасарымын...

	Жаралы:—Тәңір жарылқасын, мен өліп барамын, қала шетіндегі қорымнан жер бөліңізші маған... Жер ала алмай жүргеніме жиырма жыл...

	Шенеунік:—(тізе бүгіп) Арызыңызды жазып келсеңіз...

	Жаралы:—Өліп барамын...

	Шенеунік:—(орнынан тұрып) Бейшара бала-шағаңызды асыраймын деп басыңызды тауға да тасқа да ұрдыңыз. Ендi мiне, жан тапсырғалы жатырсыз...

	Жаралы:—О, жарық дүние...

	Шенеунік:— Жағдайыңыз қалай?

	Жаралы:—(қиналып жатып) Шүкiр, мәшинеге мыжылып қалдық...

	Шенеунік:— Ештеңе етпейдi, адам деген үш күннен кейін молаға да үйренеді....

	Жаралы:— Мәссаған!

	Шенеунік:— Не болды?

	Жаралы:—Менiң жүрегiм тоқтап қалды!

	Шенеунік:—Қойыңыз, өлейiн деп жатып, өтiрiк айтпаңыз, ұят болады!

	Жаралы:—Менi қағып кеткен “Мерседес” қайда?

	Шенеунік:— Қашып кеттi.

	Жаралы:— Бензині таусылып қалсын!.

	Шенунік:— Қойыңыз, ұят болады. Ол да адамның баласы. Кiсiнi сонша балағаттауға бола ма? Бүгiн өзі ауа-райы тамаша екен...

	Жаралы:—Не дедіңіз?

	Шенеунік:—Жәй, көңіліңізді көтерейін дегенім ғой...

	 Жаралы:—(сандырақтап) Өмір... О, жарық дүние... Терезенi ашып қойыңызшы, әлемдi көргiм келедi!

	Шенеунік:— О, бейшара, сандырақтап жатыр! Кешiрiңiз, сiз далада жан тапсырғалы жатырсыз...

	Жаралы:—«Бір түрлі» банктен несие алған едім... Ұят болды-ау...

	Шенеунік:— Атыңыз кiм?

	Жаралы:— Немене, езiп iшейiн деп пе едiңiз?

	 Шенеунік:— Жоға, танысып қоялық дегенiм ғой.

	Жаралы:— Танысқанда, тайқар мiнейiн деп пе едiңіз?

	Шенеунік:— Сiзге көп сөйлеуге болмайды. Сiз ажал алдында жатырсыз. Қиналып қаласыз ғой...

	Жаралы:— Ойпырмай,ә, сiз сияқты шенеунiктер қашан қарапайым адамға жанашыр бола қалып еді?

	 Кенет алтын сырғалы келiншек жүгiрiп келдi.

	Келіншек:—(құшақтай алып, жаралының басын көтеріп) Әке! Әкетайым!

	Жаралы:— Ойбай шырағым, духиiңнен тұншығып барамын!

	Шенеунік:—Әкеңізді машина қағып кетті...

	Келіншек:—Сіз неғып тұрсыз? «Жедел жәрдем» шақырмайсыз ба? Сізде аз да болса адамгершілік бар ма? Ұятсыз!

	Шенунік:—Тақылдамаңыз! Қиналып жатқан әкеңіздің көңілін көтеріп, анекдот айтқалы жатқанымда жетіп келіпті ғой!

	 Келiншек:— (сөмкесінен фото сурет шығарып): Ой... Кешiрiңiз, менiң әкеме ұқсайды екенсiз. Менi бiр жасымда, шешемдi он жетi жасында тастап кеткен әкемді іздеп жүр едім... Қателесiппiн, кешіріңіздер... (Сөйттi де, онсыз да қиналып жатқан бейшараның басын сылқ еткiзiп жерге тастай салып, жөнiне кеттi.)

	Шенеунік:—Танысып қоялық, менiң атым Жербай.

	Жаралы:— Кофе... Бiр жұтым кофе...

	Шенеунік:—Кофеде басыңыз қалсын, бiр жұтым су десеңшi! Сізге жаным ашып тұр. Қараңыз, жанарым жасқа шыланды. Неге үндемейсіз? Кеудеңізде жан бар ма? Айтпақшы, қайда тұрасыз?

	Жаралы:—Үйде.

	Шенеунік:— Үңгiрде тұрмайтыныңыз маған мәлiм, айтқан жерден аулақ, олай-бұлай болып кетсеңiз, хабарлауым керек.

	Жаралы:—Немене, сүйiншi сұрап барасыз ба?

	Шенеунік:— Жоға, мен зиялы қауымнан боламын. Қаланың қай шетiнде тұрасыз?

	Жаралы:— Әдiресiмдi бiлiп алып, тонап кететiн қарақшы шығарсыз?

	Шенеунік:— Қойыңыз, менi ренжiтiп қойдыңыз ғой. Кешiрiм сұрауыңызды өтiнемiн.

	Жаралы:— Немене, әйелiңiздiң бетінен сүйіп алып па едім? Ойбай...

	Шенеунік:— Тым дөрекi екенсiз, қымбаттым. Әдiлiн айтқанда, жарқыным-ау, менiң әйелiмнiң бетінде сiздiң қандай ақыңыз бар? Ұялмайсыз ба?

	Жаралы:—(аяқ-қолын созып) Өмір қымбат, мырзалар...

	Шенеунік:—(жүрегін тыңдап) Байғұс... Соңғы сөзін айтты да, тырайып қалды. (сағатына қарап) Жұмыстан кешігермін... Топырағың торқа болсын, бейтаныс пақыр! Кеттім!

	Жаралы:—(орнынан атып тұрып) Мен де кеттім! Өлуге уақыт жоқ, қол тимейді!





АРЫ ТАРТЫП, БЕРІ ТАРТЫП...

	 Біздің елден бәрі қашып жатыр. “Мен де қашып көрейінші...» деген оймен, ішкі істер министріне келдім.

	—Елден қашуым керек...—дедім міңгірлеп.

	—Астыңыздан су шықты ма?—деп астыма қарады министр.

	—Жоқ...

	—Енді не шықты?

	—Шөп шықты...

	—Астынан шөп шыққандар елден қашпау керек!

	— Алматы қаласының бұрынғы әкімі Мрапунов пен әйелі Мрапунова да жер біткенді сатып, ту талапайын шығарып жеді де, қашты. Банкир Мәблязов ақшаны айранға турап ішті де, қашты, экс-әкім Мысқалиев қашайын деп жүр... Экс- мемлекеттік хатшы Усин де... Енді мен де қашамын...

	—Кешіріңіз, сіз кім болып қызмет істейсіз?

	— Мемлекеттік «Қылғыта беремін!» мекемесінің президентімін...

	—Алдымен қылғытыңыз, сосын шетелге қашу үшін виза ашып береміз...

	—Сосын?

	—Сосын құрметтей отырып, қылмыстық іс қозғаймыз да, халықаралық іздеу жариялаймыз.

	—Сосын?

	—Сосын сырттай соттай саламыз...

	 Қуанғанымнан 2030 жылы тағайындалған министрдің маңдайынан шөпілдете сүйіп, сол күннен бастап, қазынаның ақшасын олай да, былай да шаштым. Швейцария банктерінің бірінен есеп ашып, оған миллиардтаған долларды аударып тастадым. Ой, ақша аудару деген— жер аударудан да оңай екен...

	Бір күні астыма қарасам, суың не, фонтан атқылап тұр! Тұра қаштым! Ішкі, сыртқы істер министрлері мен қаржы полициясының бетке ұстарлары жылап-еңіреп шығарып салды. Құшақтасып, қимай қоштастық.

	—Біз сені сағынатын боламыз... –деді министрлер көз жастарын сығып....

	—Мені интерполмен іздеңдер, сырттай соттай салыңдаршы...—дедім кемсеңдеп...

	 Не керек, Ұлыбританияға ұшақпен ұшып бара жатқанымда, қырсық шалып... Ұшақта келе жатқаным есімнен тарс шығып кетіпті, «шылым шегіп келейінші» деген оймен ұшақтың есігін ашыппын да, төменге құлай кетіппін... «Өлді» деген осы шығар? Төмен құлдилап келе жатып, Отанымды ойладым. «Менің елім, менің елім, туған жерім менің, Қазақстаным!» деп әндеттім. Отанымнан қашып бара жатып, Отанымды ойладым ғой! Нағыз «патриот» мендей-ақ болар! Содан жерге былқ ете қалдым. Сөйтсем, Африканың белгісіз бір тайпалары «Көктен құдайымыз келе жатыр!» деп ойлап, мені аюдың терісімен қағып алыпты... Құдайларындай көріп, сол күйі таққа отырғызды. Мұнда сайлау деген атымен жоқ екен. Нағыз демократия! Тақталас, бақталас, ақша талас, жер талас, дегенді білмейді. Рахат! Біздің елдегідей сырттай соттамайды да... Тайпа көсемі болса керек, қасыма келіп, мұрнымды шұқылады да, қасындағыларға қарап: «Міжә-піжә...» деді. Сол екен, екі жалаңаш еркек жетіп келіп, кйімдерімді шешіп алып, абыройдан жұрдай, қысқасы саунада жүргендей тырдай етті де, жан-жағы алтынмен әшекейленген жапырақ берді. Не істерімді білмей тұрғанымда, бірі қолымнан жұлып алып, абыройыма жаба салды. Сөйтіп, мені таққа көтеріп отырғызды. Бәрі құлдық ұрып, табанымды иіскеп жатқандарына қарағанда, мен осы тайпаның көсемі болып сайланған сияқтымын... Біздің елдегі шенеуніктің балапан балалары сияқты бірден орын таққа... Не керек, белгісіз тайпаның төрт жыл көсемі болдым. Тайпаның ең сұмырай қызына үйлендім. Мұнда ең сұлу деген қызарының өзі сұмырайдай екен. Жейтінім—жылан етінен қақталған кәуап, қолтырауын жұмыртқасынан пісірілген бифштекс, жираф құлағынан жасалған сорпа... «Құдайым-ай, қайда тап болдым?» деп жүргенімде, қайран Қазақстанымнан бір топ делегация келді.

	Менің осы тайпада жүргенімді келесі бір тайпада жүрген қашқын айтып қойыпты. Әне, қазақ осылай бірін бірі сатып кетеді... Қызық болды, тайпаның бұрынғы көсемі мені бермейтінін айтып, жерге жата қалып жылады. «Бұл біздің елдің азаматы. Сырттай соттағанбыз. Алып кетеміз!» деп сыртқы істер министрлігінен келген өкіл де өкіре жылады. Бір кезде қарасам, әйелім жүгіріп келіп, мені құшақтай алды.

	—Қайда барасың?—деп сұрады қазақ тілінде. Мен оған төрт жылдың ішінде қазақ тілін үйретіп қойған болатынмын.

	—Түрмеге...—дедім мен.

	—Неге?

	—Былығым басымнан асады...

	—Сен мұнда «таза жүрдім» деп ойлайсың ба?

	—Ойбай, не істеп қойыппын?

	—Сен не істемедің, төрт жылда? Бір камаз аю терісін көрші тайпаның көсеміне саттың. Сөйтіп, оның қызымен көңілдес болып, бір үңгірде үш ай жаттың! Алтын жапырақтардың алтындарын сыпырып, өз алдыңа жинадың... Бірімізді бірімізге жамандап, алауыздық туғыздың... Біз жамандау дегенді білмейтінбіз...

	—Әй қатын...

	—Қатын деме! «Қап— қарачкам» десең болмайды ма?

	—Қап-қарачка, саған не болды? Жерлестерімнің алдында ұялтпасаңшы...

	—Бұрын ру, жүзге бөлінуді білмейтін едік. Бір тобымызды дулат, бір тобымызды қоңырат, енді бір тобымызды адайсыңдар деп атадың, қырылып қала жаздадық қой, енді түк болмағандай кетіп бара жатырсың.

	—Хош бол, халықаралық некедегі әйелім менің!

	 Мені отандасым сүйрей бастап еді, бұрынғы көсем де кері сүйреді. Сосын отандастарым жабыла қолымнан тартты. Тайпа жалаңаштары да қарап тұрмады. Мәссаған, бір қарасам, белімнен бөлініп кетіппін. Содан менің кіндігімнен төмен орналасқан аяқтарымды сырттай сотталғандықтан, түрмеге қамады. «Қашып кеткен, былық біткенді басып кеткен аяқтар...» деген баппен...





ҚЫЗДАР «КӨТЕРІЛІСІ»


	 Махаббаттың да оппозициясы болады екен, махаббат та гүл сияқты, су бермесең, кәдімгідей солады екен... Еліміздің кәрі қыздары қолдарына: «Кәрі қыздарға үкімет тарапынан қамқорлық болсын!», «Махаббат жәрдемақысы көтерілсін!», «Шетел махаббатына жол жоқ!», «Валентина күні жойылсын!»

	сияқты плакаттар мен ұрандар көтеріп, суық пәтерде күйбең күн кешіп жатқандары күрк-күрк жөтеліп, Астанадағы кең көшелерде шеру өткізіп, үкімет үйінің алдына жиналды. Премьер- министр бұрын-соңды көрмеген махаббат «көтерілісін» көріп, (өзі іштей осылай бағалады) мұрты жыбырлап, бір түрлі қиналды...

	—Махаббат жасасын!

	—Астанада супер маркетте шешініп, көпшілік алдында жалаңаштанған қыздарға қырық дүре, жігіттерге жүз дүре салынсын!

	—Валентина күні мектептерде атап өтілмесін!

	 Осындай айқай –шудан кейін, полицейлер қаптап келді де, кәрі қыздардың қолдарын қайырып, машиналарға тоғыта бастады. Біздің елдің құқық қорғаушылары осындай, қол қайырады, айқайласаң, аузыңды айырады... Бір кезде шеруге шыққан кәрі қыздар полицейлерге еріндерін дүрдите ұмтылып, бір-бірден ұстап алды да, сүйісе кетісті... Полицейлерге қарсылығы еді бұл... Полицей жігіттер бастарын ала қашқанымен, кәрі қыздар қойсын ба, аш кенеше жабыса кетті...

	Бір полицей басын алып қашып:

	—Әпше, менің әйелім қызғаншақ! Ертең «Жас Алаштан» сізбен сүйісіп тұрған суретімді көрсе, мына ернімді кесіп алып, мысыққа тастай салады...—деп еді, анау ет жеңді қыз екен, еңсеріп әкетіп барады. Бізде бейбітшілік сипаттағы наразылық шеруі дегенде, «Кэнбэщниктер» көктен түсе қалады емес пе? Соның бірі шеттеу жерде қара плащының жағасын көтеріп, қара көзілдірік киіп тұрған, кәрі қыздың бірі тұра ұмтылғанда, ол қаша жөнелді. Бірақ қуып жеткен қыз қойсын ба, ерніне сүліктей жабысты...

	 Бір кезде махаббат шеруінің лидері болса керек, өзін Сіңіргүл Байалмағанова дер таныстырған қыз автобус үстіне шығып алып, дауыс күшейткішпен айқай салды.

	—Қазақстан қыздары! Ұжымдық сүйісті тоқтатыңыздар! Қазақ қыздары! Сендерге не болған? Әдеп, ар, иман қайда? Біз бұлай келіскен жоқ едік қой? Біз үкіметтен күйеу сұрап келдік емеспіз бе? Жоғары оқу орындарын бітірген қазақ жігіттері қайда? Неге ауылдарға келмейді? Неге біздерге келмейді? Не, біз адам емеспіз бе? Депутаттардың бәрінде болмаса да,біразында тоқалдары, тоқалдары қолында шарап толы бокалдары бар! Қазақ махаббатының қадірі қашып барады, жас қыздар шетелдіктерге тиіп алып, ата-анасының милары ашып барады! Қазақ қыздарының махаббаты «Келін» деген кеңкелес фильмдегі сорақы көріністер ме? Қазақ махаббаты— порноға түскен алматылық қыздардың хайуандық әрекеттері ме? Үкімет осыларға неге тиым салмайды?

	—Дұрыс айтады!—деп қалды қалың қыздардың арасынан сырға таққан бір жігіт.

	—Қазақстанда көгілдірлерге жол жоқ! Сен жайыңа тұр!—деді әлгі қыз сұстанып. Мен де қыздардың арасында аузым ашылып тұрған едім, қалай байқамағанмын, бір қыз белімнен құшақтап алыпты. Екінші бір қыз мойнымнан иіскеп тұр екен. Мойнымды жумағалы қашан? Моншаға баратын ақшам да жоқ...

	—Мен Каримовке ғашықпын... –деген дауысқа жалт қарасам, өзбектің бір кәрі қызы майысып тұр екен. Жыным келді... « Оны несіне жақсы көресің? Мұсылман бола тұра, қазаққа қитығып жүргені... Қазақтан шыққан тұңғыш генарал Сабыр Рахимовтың Ташкенттегі алып ескерткішін алып тастады. Осы ма, мұсылмандығы? Метродағы Сабыр атын өшірді, осы ма, Қазақстанды құрметтейтіні?!» -дедім. Ішімнен. Айқайлап айтуға болмайды, халықтар достығы жүрегіне «құрт» түседі...

	 Полицейлер кәрі қыздарды күштеп таратып жатты. Елу шақтысын қамаққа алды. Солардың ішінде мен де жүрмін. Тергеуші көздерін ежірейтіп:

	—Сен кімсің?—деп сұрады.

	—Ашбек Жалаңашұлымын.

	—Қыздардың арасында неге жүрсің деймін?

	—Түрің кемпірге ұқсайды екен...деп бір полицей қолымды қайырып... Мен байғұс бала –шағамды асырай алмай, кемпірге ұқсап кеткен екенмін де...Тым болмаса атама ұқсамай...

	—Қыздар шеруіне еркек басыңмен қатысқаның үшін бес айлық еңбек күнімен айып пұл салынады!

	-Менде жұмыс жоқ, диплом бар...

	—Жоғал!

	 Осы сөзді ести салысымен, «жоғалып» кеттім. Жүгіріп келе жатсам, президент Каримовке ғашық өзбек қызы пісте шағып тұр екен. Қолымнан ұстай алып:

	—Бойдақсыз ба?—деп сұрады.

	—И-ия...—дедім мен міңгірлеп.

	—Мені алсаңыз, тандыр нан жауып, бірге сатамыз. Сөйтіп, байлыққа белшемізден батамыз!—деді ол. Тұра қаштым. Бір жағы еркек болып туылғаныма қуанып келемін...





МЕНІҢ МАХАББАТЫМ


	 Терлеп-тепшіп, Мұхтар Әуезовтің «Абай жолымен» жаяулатып келе жатқанмын... Алдымнан Сәбит Мұхановтың «Ботагөзі» кездесіп қалды. Бұтында джинси, аузында темекі... Кіндігі көрініп тұр... Біртүрлі жақтырмадым, жанынан жым-жырт өте бердім де , Әзілхан Нұршайықовтың «Махаббат қызық мол жылдарын» бастағым келіп кетті... Әлде, Сәкен Жүнісовтің «Ақан серісі» болайын ба? Темекісін тастаса, жақсы қыз болар деген оймен:

	—Сайын Мұратбековтің «Менің қарындасымы», қайдан келесіз?—деп сұрадым.

	—Шыңғыс Айтматовтың «Боранды бекетінен»,—деді қыз темекісін лақтырып жіберіп.

	—Қазақтың қаракөзі темекі шексе, қазаққа Тахауи Ахтановтың «ҚаҺарлы күндері» келген екен де...

	—Жақтырмасаңыз, Әдіжәміл Нұрпейісовтің «Қан мен теріндей» болып неғып тұрсыз, кете беріңіз.

	 Қыз бұрылып кете беріп еді, Мұқағали Мақатаевша: «Отыздан асып барамын...»—дедім. Ол маған Бейімбет Майлиннің «Сексен сомын» беретіндей жымың етіп, Чеховтың «Шие бағында» жүргендей, жайраң қақты... Маған да Зейнолла Қабдоловтың «Ұшқыны» тиіп, ол «Жалынға» айналып, жүрегім алып –ұшып, Тұтқабай Иманбековтің «Тұт ағашының көлеңкесінде» қалғандай күй кештім... Өзі Жаяу Мұсаның «Сұрша қызындай» сұлу екен... Илияс Жансүгіровтің «Құлагеріндей» осқырынып алып, қыздың қолынан ұстадым. Ол кет әрі емес. Сосын Мархабат Байғұттың « Машаттағы махаббатын» бастап кеттік...





ЕРТЕГІЛЕР ЕЛІ ЖАСАСЫН!


	 Қиялға құрығы несі, «Мерседесің» де жете алмайды... Аштан бұратылып келе жатып, жерде жатқан жарты нанды алуға беттей бергенмін, атауыңды жегір шынашақтай шымшықтар іліп әкетті де, қолымды созған күйде тұрып қалдым.

	 Бір семіз кісі «Джипінен» түсті де, менің серейген қолымды бұтақтай көрді ме, қара сөмкесін іле салып, ышқырын көтеріп, белдігін тарта қойып, сосын қайтадан сөмкесін алып, рахмет айтпастан кете барды. Жыртық шалбарыма жыртия қарап алдым да, саябақ шетіндегі орындықтардың біріне отыра кеттім. Қарап отырғанша деп, қиялыма қиқым қосып, ертегілер еліне еніп кеттім...

	 Баяғы өткен заманда, дін мұсылман аманда деп басталатын ертегіні бүгінде: «бүгінгі мына заманда, жемқорлар дін аманда» деп бастағаным жөн сияқты. Жаз айы болса керек, Қазақстанның жанға жайлы бір жағажайында етпетімнен күнге қыздырынып жақанмын, біреу майсыз құйрығыма бір тепті де:

	—Тө-өу, құйрығың қатып қалған цементтей екен, аяғым ауырып қалды! Тұр былай, кет бұл жерден! Қазір Көлтауысар мырза келеді!—деді. Сүметіле тұрып, көлге бір сүңгіп алғым келді де, жүгіре жөнелдім. Биіктеу жерден суға қойып кеткенмін, көзімді ашсам, құм үстінде жатырмын. Көл жоқ. Сасып қалдым. Орнымнан тұрғанда байқадым, Көлтауысар алып адам екен, көлді ұртына толтырып алыпты.

	—Сіздің Қазақстан көлдерін болмашы тиынға жекешелендіріп алып, пайдаға батып жүргеніңізді білемін, бірақ, балық-палығымен, қайық-майығымен жұта салуыңыз, өткен жылы ғана саммит өткізген біздің елге үлкен сын! Өзіңіз парламент депутаты бола тұрып, мұныңыз қалай?—деп едім, «ой әкеңнің!» дегісі келгенде аузындағы көл суы төгіле кетіп, жақын маңдағы ауылды шайып кете барды... Сол ауылдың әкімі болса керек, моторлы қайық дайындап қойған екен, бала-шағасын соған отырғызып алып, ызғытып барады... «Көлді қайтара жұтыңыз!»— деп Көлтауысарға айқайладым. «Кто ты такой, ей нищщи!» деген ол мені де жұта салғысы келген. Дию досы соңыма түсті. Тұра қаштым. Енді болмағанда, о дүниеде жүрер ме едім, жолай Желаяқ кездесе кетті де, мені арқалап алды. «Қайда?» деп сұрады ол зуылдап келе жатып. «Үкімет үйіне, Мәсімовке. Болмаса Елбасыға тарт!» «Ақшасын төлесең болды, мен қала аралық таксист— Желаяқ боламын!»—деді ол. Содан не керек, желмен жарыса, зымырап келеміз. Бір жерге келгенімізде, біреу Алматының Алатауын көтеріп келе жатыр!

	—Мынау кім?—деп сұрадым мен.

	—Толик,—деді Желаяқ.

	—Толигің кім еді?

	—Баяғы заман ертегісіндегі тау көтеретін Толағай бар емес пе? Ол бір жақсы кісі еді ғой, мына Толик соның шөбересі. Таусоғар Толағаевич. Алатауды сатып алған деп естігенмін.

	—Қазақ жерінде сатылмаған не қалды өзі? Алатауды қайда апармақшы?

	—Өзі Қызылорда жақтан. Сол жаққа апарып қоятын көрінеді...Ол жақта тау жоқ қой...

	—Ташкенге апарып қоймаса болды...—дедім күйініп. Бір қарасақ, дию артымыздан ұшақпен қуып келеді екен. Тұра қаштық. Шымкентке жеткенде Желаяқ «зәпірәпкенің» жанына келіп тоқтады.

	—Не болды?—деп сұрадым мен.

	—Бензин ішіп алайын да...

	—Ойбай, сен желаяқ емессің бе?

	—«Современный» желаяқпын,—деген ол колонканың пистолетін аузына тығып жатып: «АЙ-96»—деді. «Зәпірапшік» жігіт Желаяққа жақындап: «Аға, біз бензин сатпаймыз,»—деді. «Онда неге тұрсыңдар?» «Біз показухамыз. Зәпірәпкеміз мұнай құбырының үстінде, трубаны тесіп, мұнай ұрлап сатамыз... Ойбуу, бастығым ешкімге айтпа деп еді, жүдә ақ көңілмін ғой! Ағатай, ешкімге айтпайсыз ғой?»—деген жігіттің шыр-пыры шықты. Басқа жерден бензин жұтқан Желақтың үстінде қаным қайнап келеді. Қазағымды жемқорлық жайлап алған екен... «Ертегілер елінде өмір сүріп келеміз!—деді Желаяқ,—өзіміздің Толағай-Толиктер, көлтауысар, жезтырнақтар, тоғыз тоңқылдақ, бір шіңкілдектерге мейлі, орыстың «Бессмертный Кащейлері» де қазақ жерін сорып...»

	 Бір кезде алдымыздан бір топ қазіргі заманның Алдаркөселері шықты. Министр Алдаркөсе, әкім Алдаркөсе, полицей Алдаркөсе... «Патшаға бізді жамандауға бара жатырмысыз? Одан да біз сізге ән шырқап берейік!»—дейді.

	 «Біз Алдармыз, Алдармыз,

	 Шайтанды да алдармыз,

	 Сайтанды да алдармыз!

	 Сақалды «оптом» талдармыз...

	 Біз көсеміз, көсеміз,

	 Министр боп өсеміз... а-ей, о-оей, аа-а-ай...

	Астанаға жетейін деп қалдық. Желаяқтың желке тұсында ғаламтор бар екен, соны қарап отырсам, біздің патшаға бара жатқанымызды Австриядағы саққұлақ қашқынымыз біліп қойып, «Қазаққа саусақ не үшін берілген? Бір-бірінің құйрықтарынан шұқу үшін!» деген тақырыпта мақала жазып үлгеріпті. Жат жұртта жүріп, өзімізді өзіміз өзекке тебеміз енді... Астанаға жете бергенімізде...

	 Ия, жете бергенімізде, Желаяқ екеуміз тоңқалаң аса құлап түстік. Анадай жерде Мыстан кемпір тұр екен, екінші тісін жұлайын деп. Сол әжеміз бізге қарай тісін лақтырған... Ар жағында Жезтырнақ әпшеміз тұр, мини юбка киіп алып... Қой, осы жерден ертегімді аяқтайын, мыналар патшаға менің зарымды жеткізе қоймас! Қарным ашып, әлім құрып, көзім қарауытып бара жатса да: «Ертегілер елі жасасын! Ура-а-а!—дедім өлімші дауыспен,—мырзалар, құдай үшін мені бір тойғызып жіберіңіздерші, дәретханада рахаттанып бір күшенейін деп едім....»





ЛӨЛА-ЛАЙ...


	 Өмірде жұмса-ақ жақсы ғой, не нәрсе болса да... Қақиып қалған көңіл, «қақиып» қалған өмір... Құрысыншы. Ол мықты шенеунік. Жүргенде бар ғой, көздері ақиып, өзі қақиып жүреді... Айына бір-ақ рет күледі. Онда да, саунаға барғанда, толып кеткен денесін айнадан көргенде...

	 Ол басқаратын комитетте үлкен іс-шара өтіп, жиын басталмас бұрын әнұран

	орындалып жатты. Жұрт жапа-тармағай орындарынан тұрып, оң қолдарын жүрек тұсына қойып жатты. Құдай қос қолдап ұрды ма, жо-жоқ, ол Құдайды ұратын адам, орнынан тұрғанымен, қақиып қалды... Оның бұл тұрысын «бір шпион» министрге жеткізіп қойыпты. Келесі күні көзін уқалап отырғанда, министр шақырды. Ол жаққа қақиып емес, тал шыбықтай йіліп барды.

	—Сіз ән ұран басталғанда, қолыңызды неге жүрек тұсыңызға қоймайсыз?—деп сұрады министр.

	—Кешіріңіз, менде жүрек жоқ...

	—Жүрек жоғы қалай?

	—Білмеймін…

	—Жүрегіңіз ұшып кете салатындай, шымшық па не?

	-Ала қарға…

	—Жарқанат болмағанына шүкір…Ия, жүрегіңіз неге «ұшып" кетіп жүр?

	—Сіз қашан қызметімнен қысқартып тастайды екен деп, қорқа-қорқа жүрегім ұшып кеткен...

	—Сізді жұрт «Жарты құдай» деп жүр. Рас па?

	—Рас…

	Неге?

	—«Полный» құдай өзіңіз тұрғанда, маған «половина» құдай да жетеді…

	—Доғарыңыз! Жұрт сізді «бүтін құдай» болады деп жүр!

	—Өтірік, олар өсектің «салатын» жеп жүр...

	—Қалай болғанда да, ән ұранымызды, рәміздерімізді қастерлеуіміз керек. Сіз өзі ән ұранның мәтінін білесіз бе?

	—Білемін.

	—Айтыңызшы.

	—Ыңғайсыз емес пе?

	 Министр оның жанына келіп, сынай қарады.

	—Құдай біледі, фонограммаға етіңіз үйреніп, әнұранның мәтінін де білмейтін шығарсыз?

	 Ол министрге иіліп, бел омыртқасы үзіліп кете жаздады. Ішінен: «Өзіңіз де қатырып білетін шығарсыз!» —деп қойды.

	—О не дегеніңіз, қаласаңыз айтайын... Бірақ…

	—Немене бірақ?

	—Мен… Мен музыкасынсыз айта алмаушы едім…

	—Сізге немене, духовый оркестр шақыруым керек пе еді?

	—Жоға… Сонда да…

	 Министр столының астындағы түймені басып қалып еді, ішке хатшы қыз кірді.

	—Шақырдыңыз ба?—деп сұрады хатшы қыз.

	—Шақырмаса, келмейтін бе едіңіз?Көмекшімді шақырыңыз?

	 Кешікпей, жап-жас көмекші жігіт кірді кабинетке. Министр салған жерден:

	—Сіз не тартасыз?—деп сұрады.

	—Темекі…—деп қалды ол.

	—Жоқ, не тартасыз деймін?

	—Тағы да темекі…

	—Темекіде басыңыз қалсын! Музыкалық аспаптарда ойнайсыз ба?

	—Гитараның сыртынан сипалап, ойнаймын…

	—Министрлікте домбыра бар ма?

	—Жоқ.

	—Гитара ше?

	—Табамыз…

	—Кешіріңіз,—деді «жарты құдай»,—бұл жігіт гитараға әуре болмай-ақ, ауызбен ыңылдап мөзика шығарса, ілесе беремін…

	—Жарайды, сөйтіңіз,—деді министр.

	 «Жарты құдай» тамағын қолымен уқалап тұрып алды. Керіліп созылды. Екі қолын алға созып, тізесін бүгіп, отырып, тұрды. Министрдің көздері алақандай, комитет төрағасы балақандай көрініп кетті.

	—Сіз не істеп жатырсыз?

	—Ән айтуға жаттығып...

	—Сіз менің кабинетімде спортпен айналысып жатырсыз ғой?!

	—Бастайын ба?

	—Бастаңыз!

	 Ол тамағын кенеп алып, көздерін тарс жұмды...

	—Неге көздеріңізді жұмып алдыңыз?—деп сұрады аузы ашылып кеткен министр.

	—Мен өмірге көз жұма қарайтын адаммын... Ал бастайын... Хім...

	 Ол екі қолын жүрек тұсына қойып, жатқанда, министрдің көмекшісі аузын ауаға толтырып алыпм «ыңғорс-қорс, ыңғорс-қорс…»деп жатты. Министр жалт қарап:

	—Бұл немене пәле?—деп сұрады.

	—Аккорд қой.

	—Біреу ыңқылдап жатқандай естіледі екен.. Бастай беріңіз!

	 «Жарты құдай» тамағын кенеп алып, әндете кетті:

	 Алтын күн аспаны,

	 Алтын дән даласы...

	 Лөла-лөла-лай,

	 Лөлалай, лөласы!

	 Лөлалай. Лөлалай,

	 Лөлалай, лөла-лай,

	 Лөла-лай, лө-лөлай,

	 Лөлалай, лөласы!

	 Министрдің көздері жыпылықтап кетті... Не деген масқара! Шетелдік шпиондар біліп қоймасын деңіз! Осыны ойлаған министр «Лөлалайдың» жанына жетіп келіп, оның бетіне бетін тақап:

	—Тоқтатыңыз!—деді. Анау жуық арада тоқтай қояр ма, шабыты келіп, көздерін тарс жұмып алған:

	 Менің елім, менің елім,

	 Сенің елің, оның елі...

	 Олардың елі, бәрінің де елі,

	 Қытайдың да елі,

	 Қазақстаным!



	 Лөла-лай, лөлалай,

	 Лөла-лай, лөлалай...

	 Лө-лө-лө... лө...

	—Сізге не болды? Ауырып тұрсыз ба? Шизофрения емессіз бе?—деп қалды министр. Сосын көмекшісіне қарап:

	—Сіздің «ыңғорсқорсыңыз» қашан бітеді? Болды, жетер, жетер енді…-деді.

	 Көмекшінің көздері жыпылықтап:

	—Кешіріңіз, аузым қызып кетіпті…—деп төмен қарады. «Жарты құдай» да жұмса-ақ дауыспен:

	—Әнұран орындалғанда оң қолыңызды жүрегіңізге қоймайсыз ба?—деп тіл қатты да, ары қарай шыңғыра жөнелді:

	 Лөла-лай, лөла лай.

	 Жерге дән шықты ғой,

	 Қонаевты ұмытқан,

	 Қазағым мықты ғой!

	 Лөла-лай, лө-лө...

	 Ол «ән шырқап» тұрып, бір көзін сығырайтып қараса, министр де екі қолын жүрек тұсына қойып, ол да «лөлалайлап» тұр екен. «Е—е, шамаңыз белгілі болды, шпиондар біліп қоймасын...» —деп ойлады ол ішінен. Сосын әннің қайырмасын барынша көтеріңкі дауыспен:

	 Менің елім, менің елім,

	 Секталар елі, иегова елі,

	 Казактар елі, Ивандардың елі,

	 Алқаштардың елі,

	 Қазақстаным!—деп барып тоқтады.

	 Бір көзін сығырайтып қараса, министрдің орынбасарлары да, тіпті, қазақша шүлдірлеп жүрген хатшы қыздар да «лө-ла-лайға» қосылып кетіпті. Қайран, «лөлалайлар»...





ЕВРОКРЕСЛО


	 Ойбо-ой... Есіме түссе, ет жегендей емес, есек мініп келе жатып, тоңқалаң аса құлағандай боламын... Бір күні кешке мәшинемді гаражға кіргізіп жатқанымда, төрт жігіт мұрныма бірдеңені иіскетті де, ирелеңдеген мені «Джиптеріне» артып жатқаны іртік-іртік есімде, арғы жағы жым-жырт...

	 Көзімді қисайтып ашсам, айдалада, қалың қар үстінде жатырмын. Төрт жігіт төбемнен төңкеріле төніп тұр екен. Қолдарында бір-бірден тапанша... «Е-е, бұлар бандылар болды ғой! Қалалық салық комитеті бастығының орынбасары бұларға неге керек болды екен? Бандылардан салық алмаушы едік...» деп ойлап үлгердім.

	—Орныңыздан тұрыңыз, мансапқұмар, креслоқұмар мырза...—деп өтінді қара көзілдірікті жігіт ағасы тым сыпайы сөйлеп.

	—Сендер кімсіңдер? Қай жердемін?—дедім мен моторы май жейтін машинадай дірілдеп.

	—Бетпақдаладасыз.

	—Не керек сендерге?

	—Еврокреслоны сынақтан өткізейік деп едік,—деді еңгезердей бірі сағыз шайнап.

	—Полиция! Омо-он!—деп айқайладым.

	—Бетпақдалада қаңғып жүрген қандай полиция? Одан да, креслоға отырыңызшы,—деп өте сыпайы, сызыла сөйледі тағы бірі. Жан –жағыма жалақтап, екі көзім алақтап, айналаны көзіммен шолып өттім де, тұра қаштым. Көз алдыма кабинетім, жұмса-ақ, «кожанный» креслом, «Кофе ішесіз бе?» деп сызылып тұрған хатшы қыз елестеп, еңіреп жыладым. Ботадай боздап, жо-жоқ, айқайлап жылап келемін! Қызметімнің рахатын көрместен, қайдағы бір бандиттердің қолынан өліп кететін болдым-ау! «Бырқ» еткізе сіңбіріп қойып, сұңқылдай жылаймын... Арт жағыма қарауға қорқамын... Атып тастайтын шығар? Әне, қазір атады... Міне, қазір атады... Хош бол, менің маймыл бастығым! Сенің орныңа қонжиятын күнім қараң қалды! Сені өлтіруге тапсырыс беріп едім, енді өзім өлейін деп жатырмын! Мен білсем, осының бәрі сенің әрекетің!

	 Олар мені тірідей ұстап алды. Ұрған жоқ. Кешірім сұрап, бірі мойнымдағы галстугыммен мұрнымды сүртіп, бірі үстімді қаққыштап, айдалада тұрған креслоға отырғызды.

	—Бұл не?—деп сұрадым шірене түсіп. Қанша дегенмен креслоның аты кресло, кәдімгідей рух береді екен.

	—Еврокресло,—деді қара көзілдірікті жігіт.

	—Болса қайтейін?

	—Айдалада кресло үстінде отырған қандай екен?

	—Жынды адам сияқты ...

	 Ол қолындағы дистанциялық басқару пультіндегі бір түймені басып қалып еді, еврокреслосы құрғыр дірілдей жөнелді! Тістерім сақылдап, аузым ашылып жабылып, ішім солқ-солқ етіп, етпетімнен құладым. Сол құлаған күйі еңбектей қашып бара жатыр едім, алдыма біреуі талтайып тұра қалды.

	—Қайда?—деп сұрады сосын.

	—Бастық шақырып жатыр...

	—Оны тапсырыспен өлтірмек болып едіңіз ғой?

	—Кім айтты? Мансап үшін кісі өлтіруден тайынбайтын адам деп ойлауға ұялмайсың ба?

	—Отырыңыз...

	—Қайда?

	—Еврокреслоға.

	 Еврокреслоға отырғаным сол, орнымнан атып тұрдым!

	—Ойбай!

	—Немене ойбай?

	—Құйрығыма бірдеңе кіріп кетті!

	 Орындыққа қарасам, үшкір- үшкір жіңішке темірлер шығып тұр екен.

	—Отырыңыз,—деп бұйырды анау.

	—Рахмет, осылай тұрған жақсы...

	 Олар мені күштеп отырғызды. Бір кезде еврокреслосы құрғырдың асты қызып кеп берсін! Құйрығым қайнап кеткендей болды. Әрең шыдап отырмын.

	—Қалай?—деп сұрады бетінде тыртығы бар бірі.

	—Ж-жақсы, жаным кіріп отырмын...

	—Тұрыңыз...

	 Тұра бергенім сол, креслоның арқа сүйенер тұсынан бірдеңе сорайып шықты да, артымнан бір тепті. Есім ауып, құлап қалдым. Аналар тырқылдап күліп жатыр.

	—Жігіттер, мені жіберіңдер... Ертең жиналыс... Кәсіпкер туыстарың, достарыңның заңсыз әрекеттері болса да, тексерткізбеймін, қанша ақша берсе де, алмаймын...

	—Еврокресло маде ин шина!—деп күлді бірі,—бірақ Жапонияда жасалған, Қытайда құрастырылған. Қалай, ұнады ма?

	—Керемет екен!

	 Сол екен, олар мені тағы да еврокреслоға отырғызды. Бір кезде екі жағынан пружина қолдар шыға келді де, бірі шапалақпен салып қалды.

	—Неге ұрасыз?—деп қалдым байқамай. Радио дауыс шықты:

	—Сенде патриоттық сезімнің жоқтығы үшін!

	—Мен патриотпын! Елімнің президенті Назарбаевты жақсы көремін!

	 Тағы да шапалақ сарт ете қалды...

	—Президентті жақсы көрсең, кәсіпкерлерді аптасына алты рет неге тексере бересің?

	 Тағы да шапалақ сарт ете қалды...

	—Сен парақорсың! Ақшаның, креслоның құлысың!

	—Қалай, ұнады ма?—деп сұрады сағыз шайнап тұрғаны.

	—Ұнамаса да ұнады...

	—Онда сізге сатамыз.

	—А-алмаймын...

	—Онда сыразым атамыз...

	—Кешіріңіздер, сатып аламын! Қанша?

	—Немене қанша?

	—Бағасы...

	—Бір миллион доллар!

	 Есеңгіреп етпетімнен түстім. Есімді жисам, гаражымның ішінде екенмін. Еврокреслоның үстінде отырмын... Сырғып түстім де, аяғымды еппен басып, тұра қаштым! Кресло көрсем, аллергиям ұстайды...





КӨЖЕ ІШІП КЕТІҢІЗ...


	 Итім ырылдап, өзім пырылдап ұйықтап жатқанымда, әйелім Әйгерім табанымнан қытықтап оятты... «Жаңа жылыңмен, Сіңірбай! Наурыз мерекеміз құтты болсын! Ауыл, аудан әкімдері үйлерді аралап, наурыз көже ішеді екен, тұрсаңшы!»

	 Орнымнан ирелеңдеп тұрып, иір-иір бүйірімді тыр-тыр қасып қойдым. Терезеден далаға көзімді «лақтырып» жіберсем, әйелім үш аяқты темір ошаққа қазан қойып, наурыз көже пісіріп жатыр екен... Сілекейім қыдырып келсе де, жұтынған жоқпын, ауылдың жағдайын білесіз бе, білмейсіз бе, сылдыр су ішіп, шандыр шайнап жүрген жайымыз бар, жапырақтан қайнатқан шайымыз бар, табағымыздың түбінде жылтырап жатқан майымыз бар, үкімет ауылға қаржы бөлсе, толтырып алатын ұртымыз бар, жүрек талып бара жатса, сора қоятын құртымыз бар...

	—Наурыз көжеде жеті түрлі нәрсе болуы керек,—деп мұңайды әйелім. Сосын күрсінді. Күрсініп еді, итім де басын салбыратып, күрсінгендей, «сендер беретін тамақ та жоқ», —деп, жағдайымызды түсінгендей дыбыс шығарды.

	—Қазанда не бар?—деп сұрадым мен.

	—Су.

	—Су саналмайды ә?

	—Саналмайды...

	—Суға су қоссаң... Бір...

	—Жеті рет су қосып қойғанмын...

	—Екеуміздің пенсиямыз қайда кетті өзі?

	—Үкімет бес теңге қосқан пенсияң қалада оқып жатқан балаңның оқуына да жетпеді...

	—Осы Америкадағы зейнеткерлер алатын пенсиясын қалтаға басып, курорттарға кетеді екен... Қандай көп десеңші! Біздікі жалауға жетпейді...

	—Наурыз көже пісіріп жатырмын. Не қосайын?—деп қиылды әйелім.

	—-Бір тамшы көз жасыңды қос.

	—Қазанға су құйып жатқанымда, көңілім босап, бір тамшы жасымды қосып қойғанмын...

	—Бәріміз жер басып жүрміз. Шіренген байлар да, шенеуніктер де. Жер—қасиетті ұғым, ендеше, бір уыс топырақ сал.

	 Әйелім қайнап жатқан суға бір уыс топырақ салды...

	—Тағы не қосайын?

	—Жапырақ қос, исі жақсы болады.

	—Ал, қостым. Екеу болды.

	—Мына білезігіңді қос. Наурыз көжеміз қазақыланып, әшекейлене түседі...

	—Сенің кебісіңді турап жіберейін де?

	—Жоқ. Резеңкенің исі жаман болады. Дәмі жоқ...

	 Бір кезде алдында ауыл әкімі, соңында өзге нөкерлері бар аудан әкімі Қаржыбай Жепқойғанов кіріп келе жатыр ауламызға! Құрақ ұшып қарсы алдым.

	—Мерекелеріңізбен! Наурыз құтты болсын!—деді аудан әкімі.

	—Ақ мол болсын!—деді ауыл әкімі.

	—Сиырымыз қыста шөп болмай, ауыр науқастан қайтыс болып кеткен... ақ мол болмай тұр,—деп міңгірледім мен...

	—Ақсақалға жайылым жер беріп пе едіңдер?—деп сұрады Жепқойғанов.

	—Бергенбіз...

	—Ия, берген. Өзеннің астындағы жерді пайдалана алмай жатырмын...

	—Шал, наурыз көжеге не қосайын?—деп кемсеңдеді кемпірім.

	—Ауыл әкімінің майланып кеткен бір жамбасын кесіп қос, аудан әкімінің ауыл тұрмысын көре алмайтын көздерін ойып, майдалап тура... Орынбасарының есеппен еститін құлақтарын қос. Аудандық мәслихат хатшысының қалың бетінен кішкентай кесіп ала ғой...

	—Енді біреу ғана қалды... Жеті нәрсе болу керек қой,—деген кемпірім пышағын қайрай жөнелді.

	—Кәсіпкерліктен келген, беретін жеріне беретінін берген, енді сол бергенін жинап жүрген, халықты сүлікше сорып, қинап жүрген кеуекбас аудан әкімінің басын ас! Ертегі кейіпкерлеріндей есемізді жібермейік! –дедім мен.

	 Бір қарасам, аудан әкімі де, ауыл әкімі де безіп қашып барады екен.

	—Әй, әй, ойнап айтамын, көктемнің көтерем көжесінен ішіп кетіңіздер!—деп айқайласам да, арттарына қарар емес... «Бар, шақырып кел, нан ауыз тисін!» десем де, кемпірім қитығып, барар емес... Айтпақшы, Наурыз мерекелеріңізбен, жамағат! Біздің үйден көже ішіп кетіңіздер!





ТҮРМЕДЕГІ ТОЙҒА ШАҚЫРАМЫН!


	 Көшеде ышқырымды көтеріп қойып, ысқырып келе жатыр едім, сыныптасым Далабай кездесіп қалып, таңдайы тақылдап, екі көзі жерге түсіп кете жаздады.

	—Сужұқпас, неғып жүрсің?—деп сұрады ол.

	—Неғыбы несі? Қыдырып жүрмін...

	—Өй, сен түрмеде емес пе едің?

	—Ия.

	—Ия болса, мына жүрісің не?

	—Таза ауа жұтып...

	—Сен адам өлтірген қауіпті қылмыскер едің ғой...

	—Қазір қауіпсіз қылмыскермін...

	—Айтпақшы, сені «баран» болды деп естідім?

	—Баран емес, барон болдым, барон! Есірткі бизнесінің қожайынымыз!

	—Сен өзі түрмеден байқамай қашып кеткен жоқсың ба?

	—Қашқаны несі? Түрме—өз үйім, өлең төсегім...—дедім мен маңғазданып.

	—Бетіңдегі тыртықтарың құтты болсын!

	—Бетте бесеу, арқамда алтау, желкемде жетеу, тіземде төртеу.

	—Ойбай!

	—Немене ойбай?

	—Енді байқаппын, мына арқаңа қадалған пышақты...

	—Бизнес әлемінде қылмыс қатар жүреді, бауырым. Лауазымды қызметте отырған нашақор мен наркобаронның кислородын жауып тастап едім, адам жұмсап, арқама пышақ салдырды.

	—Байқаусызда ғой?

	—Ия. «На память» деп дәрігерлерге алдырған жоқпын.

	—Сұққанннан кейін суырып алмайды ма? Әп-әдемі пышағын ұмытып...

	—Суырса, ауа кетіп, өлемін.

	—Ойбай суырма, киіміңді іліп қоярсың жүдә болмағанда...

	—Ақылыңа рахмет.

	—Қартайған әке-шешеңе көмектесіп тұратын шығарсың?—деп сұрады ол.

	—Әрине. Өткенде ғана бес кило геройн жібергенмін. Станцаға апарып, тиісті адамдарға сатады...

	—Адам болмайсың ба? Ұят қой енді мына тірлігің...—деп күмілжіді ол.

	—Мен емес, мына сен адам емессің! Түріңе қарашы? Ертең өлетін сияқтысың. Шалбарыңды балақтарынан кесіп, шортик етіп киіп алыпсың. Астыңда машинаң да жоқ. Ал, есірткі бизнесінің арқасында талай шенеуніктердің балалары бір миллион доллар тұратын «Ягуар» машинасын мініп жүр... Ал сен түрмеге түскеніме құтты болсын айтып та келмейсің. Сыныптас дейді— ау сені де...

	—Өй, маңдайыңа көк сиямен не деп жазып тастағансың?...

	—Татуйровка ғой. «Тәуелсіздік» деп жазылған.

	—Саяси тұтқынсың ба не?

	—Жоға, бір кезде осылай жазып жағымпаздансам, кешірімге шығамын ба деп далбасалағанмын. Енді керегі жоқ...

	—Қалай?

	—Түрме бастығымен келісіп, түрменің ортасына жекеменшік казино салдырып жатырмын.

	—Жағдайың жақсы екен. Үйлендің бе?

	—Прокурордың қызына үйленейін деп жатырмын. Құдай қаласа, күзде тойымыз өтеді. Келсеңші, зек қыздармен танысасың.

	—Сужұқпас, маған қарыз ақша бере тұршы...—деп қиылды Далабай.

	—Базар жоқ. Мә.

	—Бұл не?

	—Геройн ұнтағы.

	 Ол жан-жағына қарап алып:

	—Мұны қайтемін?—деп сұрады.

	—Менттерге сатасың...

	 Қуанып кеткен ол бетімнен сүйіп, көшеде кетіп бара жатқан бір ментті тоқтатты. Екеуі күбір-күбір, жыбыр-жыбыр сөйлесіп жатқан. Бір кезде мент оның қолын қайыра бастады. Одан сытылып шыққан сыныптасым менің арқама келіп тығылды.

	—Қане, сатып алады дегенің? Адам емес екенсің ғой! «Ақша бер десем, статья беремін» деп тұр мынауың!—дейді қалшылдап.

	—Ештеңе етпейді,—дедім мен оның арқасынан қағып,— түрмедегі тойымда асаба боласың!

	 Сыныптасымның қолына кісен салынды. Байғұс жыламсырап, рация арқылы шақырылған менттердің арасында мүсәпір болып барады... Күшік десе... Айтпақшы, бәріңізді түрмеде өтетін тойыма шақырамын!





ЖИРИНОВСКИДІҢ ЖЫНЫ КЕЛДІ!


	 Құдай-ау, күні кеше ғана күшене-күшене кеңірдегі тесіле жаздаған «жынды» Жириновский, ия, ия Ресей думасы төрағасының орынбасары Владимир Жындовский топан судың үстінде ағып барады!

	 Мәскеуде жердің «қытығы» келіп, қатты түшкіріп салуының әсерінен Ресей өзендері кемерінен асып, жер бетіне жайыла бастаған еді... Жириновскии байғұс бөрененің үстінде шоқиып отыр. Сонадайдан ағып келе жатқан бірдеңені көзі шалды. Жақындағанда байқады, креслосымен ағып келе жатқан Ресей президенті Медведов екен.

	—Дми-Дми... Дмитрий! Құтқара гөр мені!—деп айқайлады бұл.

	—Атаңа нәлет десе!—деп тістенді президент.

	—Өй, президент деген балағаттамайды...

	—Иттің баласы десе! Нең бар еді, күліп?

	—Күлеміз ғой, енді үрмейтін шығармыз?

	—Сен күліп те, үріп те жүрсің!

	—Не істеп қойдым соншама?

	—Жапония елі жер сілкінісінен, цунамиден он мыңдаған адамынан айырылып, қайғы жұтып отырғанда, «ойбай, сол керек өздеріне! Куриль аралдарын түстеріңде көресіңдер енді! Өліңдер, қырылыңдар!» деп теледидардан сөйлегенің не?

	—Сөйлесе ше? Батыс Қазақстан Ресейдікі деп те жүрмін, онда тұрған не бар?

	—Естіп қойды...

	—Кім?

	—Құдай. Сөйтіп біздің елге топан су жіберіп отыр, есалаң!

	 Төбеден тікұшақ көрініп, президентті арқанмен тартып алып кетті. Жындовский ұмтылып еді, Медведов тілін шығарып, мазақтаған болды... Енді қайтті? Қарны да ашып барады... Қайран Қазақстаным-ай... Сонда туылдым, сонда өстім, бір үзім нан бере гөр... Сонадайдан стол ағып келеді. Үстінде біреу отыр. Жәй отырған жоқ, бутерборд жеп отыр. Жақындағанда барып таныды, Ресей премьер-министрі Путин екен...

	—Дай хлеб, кусок...—деп тамсанды бұл. Бөрене толқынмен ағып, оған жақындады.

	—Атауыңды же...—деді анау.

	—Өй, сендерге не болған? Мен ұлы Ресей мүддесі үшін...

	—Құдай қылығыңды кешірмеді... Сенің кесіріңнен кабинетімде отырған күйі ағып келемін!

	—Кешіріңіз...

	—Не жынды емессің, не сау емессің!

	—Біз қайда ағып барамыз өзі?

	—Жапонияға!

	—Өлә-ә...

	—Бәлә-ә...

	 Тік ұшақ көрініп, Путинді де алып кетті. Жындовскидің жыны келді. Ағысы қатты толқын мұны тұншықтыра жаздады. Сол аққан күйі Жапония жаққа барып тоқтады. Аш. Әлі жоқ. Әшейінде әйелінен басқа ешкімді құшақтамайтын ол бөренеге жатқан бойы құшақтап алыпты... Жағаға келіп тіреліпті бөренесі. Жыртитып, көзін ашса, Жапония премер-министрі Наото Кан қолын созып тұр екен... Мұның бар айтқаны: «Братан, дай сто грамм...»





ОБАМА, О, ОБАМА!

	(Саяси сатира)

	 Шәй, шәй ішсең, көңілің жай... Сайлауда жеңіске жеткен Елбасымыз Америка президенті Барак Обама мен Ресей президенті Дмитрий Анатольевич Медведовті көк шәй ішіп кетуге шақырды.

	Шынымды айтсам, Назарбаевтың күзетшісі болып жүріп, Обаманы тірідей бірінші рет көруім. О, Обама, Обама! Қазақтың қара торы жігітіне ұқсайды екен. Жүдә жайдары. Біреу табанынан қытықтап жатқандай, ыржалақтап күле береді. Оның қасында Медведов бұғының сирағын жұтып қойғандай, бұйығы отыр.

	—Ыржалақтай бермей, тыныш отырыңызшы!—деп қалды Дмитрий Анатольевич Обамаға жақтырмай қарап.

	—Пардон, не болып қалды?

	—Нұрекеңді құттықтамаймыз ба?

	—А, ия, Қазақстан президенті Нұрсұлтан Назарбаев мырза, құттықтаймын! Керемет! Окэй!—деп бас бармағын шошайтты Обама. «Обаманы бір көрейінші, Обаманы бір көрейінші!» деп қоймаған соң, «Аттан» қоғамдық қозғалысының лидері Амантай қажы осы дастарханға қатысып отырған. Шәйден бір ұрттай беріп, Обамаға ала көзімен бір атты да:

	—Оңбаған бала екенсің!—деп қалды. Назарбаев ыңғайсызданып:

	—Кешіріңіз, сізге тегін бата беріп жатыр,—деп жуып-шайды. Қазақшаны шала-шарпы білетін Обама жымиып, қымыздан сіміріп салды.

	—Әй, Обама!—деп дауыстады Амантай қажы тағы да,—сен президенттікке сайланарда мен қалай тілектес болдым десеңші! Түнімен ұйықтай алмай шықтым ғой! Біле білсең, сен менің арқамда президент болып отырсың! Құдай тілегімді қабыл етпегенде, америкаңда арқаңды тыр-тыр қасып, насыбай атып отырар ма едің? Бір шәйға шақырмадың ғой! Кофе, кокакола бермедің ғой! Адам емес екенсің! Сендерде сұрқия саясат!

	 Назарбаев ым қағып еді, мен нөкерлеріме көзімді қыстым. Күзетшілер Амантай қажыны орнынан көтеріп бара жатты. Сонда да сөйлеп болар емес:

	—Обама! Ақ Үйдің араласпайтын жері жоқ екен! «Атом бомбасын іздейміз» деп Иракты «құшақтадыңдар». Ауғанстанды пышақтадыңдар! Атаңа нәлет Каддафи өз халқына өзі оқ атты. Осыны желеулетіп, Ливияны тұмсықтан ұрып жатырсыңдар! «Қой» дегенге қоймаған, «қой» дегенге зар болады...

	—Не деп жатыр? Бірін түсінсем, бірін түсінбедім?—деп сұрады Обама.

	—Сізді осында келуіңізбен құттықтап жатыр,—деді Медведов.

	—Ашулы ғой?

	—Ол ашуланып құттықтайды. Стилі сондай,—деді Назарбаев. Ет желініп, қымыз ішіліп болған соң, Обама балық аулағысы келді. Үшеуі қармақ салып, Каспий теңізі жағалауында отыр. Депутат жағымпаздар су астында жүзуге арналған киімдерін киіп, теңізге құлады да, президенттердің қармақтарына балықтарды іліп отырды.

	—О-о, бұл не? деп таңырқады,—Обама. Оның қармағына «балық іліккен», бірақ, балықтың басына кішігірім тақия кигізіп, оны шандып байлап тастапты.

	—Қазақы тақия,—деді елбасымыз.

	—Мафия что ли?—деп қалды аң-таң болған Медведов те.

	—Тақия. Тюбитейка...

	—Қазақ қонағына өте кең пейілді. Балықтарымызға дейін ұлттық-дәстүрді сақтайды...—дедім мен. Күзетші мұндай жерде тым-тырыс тұру керек еді, шыдамадым. Жағымпаздар тым қызып кетсе керек, Медведов қармағын тартып қалғанда, оған қақталған балық ілікті. Медведовтің көздері жерге түсіп кете жаздады. Елбасыға қарады. Қашанда, жайдары жүзді Елбасымыз масаттанып:

	—Дмитрий Анатольевич, біздің қазақы балықтар бір мезгіл жағаға шығып, күнге қыздырынып жатады. Мынау қатты қыздырынса керек, сыра ішкенде жақсы,—деді. Медведов басын шайқап, балықтан бір тістеп, сыраны басына төңкерді. Шымкент сырасын. Біздің президент те қармағын тартып қалған. Балық орнына еліміздің көк байрағы ілініп шыға келді...

	—Қазақстан Африкада да Қазақстан!—деп көтеріңкі дауыстады президент. Жаса, Қазақстан!





ШӘЙ ІШІП ОТЫР ЕДІМ…


	 Түн. Негр түн. Айнала қап-қараңғы. Биік ағашқа өрмелей шықтым да, қытай қорғанындай биік дуалға секіріп түстім, есекке отырғандай жайғасып, жан-жағыма көздерімді қуалап жібердім.Сосын, ішке қарай өзімді лақтырып жіберіп, доптай домалап, жерге топ ете қалып едім, арсалаңдап, есектей иті кесектей тілін шығарып, ия, иті құрғыр жүгіріп келеді екен. Аулада жарық самаладай, тұра қаштым. Өзі біртүрлі, жүз жасаған шалдың әжім-әжім бетіндей берекелі пошымы бар ит мені басып озды да, дәл алдыма шоқиып отыра кетті. Үрмейді. Соған қарағанда, менен үрейі ұшып, тілі байланып қалды-ау деймін… Кері бұрылып, ат шаптырым ауласы бар үйді айнала қаштым. Ит тағы да мені басып озып, алдыма шоқиып отыра қалды… Не үрмейді, не күлмейді… Қазір бас салса, ішек қарынымды сылп-сылп жұтып жататыны көз алдыма елестеп, «Құдай-ай, байдың үйін тонауға неге келдім екен?!» деп кері бұрыла қаштым. Сарай тұр, соның есігін тартып едім, ашылмады, есіктің астында кішкентай тесік бар екен, содан өтпек болып, басымды сұға қойдым. Сұққанымды қайтейін, басым кептеліп, не ары, не бері өте алмайтынымды ұға қойдым… Енді жетіп те қалған шығар? Қазір құйрығымның жартысын жейді… Жүрегім тоқтап қала жаздады… Алдыма қарасам, иті құрғыр шоқиып отыр… Тілін таза ауаға шығарып! Сөйтсем, сарайдың бергі беті соғылыпты да, арғы беті әлі ашық дала екен!

	–Кешіріңіз, бір тойып алайын деп келіп едім…—дедім мен жыламсырап.

	–Оқасы жоқ,–дегендей болды ит. Деді ме, солай елестеп кетті ме, ойбайлай басымды суырып алдым да, тұра қаштым. Жүгірген бойы есігі ашық тұрған коттедждің ішіне қойып кетіп, есігін жауып алдым. Есікті тұтқасынан тартып тұрып, артыма қарасам, тура сондай есектей ит шоқиып отыр! Беті біртүрлі… Адам қорқады… Қай жақтан кіріп кетті екен? Есікті ашып қалсам, алғашқы көрген итім басын шұлғыды. Бұтын көтеріп, зәр сындырды… Есікті тарс жаба қойдым. Төбе шашым тікірейіп кетті. Шортик киіп шыққан болатынмын, бір кезде, балтырым жылы-ы-ып сала берді. Көз қиығымды салсам, әлгі ит балтырымды жалап жатыр! Тұра қашып, екінші қабатқа шықтым. Ит артымнан қумады. Тентек иттер ме деймін. Екінші қабаттағы холы керемет екен. Жарықты сөндірмепті. Ортада су бұрқақ, арқардың мүсіні… Керемет енді… Қорыққаным басылайын деді. Жұп-жұпсақ қоңыр теріден жасалған диванға отыра бергенмін, диван дегенім қозғалып кетті де, мен ұшып тұрдым. Сөйтсем, дә-әу иттің үстіне отыра кетіппін! Терісі қоңыр, аузын кере есінегенде, алтын тістері жарқ-жұрқ ете қалды. Үрген жоқ… Өзімді қайрап, бетімді шапалақтап жібердім де, тез есімді жидым. «Ашбек Жалаңашұлы! Есіңді жи! Сен өміріңде тұңғыш рет миллионердің үйіне ұрлыққа түстің! Алтындарын ал да, тайып тұр!» Аяғымды еппен басып, бір бөлмеге кірдім. Жарықты жағып қалып едім, ойбай! Бір ит шоқиып отыр! Жүрегім зу ете қалды! Осымен, төртінші ит! Пародасы бөлек иттер әйтеуір! Ұрғашы болса керек, құлақтарына алтын сырға тағып қойыпты! Кеудесінде бриллиант моншақ… Мүләйімсіп келіп, аяғыма арқасын үйкеледі. Тапжылмай тұрмын. Көзімді тарс жұмып алдым. «Құдай-ай, қайда тап болдым өзім?» Тұра қаштым. Қашып бара жатып, асханасына кіріп кетіппін… Тоңазытқышын ашып қалсам, ойбо-ой, мұнда не жоқ десеңші! Бәрі бар ғой, бәрі бар! Дереу дастархан жайып жіберіп, терлеп-тепшіп, шәй ішіп отырғанмын. Бірінші қабаттан әлдекімдердің даусын естігендей болдым. Асханадан шығып, келесі бір бөлмеге кірдім де, олардың жатын бөлмесі болса керек, жалпақ диванның астына жата кеттім. Бір кезде ерлі –зайыптылар ішке кіріп, диван үстіне құлай кетісті.

	–Күзетшіні қуу керек, қыдырып кетіпті,–деді әйелі.

	–Төрт ит тұрғанда, қандай ұры келсін? Ұры келсе қуанар едім!—деді күйеуі.

	–Неге?

	–Абырой ғой!

	–Швед иті он мың доллар, ағылшын пародасы сегіз мың доллар, өңшең қымбат иттерді сатып алғанымызды туыстарымыз көре алмайды!

	–Үндістаннан сатып алған итімізге құда түскен кәсіпкер Ырылбайды білесің ғой. Бір кафеде құдайы берген боламыз да, ол ішіп отырған қымызға у қосып беруді жоспарлау керек.

	–Ия, у беріп өлтірейік. Сол кісі маған жақпайды.

	–Мұнайды жасырын жалап, байып отырғанымызды білесің. Оның да мұнай жалағысы келеді екен! Шетелге жасырын уран сатқаны аздай…

	 Мына сөзді естігенде, еңіреп жыладым. Танымасам да, Ырылбайға жаным ашып кетті.

	–Сыңсылап жылаған сен бе?—дер сұрады күйеуі.

	–Ия. Шешем марқұм есіме түсіп кетті…—деді әйелі. Менімен қабаттасып жылағаны қандай жақсы болды! Бір кезде күйеуі жатып алып, темекі тарта бастады. Темекіні сорды да, саусағына қыстырған күйі қолын төмен салбыратты. Мұрнымды құрт жеп бара жатқандай, менің де темекі шеккім келім кетті. Саусақтар арасындағы темекіге аузымды тосып, бір-екі сорып үлгердім. Бір кезде қымбат темекіге қатты қызығып кетсем керек, қожайынның қолындағы темекісін емес, саусағын сорып алыппын. Бәсе, түтін шықпайды… Қожайын атып тұрды. Әйелі шыңғыра қашты.

	–Әй, сен кімсің?–деп сұрады ол еңкейіп.

	–Кешіріңіз, практикант ұры едім…–деп ақталдым мен.

	–Танысқаныма қуаныштымын!—деген ол мені төсек астынан суырып алып, бетімнен сүйді. Ұра жөнелетін шығар, немесе атып тастайтын болды –ау деп ішімнен ойлап тұрғанымда, қашып кеткен әйеліне ертіп апарып, мені таныстырды.

	–Қатипаш, бұл біздің үйге алғаш түскен құрметті ұрымыз екен. Басына ақ құйып шығарып салуымыз керек…

	 Мені үйіне кіріп кеткен жылан деп ойлады ма, әйелі басыма бір кесе кефир құя салды…

	–Ой, дура, шутит еткенді де прямой түсінесің. Қонаққа тамақ әкел…

	 Не керек, маған дастархан жайып, құрмет көрсетті. Аң-таң болсам да, тамаққа тыңқиып тойып алдым. «Болды, рахмет…» десем де, үш қайтара тамақ жегізді… Қарныма иненің ұшын сәл тигізсе, тырс етіп жарылардай тойдым! Өмірімде бірінші рет… Қолыма он мың доллар ұстатып, қожайын есік алдына дейін шығарып салды.

	–Біздің үй осы, біз жоқта ұрлыққа келіп тұрыңыз,–деп әйелі де жымиды. Жылағым келіп кетті. Не деген мейірімді жандар еді! Қимай қоштастым… Қимай кетіп барамын… Не олар ноқалай, не мен ноқалаймын…





БЕТІНЕ РҰХСАТСЫЗ ТҮКІРГЕНІҢІЗ ҚАЛАЙ?

	(Саяси сатира)

	 Түтіп жегісі, жұтып, жалағысы келді. Бірақ жеуге де, жалауға да болмайды. Адамжегіш емес. Ол Қазақстанның Германиядағы елшісі... Алдында айбақ-сайбақ болып тұрған атташе Айранбай Көжебаевқа ашқарақтана қарады.

	—Айранбай Көжебаевич, абыройымызды, Қазақстанның абыройын айрандай төктіңіз!

	—Кешіріңіз...

	—Кешіре алмаймын!—деп ашу деген айғырды ерттеп мініп алған елші айқайлап берді,—Не деген таяз адам едіңіз! Сіз жұмыс істеген бір жыл ішінде не істемедіңіз? Бір қарасам, неміс қыздарымен бірге сағыз шайнап тұрсыз! Саясат санаңызға кірмейді! Енді бір қарасам, көшеде талтаңдап барасыз! Аяқты жиыңқырап жүруге болады ғой, жарқыным! Қатты талтаңдауға бола ма? Шалқайған Көкірековичтің баласы екеніңізді мына Германия халқы біле ме? Әкеңізді құрметтеймін, бірақ сіз бір жыл ішінде мені жындыханаға жатқызудың сәл алдында тұрсыз! Машинаны құйындатып айдайды екенсіз! Көшеде бутерборд жеп тұрған семіз әйелді қағып кете жаздағаныңызда, ол байғұс асығыс жеймін деп саусақтарын да шайнап тастапты! Сосын бір неміс азаматын тоқтатып алып: «айн, свайн, драйн, енеңді сенің ұрайын!» деп мұрын астындағы мұртын жұлыпсыз... Ол қашып бара жатса да, артынан қуып жетіп, «Сіз Гитлерден аумайды екенсіз!» деп мазақтағаныңызды қалай түсінуге болады?

	—Шынында ол Гитлер көкемізден аумайды екен,—деп міңгірледі атташе.

	—Гитлерге ұқсайды ма, Шиллерге, жоқ әлде, Эзопқа ұқсайды ма, онда қандай шаруаңыз бар? Мемлекеттік қызмет этикасы деген болады, жарқыным,—деген елші Елшібек Елібаев терезе тұсына келді де, кенет кілт бұрылып:

	—Сіз ішімдік ішіп алып, бір лауазымды қызметкердің бетіне рұқсатсыз түкіргеніңіз қалай?—деп сұрады, бірақ жауап күтпестен, бокалдағы апелсин шырынынан ұрттай салып:—кешірім сұраудың орнына «жалғыздық Құдайға ғана жарасқан!» деп екінші мәрте түкіргеніңізді қалай түсінеміз?—деген дегбірсіз ойын қосып қойды.

	—Мен оңтүстік жаққа түкіргенмін, солтүстік жақтан жел тұрды да, түкірігімді бұрып әкетіп, сол кісінің бетіне жабыстыра салды...

	—Ерегіскендей, екінші мәрте түкіргеніңіз қалай?

	—Сосын солтүстік жаққа қарай повторно түкіргенмін, ол кісі оңтүстік жаққа шығып кеткен екен, батыстан «тайфун» тұрып... сосын құдай ұрып...

	—Саясатта түкіруге болмайтынын есіңізде ұстамаған екенсіз! Саясатта сабырлы болып, келіп қалған түкірікті ішіңізге қарай «түкіре» салуыңыз керек еді...

	—Темекі шегіп тұрсам, түкіре беремін... Кешіріңіз...

	 Елшінің есі шығып кете жаздады. Ел не дейді? Елбасы не дейді? Қазірдің өзінде батыс басылымдары жарыса жазып жатыр...

	—Мәселе түкіруде емес, мәселе қалай түкіруде! Саясатпен түкіру керек еді! Рұхсат сұрап барып түкіру керек еді! Неміс халқы кез-келген нәрсеге алдымен рұхсат сұрап алады. Біздің қазекеңдер сияқты кабинетке кіріп алып: «Кіруге рұхсат па екен?» деп тұрмайды! Ғафу өтінемін, сіз осы қызметке келерде мемлекеттік қызмет этикасы туралы тест тапсырдыңыз ғой?

	—Ия.

	—Он сұрақтың құрығанда сегізіне жауап берген боларсыз? Қандай сұрақтар келіп еді?

	—Айта берейін бе?

	—Айтыңыз...

	—«Бүлінгеннен бүлдіргі алма» дегенді қалай түсінуге болады? Қалауын тапса, қар жана ма, өшіп қала ма? Түнде суға түкірме дегенді қалай түсінеміз? Әйел екі қабат кезінде қандай түстер көреді? Бит пен сіркенің айырмашылығы... Тауық неге қыт-қыттайды?

	—Жарайды, доғарыңыз! Сізге осындай сұрақтар қойылды ма?

	—Ия. «Сұрақтар жеңіл болсын» деп пахан звондаған соң...

	—Сізді әлдеқашан қызметтен қуып жіберуіме болар еді. Жас қой, түсінер, ойланар дедім. Әкеңізді сыйладым. Бірақ сіз күні кеше ғана елшіліктің балконында тұрып алып, бар даусыңызбен: «Сағындым, әке, исіңді!» деп айқайлағаныңыз қалай? Құрметтім, өзіңіз ойлаңыз, әкеңіз иісін қалай жібереді? Сіз, Айранбай Көжебаевич, жұртпен мәдениетті амандасудың орнына, «Гутен тахты» әдейі бұрмалап: «Көкем тах, апам тах!» дейтініңіз қалай? Сіз шетелде жүрсіз, қымбаттым, сізге қарап, қазақ елін бағалайды...

	 Ол сөзін аяқтап үлгерген жоқ, ұялы телефоны шырылдап қоя берді. Атташенің әкесі, өзінің досымен сөйлесіп жатты. Сөйлесіп болды да, шаршаған кейіпте былғары креслоға отыра кетті.

	—Пахан не дейді?—деп сұрады атташе.

	—Не деуші еді? Аса құрметпен «сволочым менің!» деп еміреніп отыр! Елге қайтсын, «сволочымды сағындым» деп отыр, —деген елші атташенің бетіне бір түкірді.

	—Мұ-мұныңыз қалай?—деп сұрады анау.

	—Әкеңіздің атынан түкіруге ресми рұхсат алдым... қайталайын ба?—дегенде, Айранбай Көжебаевич елшіліктен қаша жөнелді... Қашқанының өзі қызық, талтаңдай безіп барады...





КЕШІРІҢІЗ, ТАНЫМАЙ ҚАЛДЫМ...


	Өзiммен-өзiм, көзiммен-көзiм, сөзiммен-сөзiм болып, көшеде күрсiнiп келе жатқанмын. Бiреу жын қуғандай, тап бiр әйелi төрт баланы “оптом” туғандай, жүгiрiп келдi де, арқама жұдырығымен қойып қалды. Жанарыма жас келiп, жылай салатындай жас бала емеспiн. Еңсерiле бұрылып, еркек мiнез таныта жалт қарадым.

	– Ой... — дедi анау.

	– Немене, “ой?”

	– Кешiрiңiз, танымай қалдым... Мен сiздi облыс әкiмi екен деп қалдым...

	– Ей, есектiң қодығы, облыс әкiмi осылай көшеде, жалғыз өзi жынданып келе жата ма, не?

	– Облыс әкiмiнен аумайды екенсiз...

	– Облыс әкiмiнiң арқасынан ұратын сiз кiмсiз өзi?

	– Жыным келiп... Кешiрiңiзшi... “Облыста сыбайлас жемқорлық жоқ” деп есеп берiптi, бәрi өтiрiк! Соған жыным келiп...

	– Жыныңыз таксимен келсе, ұшақпен қайтып кетсiн, мен облыс әкiмi емеспiн!— деп ашуландым да, қалтамды қарадым. Құдайым-ау, қалтамда не бәрi жиырма тиын ғана қалыпты! Соған пiсте сатып алып, бiр-бiрлеп шағып келе жатқанмын. Бiреу артымнан қалмай сөйлеп келедi..

	– Аса құрметтi премьер-министр мырза, тоқтаңызшы... Тыңдаңызшы менi... Бiздiң депутаттар неге төбелеспейдi? Мәселен, Украина депутаттары төбелеседi. Ресей думасының депутаттары төбелеседi. Күнi кеше Қырғыз депутаты Қамшыбек Тәшиев депутат Бақадүр Сүлеймановты қуалап жүрiп... Тоқтаңызшы, бiр қараңызшы маған... Премьер-министр мырза... Бiздiң депутаттар Елбасыға, Сiзге бас шұлғи бередi... Айналаңызда жағымпаздар... Бiр-бiрiмен төбелессе, ширай ма дегенiм ғой...

	– Бәле дегенiм ғой! — деп жалт қарадым.

	– Ой...

	– Немене, ой?

	– Кешiрiңiз, премьер-министрден аумайды екенсiз... Бiр қырыңыздан тұрғанда...

	– Әй, есектiң тайқары! Немене, премьер-министр ерiгiп жүр ме? Премьер-министр пiсте шақпайды ғой...

	– Кешiрiңiз...

	Мына жұртқа не болған өзi? Қымбатшылықтан бастары айналып, көздерiнiң алды тұманданып кеткен бе? Жыларман болып тұрғанымда, бiр әйел келдi де, артымнан бiр тептi. Етпетiмнен құлап түстiм. Әйелде ұят жоқ екен. Жұрттың көзiнше үстiме атқа мiнгендей, отырып алды.

	– Сiзге не керек өзi? — деп мiңгiрледiм еңбектей жылжып.

	– Оңбаған! Қызыңдай жас қыздармен саунада болғаныңша, өлiп кетпейсiң бе? Ажырасамын! Сендей кәсiпкерден, көшедегi қайыршы артық!

	– Айқайламаңызшы, өтiнемiн...Сiз... маған бiр қараңызшы...

	– өлә... — дедi ол менiң бетiме үңiлiп.

	– Немене, “өлә?”

	– Артыңыздан қарағанда, менiң күйеуiмнен аумайды екенсiз...

	 Үстi-басымды қаққыштап, жұрт шатаспас үшiн, театрдағы досым берген сақалды жабыстырып алдым. Бiр кезде сонадайдан екi полиция инспекторы тұра жүгiрдi. “Әне, Бен Ладен! Бен Ладен тұр! Терроршы Бен Ладен!”

	Тұра қаштым. Олар артымнан қуып кеп бердi. Жексұрынға да, жексұрын емеске де жан керек, сән орталығына қойып кеттiм. Қыз-келiншектер боянып жатыр екен. Бiр бөлмеге кiрдiм де, шешiнiп жатқан қызды талдырып құлатып, киiмiн киiп, әзер құтылдым.

	Ертеңiне... Ендi мен жындана бастадым. Көшеде кетiп бара жатқан бiр жiгiт ағасының құлағына шертiп жiбердiм. Ол маған бұрылды.

	– Ой... — дедiм өтiрiк.

	– Немене, “ой?”

	– Сатқын Рахат Әлиевтен аумайды екенсiз! Кешiрiңiз...

	Бiр сап-сары, көк көз кiсiнiң бетiне шапалақпен салып жiберiп:

	– Қашқын десе! Алматы қаласының жерiн сатып-сатып байып алдың да, қашып кеттiң ә?—дедiм.

	– Сiз не деп тұрсыз өзi? —дедi анау мәңгiрiп.

	– Ой, кешiрiңiз... Сiз Алматы қаласының қашқын әкiмi Виктор Храпуновтан аумайды екенсiз...

	– Немене, Храпунов осылай перәшкi жеушi ме едi?

	– Кешiрiңiз...

	Ол менiң тұмсығыма қойып қалды. Шалқамнан түстiм. Құдай-ай, ешкiм көмектеспедi. Ары-берi ағылған адамдар. Тұрғызбайды бiрi... Шамасы, менi қайыршыға ұқсатып жатыр. Ерегiсiп мен жатырмын. Ерегiскенде бiр жыл тұрмай қояйын ба, осы-а?..





ҚАБІРСТАН РЕСПУБЛИКАСЫНАНБЫЗ!


	 Қалғып отырған хатшы қыз кенет есіктен ентелей кірген скелетті көргенде, шашының арасында шайтан жүргендей шыңғырып салды да, басы сылқ етіп талып қалды. Қарсы бөлмеден әкімнің көмекшісі атып шығып:

	—Сіз... сіз кімсіз?—деп сұрады. Жүрегі жыртыла жаздады...

	—Қабірстан Республикасынанбыз!—деген скелет басымен оның басын соғып қалғанда, анау есінен танып, шалқасынан түсті. Кабинетке сықырлай кіріп келгенде, әкімнің де зәресі бозторғайдай ұшты... Сасқанынан:

	—Сіз... сіз қатты азып кетіпсіз... Сықырлап, қу сүйегіңіз қалыпты...—деді жаны ашыған сыңай танытып. Скелет орындыққа келіп отырды. Қабырғаларының арасына қыстыра салған сигаретін алып, асықпай тұтатты. Түтіні қабырғаларының, жақ сүйектерінің арасынан шығып жатты...

	—Апай...

	—Қандай апай?

	—Кешіріңіз ажырата алмай тұрғаным...

	—Сендер нені ажырата аласыңдар өзі? Еркек скелетпін...

	Кенет ақ жайма жамылған әйел кіріп келді.

	—Біз Қабірстан республикасынанбыз!—деді әйел бұрын кірген скелеттің қасына отырып жатып,—кешіріңіз, мен кеше өлген әйелмін. Қазақстанда ақшасы жоқ сырқаттар «оптом» өліп жатыр... қала ауруханаларында ажал кезегінде тұрғандар көп.

	—Хош ке-келдіңіздер... Ш-шаруаларыңызды айтыңыздар,—деді әкім алдындағы графиннен су ішіп жатып. Көздері шығып барады.

	—Мен мына скелеттің әйелімін. Атым— Қатипаш. Свежи өлікпін. Күйеуімнің өлгеніне он жыл. Сіздер, өлгендерге маза бересіздер ме осы?

	—Не болып қалды, әруақ апай?

	—Жер бетінен естіп жатырмыз, осыдан бір ай бұрын қайтыс болған атақты әншінің қабірін бір тірілер даулап жүр дейді ме? Ол жер келесіде өлетін туысыма тиесілі дейді ме...

	—А... ия. Сондай бір арыз түскен...

	—Тірілерге кеңсайдан жер учаскесі алдын-ала беріле ме не?—деп қалды скелет. Сосын сықырлай орнынан тұрып, әкімнің иығына сүйекті қолын салды. Әкімнің үстінен тер сел болып ақты.

	—Ж-жоқ. Орынбасарым оңдырмай жүр...

	—Не, проблема керек пе сендерге? Біз жаққа ертерек көшіп келгілерің келе ме?

	—О, не дегеніңіз, —деген әкім есін жиып алды,— скелет көке, коньяк ішесіз бе? Әлде кофе?

	—Немене, мені алқаш өлік деп ойлайсыз ба? Кофеңді көзіңнің ішіне құй! Бізге шәй болса да жетеді...

	 Әкім столының бүйіріндегі түймені басты. Ішке төбе шаштары қақиып қалған көмекшісі кірді.

	—Шашыңызға не болған?

	—«Прическам» ғой,—дей салды көмекшісі қалтырап.

	—Мен хатшы қызды шақырдым...

	—Ол басына шелек төңкеріп алып отыр.

	—Кірсін...

	 Көмекші жігіт хатшы қыздың қолынан сүйреп, әрең кіргізді. Сонда да, басындағы пластмасса шелекті алар емес.

	—Басыңыздағы шелекті алыңыз,—деді әкім.

	—Қойыңызшы, қорқам...

	—Қонақтарға шәй әкеліңіз...

	 Хатшы қыз кетісімен « свежи» өлік:

	—Өкпеміз қысылып, Кеңсай зираты күннен күнге тарылып барады. Демек, халық арасында өлім-жітім көп. Шенеуніктер аз өледі. Жағдайлары жақсы,—деді.

	—О не дегеніңіз, құдай қаласа өлеміз... Қайтыс боламыз...

	—Сонда сіз жерленген қабірді ертеңіне біреу «менің жерім» деп даулап жатса ше? Ол ол ма, Кеңсайдан қабір сатып, ақша табатын сұмырайлар да бар дейді,—деді скелет ашуланып. Тіпті, орнынан тұрып кетті. Ашуланғаны соншалық, сүйек басы жерге домалап түсті. Ішке қалтырай шәй әкеле жатқан хатшы қыздың алдына қу бас домалай барғанда, ана қыздың тілі байланып қалды. Сосын кабинеттен тұра қашты.

	—Қайда барасыз? Қонақтардан ұят болды-ау!—деген әкім де кабинеттен қаша жөнелген, қарсы келе жатқан тағы бір скелетке соқтығысып қалды.

	—Кешіріңіз...

	—Оқасы жоқ, әкім мырза. Мен— Менмін ғой. Бес жыл бұрын мені тапсырыспен атып кеткен. Озық ойларымды ашық айтқаным үшін...

	—Кабинетке кіре беріңіз, мен қазір...—деген әкім зуылдай қашып, ғимараттан шыға берген... Есік алдында бір қора скелеттер тұр екен. Шеруге шыққан сыңайлы... Қолдарында плакаттар, ұрандар. «Жасасын, жарық дүние!» «Біз де сіздердей болғанбыз, сіздер де біздей боласыздар!», «Мұнайлы ел, мұңаймаңдар!» «Қабіріміздің басындағы көк тастарды қиратпаңдар!» деген жазуларды іштей оқыған әкімнің көздері қарауытып, құлап бара жатты... Бір кезде бір көзін сығырайта ашып: «Өлгім келмейді..» деді. Құдай сақтасын, өлмей-ақ қойсыншы...





ИНТЕРНЕТТЕГІ "ИТТЕР!"


	 Ақын болғым келеді. Бірақ ақын емес, қатын болдым...Сәл дөрекілеу кеттім ғой деймін... Өзбектер "қатын" дей береді әйелдерін. Менің атым— Пістегүл, фамилиям— Стақанова. Сонда бір стақан пісте болады да...

	 Ақын болғым келеді. Бірақ жаза алмаймын. Сосын Мұқағали ақынның бір өлеңін көшірдім де, "Бұл біз ғой" атты әдеби сайтқа салып жібердім. Қуанғаным-ай! "Өлеңім" жарияланыпты! Мұқағали тірі болғанда, екеуміз бірге қуанар едік! Ол кезде интернет болған жоқ емес пе? "Өлеңімнің" соңындағы пікірлерді оқып, өріп қойған шашым тарқатылып кетті. Шетінен данышпан! Шетінен ақыл айтқыш! Әрине, тасада тұрып алып, шетінен батыр! Шетінен бәдік! Қатын менен жаман! Сол пәтуәсіз пікірлерді назарларыңызға ұсынайын:

	Бірінші пікір: Пістегүл! Өлеңің өлең емес! Сен одан да базарға барып, пісте сат! Поэзиялық леп жоқ!

	 Сәлеммен, Ауф-ауф.

	Екінші пікір: Атаңа нәлет-ау, басыңды асфалтқа мыжып тастау керек сенің! Өлең жазғанша, күйеуіңнің қасында тыр-тыр қасынып жатпайсың ба? Мынау не? Өлең бе? Тақпақ па? Бесінші сыныптың оқушысы жазған шимай-шатпақ!

	 Көктөбет.

	Үшінші пікір: Көктөбет, мен саған қосыламын. бұл қатынды атып тастау керек. О, шешең...

	 Алыпсоқ.

	Төртінші пікір: Не болып кетті сендерге? Әйел ақынды сыйламайсыңдар ма? Осылай дөрекі пікір жаза ма екен? Иттің балдары-ау, шошқа екенсіңдер ғой!

	 Ауф-ауф.

	Бесінші пікір: Ауф-ауф, сен поэзияны нашар біледі екенсің ғой! Бұл өлең керемет жазылыпты! Ұйқастары ұйып тұр!

	 Ыр-р-р...

	Алтыншы пікір: Қай жері керемет! Жазған соң, Мақатаев сияқты жазу керек қой!...Оның әр өлеңі классаика!

	 Күшкә-күшкә.

	Жетінші пікір: Сен нашар өлең жазып қартаятын болдың, Пістегүл! Ұйқастары қатты ұйқасып кеткен екен.

	 Итбас.

	Сегізінші пікір: Жігіттер, темекілерің бар ма?

	 Шылымбек.

	Тоғызыншы пікір: Қандай адамсың? Интернет арқылы темекі сұрағаны несі?

	 Насыбайұлы.

	 Міне, "данышпандардың "пікірін" оқыдыңыздар, айтыңыздаршы, көңілдеріңізге нені алып, нені тоқыдыңыздар? Біреуі Мұқағали өлеңін танымады. Классикті мойындамай жатқандар, мені қалай мойындасын!

	 Құрметпен: Пістегүл СТАҚАНОВА.





СIЗ ӘЛI ОТЫРСЫЗ БА?

	Сауаты - су, бiлiмi - бу, кәсiпкерлiктiң арқасында, танысымның тамырын дөп басқан Мыжбан екеумiз әскерде бiрге болғалы құдай жапалақты да жарылқаймын десе, демде ғой, күндердiң күнiнде күндей күркiреп, мiнезi жаңбырдай сiркiреп, аудан әкiмi болып шыға келгенде, шапалақ ұрғандар аз болды.

	Ендi жаласа, жалп ете қалатындай қоржын тамда қашанғы отыра берейiн, “однопалчанымнан” участкелiк жер, несие сұрайын деп, бiр күнi аудан әкiмiне келдiм.

	Мыжбан бiр қапшық цемент жұтқандай қақиып отыр екен, иiлмейдi, бiреу аузына шланга тығып, үрiп тастағандай, столын тiреп тұр. Саусақтары быртиған, маған “отыра бер” дегендей ишара еттi де, шыр еткен телефон тұтқасын көтерiп, ә дегеннен ұрыса жөнелдi.

	— Не деген адамсыз! Мен сiзге үш күнде бiтiрiңiз деп едiм ғой! Үш күн босқа кеттi ме? Ауырып қалдым? Одан да өлiп қалмайсыз ба? Жылап еңiреп баратын едiк қой! Сiзде ар-ұят жоқ екен. Жыламаңыз деймiн, көңiлiм босап кетедi! Ертең облыс әкiмiне айтамын! Айналайын-ау, аудан шекарасына “Хош келiңiздер!” деп жазуды цементпен құйып, бiр шелек әкпен әктей салуға да бiр ай керек пе? Кеше көрдiм, “Келе берiңiздер, кете берiңiздер!” деп жаздырыпсыз! “Немедленно” бұздырып тастаңыз! Ұят! Позор! Мен сiздi қызметiңiзден алып тастаймын.

	Мыжекең телефон тұтқасын қойып, маған бұрыла берген, тағы да безiлдей жөнелдi.

	— Иә, тыңдап тұрмын? Не деген адамсыз? Мен сiзге үш күнде бiтiрiңiз деп едiм ғой! Үш күн босқа кеттi ме? Әкемнiң төртiншi әйелi қайтыс болып едi дейсiз бе? Неге бiрiншiсi емес, төртiншiсi өлген? Сiзде ар-ұят жоқ екен! Жыламаңыз деймiн, немене бұл ауданға жылауықтар жиналған ба? Қазiр ғана Қиқымбаевпен сөйлестiм, ол да жылайды. Ертең облыс әкiмiне не айтамын? Айналайын-ау, Төле би, Қазыбек би ескерткiшiн мектептiң алаңына дұрыс орнатыпсыздар, ал Әйтеке би қайда? Немене? Тойға кеткен? Слушай, Әйтеке би тұғырының үстi бос, астына “Әйтекең тойға кетiп едi” деп алтындата жазып қойыпсыздар. Бұл не деген масқара? Не? Жаһандану жаңалығы деймiсiз? Жаңалығыңызбен жалп еткiзiп ұрып жығу керек сiздi! Әй, слушай, сосын Төле би мен Қазыбек би ескерткiштерiне қара көзiлдiрiк тағып қойғансыз ба? Бабаларымыз жаңа заманға жаңа көзқараспен қарап тұр деген ойыңызды есекке айтыңыз! Көзiлдiрiктерiн алып тастасын, мүсiншi Миғұлабаевқа хабарласыңыз! Осы сiздер-ақ шаршатып бiттiңiздер! Ұят, позор! мен сiздi қызметiңiзден алып тастаймын.

	Аудан әкiмi келесi телефонды көтердi.

	— Не деген адамсыз? Мен сiзге үш күнде бiтiрiңiз деп едiм ғой. Үш күн босқа кеттi ме? Немене? Iшiм өтiп жүр? Iшiңiз неғып iрiп түсiп қалмайды?!

	(Мыжекең сөйлесiп жатып, бiр парақ қағазға бiрдеңелердi сүйкей жазды да, маған ысырды. Оқып қарасам: “Сiз әлi отыр екенсiз ғой, кешiрiңiз танымадым?”-деп жазыпты. Мен параққа: “Тыжбан деген “однопалчаныңызбын”. Сәлеметсiз бе?” деп жазып, өзiне қарай ысырдым). Әй, слушай, сiзде ар-ұят жоқ екен. Жыламаңыз деймiн. Жылайтын уақытты тапқан екенсiз. Ертең облыс әкiмiне не айтамын? (Мыжекең әлгi параққа: “Однопалчанымбысың?” Тыжбанбысың? Жағдай қалай?”-деп жазып қойды. “Ойылған асфальт жолға сиырлардың тезегiн төгiп, сылап тастағанды кiмнен көрдiңiз? Немен? Тезекке алебастр араластырдық? Албасты-ау, менiң алдымдағы әкiм жолды жөндеуге берiлген қаржыны жеп кетсе, мен ендi несiн жейiн? Сенiң алебастрыңды жеймiн бе? Ұят, позор! Мен сiздi қызметiңiзден алып тастаймын!

	Ол артынша шырылдаған телефон тұтқасын көтергенде, сағатына қараса, түскi үзiлiс болыпты.Үнемi өзiммен алып жүретiн қоржынымның iшiнен термосқа құйылған шәйдi пиялайыма құйып, стол үстiне бiр таба нан, конфет тастап, ендi жүрек жалғайын деп жатқанымда “iскер” әкiм сөйлесiп жатып, әкiмнiң бiр парақ қағазға “Маған да шәй құйып жiбершi”,-деп жазылған сәлемiн оқыдым. “Атауыңды iш!”-деп жаза жаздап, екiншi пиялаға шәй құйып бердiм. Ол шәйдi бiр ұрттап қойып, әлi сөйлесiп отыр.

	— Әлеу, слушай, не деген адамсыз?! Мен сiзге үш күннiң iшiнде шақырыңыз деп едiм ғой! Үш күн босқа кеттi ме? Ауырып қалдым? Ертең ауыра тұрсаңыз болмас па едi? Жыламаңыз деймiн, жаман ырым бастамай! Ертең облыс әкiмiне не деп айтамын ендi? Әкiм болып келгенiме бiр ай өттi, әлi үйiңiзге шақырған жоқсыз! Сiзде ар-ұят жоқ екен! Айналайын-ау, бiр қой сойып, дастарханды жайнатып, қалтама конверт салу да қиын болып па? Мен сiздi қызметiңiзден алып тастауға мәжбүр болып отырмын!

	Ол телефон тұтқасын қоя берiп, маған бұрылды да: “Сiз әлi отырсыз ба?” деп сұрады. Әскерде бiрге болған досымның “сiз” деп сызыла қалғаны бiртүрлi екен. Келген шаруамды айтқым келген, ұмытып қалдым. Осы мен әкiмге не үшiн келдiм екен? Осы сәтте телефон тағы да безiлдей түстi.

	— Бетсiздер!-дедi аудан әкiмi қалшылдап. — Арамтамақтар. Сендер iшiп-жегеннен басқа не бiлесiңдер өзi?! (Ендi ол тұтқаны қоя салып, орнынан тұрып кеттi де, қолын сермей ұрса жөнелдi). — Не деген масқара! Мен сендерге де үш күн бердiм ғой! Үш күн босқа кеткенi ме? Облыс әкiмiне не айтамын?! Позор! Сендерде ар-ұятан кәшек те қалмапты! Бәрiңдi қызметтерiңнен алып тастаймын. Сөйтiп өз командамды шақырамын!

	Мыжекең сол сөйлеген қалпында, кабинетiнен шығып кеттi. Шәй iшiп оытрмын. Бiр кезде хатшы қыз кiрдi де:

	— Сiз әлi отырсыз ба?-деп сұрады, — Әкiм түскi үзiлiске кеттi.

	— Бiлемiн.

	— Таңертеңнен түске дейiн ол кiсi ешкiммен сөйлескен жоқ.

	— Қалай?

	— Өзi айтқан: “Бұрын әкiм болып көрген жоқпын, сендерге қалай ұрсуды да бiлмеймiн, тәжiрибеден өтейiн”,-деп. Бiрiншi орынбасарына тапсырма берген, ол кiсi телефон соғып отырады, әкiм “ұрысқан” болады. Түсiнген шығарсыз? Не шаруамен келген едiңiз?

	— Жай, әншейiн...-дедiм мен ыдыстарымды қоржыныма салып жатып. — Ұрыс естиiн деп келген едiм. Кешiңiрiңз, үйiме телефон соғып алсам?!

	— Мейлiңiз.

	Мен әкiмнiң кабинетiнде әйелiме ұрыса жөнелдiм.

	— Әй, қатын! Не деген адамсың?! Мен саған үш күннiң iшiнде бiтiр дедiм ғой! Үш күн босқа кеттi ме?! Ауырып қалдым? Жер алғаннан кейiн ауырсаң болмас па едi?! Үйдiң бiр қабырғасы құлап түскенiн бiлесiң. Соны үш күннiң iшiнде сылап, кiрпiшпен қалап шығуға болады ғой. Позор! Ұятсыз! Мен сенi әйелдiк қызметтен алып тастаймын!





ӘЙЕЛІМНІҢ АТЫ КІМ?



	 Бiз кейде қазақ елi емес, өзге елдерге мазақ ел сияқтанып тұратындаймыз. Өте, ұмытшақ елмiз. «Бар жақсылық балаларға!ң деймiз сосын ұмытып кетемiз. «Бар жақсылық аналарғаң деймiз, сөйтiп, қаулыдан қуардақ жеймiз, артынан ұмытып кетемiз. Ұмытшақтар мемлекетiнен сияқтымыз. Үкiмет үтiр, нүктеге уәде бередi, соңынан сұрау белгiсi қалып, ұмытып кетедi. Анау да мынау да ұмытшақ. Құдайын ұмытқандар ұрықтанып көбейiп келедi. Балаларымыз ана тiлiн тiлгiлеп, ағылшынға ауысты, кейiн ағылшын тiлiнде намаз оқитын шығар! казит-журнал дегендi көрмегелi қай заман! Бiздiң шалғайдағы ауылды айтамын. Әйелiмнiң күндiз-түнi көретiн өз теледидары бар. Ол – сұрық қара сиырымызды енi бұты. Төрт каналы да сүт көрсетедi. Соған да шүкiр! Кiтапхана жоқ кiтап орнына немерелерiмiзге «моральң оқимыз. Бiз үшiн бәрi бiр. Бiзге құдайдың да үнi жетпейтiндей. Президент кiм? Оның жарлықтары қандай? Бiлмеймiз.

	Бiр күнi «сiңiрi шыққан кедейлердiң тiзiмiн аламыз, кедейлiктiң тамыры қайда, соны iздеп табамыз!ң деген ұранмен аудан әкiмi келдi. Жанында ауыл әкiмi, Ұмытшақ Ұмытқанұлы бар, «кедейсiң бең? – деп сұрады аудан әкiмi.

	– Иә.

	– Сiңiрi шыққан кедейсiң бе?

	– Иә, сiңiрiм шодырайып кеткен.

	– Үйiңде не бар?

	– Төрт қабырға.

	– Қораңда?

	– Сиыр болған.

	– Қазiр қайда?

	– Қасқырларға сойып бердiк. Жеп кеттi.

	– Қасқырлар қайда?

	– Бiз жеп қойдық. Аштан өлетiн болған соң.

	– Қасқыр етiнен мәнтi жасапты, – дедi ауыл әкiмi кеңкiлдей күлiп.

	– Апау, Абайдан ескерткiшiн қайдан әкелдiңдер? – деп аудан әкiмi ыңыранып.

	– Қайсы? Ол менiң әкем ғой жасы жүз екiге келдi.

	– Әкем, дейдi? Ассалаумағалейкум, ақсақал!

	– Әликiм ассалам, қай баласың? – деп сұрады әкем. Құлағы жақсы естидi.

	– Аудан әкiмi Бетiжоқ Бизнесменұлымын ата.

	– Е-е, мен сенi өгiз екен деп қалсам. Көзiм нашар көредi. Қолыңдағы кiм? Тана ма? Бұзау ма?

	– Ата, ауыл әкiмi ұмытшақ көкем ғой – дедiм мен.

	– Жасыңыз қаншаға келдi? деп сұрады аудан әкiмi. Темекiсiн тұтата бастады.

	– Көп көктем көрдiм, шырағым,

	– Соғысқа қатысқан боларсыз?

	– Қандай соғыс?

	– Ұлы Отан соғысын, айтамын.

	– Ол қашан болып едi? Естiген, жоқпын, шырағым. Неге айтпады бiзге? Әлде менi Отанын қорғай алмайды дедi ме екен?

	Әкiм болып қала жаздады.

	– Ата, сiздi сол кезде ауырып, бесжыл қатарынан ұйықтап, 1945 жылы 9 мамырда оянған дейдi ғой, – дедiм мен.

	– Немене дейдi? Сонда Сталин өлiп қалған ба? Алда бейшара-ай, – деген атам еңкiлдеп жылады.

	Аудан әкiмi маған бұрылды.

	– Сiз ХХI ғасыр адамысыз. Ал, атаңыз алжып қалған. Ауыл жылын да бiлмейтiн шығарсыңдар?

	– Ауылдың да жылы бола ма? Естiмедiк – дедiм мен күмiлжiп.

	– Ипотеканы бiлесiң бе? – деп сұрады Ұмытшақ көкем.

	– Ол кiм? Тәуiп пе?

	– Сен өзi ипотеканы бiлмейтiн қандай қазақсың! – деп дүрс қоя бердi аудан әкiмi, – ипотека дегенiмiз, ипоте-ка-а! Аудан банкiсiнен ипотекалық несие беремiз, атаңызға үй сатып әперемiз.

	– Үй бар ғой. Осы үй ше?

	– Бұл сенiң үйiң. Сенiң үйiңдi атаң сатып алады. Ипотекамен! Бiз ауыл жылына көңiл бөлiп жүрмiз, сендер адам болсыншы де, өлiп жүрмiз! Өзiңнiң атың кiм?

	– Менiң бе?

	– Иә, сiздiң!

	– Менiң атым кiм едi? Ұмытып қалыппын.

	– Немене, өз атыңызды бiлмейсiз бе? – деп таңданды – ауыл әкiмi.

	– Құдайым-ау, мен керек десеңiз, президенттiң де аты-жөнiн ұмытып қалдым. Әйелiнiң аты Райса ма едi?

	– Кешiрiңiз, – дедi ауыл әкiмi сөзге араласып, – Мыжеке, ол Кеңес Үкiметiнiң президентi Горбачев қой! Кеңес Үкiметiнiң құлағаны қашан! Егемендi ел болғанымызға қанша жыл өттi!

	– Қашан құлады? – деп сұрадым мен шынымды айтайын, бiз жаңалықтан мақұрымбыз. Бәсе, бiздiң ауыл неге жабайыланып барады деп ойласам…

	– Әйелiңiздiң аты кiм? – деп сұрады аудан әкiмi.

	– Әйелiмнiң аты кiм ед? – деп мiңгiрледiм мен.

	– Е, мен қайдан бiлейiн? – дедi Ұмытшақ көкесiнiң көздерi айқыш-ұйқыштанып, – бұл ауылға жақында көшiп келдiм ғой!

	– Жындысыз ба? Туған әйелiнiң атын ұмытып қалған деген не сұмдық! – дедi Бетiжоқ, – сонда әйелiңiздi қалай шақырасыз?

	– «Әй, қатын!ң немесе «Қатеке!ң деймiн.

	– Сосын?

	– Қит-қит-қит! – деймiн.

	– Сiздiң есiңiз дұрыс па?

	– Дұрыс әйелiмнiң атын түгiлi, атамның зейнетақы алатынын да ұмытып қалды. Бiздiң ауыл Африкада сияқты.

	– Ертең келемiз. Шеңешем қыдырып кеткен екен. Аты-жөнiн бiлiп қойыңыз. Бiзге данныйлары керек! – дедi Ұмытшақ көкемiз.

	– Не бересiздер? – деп сұрадым мен.

	– Ипотека беремiз.

	– Сосын?

	– Көмек көрсетемiз!

	– Жақсы болды ғой. Көмiр керек, ұнымызда таусылып…

	– Беремiз! – дедi аудан әкiмi, – бiр қапшық кебек беремiз. Бiр табақ көмiр аласыз.

	– Е – б-әсе, жер-жерге кедей-кепшiктерге көмек берiп жатыр деп едi, кебектерiңе көп рахмет! – дедiм! мен.

	Олар кетiсiмен кемпiрiм келдi.

	– Қайда жүрсiң? – деп дүрсе қоя бердiм мен, – осы сенiң атың кiм? Атыңды терезенiң жақтауына ойып жазып қойсаң қайтедi?

	– Өлә, атымды ұмытып қалыппын, – деп бетiн шымшыды ол.

	– Бәлә, шешең кiм деп шақырушы едi!

	– «Әй, Қара қыз!ң дейтiн.

	– Сонан соң?

	– «Қара пұшық!ң

	– Мектепте ше?

	– Шақырмайтын.

	– Немене, он жыл бойы тақтаға бiр де бiр рет шықпадың ба?

	– Жоқ. Ендi шыға бергенiмде, қоңырау шылдырлап қоя бередi.

	– Бiз өзi қалай танысып жүрмiз? – деп сұрадым мен. Әйелiмнiң аты тiлiмнiң ұшында тұр.

	– Тоғайда кездестiк қой, – дедi ол.

	– Бiр-бiрiмiздi қалай шақыратын едiк?

	– Ымдап.

	– Сөйлесетiн бе едiк?

	– Жоға кездескен сәтте құшақтап, қатып қалатынсың. Бiр жолы соқыр iшегiм жарылып кеткен.

	– О, тоба! Осы уақытқа дейiн атыңды айтпағансың ә? Ұят қайда? Төркiнiңе зыт, енемнен атыңды сұрап кел!

	Әйелiм жүгiре жөнелдi. Өйткенi, төркiнi төрт үйден кейiн болатын.

	– Әй, – дедiм мен, – айтпақшы күйеу баласының аты кiм екен, сұрай салшы!

	Әне, бiз бәрiн ұмыттық! Өкiмет ауылды бiз өкiметтi ұмыттық «Ауыл жылың деп жариялапты ғой, оны да ұмытады әлi!

	Әйелiмнiң аты кiм едi..? Туу, тiлiмнiң ұшында тұрғаны…





НҮКТЕ

	 Баяғыда-а, «Қазақ альфавитi» деген алып мемлекеттiң тыныс белгiлерi жиналып «нүктенi құрту керек, Нүктенiң бiзге керегi жоқ! Онсыз да өмiр сүре аламыз, онсыз да ойнап-күле аламыз!»дептi. Сөйтiп, отырып алып, бәрi дә-әу торт жептi.

	 - Мен Сұрау белгiсiмiн! Мен қадiрлi, құрметтiмiн. Мен мемлекеттен балаларға қамқорлық сұраймын! Мен балаларға кәпмит сұраймын! Балалар ауырып қалса, дәрi-дәрмек те сұраймын! Жазушылар, ақындар менсiз ештеңе жаза алмайды! Адамдар менсiз бiр-бiрiнен ештеңе сұрай алмайды!-дейдi Сұрау белгiсi.

	 Леп белгiсi орнынан тұрады:

	 - Имиген түрiңнен болайын! Сұраншақ десе! Не болса соны сұрай бересiң! Бiр бала доп ойнап жүрсе, «добыңды бершi!»-деп сұрайсың. Анаңнан айран сұрайсың! Әкеңнен «ат болшы, үстiңе отырғызшы!» деп сұрай бересiң! Осы сенiң сұрамайтын күнiң болады ма? Ал, мен Леп белгiсiм! Мен айттым, бiттi! Бұйырып сөйлеймiн! Көтерiңкi көңiлмен сөйлеймiн!»

	 Үтiр орнынан тұрады.

	 - Неге шулайсыңдар? Үтiрсiз, менсiз, шаршап қаласыңдар ғой! Мен болмасам, судырап сөйлеп, езулерiң көбiктенiп кетедi емес пе? Сұрау, Леп белгiлерiнсiз де қазақ альфавитi құлап қалмас!

	 Сұрау белгiсi күледi:

	 - Әне, сөзiңнiң өзiн «Неге шулайсыңдар?»-деп сұрау белгiсiмен бастадың!

	 Тере мырс еттi.

	 - Тересiз көрген күндерiң құрысын! Мен сөз-сөйлемдердiң көпiрiмiн.

	 - Ойбай «көпiр» үнiңдi өшiр!-дедi Тырнақша айқайлап, - Немене, менi, Тырнақшаны көздерiңе iлмейсiңдер ме? Өмiрдiң өзi Тырнақша! Менi елемесеңдер, беттерiңдi тырнап аламын!

	 Нүкте сөз алады:

	 - Мен домалақпын!-дедi ол, - жер бетiндегi бейбiтшiлiктiң жаршысымын. Зұлымдыққа, қатыгездiкке, соғысқа нүкте қоямын! Жер домалақ, маған ұқсас! Адамдардың басы домалақ, күн алма, пияз домалақ! Нүктелер жасасын!

	Сөйттi де, Нүкте осы ертегiнiң соңына... көп нүкте қойып, кетiп қалды!





БІЗДЕ БӘРІ ТЕГІН...





	 Бір қазақ америкадан тапқан досы Джекпен сыра ішіп отыр дейді.

	—Сіздің елде халыққа тегін қызметтер көрсетіле ме?—деп сұрады Джек.

	—Әрине, бізде бәрі тегін!

	—Қалай?

	—Автобус, пойыз, ұшақтардан түскен соң, жаяу тегін жүресің.

	—Қызық екен.

	—Өз үйіңде тегін ұйықтайсың. Өз үйіңдегі моншаға тегін түсесің.

	—Жоқ, достым, былай, тегін нәрсе не бар? Қоғамдық дегенім ғой?

	—Бізде халыққа барлық жағдай жасалған. Ұрлық та, қарақшылық та, парақорлық та тегін.

	—Мәселен?

	—Мәселен, бай болсаңыз, үйіңізді тегін ұрлата аласыз. Ақша беріп ұрлата алмай жүрген кедейлер де бар.

	—Жоқ, қазақ бауырым, түсінбедің. Сіздің елде не тегін беріледі?

	—Қайыршыларға тегін тиын-тебен тастап кетеміз.

	—Сосын?

	—Он қабатты үйлерден тегін құлап, тегін өліп жатамыз.

	—Сосын?

	—Тегін жұмыс істейміз...

	—Қалай тегін?

	—Құрылысшылар айлар бойы тегін жұмыс істеп, компания басшылары теріс қарап, тегін тоңқаяды.

	—Сіздерде мұнай көп...

	—Ия, ия, авто көліктерімізге бензин құйған соң, бактың қақпағын тегін жауып береді.

	—Керемет екен ғой!

	—Бізде әр азаматтың он сотық тегін жер алуға құқы бар. Тек Бетпақдаладан, теңіздің астынан, Ай үстінен...

	—Неткен ғажап жағдай! Адамдарға бұдан артық не керек?

	—Бізде жастар көшеде кетіп бара жатып, тегін сүйісе береді. Бір –бірінен тиын сұрамайды.

	—Неткен бақыт!

	—Тегін жала жауып, тегін соттатып жатамыз.

	—Тамаша! Тамаша құрмет!

	—Тегін сасық ауа жұтамыз... Тегін есінейміз, тегін ыржиямыз, тегін күлеміз, тегін жылаймыз тегін ос... Бізде қысқасы бәрі тегін! Үкімет халықтың жағдайын жасап қойған. Соған біз мастанып кеткенбіз! Тегін оқығымыз келмей, ақшаға оқып жүрміз, тегін су, тегін газ, тегін жарық дегенге намыстанып, қымбаттатып жатырмыз! «Қымбаттатыңдар!» деп көшеге, шеруге шығамыз.

	—Не деген жұмақ еді, Қазақстан!

	—Біз жан- жағымыздағы елдерге жерімізді тегін бере саламыз! Бізде не көп, жер көп. Құдайға шүкір, жетеді!

	—Міне азаматтық демократия!

	—Біздің иттеріміз де тегін үреді...

	—Тамсанып тұрмын. Бізде бір рет үру— бес доллар...

	—Бізде ювелир дүкендері тегін қызмет етеді.

	—О, қалай?

	—Ішіне кіріп, тегін тамсанып, сүзіле қара-ап шығасың. Тегін көресің.

	—Міне байлық! Қазақстан халқы бай-бақуатты тұрады екен ғой!

	—Арақ ішуде алдымызға жан салмай, тегін ішеміз.

	—Түсінбедім?

	—Арақты сатып алған соң, үйде тегін ішіп жатамыз... Кешір достым, «тегін, тегін» деген сөзге үйреніп қалыппын... Ең бастысы, сендердегідей «тегін террордан» сақтасын!

	—Ия, қазақ бауырым, Құдайым адамдарды тегін ажалдан сақтасын!

	 Екеуі тегін құшақтасып, сыраханадан көңілді қайтты. Жолай бір полицай тоқтатып, қазақ бауырымызды «сен осы болашақ шпион емессің бе?» деп тегін қамауға алды. «О, тегін демократия!»





МЕНІҢ ҚАНЫМ ҚЫШҚЫЛ...


	 —Мырзалар! Құрметті сенаторлар, депутаттар!—деді парламент сенатының төрағасы Мақұлбек Мақұлбаев көз жасымен көзілдірігін суртіп жатып,—Ия, ия, сенатор Сүлікбаев отырған ұшақ Сирияның үстінен ұшып бара жатқанда, оппозицияның қаруланған тобы атқылап, ұшақ екіге бөлініпті де... Сенатор аспаннан жерге түспей қалыпты... Түркияда демалып, Астанаға ұшып келе жатқан беті екен.

	—Сүлікбаев әлі аспанда ұшып жүр ме? Аспандап, танауын аспанға қаратып жүруші еді...—деп сұрады депутаттардың бірі есінеп.

	—Жоға. Бір шымшық арқасына қонған екен, содан құлдилап, абырой болғанда шөмеленің үстіне түсіпті!

	—Құдай қағыпты!

	—Креслосының киесі қаққан!

	—Бірақ Сүлікбаев ауыр жарақаттанып, көп қан кеткен. Соған депутаттар болып, сенаторлар болып, қан берейік. Донор болайық. Қане, дауыс берейік, қарсы қалыс бар ма?—деп сұрады сенат төрағасы қабырғасын қасып, бұнысы: «қабырғамыз қайысып отыр» деген белгісі еді.

	—Өзі тірі ме?—деп қалды Мемлекеттік хатшы қасын керіп.

	—Кеше скайп арқылы сөйлескенімде, қолтығын қасып жатқан...

	—Байғұс-ай, білімі таяз, ойы аяз болса да, сенаторлыққа секіріп келіп еді...—деп аяныш білдірді сенатор Ұйқыбасов.

	—Билік не айтса, «мақұл, мақұл!» деп басын изей беруші еді...

	—Керемет ғалым болатын... Сенаторлыққа бекер келді...

	—Енді оның орнына кім келер екен?

	—Шуламаңыздар!—деді сенатор төрағасы күрсініп,—ол әлі тірі ғой. Қиналып жатыр. Қан берейік, қан! Сенатор Рубек Жершілбаев, сіз қан бересіз бе?

	—Кешіріңіз... беруін беремін-ау, бірақ...

	—Немене бірақ?

	—Менің қаным қышқыл...

	—Ол саусағын батырып, дәмін көрмейтін шығар?

	—Оның үстіне қаным арам...

	—Қалай арам?

	—Өзіңіз бірде: «Арам сенаторсыз! Кәсіпкер ініңізді троспен сүйреп келесіз!» дегенсіз... Арам қанның қажеті болмас...

	 Сенат төрағасы жынданып кете жаздады. Оған жындануға болмайды, ертең «Кландар мен жыландар» заңы қабылданбақ... Ол Аштық пен тоқтық министрі Әшейінгүл Келгеноваға бұрылды:

	—Сіз ше, министр ханым?

	—Кешіріңіз...

	—Ия?

	—Менің қаным женский ғой...

	—Онда тұрған не бар?

	—Кейін әйелі қызғанып жүрмейді ме?

	—Бересіз бе, бермейсіз бе?

	—Үйде уылдырық бар еді... соны берейін...

	—Қан керек, қан! Түсінесіз бе, қан!

	 Сенатрорлар мен депутаттар, бірді-екілі министрлер де, мемлекеттік хатшы да жым-жырт.

	—Менен қан шықпайды-ау...—деп қалды осымен төртінші рет сайланған депутат Тайраңбаев.

	—Неге олай дейсіз?

	—Баяғыда мектепте оқып жүргенімде мектеп директоры: «Тайраңбаевтың бетінен бес кило ет шығар, бірақ қан шықпайды...» деуші еді...

	—Депутаттар! Құрметті сенатор мырзалар! Өзіміз сияқты қолдан жасалған қоғам қайраткері, Солғанбай Сүлікбаев ауыр халде жатқанда, адамгершілік танытпағанымыз елдігімізге сын. Қарапайым халық не ойлайды? Қан беруге сараң болсаңдар, бюджеттен қаржы бөлейік! –деді президент кеңесшісі күңкілдеп.

	—Дұрыс айтасыз! Бізде артық қан жоқ!

	—Керек десеңіз, бізде жан жоқ!

	—Қой-ей, көпке топырақ шашпа!

	—Сенатор Сүлікбаевқа қан беру үшін мемлекеттен жүз миллион теңге бөлінсін!

	 Депутаттар қолдап, сенаторлар мақұлдап, Сүлікбаевқа қан тапсыру үшін қарапайым халық қан беретін болды. «Билікті донормен қамту мәселелері» заңы қабылданды... Оны ұйымдастыру, жарнамалау үшін бүйірі шұрқ тесік бюджеттен жүз миллион теңге бөлінетін болды... Кенет сенат төрағасы ұялы телефонын көтеріп:

	—Немене? Как қайтыс болды? «Хош бол, қайран кресло!»деп қолын бұлғады деймісіз? Обал болған екен..—деп бір көзін уқалады. Оның бір көзінен ғана жас шығатын...Сенаторлар мен депутаттар бір минөт үнсіз тұрып, екі минөт күрсінген болып, артынша ашық-жарқын арқаларыннан қағысып, «жайлы өмір» жайлы әңгімелесіп бара жатты...





БАЛАМ ОТЫЗЫНШЫ СЫНЫПТА ОҚИДЫ!


	 Уақытты қуалап жүріп ұстап алып, биеңізбен бірге арқандап қоя алмайсыз... Немесе, ұстап алып, «соя» аламайсыз. Уақыт уыста тұрмайды... Қойшы, сонымен, 2030 жыл. Баяғыда-а-а, 2013 жылы, білім министрі 12 жылдық білім берудің жалпыға міндетті мемлекеттік стандарттарын енгізіп еді ғой? Он жыл базалық білім алып, екі жыл бойы мамандық таңдайтын ше? 2015 жылы тағы бір білім министрі келді де, балаларымыз 15 жыл оқитын болды. 2020 жылы тағы бір білімсіз білім министрі келді де, отызында «орда бұза алмағандар» үшін отыз жыл, қырқында «қамал ала алмағандар» үшін қырық жыл оқу туралы бастама көтеріп, қарсы келгендер көксау болып жөтеліп, «оқу— эксковатормен құдық қазғандай...» деген мақал шықты. Отызыншы, қырқыншы сыныпта оқитын балаларымыздың иегіне қап-қара сақал шықты...

	 Құдайға шүкір, менің балам биыл отызыншы «а» сыныбында оқиды. Өйткені, отызға жетіп, желкесін май басса да, «орда» бұза алмай жүр. Біреудің тұмсығын бұзып, не біреудің баласын атып кеткен емес. Ынжық. Бір күні балам сөмкесін арқалап келді де, лақтырып тастады.

	—Әке, енді оқымаймын!—деді ол.

	—Неге балам?—деп сұрадым мен.

	—Миым құрттап кетті. Маңдайымнан ақ құрттар шығып жатыр...

	—Көзіңе солай елестеген ғой балам. Отызыңда орда бұзбай жүрсің, оқи бер.

	—Бұзып келдім...

	—Қалай?

	—Сынып жетекшісі Түнжарық апайды...

	—Немене апайды? Зорлап кеттің бе не?

	—Түнжарық апайдың махаббат ордасын бұзып кіріп, көңілімді білдірдім.

	—Ия?

	—«Апай, сізге үйленемін! Мен сізге он сегізінші сыныптан бері ғашықпын!» деп «Фейсбук» арқылы хат жібердім.

	—Апайың не деді?

	—«Қырқында қамал ала алмай жүрген қырқыншы сыныптағы жігітімді былтыр тастап кеткенмін. Ағай, айып болмаса, әке-шешеме барып, құда түсіп, маған алтын сырға тағып кетіңіздерші. Темір сырға тағып жүргеніме ұяламын...» деп жауап жазып жіберді...

	—Жүгермек-ау, одан да еркекке басын имеген, әлі байға тимеген мектеп директорына үйленсеңші! Мектеп директоры деген аты бар ғой! Оқушылардан ақша жинап жүресіңдер...

	—Ой, әке, қазір бізде мектеп директоры жоқ.

	—Неге?

	—Кеше кешке қырқыншы «г» сыныбындағы Көктемес көкем алып қашып кетіпті!

	—Немене, Көктемесің әлі үйленбеген бе?

	—Жұрт мамандық таңдап, сол мамандық бойынша тереңдетіліп оқып жүрсе, ол махаббат мамандығын тереңдеп таңдапты...

	—Көйлегіңнің жағасын кім жыртқан?

	—Сыныптастарыммен бірге сыра ішіп отырғанбыз. Даяшымен ерегісіп...

	—Отызға келдің ғой отызға! Мен сенің жасыңда есік алдындағы сарайды бұзып тастағанмын! Сенің жасыңда сотталып келгенмін! Ал, сен төбелесуді де білмейсің!

	—Өзі ғой...

	—Немене өзі?

	—Даяшы қызды айтамын да... «Мектеп оқушыларына сыра ішуге болмайды! Шығыңдар!» деп...

	—Сосын?

	—«Мектеп оқушылары сүйісе де біледі»» деп бас салып ернінен сүйіп алдым!

	Айтпақшы, ертең ата-аналар жиналысына шақырып жатыр.

	—Шешең барады.

	—«Әкең келсін» деді.

	—Неге мен?

	—Апай айтады: «Болашақ қайын атамды көргім келеді, иіліп сәлем беруді үйрене берейін» деп қояды.

	—Жарайды, бірінші тоқсан біткен соң, апайыңа үйлендіремін. Тек сабақты жақсы оқы! Көшеге шығып, ойнап кетпе!

	—Өрә—ә-әә! Отызымда орда бұзатын болдым!—деген балам мені құшақтай алды. Құшақтап тұрып, қалтамнан қырық мың теңгемді жымқырып кетіпті. «Сыныптастарына «жумақшы» ғой... Ой, жүгермек! Өй, әкесінің алтын баласы! І-і-і-і... кешке келсінші, быттиған бетінен бір сүйейінші!»





ӘЙЕЛІМНІҢ ТҮСІНІКТЕМЕСІ




	Махаббат республикасы,

	Қос жүрек облысы,

	Ерлі-зайыптылар ауданының

	тұрғыны, отағасының кластасы, әрі төсектесі

	Сезімгүл Қуғанбаевадан.

	Мекен-жайы: Жатын бөлмесі— мөлтек ауданы, солтүстік диван, атлас көрпе көшесі.

	 Менің түсінік беру себебім, сол түні кластасым әрі жұбайлық өмірде төсектес, көрпелесім, күйеуім Күтірлек Сықырлақұлыны ұзақ күттім. Пәтерімде отыра-отыра ішім пысты. Сосын сыртқа шығып, подьезд алдындағы сәкіде отырып келейін деп ойлап, есікті ашып қалып едім, бірдеңе ішке қарай гүрс етіп құлады. Қарасам, есікке арқасын беріп, сүйеніп отырған еркек екен. Қорқып кеттім де, оқтаймен басына бір ұрдым! Есікті жауып алып, мойнынан иіскеп көрдім. Тірі сияқты. Тек удай мас. Бұрын көрген еркектеріме ұқсамайды. Танымаймын. Сен келе қоймадың, сосын полицияға хабарлайын деп едім, «көңілдесін кіргізіп алыпты» деп айыптайды ма деп ойладым. Дегенмен, сақтық керек қой, ақшаларымызды қайта-қайта санап, салафанға салып, су өтпейтіндей етіп буып, оған ине-жіп баладым да, дәретханадағы унитазға салып жібердім, жіптің бір ұшын су кранына байлай салдым. Содан қолыма пышақ ұстап, төсегіме жата кеттім. Бір кезде ұйықтап кетсем керек, көзімді сығырайтып ашсам, қойнымда сен жатыр екенсің. Бөренедей аяғыңды менің беліме лақтыра салыпсың. Құшақтадым. Таң қалғаным, үйленгелі бері мені аймаламайтынсың. Ернімді жұлып алып, шайнап-шайнап жұтып қоярдай сүйдің келіп... Бір кезде «О, шешең...» деген дауыс шықты. Атып тұрсақ, сен екенсің, таңға жуық өз кілтіңмен есікті ашып кірген... Қасымда жатқан еркекті сен екен деп қалыппын... Атауыңды ішкір алқашпен бұрын саяси, көрпеси, секси қатынасымыз болған емес! Мен махаббат мемлекетінің ата заңын құрметтеймін, жаным!

	 Түсініктеме өз сынған қолыммен әрең жазылды.

	Түсінік иесі: Көзі көгерген, мұрны сынған, иегі қисайған, шашы жұлынған жан-жарың:

	 Сезімгүл ҚУҒАНБАЕВА.





ТӨПЛИІМ ҚАШЫП КЕТТІ...


	(Ересектерге арналған саяси мультфильм)

	 Сыртқы істер министірі екенмін деймін... Түсім екен деймін... Я Алла, түсім бола гөр! Шырт ұйқыда жатырмын. Бір кезде есік сықырлап ашылғандай болды. Мен де көздерімді «сықырлатпай» ашып, жастығымның астында жатқан пистолетімді суырып алдым. Балаларым ойнап жүрген ойыншық пистолетті... Бір кезде қарасам... Қап-қара, майы жылтыраған, өкшесі әлі желіне қоймаған отаны германиялық туфлиім кәдімгідей жүріп келе жатыр! О парламент!О, Ақорда! (О, жаратқан ием! деген сияқты ғой...)

	 Сіздер балалар көрмесе, көздерінен жас шелектеп сорғалайтын «Тәшкелер» деген мултьфильмді көрген шығарсыздар? Көшелерде тірі жан жоқ, бірақ, ауыз-бастарын қисаңдатып, ызғып жүрген сан түрлі мәшинелер ше? Менің төплиім де дәл сондай, қасы-көзі қиылып, қасыма келді де:

	—Министр мырзам! Мұсылман елдеріне Америка бүйідей тиіп жатыр! Көшеге шығыңыз, біздің елде халықаралық туфлилер саммиті өтіп жатыр! Бірақ есіңізде болсын, Қазақстанның бұл мәселеде бейтарап болғаны жөн!. Тұрыңызшы!—деп сөйлеп бергені... Ұстап алып, аяғыма кие қояйын деп едім, тілін шығарып, мазақтап, қашып кетті! Киініп алып, қуып кеп берейін.

	Көшеге шықсам, Құдай-ау, кешіріңіз, о, парламент, о, конституция... тірі пенде жоқ! Жүгіріп бара жатқан, жүгіріп келе жатқан, ызғып жүрген мыңдаған төплилер! Менің төплиім қайда? Министрмін ғой, осылай жалаң аяқ тұра бермекпін бе? Бір кезде қарасам, екі төплиім— тұмсығында гүлі бар, біздей биік өкшелі екі туфлиді құшақтап, әңгімелесіп тұр! Масқара! Ақырын құлақ түрдім.

	—Жаным, жарық туплишкам!—дейді сол аяққа киетін төплиім.

	—Мына қасыңдағы кім?—деп сұрады «женский төплидің» бірі.

	—Оң аяққа киілетін досым ғой. Менің атым Сол аяқ... Айтпақшы, Отаның қайдан еді өзі?

	— Өткенде айтып едім...

	—Ә-ә, Сириядан екенсің ғой...

	—Ия, Сириялық мұсылман туфлимін...

	— Туфли қарындас... Тұрмысқа шыққансыз ба?

	—Жоға... Біздің елде төплилер мен кебістер, әр түрлі діндегі ағымдар көтерілісі болып жатыр... Мұндай кезде байға тию деген қайда-а-а...

	—Қарапайым бәтеңкелер мен, резина етіктерге, сандалдарға, тәпішкелерге президент Башар Асадтың төплиі химиялық қару қолданып, қырып салған дейді ме...

	—Кім білген? Оппозицияға Америка берген химиялық заттар ма, кім білсін...Әлде, Ресей қару жарақтары...

	—Америка президенті Обаманы айтамын да! Нобель сыйлығын оған неге берген? Сендерге, Сирияға соғыс ашу үшін бе? Иракты түтіп жеді. Ливияны тістеді, Ауғанстанды аузына салды. Ендігісі Сирия ма?

	—Анаң қара! Обама туфлиі келе жатыр!—деп қалды бойжеткен төпли. Енді ұмтылып, төплиімді ұстай бергенімде, екеуі де қашып кетті! Бір қарасам, Обама туплиін Қытай басшысы Си Цзиньпин туфлиі мен Ресей президенті Путиннің туфлиі тепкілеп жатыр! Қып-қызыл халықаралық төбелес! Жүгіріп барып, ажырата беріп едім, Путиннің төплиі тұмсығыма сарт ете қалып, артынша:

	—Извини, братан... Байқамай қалдым...—деді.

	—Нешауа, нешауа...—деп жалпақтап, иіліп жатырмын. Бір кезде, сұмдық-ай, бір кезде өзіміздің түбі бір түріктеріміз, Түркия президенті мен Сауд Арабиясы королінің төплилері Обама төплиін қолтықтап әкетті... І-мм, олар Сирияға қарсы екен ғой... Менің германдық төплиім анадай жерде темекі тартып тұр! Бәсе, кейінгі кезде аяғым неге сасып жүр десем... Әсіресе, Путин төплиі... Ішіп алған ба, айқайлап болар емес:

	—Мен сендерге көрсетемін! Тарт қолыңды Сириядан! Ол елде біздің де үлесіміз бар!—дейді. Бір қарасам, Елбасымыздың туфлиі келіп, Путин төплиін сабырға шақырып, арқадан қағып, алысқа алып кетті...

	 Жалаң аяқ жүгіріп отырып, халықаралық төплилер саммиті өтіп жатқан Конгресс—Холға кірдім. Іші толған төплилер. Әр елден келген. Біздің қазақы кебістер мен бәтеңкелер де келіпті. Қолдарында плакаттар.

	—Әлемге тыныштық керек!

	—Мұсылмандар, бірігіңдер!

	—Египет, есіңді жи...

	—Башар, халқыңа оқ атпа!—деп жазылған. Беделді Төплилер жарыса сөйлеп жатты. «Бізді ауызбіршілікке шақырған Қазақ елі жасасын!» деп дауыстаған негр, араб, үндістан, пәкістан, герман, америка төплилерін көргенде, қуаныштан шыңғырып жіберіппін...

	Шыңғырып жатып, оянып кетіппін... Министр де емес екенмін, есік алдына жүгіріп шықсам, өкшесі қисайған, тұмсығы ақ жем, әбден тозып, «қартайған» қара төплиім бұрышта жатыр! Жасасын, халық төплилері!





МЕНІҢ ТІЛІМДІ КІМ ЖЕП ҚОЙҒАН?


	(Ересектерге арналған ертегі)

	 Ұшақта ұн сатып отырмайсың ғой, ұйықтағанға не жетсін! Түс көріппін! Түсімде түлкіні емес, тілімді біреулер қуалап сабап жүр екен! Тілімді тікендердің арасынан тауып алып, қанын сүртіп, аялап тұрғанымда, орыс тілді қаракөз бауырларым жетіп келді.

	—«Мясо по казахский» қайда?—деп сұрады бірі ешкіні қуалап жүріп емгендей ентігіп.

	—Бұл менің тілім! Менің ана тілім! Мемлекеттік тілім! Олай қорлама!—дедім мен тілімді қалтама салып қойып.

	—Бизге бериниз!—деді екінші шала қазақ шашала сөйлеп.

	—Оны қайтесіздер?

	—Сотка беремиз!

	—Сотка? Рахмет, ұялы телефоным бар...

	—Сотка береміз деймин! Маган: «Казахсың ба? Казах казахпен казахша сөйлесин керек! Президентимиз солай деген!» деп акыл уйретеди! Мин казакша сөйлегим келмейди! Орыс тили—өмирим!

	 Аузымда ашсам, тілім орнында екен... Қайран қазақ тілі! Қор болдың –ау! Қотыр болдың-ау... Осындай түс көріп жатып, оянып кеттім. «Тілім орнында ма екен?» деген қорқынышпен сумаң еткізіп, тілімді шығардым. Мәссаған! Ортада жүрген стюард жігіт жетіп келіп, жағама жармасты:

	—Мени ниге мазактайсыз?

	—Құдай үшін, олай ойламаңыз.

	—Онда тилинизди ниге свежи воздух шыгардыныз?

	—Кепсін деп.

	—Сиз мени тагы мазактап отырсыз.

	 Осы кезде стюардесса қыз құстай ұшып келді.

	—Что случилось?—деп сұрады.

	—Қазақша сөйлеңіз, қарындас,—деп өтіндім мен.

	—Не твое дело...

	 Бір қарасам, қара көз бауырларыма өкпелеген тілім аузыма сыймай, ұртымды ұрғылады да, түбінен үзіліп түсіп, аузымнан қашып кетті! Өмірімде алғаш рет тілім өзімнен бөлек кетіп қалды! Стюардесса қыздың үстіне жабысып, омырауына түсіп кетті ме... Ол шошып, тыпырлады да қалды. Жолаушылардың бәрі ауыздарын алақандарымен жауып әлек. Бірақ қазақ тілін қорлағандарға намыстанған ауыз ішіндегі қызыл тілдер иелерінен рұқсат сұрамай-ақ, саусақтардың арасынан қылтиып шығып:

	—Жасасын қазақ тілі!

	—Ұшақтарда да қазақ тілі—қазақтың тілі!

	—Ұшақтарда стюардессалар үш тілде сөйлесін: қазақ тілі, орыс тілі, ағылшын тілі!

	—Қашанғы қазақ тілін тірідей көме береміз?—деп шуласты. Бір кезде... Мәссаған! Мұсылман жолаушылар тілдері ауыздардан атқып шығып, стюардтты сабалай бастады. Бет аузының бәрі жыбырлаған қазақ тілі! Бір қарасам, бір шала қазақ бес-алты тілді ұстап алып, ормалына түйіп жатыр.

	—Мұны қайтесіз?—деп сұрадым мен.

	—Үйге барған соң қуырып жейін деп едім...

	—Әне, біздің қазақ осы. Бірінің тілін бірі қуырып жейді...

	 Не керек, Алматының әуежайына түскен бойда бізді полицейлер қоршап алды. Бәріміздің аузымызды ашып, фонар жарығымен қарады. Тілдеріміз аузымызда болатын. «Бұзақылықты бастаған осы тіл!» деп бір сатқын айқай салып еді, полиция инспекторы аузымнан ана тілімді суырып алды. Сөйтіп, не керек, сот тілімді төрт жылға соттады. Төрт жыл жым, мақау болып жүріп, артынан барсам, тілім жоқ... Кейін естідім, атаңа нәлет түрме бастығы арақ ішіп отырып, «зәкөске» үшін қуырып жеп қойыпты... Атауыңды жегір... Е, мейлі, есесіне бір ауыз қазақша білмейтін мәңгүрт бастық қазақша сайрап жүр дейді! Жасай бер қазақ тілі!





БІР СҮМЕЛЕКТІ ҰСТАСАҢШЫ!

	 Анадан жапырып, мынадан сапырып, оң жағыма келгенді үптеп, сол жағыма келгенді түптеп, ақшаның астында, доллардың үстінде қалғалы, кәдімгідей қағынантын болдым, жап-жас қыздардың «исін» сағынатын болдым... Жасым алпысты алқымдаса да, ақылымды айбалтамен шауып тастап, «өмір бір-ақ рет келеді екен, екі-үш рет келмейді, енді маған мұндай қызық өмір бермейді!» деген ой-есектің үстіне ырғып мініп алып, ой бір дүниені жалпағынан да, көлденеңінен де, тігінен де бастым.

	 Сөйтіп жүргенімде бір танысым табанымды қытықтағандай қызара-бөртіп тұрып: «Ауылдан келген бір жас қыз бар. Әкесін танушы едім. Жұмысқа орналастырып берші!» деп өрттей болып өтінген. Он екі де бір гүлі ашылмаған, үрлеп-үрлеп, сора салатын, жо-жоқ, жұта салатындай әдемі-і қыз екен... Жел тұрса, қыпша белі үзіліп кететіндей, ал бұрымы... бұрымы өкшесіне жететіндей, қолынан ұстасам, «радиатор» жүрегім қызы-ып кететіндей!

	—Қалдықыз, қандай сұлу едің!—деймін тамсанып.

	—Қойыңызшы көке...

	—Шіркін, мен де жас болсам, өзіңді құшақтап, ішпей-жемей мас болсам...

	—Қойыңызшы көке...

	—Мен көке емес, кофемін, кофе!

	—Кофе деген немене көке?

	—Әдейі түсінбеген болып тұрсың-ау, Қалдашка! Жүр, кафеге кіріп, кофе ішіп алайық...

	 Қызды арбап, «кофе ішуді үйренбесең, болашақ бастықтарың жұмыстан шығарып жібереді...» деген «теориямды» талдап, «Тіфә-тіфә!» кафесіне кірдік. Кофе іштік, кофеден кейін коктейль іштік, одан кейін коньяк ішкіздім, іштім... Бір қарасам, ұят-ай, ауылдан келген аңқау қыздың құшағында жатырмын!

	—Ағай, дейім, ағай...

	—Әу жаным?

	—Мен сіздің қасыңызда неге жатырмын?

	—Бетіме бір түрлі қарап, кеудемдегі жүнді тарап...

	—Ағай дейім, ағай...

	—Әу, жаным?

	—Сіз менің әкемнен де үлкенсіз... Енді не істеймін? Елдің бетіне қалай қараймын?

	—Теріс қара да, бұрылып кет...

	—Ылғи осылай кофе ішеміз бе, көке?

	—Жоқ. Енді басқа қыздармен кофе ішемін. Мынау бүгінгі қызметіңе!—дедім де, қолына екі жүз долларды қыстыра салдым. Байқаймын, Қалдықыз жастыққа бетін басып, жылап жатыр.

	—Енді не істеймін көке-ее?—дейді.

	—Не істеуші едің? Бір сүмелектің етегінен ұста!—деп ашуланып, жерге шырт түкіріп, шығып кеттім. Қалдықызға қайтып жоламадым. Қыздармен қыдырып, келіншектермен керіліп, ақшаны олай да, былай да шашып жүрдім. «Ақшаң болса қалтаңда, төсегіңде талтаңда...» Тура маған айтылған! Әшейін моншаға бара алмадым, сауналарды жағаладым... Әйеліме: «Фирманың жұмысымен кеттім!» деп апта бойы көңіл шіркін шалқып, тұла бойым қорғасындай балқып... Өмір өзенде жапырақтай қалқып... Бір күні әйелім ұялы телефоныма хабарласып тұр:

	—Үйге кел, үйге!

	—Не боп қалды?

	—Келініміз құтты болсын! Ұлымыз келіншек алып келді!

	 Қуанғанымнан құстай ұштым! Тойға келіңіздер, тойға! Аулаға кіргенім сол, есік алдын сыпырып жүрген келінге қарап, біреу бетімді тырнап алғандай, жоқ, біреу қылғындырып жатқандай.... жоқ, біреу тұмсығыма теуіп жібергендей... Мәңгіріп, басым айналып, құсқым келіп кетті... Келіннің жанында «сүмелегім» кеше сойылған қояндай ыржиып тұрған еді...





ӘШЕЙІН ЖАЛАҒАН ЕДІМ...

	 Кабинетімде керіліп, жұмыс істеуге ерініп, есіней бергенімде, есігім де «есінеп» ашылып, орынбасарым одыраңдай кіріп келді.

	—Басеке, біздің мекемеге мемлекеттік бюджеттен бір шелек айран бөлінді...

	—Айран? Қайдан?

	—Үкіметтен.

	—Демек, Үкімет айраны ғой?

	—Ия.

	—Жалап көрдің бе?

	—Құдай сақтасын, жалауға да, тамсанып қарауға да болмайды!

	—Неге?

	—Халыққа бөлінген айран екен.

	—Құдайым-ау, бір шелек айран кімге жетеді дейсің?

	—Әшейін, саусақтарын бір батырып алып, сорады.

	—Не үшін?

	—Халықтың ішектері ағару үшін...

	—Мм.. да-а... Әшейін, ақ «крәскі» іше бермейді ме, халық деген...—деп ойланып қалдым. Сол екен, менің үстімнен қарайтын, айтқанын істемесем, шашымды тырмамен тарайтын басқарма бастығы келді. Телефон соға салса да болады ғой.

	—Айран ішейін деп келіп едім...—деді ол.

	—Бо-болмайды...—дедім мен.

	—Неге болмайды?

	—Халықтың айраны...

	—Не, біз халық емес, қасқырмыз ба сонда? Қазір беделді сенатор келеді. Ол бір кесе ішсін. Мен ішейін. Сен іш...

	—Финпол...

	—Қабағыңның «ауа райы» бұзылып кетті ғой,—деді басқарма бастығы Сімірбек Ішкенбайұлы бір кесе айранды көмекейіне құя салып,—қорықпа, өзіміз құтқарып аламыз! «Крышам» аман болса, түрмеден суырып аламыз!

	 Бір кезде министрліктегі Жұтқанбай Жайынауызов келді де, шелекті басына төңкерді... Ұстап қалмағанымда, шелекті де қытырлатып жеп қояр еді... Қарасам, айран орталау болып қалыпты...

	—Қорықпа,—деді министрліктен келген өкіл өкінбестен,—өзіміз құтқарып аламыз. Әуелі шетелге қашырамыз, мә, Германияға билет алып қойдым...

	 Билетті қалтама салып тұрып, сағым сынып, ұнжырғам ұн болып кетті... Айран ішкіштер көбейіп кетті. Бәрі айран ішуге келеді. Келеді де сіміреді. Ауыздарына жағылған айранды еріп келген жандайшаптары жалай салады... Соған қарағанда, айранға алтын ұнтағы араласқан-ау деймін... Бір қарасам, атауыңды ішкірлер десе, түк қалдырмапты! Мен де адам баласымын ғой, айран ішпесем, несіне бастық болып, бақырайып отырмын? Е, жарайды, бізге жаласақ та жетіп жатыр! Әуелі саусағыммен сызғылап жаладым. Сосын алақаныммен жайпап, жайбарақат жаладым. Сосын шелектің ішіне басымды тығып алып, тіліммен жалап жатыр едім... Біреу басыма бірдеңесімен тақ еткізе ұрғаны! Тілімді тістеп алдым. Қанап та кетті... Жүрегім зырқ, маңдай терім бұрқ ете қалды.

	—Финполданбыз, шелектен шығыңыз!—деген әмірлі дауысты естідім. Мәссаған, осындай ірі денеммен кішкентай ғана шелекке қалай сыйып, қалаай кіріп кеткенмін? Шелек ішінде бүктетіліп отырмын ғой? Шелектен әрең шықсам, төрт жігіт қасқайып, куәліктерін көздерімнің ішіне тығып жібере жаздады.

	—Не істеп жатырсыз?—деп сұрады бірі.

	—Шелек ішінде мызғып алайын деп...

	—Кешіріңіз, шелек толы айран қайда?

	—А-айран о баста ж-жоқ болатын.

	—Олай болса не жаладыңыз?

	—Әшейін, жалай салайыншы деп...

	 Мемлекеттік меншікті «әшейін жалауға» болмайтынын ойланып тұрғанымда, финполдың бірі:

	—Неғып тұрсыз? Қашпайсыз ба?—деп қалды.

	—Қ-қайда?

	—Шетелге! Жоқ болып кетпеңіз, төрт жылдан кейін ұсталыңыз!

	 Тұра қаштым. Сол қашқаннан төрт жыл қаштым. Бесінші жылға дейін қаша берер ме едім, өкпем өшті, жүрегім бір жерге түсіп қалыпты, жоғалтып алдым... Халықаралық іздеу жарияланып, алтынсыз айран ішіп отырғанымда қолға түстім... Құдайға шүкір, қазір түрмедемін... Төрт жыл өтті... Бір мақал бар еді ғой, айран ішкен... Туу, есіме түспей тұрғаны, айтып жіберіңізші, құдай үшін!





ҚОЙШЫ, ҚОРТЫҚ ЕКЕН...



	 Махаббатыңыз от алып кетсе, жүрегіңіз «дүкі-дүкі...» деп, «сол қызбен қалай кездессем екен?» деумен уайымның «салатын» жеп, желкеңізді қасып, миыңыз ашып, тіпті, кейде көңіліңіз жасып, сап-сау жүрген басыңызға сақина тілеп аласыз, оны қойшы, «нем бар еді, махаббатта?» деп өзіңізді іреп аласыз...

	 Тәуелсіздігімізбен құрдас Газ, Свет, Су деген үш жігіттің бойлары өсіп, сырықтай болды.

	—Менің атым Газ,—деді жас жігіттің исі бұрқырап,—Мен кеше бір қызбен таныстым, таныса салып, о тоба, махаббатпен алыстым! Фейсбуктегі суреті қандай, екі беті жаңа піскен нандай! Көздері ұшқындаған ток сияқты, өзі жабырқаулы ма, әйтеуір, «шок» сияқты... Ерні... Ерні тек мен сүюге жаралғандай, шашына бигуди қыстырып, жаңа ғана таралғандай... Мойны... Мойнын сипалап жата беретіндей, сөйтіп, рахатқа бата беретіндей, сүп-сүйкімді қыз екен...

	—Ол қызбен мен де фейсбук арқылы дос болғанмын!—деген Свет бойдақ дірілдеп, жарқ-жұрқ етті,—Кешіріңдер, бірінші болып, мен танысайын! Мен болмасам, қап-қара «негр» боласыңдар, түнде адасып кетесіңдер. Қарашы бойым да ұзын, жыл сайын өсумен келемін!

	—Мен ше? Мен де сендерден қалыспай, жылдап өсіп, халықтың қалтасын қағумен, сөйтіп, шенеуніктерге жағумен келемін. Сендер айтқан қызға барып, өлейін деп жатса, аузына тамшылап тамбаймын ба?

	—Тұра тұршы, дымқыл сөз айтпай... Мен ол қызға өлең шығардым,—деді Газ тұтығып,—оқып берейінші.. Хім...

	 Қарындас,менің атым Газ болады,

	 Мені жағып, халқым бір мәз болады,

	 Ал егер өшіп қалсам, абайсызда...

	 Шеттерінен тақырбас, таз болады...

	—Неге таз болады?—деп сұрады Свет бойдақ.

	—Әшейін, ұйқасым «ұйықтап» қалған соң айта салғаным ғой...

	—Былай болсын, кімнің бойы ұзын, сол ғана қызға барып, қырындайды. Келістік пе?—деп қалды Газ.

	 Үшеуі қатар тұрып, өсе бастады... Олар өскен сайын, халықтың қалтасы қағылып, кедейлер қиналып кетті. Олар өскен сайын Су, Газ, Свет қожайындары байыған үстіне байып, неше түрлі қитұрқы «заңдармен» қаруланып, сыбайласып, жемқорласып, құлқындасып...

	 Бір күні үш жігіт қызды көруге, қыз қайсысын қаласа, қалғандары соған көнуге уәделесіп, жолға шықты. Свет өзінше жарқырап, тогын күшейтіп, сымдай тартылып алды. Газың да жаман исін жасырып, сап-сары көйлек киіп, көгілдір болып көрінуге тырысты. Су болса, сыңғырлай күліп, тамшылары күнге шағылысып, жалтырап тұрды. Содан үшеуі қызға келді. Көрді де, қашып кеткілері келді. Бірақ әдеп сақтап...

	—Қарындас, атыңыз кім?—деп сұрады Светтің киловаты азайып, бір түрлі көңілсіз үн қатып.

	—Жалақы...—деді жас қыз қылымсып.

	—Кешіріңіз, бойыңыз қанша?—деді Газдың исі бұрқырап, қызға көңілі толмай қиналып.

	—Жарты сантиметр..

	—Өспепсіз ғой...—деді Су сызыла қарап,—фейсбуктегі суретіңізге қарап, ғашық болып қалсам...

	—Өсірмей жатыр ғо-о-о...—деп бұртиды Жалақы қыз.

	—Қойшы, қортық қыз екен,—деген Свет «кәрөткі зәмікәние» болып, кетіп қалды. Газ бұрқ етіп, жанып кетті. Су болса, келген ізімен ағып кетті...





«АҒАЙ, БАСЫМ ҚЫШЫП ТҰРҒАН ЖОҚ...»


	 Ісініп-кеуіп, көзімен «суық су сеуіп», шытынағанда, шықшыты шытыр-сытыр еткендей, мойыны жаңа кесілген бөренедей жуан, мұрыны өліп жатқан құрбақадай жалпа-ақ, аяғы «жұрт көрсін» дегендей, әдейі талта-ақ, басында қайқы қалпақ, кеудесі артқа шалқақ, шала қазақ досымен «Эйр-Астана» әуе жайына келе жатты. Бір кезде кеудесінен бұрқырап бу шықты. Қорқып кеткен досы:

	—Кеудең қайнап жатыр!—деді.

	—Бу ғой... Байлықтың буы...—деді «Қазхалықсору» банкісінің мүшесі Шіренбай шірене түсіп. Бір кезде Шіренбайдың басы иығына құлап, кеудесі бүгіле берді.

	—Шіреке, жайшылық па?—деп сұрады оны сүйей берген досы.

	—Байлықты көтере алмай келе жатырмын...

	—Ауыр ма?

	—Зіл батпан...

	—Жартысын маған берсеңші?

	—Е?—деген Шіренбай алқына демін алды.

	—Көтерісіп жүрейін дегенім ғой... Жаным ашып...

	—Ойпырмай, сенің жаның ашымай-ақ қойсыншы! Жалпақтап жанымда жүргеніңе мәз бол!

	 Досы ыржалақтап күлді.

	—Не болды ей?

	—Мәз болып тұрмын...

	—Ал мен байлық пен мансапты көтере алмай тұрмын... Ісініп кеттім. Тарс етіп, жарылып кетпеймін бе?

	—Негізі, семіздікті қой ғана көтереді екен. Сондықтан «мә—әәә мә, мә!» деп маңырап алайық...

	 «Ақылына айызы қанған» Шіренбай досының арқасынан қағып, жан-жағына қарап алып: «Мә-ә... Мә-мә...» деп қалды. Досы да «Мә-мә.. мә—әәәә...» деді. Сол екен, Қазақстан қайыршылары қаптап кетті. «Маған беріңіз!», «Не бересіз?», «Мә!» деп тұрсаңыз, әкеліңіз!» деп шуласқанда, құлақтары қаңылтыр милары мипалау болды. Полицейлер, әскерлер келмегенде, қайыршылар астында тапталып қалар ма еді! «Жасасын, Қазақстан қайыршылары!»деп қалды ана тұстан біреу. Оны «кэнбешниктер» ұстап әкетті. У-шудан әрең құтылған Шіренбек әуежайдың ішіне кірді. Сәл жеңілденіп қалғандай еді, ақшаның буы кеудесінен бұрқырап шыққаны. Кәдімгі моншаның ыстық «пары!» Ұялып, кеудесін алақанымен басып еді, саусақтарының арасынан шығып жатты. Әуежай күзетшісі келіп:

	—Кешіріңіз, кеудеңізден түтін шығып жатыр!—деді.

	—Түтін мен буды ажырата алмаған сорлы, бұл бу! Ақшаның буы!—деді Шіренбайдың досы жағымпазданып.

	—Жүріңіз, тексереміз. Мүмкін, шпион шығарсыз... Әуежайды жарып жіберетін терроршы болсаңыз...

	 Шіренбай шыдамады, күзетшіні бір ұрып құлатып, касса маңына келді.

	—Қарындас, маған Түркияға бір билет...

	—Кешіріңіз ағай... Кеудеңізден түтін...

	—Америкаға бір билет...

	—Ағай дейім, өртеніп жатырсыз...

	 Шіренбай билет сатушы қыздың басына пәпкісімен бір ұрды... Тағы ұрды.

	—Ағай, басым қышып тұрған жоқ қой, неге ұрасыз?

	 Шіренбай папкісмен қыздың басына аямай ұрды. Байғұс қыз тілін тістеп алды.

	—Рахмет ағай.

	—Не үшін?

	—Өзім де білмей тұрмын...

	 Бір кезде үш-төрт күзетші жетіп келді. Шіренбай кеудесін ашып қалып еді, ақшаның буы зал ішін тұмандандырып жіберді. Ештеңе көрінбейді. Бұлар бұқпантайлап, сытылып шығып кетті. Әне, Шіренбай бауырымен жылжып барады... Досы қолынан тартып, сүйреп әлек. Қайтсін-ай, соншама байлық пен мансапты бір өзі көтеріп жүру деген «оңай» ма? Арқалап... Ей, кедей, сіз не арқалап жүрсіз?





«ЖАҒЫМПАЗ» ГАЗЕТІНЕ ЖАЗЫЛДЫҚ...


	 Біздің қоғам «қызы-ық кино» сияқты... Қалай басылымдарға жазылу басталды, билік білегін түріп, әкімдер «әңгіме» айтып кетеді. Амалсыздан «базар жоқ!» деп жазыла кетесің! Көз алдыңызға «бөебік» кинодағы атысып-шабысып жүретін кейпкерлерді елестетіп көріңізші? Онда мен мына сатираны басқаша жазамын: Әне, облыс әкімі мұздай қаруланып алған, пистолетін шығарды да, кабинетіндегі мектеп директорлары мен басқарма бастықтарына бағыттап:

	—«Жағымпаз» газетіне жазылым басталды. Облыс бойынша мемлекеттік басылымға елу мыңнан аса адам жазылатын болсын! Өліп кеткен аталарың мен әжелеріңнің аттарынан да жаздыра беріңдер, сауабы тиеді...—деді.

	—«Жас Алаш» газеті шындықты жазады, соған жазыламын дегендер көп...—деп қалды біреу.

	—Кімнің аузы жыбырлады?—деп сұрады әкім. Менің қасымда «Талан-тараж» басқармасының бастығы отырған. «Менің аузым айтып қалды..» деп міңгірлегені сол, облыс әкімі оны атып салды. Оқ жүрегіне кіре алмай, майысып, көйлегін жыртқаны болмаса, басекең басын изеп, әкімнен кешірім сұрап жатты. Содан кейін әкім жазылым жоспарына кірген мемлекеттік басылымдардың тізімін оқып берді. Жекеменшік газеттерге бүйрегі бұрылмайтынын айтты. Осы жиылыстан соң бір мектеп директоры гранат алып, автомат асынып, мұғалімдерді мәжіліс залына жинап алыпты да: «Бәрің «Жағымпаз» газетіне жазыласыңдар!»-дейді ғой. «Айлығымды толық алғым келіп еді...» деп міңгірлеген әдебиетші қыздың басына гранат лақтырған екен, қасындағы құрбысы етегімен қағып үлгеріпті әйтеуір... Гранат жарылып, көйлегінің етегі жана бастаған екен. Оны өзгелер түкіріктеп әрең өшіріпті. Сол екен, мұғалімдер жаппай «Жағымпаз» газетіне алты айға жазыла бастаған, жұмыстан шығып кетуден қорыққан мәтемәтика пәнінің мұғалімі дауыстап: «Газет со-ондай «қызық!» Қазақстан жағымпаздары туралы бірден бір басылым. Мен бұл газетке бірден елу жылға жазыламын!»— дейді.

	—Ойбай-ау, қазір өзің қырықтасың. Сонда не, тоқсан жас жасаймысың?—деген директор автоматымен атып жібергенде, оқтар әшейін көбелек болып ұшыпты! Мұның бәрін маған әйелім айтып келді. Тарих пәнінен сабақ беретін әйелімнен айналайын, «Жағымпаз», «Биліктің бантигі», «Шенеунік», «Үкілі үкімет», «Сен ары тұр», «Сенатор», «Жасыл экономика» «Қызыл инфрақұрылым» «Көкпеңбек құрылыс», «Қоңыр нарық» газеттеріне жазылғанын айтқанда, аузым «О» әрпіндей болып ашылып, қайтып жабылмай қалды! Бір ай айлық алмайды енді... Жетпіске келген әжеміз бар еді, пенсиясын алуға барса, пошташы «Жағымпаз» газеті мен «Секс» журналына күштеп жаздыртыпты. Әкем де «Жағымпаз» газетіне еріксіз жазылған. Универде оқитын ұлым мен қызым да «Жағымпазға» жығылыпты. Бір кезде бірінші сыныпта оқитын қызым келді арсалаңдап.

	—Әке ақша берші!

	—Е?

	—Апай айтып жатыр, «Жағымпаз» газетіне жазыласыңдар деп.

	—Ойбай-ау, бұл газетті түсінбейсіңдер ғой?

	—Мектепте перәшкі жегенде қолдарың май болмайды, осы газетке орап аласыңдар дейді...

	 «Қалайда «Жас Алашқа» жазыламын!» деп тістеніп, ертеңіне бастығымның алдына кірдім.

	—Біздің үйге алты «Жағымпаз» газеті келеді екен. Мен бұл газеттің орнына «Жас Алаш» газетіне жазылайыншы...—деп өтіндім.

	—Не, оппозицияға кеттің бе? Мен де өлгеннің күнінен «Жағымпазға» жазылып отырмын. «Газеті көп үй— береке, газеті жоқ үй—келеке!»—деп келесі бөлмеге жетелеп апарды. Зеңбірек тұр екен. Қорыққанымнан екінші мәрте «Жағымпаз» газетіне жазылып кеттім. Бір айдан кейін біздің үйге газет жауады! Газеттен сорпа қайнатып ішеміз! «Газет көрпе» жамылып жатамыз! Келінім босанайын деп жатыр. Құдай қаласа, немеремнің атын Газетбек қоямын! Біздің үйге келіңіздер, жабыла газет жинаймыз... Айтпақшы, «Жас Алаш» газетін ала келіңіздерші, «мүжіп» оқиық!





БЫЛШЫЛДАТЫП СҮЙЕ БЕРЕДІ...



	 Айтпақшы, сіздер тойларға барып жүрсіздер ғой? Сондағы сүйістерді көрсеңіздер! Былш-былш... Ай көрмеген, жыл көріспеген ағайындар, жеңгелер мен әпкелер былай сүйіседі: «Ой, Бота! Сен әлі тірісің бе? Ауруханада жатыр деп естіп едім. Келші құшағыма! Үммә, үммә... Ойбай, үстіңдегі халатың не? Ауруханадан сұранып келдім дейсің бе? Түріңнен айналайын, быттиып азып кеткен! «Үммә, үммә!» Еркектердің сүйістерін көрсеңіздер... Шыбынның сирағы сияқты жұқа ерін, «колбаса» сияқты бұртиған ерін, салбырап кеткен ерін, жалбырап кеткен еріндердің былай өңмеңдеп, дүрдиіп, ұмтылып келе жатқанын көргенде, о-ой... көзіңді тарс жұма қоясың. Түкірігімен сүйіп алғанда, жиіркенгеніңді байқатпай: «Қалайсыз? Тойға келдіңіз бе?» дейсіз тойға келгенін біліп тұрсаңыз да... Баяғы кеңес дәуіріндегі бас секретарь Брежневтен қалған сүйіс қой бұл... Қазір еркектер де бір бірімен «інтімні» сүйісе береді... Дәмі жоқ, тұзы кем сүйістер ғой...

	 Ал енді, балаңызды сүйсеңіз болады енді. Бірінші сыныпта оқитын балаңыз мектептен арсалаңдап, жүгіріп келгенде: «Қандай баға алдың?» деп сұрайсың. «Бес!» «Мәледес!» деп бетінен түк қоймай сүйіп, жалап тастасаң да өз еркің. Бірақ барлық ата-аналар баласын сүйе бермейді. Бір жеңгей бірінші сыныптағы баласына ұрсып отыр дейді. «Қанша алдың?» «Минус үш...». «Үш те болса, күш... Бірақ ертең бес алып кел!» «Анашым, бес ше, бес таусылып қалыпты...». «Сенің миың кеуіп қалған!» деген анасы баласының басына линейкамен сарт еткізеді. «Әкел кітабыңды, оқимыз! А-лаш... Алаш деген немене? Түсінесің бе?» «Білмеймін...» «Осындай қиын сөздерді, саяси сөздерді бірінші сынып баласы қайдан түсінеді- ей? Өзім де түсінбей отырмын. А-лаш деген... Бірдеңені ал да, аш... Мысалы сөмкені алып, сөмкені былай алып, аузын аш...» «Ия саған Алаш дегеніміз— «Алаш» базары ғой...» деп қалады баласы бұртиып. «Солай шығар? Енді ағылшын тілін оқимыз. Әкел бері кітабыңды. Май неймз... Айтшы, май неймізің кім?» «Май жеймісің демеші анашым, май жемеймін...» «Атауыңды жегір! Мен саған «май жейсің бе?» деп тұрған жоқпын! Қолыңды қарашы, кір-кір... Екі аяғыңды аспанға қаратып, алақаныңмен жүресің бе деймін осы? Май неймз Жеңіс деші...» деген анасы баласының басына шапалақпен сарт еткізіп, құлағынан бұрап алады... Сол кезде баласы былай... қорсылдап... басын салбыратып... мұрнын тартып... Шешесі бақырып: «Жыласай... Жыла! Жылай сал!» деп еді... Міне былай: «Ң-ң-ң-ң-ң...Өа-а-а-а...» деп аңырай жөнеледі, қаша беріп, есіктерді сарт-сұрт жабады, жиюлы төсекті қиратып, қабырғаны ұрғылап, оң аяғына сол аяғымен бір тебеді... Жүйкесі жұқарған деген осы... Жүйкелеріңіз жұқармасын, жеңгейлер!

	 Жүйке демекші, көшеде өз машинаңмен келе жатып та жүйкеңіздің бір сымы бырт етіп, үзіліп кетеді. Бағдаршамның қасындағы «зебра» бар емес пе? Жаяу жүргіншілер өтетін жолақ. Сол жерге келіп «ши-иқ» етіп тоқтайсың. Жаяуларды құрметтейміз, бірақ олар бізді құрметтейді ме? Тура жайылып бара жатқан қойлар сияқты ғой. Асықпа-ай, құлағына «нәуішнигін» тығып алып, ән тыңдап бара жатады. Міне, былай кетіп бара жатыр... Жасыл бітіп, қызыл қызарса да, міне былай, әсіресе қыздар құйрығын бұлтың-бұлтың еткізіп, балтырларын жарқыратып... Сол жалтыраған балтырына балқы-ып қарап қалсаң, артыңдағы машиналар «бип-бип, бап-бап, тр-р-р-ың-тыррррың...» деген неше түрлі «сигналдар» шығарып кетеді. Оны қойшы, жаяулар «зебраны» қойып, көшенің кез-келген жерінен жүгіріп шыға келгенде, дәретханаға бармай-ақ... Қайдағы біреу үшін сотталып кеткің келмеді енді... Бір досым «Тайотасымен» келе жатса, бір қыз алдынан жүгіріп шығыпты. Тежегішті басуға үлгермей, басып өте шыққан ғой. Сөйтсе, жаңағы қыз тігінен, міне былай... (жатады) шалқасынан жатыр дейді. Сағыз шайнап жатқанын қарасаңшы! «Қарындас, бір жеріңіз ауырып қалды ма?»-деп сұраса: «Туу, асығыс едім, универге дейін апарып тастаңызшы!Таксисіз бе?»— депті. Жұрттың бәрі сотқа пара беріп, оңай құтылып кететін миллионер емес қой...

	 Ырым дегенге сенесіздер ме? Сеніңіздер. Мәселен, бастық болсаңыз, мынадай ырым тиымдар есіңізде жүрсін: жиналыстарда жынды адамдарша жарыса сөйлеуге, жыртыңдап күле беруге, өтірік есеп беруге, министрге қарап керіліп, есінеуге, талтайып отыруға, (міне, былай...) кабинетіңде етпетіңнен жатып алып, жұртты қабылдауға болмайды. Ал егер депутат болсаңыз: түнде мәжіліс залында қонып қалып, түске дейін ұйықтауға, мәжіліс кезінде тамақтануға, депутаттың бетінен алып, бет жыртысуға, украйндықтар сияқты төбелесуге, түнде заң қабылданып жатса, жалғыз бармауға, дауыс беріп жатқанда бұраңдап, қылымсуға, спикердің алдын кесіп өтуге, тілшілерге арқан керуге болмайды. Қыздарға да қырық тиым бар: Моншада «наушник» киіп алып ән тыңдауға, ауызға қолын жумай салып, ысқыруға, темекі түтінін «көзінен» шығаруға, күйеуге тиер алдында несие алуға, бұрылып, желкесін көруге, ұйықтап жатып сағыз шайнауға, сырамен тіс жууға, шашын тықырлатып алуға, мұрт өсіруге болмайды...

	 Біздің Оралда казактар бар. Олар орыстың ішіндегі қазақтар ғой... Қазақшаға тілдері келмей: «Мы казаки!» деп жататындары сондықтан. Негізі, қазақ деген сөздің түбірі— қаз... Қаз—кәдімгі қанаты бар қазы. Ақ деген сөз—аппақ, ақ, ақ қазы болады сонда. Орал казактарын «Беп-белые гуси» деп атасақ та болады. Орал казактары бұрын қылыш орнына қамшы ұстаған, намаз оқып, дәрет сындырған деген тарихи болжам да бар...

	 Сосын бар ғой, мақал мәтелдерді шығарған адамдар университетте оқып, диплом алмағандар-ау деймін. «Ит итті, ит құйрығын жұмсайды» дейді. Өздеріңіз көрдіңіздер ме, бір итке бір ит үріп қойып: «Әнәу жерде сүйек жатыр еді, әкеш...» деп жұмсайды ма? Ал екінші ит болса құйрығына қарап: «Шарша-ап тұрмын, құйрығым, сен бара қойшы!» дейді ме? Өтірік қой. «Атың шықпаса, жер өрте» дейді. Өтірік. Атың шықпаса, базар өрте. Атың шықпаса, орман өрте... Айдаладағы бос жатқан жерді өртегеннен не шығады?» «Қалауын тапса қар жанады» бар. Бұл да өтірік. Бір шелек қарды жақсаң, бір шелек су болады. Есесіне қалауын тапса, адам жанады. Прокуратура, сот ғимараттары алдында адамдар әділетсіздікке күйініп, үстілеріне бензин құйып, жанып жатады... «Жылы-жылы сөйлесең, жылан да інінен шығады» деген бар. Бұл да өтірік. Жыланның ініне барып: «Жаным жылан, айналайын жыла-ан! Мен саған ғашықпын!» деп кешке дейін отырсаңыз да, «квартирасынан», шықпайды. Өйткені жылуға, светке суға ақшасы жоқ... Төлемеген... Одан да: «Отыз градус жылы сөйлесең, қырық градус болып, алқаш күйеуің алдыңнан шығады» десек, құлаққа кіреді... Қазақ тілі, ана тілім қандай керемет! Бір сөздің бірнеше мағынасы бар ғой! Осындай тілден айналмаймыз ба? Бірде тау жақтағы ауылда тұратын таныс әйелді көріп қалып: «Жеңше, тауық па?» деп сұрадым. «Жоқ тауық емес, қораз сатып алдым!» дейді жеңшеміз. «Жоқ, тауық па?» деп сұрап жатырмын. «Әй, қайным, тауық емес, қораз, қораз, ә-те-еш!»—деп айқайлап берсе бола ма! Сонда мен: «Тау ық па, ық емес пе? Тау дегеніңіз ауылға ық болады ғой, жел жоқ шығар?» деп сұрағым келген. Әне, біздің ана тіліміз қандай! Қазақ тілі неткен бай тіл! Осындай керемет тіліміздің мәртебесін көтере алмай жүрміз ғой! Сөздің мағынасы демекші, бірде аялдамада тұрып ойланып кетіппін... Астанаға алғашқы қар жауып, еріп кеткен кез еді. «Ия, қыс енді...» дедім. Сол екен қасымдағы еңгезердей бір жігіт түтігіп: «Неге қыс дейсің? Мен бе қысатын? Танымайтын адамға осындай көргенсіз сөз айтқаның не? «Зима» десең де болады ғой...» деп дегбірімді алса болар ма? Ой, мұндай мағынасы сан алуан сөздер өте көп. Мысалы:—Қораз. Екінші мағынасы: қор аз. Қор ше, жиналған қор аз. Пәленше атында қор ашылып, оны Түгенше жеп қойған деген сияқты. Сосын бар ғой, біздің қазақ жігіттері қыздармен жөнді таныса алмайды. Түйеден, ұшақтан түскендей, дік еткізіп сұрақ қоя салады. Қыздарға былай, жұмсартып, жұмбақтап сұрақ қоюға болады ғой. Мысалы, менің бір досым қыздармен былай танысады. «Қарындас, тауға шыққансыз ба?» -деп сұрайды. Қыз қылымсып: «Ия, шыққанмын. Тауға өрмеледік қой» дей салар. «Жоға, күйеуге шығу—тауға шыққанмен бірдей ғой, тұрмысқа шыққансыз ба деймін...» «А-а, кешіріңіз, тауға шыққан жоқпын, қазіргі таулар төбешіктер ғой...» депті сонда бойжеткен. Көрдіңіз бе, осылай жұмбақтап сөйлеу керек! Келіншекпен сөйлесе қалсаңыз: «Қанша рет қиналдыңыз?» деп сұраңыз. «Қанша балаңыз бар?» дегеннен жақсы ғой. Енді әйелдер рахаттанып, ішек сілесі қатып, күліп жатып босанбайтын шығар? Қиналады ғой... Жарайды, қай –қайдағыны айтып кеттім-ау, баршаңызға айтарым: өмірде қиналмаңыздар, ойнаңыздар, күліңіздер, көшеде мәшине қағып кетпей, аман-есен жүріңіздер!





ШӘЙ ІШІҢІЗДЕР!




	 Шай ішкенде тұрған не бар? Қызық-ей, осы адамдар... Бір үйде, бір подьезде тұрып жатып, бір-бірін шайға шақырмайды. Шайы несі, бір-бірін танымайды да... Содан таңертең ерте тұрып, әйеліммен ақылдасып, көршімді шайға шақырдым. Сөйтсем, көршім шала қазақ екен: «Спасибо, я хочу кофе..» деді де кетіп калды. Ойланып қалдым. Келесі көршімнің есігін тықылдатып: «Кофшай ішіңіз біздің үйден...» дедім. «Ол не пәле кофшай?»—деп сұрады ол есінеп. «Біріккен сөз ғой. Кофе- шай ішіп кетіңіз..» «Арақтың аты ма десем... Ақымақ адам шайға шақырады ма? Жүз грамға шақырады!» «Кешіріңіз, онда жүз грамм шай ішіп кетіңіз...»

	 Қызық-ей адамдар! Бір-біріңді шайға шақырып, қатқан нанды қытырлатып жеп, былтырдан қалған арзан кәмпитті сорып отырып әңігімелескенге не жетсін? Қанша адамды шәйға шақырдым, келмейді. Енді мен көшеге шықтым. Бір келіншек кетіп бара жатыр екен:

	—Кешіріңіз, тоқтай салыңызшы,—дедім қатарласа беріп.

	—Ал, тоқтадық.

	—Біздің үйден шай ішіп кетіңізші...

	—Ағай, сіз ноқалайсыз ба?

	—Ол не ноқалай деген? Атақ па?

	—«Шай ішсең—көңілің жай...» деген. Ашуланып бара жатыр екенсіз...

	—Дура!

	—Дура емес, дуракпын. Өзің дурагүл!

	 Қап, мына қырсықты-ай! Кімді шайға шақырсам екен? Адамдар мейірімді болуы керек қой. Бір бірінің үйінде шай ішісіп... Поштаға барып, Өзбекстан президенті Ислам Каримовке жедел хат жібердім. «Біздің үйден шай ішіп кетіңіз, Ислам әкә!» деп. Өзбектер шай ішуді қатырады ғой. Қырғызстан президентіне де, Ресей президентіне де, Қытайға да хат жолдадым. «Мен сияқты қарапайым адамның шайға шақырғанына келсе келер, келмесе одан әрі!» «Қой, ұят болып жүрер...» деген ойқы-шойқы оймен поштаға қайта кіріп, ұлттық банктің бұрынғы басшысы Марченконы шайға шақыра салдым. Әшейін. «Келмейді ғо—ой...»деп. Содан облыс әкімінің қабылдау бөлмесінде отырмын.

	—Не мәселемен келдіңіз?—деп сұрады көмекшісі...

	—Ешқандай.

	—Кешіріңіз, бұл жер аялдама емес. Автобус келмейді.

	—Морг емес шығар.

	—Шығып тұрыңыз!

	—Бір нәрсе айтамын да шығамын.

	—Болмайды! Ол кісі шәй ішіп отыр.

	—Шай? Бір өзі?

	—Е?

	—Адам емес екен ғой, Адам деген бір өзі шәй іше ме екен?

	—Сіз ... сіз не деп кеттіңіз? Кетіңіз бұл жерден!

	—Мен облыс әкімін шәйға шақырғалы келдім. Облыс әкімі өз үйінде қалай шәй ішеді, халық қалай шәй ішеді салыстырып көрсін деймін.

	—Кетіңіз бұл жерден!

	—Кеше сайланған аудан, ауыл әкімдері шетінен парамен ұсталып жатыр! Солардың құрметіне шай ішеміз!

	 Көмекші жігіт күзетшілер шақырып еді, қолымды қайырып, бір бос кабинетке апарды да, шай берді. Бір шелек қайнаған суға бір пәшкі шай салды да: «Мә, атауыңды іш, іше бер!» деп қояды. Қуығымнан ұялып, құстай ұшып, үйіме келсем, мәссаған... Төрде Ислам— әкә отыр шәй ішіп... Әйелім майысып көк шай құйып отыр.

	—Рахмет, шайға шақырғаныңзға,—деп қойды президент,—Шымкент жақын болған соң келе салдым. Оның үстіне, Қазақстанда базарларды қалай өртейді, соны біле кетейін деп...

	 Бір қарасам, Марченко келе жатыр! «Қызметтен кеткелі басым сынып барады! Хочу зеленый чай!» дейді. Қырғыз президенті келмеді. Елінде ереуіл болып, содан шыға алмай қалыпты. Қытай қыңқ демеді. «Мұнай қатқан шай ішіңіз!» десең ғана келеді ғой... Путин телефон соғып: «Привет, протон!» деді де қойды. Оны мен «Привет, братан..» деп естідім. Қысқасы, біздің үйде мереке! Келіңіздер, шай ішіп кетіңіздерші!





ӘКІМДЕР ДЕ ЖЫЛАЙДЫ...


	 Іштерің күйсін! Іштерің күйсе, дастарханға бір шелек тұз төгіп, жалай беріңдер! Мен әкемнің арқасында әкім болдым! Анау мынау емес, аудан әкімі! Бұрынғы аудан әкімі кабинетіндегі креслосын құшақтап, еңіреп жылады. Қимай тұр. Сосын көз жасын сүртіп, маған қарады да:

	—Саған үш хат тастап кетемін. Тек қиналғанда ғана біртіндеп ашарсың...—деді өксіп. Мен оған «Арты қайырлы болсын, тек саунада кездесейік!»— деп көңіл айттым. Бұрынғы команда да: «Ой, бауырымдап!» жылап, экс әкімді құшақтап, енді бірі ішінен «пышақтап», қоштасып жатты. Қызметтен кету (егер өспесе) өліп қалғанмен тең екен-ау! Мені таныстыруға келген облыс әкімі құран оқымағанда, кабинетте жылап тұрғандар жұмыртқа жеп отырғандай жым-жылас болмас еді-ау! Өтірік жылап тұрған аппарат басшысы алақанын жайып:

	—Я алла, бұрынғы әкіміміздің жүрген жері жайлы болсын, қазіргі әкімнің ішкен- жегені майлы болсын! Әумин!»—деп бата берді. Облыс әкімі бұрынғы әкімнің көз жасын қолымен сүртіп:

	—Біз саған ризамыз. Мына креслода отыра бердіңіз, отыра бердіңіз, еш далаға шықпадыңыз... Жұрт сияқты параны жариялап емес, құпиялап алдыңыз. Рахмет сізге!—деді. Ол есіктен шығып бара жатып, көңілі босап кетті ме, қайтадан аңырай келіп, креслосын құшақтай алды. Жұрттың бәрі жылады. Қайран кресло, сен осыншама құдыретті ме едің?

	 Әкімдік деген рахат жұмыс екен. Түк қиындығы жоқ. Қызметке келесің, отырасың, хатшы қызға көзіңді қысасың, бөлім басшыларына:«тыныш отырыңдар, шуламаңдар!» деп ұрсып қоясың. Бір күні әкімшілік алды азан-қазан болып кетті. Сөйтсем, менің жұмысыма наразы халық екен. Қиналып кеткендіктен, баяғы әкім беріп кеткен хаттың бірін ашып оқыдым, онда: «Халыққа құрғақ уәдені үйіп-төге бер!» деп жазыпты. Қуанғанымнан қойнымда қырық қыз жатқандай атып шығып, ой уәдені үйіп төктім дейсіз! Халық риза, мен риза. Бірақ бір ай өтпей жатып, халық тағы жиналды. Екінші хатты оқып шықсам: «Бұрынғы әкімді жамандай бер!» деп жазыпты. Халық алдына шығып:

	—Бұрынғы әкімнен қалған мәселелерді шешемін деп, шашым ирек-ирек болып кетті! Не деген оңбаған адам еді? Қатын екен ғой!—дедім.

	—Сенің де уәделерің құрғақ!—деп қалды біреу.

	 Мен әлгі кісіге бір шелек су шашып жібердім.

	—Мұныңыз не, әкім мырза?—деп сұрады ол.

	—Сулы, дымқыл уәде ғой..—деп ыржидым мен.

	 Әкім болған рахат екен! Кабинетіңде не істесең де өз еркің! Өйеба-ай, алақаным қыши беретін болды. Қасимын келіп, болмайды. Аппарат басшысы да қасып кетті. Қыши береді.

	—Сізге пара алмасаңыз, ауырып қаласыз,—деді ол жаны ашып.

	—Ел-жұртқа «негр бет» болғым келмейді!

	 Әдейі «көз қылып» айтқаным ғой. Бірақ айтқан жерден аулақ деп, екі қолымды артыма қайырып, оны әйеліме «скотчпен» айналдыра жабыстырып алып жүретін болдым. Пара алып қалмас үшін... Мәжілісте де, үйде де солай жүремін. Хатшы қыз тамақтандырады... Қолдарым қайырулы ғой... Содан бір күні біреу «жер керек еді»» деп бір миллион теңге бермек болды. Қиналып кетіп, үшінші хатты хатшы қызға бердім. «Ағай дейім, ағай, ұялып отырмын...» дейді. «Оқышы!» «Қойшы ағай, ұяламын!» «Менде бет жоқ, оқы!» Өзім оқысам: «Пара беруші келсе, бір жеріңді қысып отыр!» деп жазып қойыпты! Оның несі ұят? «Бір жерің» дегені— көзіңді қысып, «Мақұл, осы жолы ғана алайын» дегенің... Қуанып кетіп, әкімшілік күзетшісіне туфлиімді, шұлығымды шешкіздім. Пара беруші келді. Ақшаны аяғыммен, башпайларыммен қысып алдым! «Бұл параға жатпайды, мені Құдай атпайды» деп отырғанымда финпол жігіттерінің кіріп келмесі бар ма! Еңіреп жылағаным-ай! Олар да жылап, қолыма кісен салды. Қазір түрмеде жылап отырмын... О, әкімдер, сіздерге төртінші хат тастаймын, қиналғанда ашып оқыңыздар! Не деп жазсам екен ә?





ДАСТАРХАН МИНИСТРІ БОЛСАМ...




	 Аң біткен «адам болсам ғой!» деп армандай алмайды. Ал, адам армандайды. Менің де арманым Дастархан және халық министрі болу... Әзірше вице министрмін... Қолдаушы, қорғаушы руласым түшкірген сайын өсіп келемін. Былтыр ғана қатты түшкіріп еді, осында топ ете қалдым. Тағы бір түшкірсе министр боламын ба деп жүргенімде, қолдаушым әрі қорғаушым былтыр қыста суықтап қалып, түшкіре-түшкіре басын қатты бір затқа ұрып алыпты да, қайтыс болып кетті... Енді маған «түшкіретін» адам жоқ. Жаным жабырқап, таңдайымды тақылдатып отырғанымда, министр кабинетіне шақырды. «Тықыр таянған екен...» деп томсырайып кіріп едім, менен кейінгі орынбасары Омпай Томпай да отыр екен.

	—Сендерді шақырған себебім, екі-үш айдан кейін «отставкаға» кетемін...—деді министр күрсініп.

	—Кетпесеңіз жақсы болар еді...—деп қалдым мен. Ішімнен «Кетпесең, кетпен таудан асып кет, алдыңнан албасты шықса, шетелдің біріне қашып кет!» деп ойладым.

	—Зейнетке шығу жөнінде Елбасыға арыз беремін. Сондықтан, екеуіңнің біріңді орныма қалдыру жөнінде ұсыныс айтамын. Ол үшін екеуің де ауылдарыңа барып, үш ай қой бағасыңдар...

	—Қой?—деппін мен.

	—Қой, қой. Қоян емес...

	—Қой баққанды жақсы көремін. Қой деген қой ғой. Қойдың жүні болады...—деппін сасқалақтап.

	—Қойдың жүні болмағанда, жапырағы болады деп пе едің?—деген министр мұрнын қаламсабымен шұқылады. Әлі ауыз ашпаған Омпай Томпай:

	—Қой бағуға әзірмін...—деді.

	—Мен де әзірмін. Бірақ бір отар қойды қайдан аламын?

	—Бір қойдан ғана бағасыңдар. Үш айдан кейін ауылдарыңа өзім барып тексеремін. Қайсыңдікі көңілімнен шықса, соны министр етемін. Елбасыға ұсынамын. Қойды тек өздерің бағасыңдар! Өзбек жалдап жүрмеңдер!

	 Министрдің кабинетінен билеп шығайын деп едім, жұрттан ұялдым. Қуанғаным соншалық, ішімдегі ішектерім ирелеңдеп билеп жатқан сияқты. Омпай мырзаға қарасам, баяғы сабырлы қалпы. «Қой көрмеген қуалап өлтіреді» деген. Е-е, әсфәлттің шетіне туылған бала қой бағып жарыта ма? Министр кетерінде қойдың басын мүжіп кетпекші екен ғой? Орынбасарларынан. Жүн, жүн... Ой, жөн, жөн...» деп күбірлеп алып, әйелімнен, бала-шағамнан, Астанадан уақытша «отставкаға» кетіп, ауылыма келдім. Біздің Дастархан министрлігі халықтың әл-ауқатын жақсартуды жоспарлайды, елу елдің қатарына ілігеміз деп жүрсек, ауылымды көріп, көңілім жүдеп кетті. Адамдары арық, жегендері вермішел. Қолымды бір сілтедім де, қарт әке-шешемнің бойдақ қойын әуелі моншаға апарып, шампунмен шомылдырдым. Мен шомылдырған жоқпын, жеңгелерім көмектесті. Қой екеуміз жарты саған парда (бухана) отырдық. Ауылдың шаштаразысын шақыртып, жүнін жұқартқыздым, сәндеткіздім, төбесіне жүн кекіл қойғыздым. Аяғына алтын сағат тақтым. Ауыл дастарханы жұпыны болса да, қойымның алдына дастархан жайып, жоңышқа салдым. Жемдедім. Жемге уылдырық қосып берсең, көздері жайнап кетеді екен қой жарықтықтың да... Таңертең тұра салып, жүндерін тараймын, күн санап семіріп келе жатқанын көріп, тамсана қараймын. Тұяқтарына алтын жалатылған тұяқ төпли кигізіп қойдым, қанша дегенмен вице-министрдің қойы ғой! Кірпіктерін жеңгелерім қара тушпен бояп, құлақтарына алтын сырға таққанда, менің қойым «модельер қой» болып шыға келді! Күнде кешке қойымды жетектеп, серуенге шығамын. Бұтына памперс байлап қойдым. Сирағын садыралатып алмас үшін. Құмалақтарын санап алып, сайға лақтырамын. Үш ай дегенде менің қойым сеп-семіз болып шыға келді! Құйрығын көтере алмайды. Адам көрсе, қуалап сүзетінді, еркелеп, шалқасынан жата қалып, аяқтарын тырбаңдататынды шығарды. «Семіздікті қой ғана көтереді» деген өтірік екен! «Мә-ә-ә!»деп маңыраудың орнына кісімсініп, ой, қойсымсынып: «Іммм... ө-ө-ө!» деп қояды. Сөйтіп жүргенде, ауылға министрдің өзі келді. Жік-жапар болып, күтіп алдым. Алдыңғы аяқтарын көтеріп, амандаспақ болған қойыма қайырылып қарамастан, тым болмаса «сәлемет пе ауыл?» деп амандаспастан, көңілі көлеңке болып, Омпай Томпайдың ауылына кетті. Мені де жабыстыра кетті. Келдік, көрдік. Омекеңнің қойын көрсең, қытығың келеді! Басын әрең көтеріп тұрған ары-ық, қабырғаларын санап шыға аласың. Жүндері алба-жұлба... «Қайыршы қой сияқты!»

	Осы қойды көрген министр қуанып:

	—Менің орныма министр болуға Омпай Томпай лайықты екен! Халықты осылай басқару керек!—дегені... Мына сөзді естігенде, үсті-басыма қойдың жүні шығып кеткендей, бет-аузым жиырылып қалды... Әлі солай...





ЕРТЕҢІНЕ ЕСІМДІ ЖИСАМ...




	 Қызықпын осы, жүздетіп ішіп алсам болды, әуелі Майға, сасын әйелім Майгүлге ұсталып қала беремін... Ішіп алсам болды, жаным жадырап, «он екі де, бірнеше гүлдерім ашылып», әшейінде бір ауыз сөйлемейтін басым, «әңгімешіл» болып, қолдарым ирелеңдеп, кім көрінген туысымдай, дос көрініп, бәрін үйіме шақырып, қонақ еткім келеді де тұрады...

	 Бүгін де достарыммен бар жоғы бес алты шөлмек арақ ішкенбіз, көлігіме қисайып, қалай мінгенімді «жүз грамдар» біледі... Май инспекторлары қуалап жүріп тоқтатты. Онда да тоқтамайтын едім, көшемен емес, тротуармен жүріп отырып, адамдарды мыжып кете жаздап, қала шетіндегі зираттың ішіне кіріп кетіппін.... Сол жерде танымайтын бір кісінің бейіті алдына тізерлеп отыра кетіп:

	—Жеткенім осы болды, бауырым, бауырымның ішіндегі тәуірім... Бізге айтпай өліп кеткеніңді бүгін естідім... Жатқан жеріңде светің жарық болсын, қабіріңде жылу болсын, коммуналдық төлемдерің қымбат болмасын, әумин!—деп өзімше «бата» беріп тұрған едім, Май инспекторлары жетіп келді.

	—Тұр орныңнан! Неге қаштың, ішіп алып?—деді біреуі басыма ала таяғымен салып қалып.

	—Өй-й, ұрмасай! Қойсай...—дедім мен қисалаңдай тұрып жатып.

	—«Дупль» массың ғой?

	—Кім? Мен бе? Мен өмірі ішіп көрген емеспін!

	—Енді не іштің?

	—Айран.

	—Қисалаңдап тұрсың ғой?

	—Бауырыма құран оқығалы тұрмын... Буын-буыным босап... Қолдарыңды жайыңдар,—деп өзім шала білетін құранды зуылдата бердім. Май инспекторлары да беттерін сипасты.

	—Мына моладағы бауырың ба?

	—Ия.Ағам.

	— Қайдағы ағаң? Кемпірдің моласы ғой?

	 Үңіліп қарадым:

	—Ой, кешіріңіздер, ағамның екінші әйелі еді...

	—Көп сөзді қой! Елбасының не дегенін білесің бе?

	—«Судан басқа ішпеңдер» деді...

	—Министрді тұрғызып қойып: «Жол апатынан жылына екі мыңнан аса адам өледі. Мас жүргізушілер нағыз қылмыскерлер. Не, біздің елде Сирия соғысы жүріп жатыр ма?» деді.

	—Ойбай, мен не, Сирияда жүрмін бе? Сендер Сирияда неғып жүрсіңдер?

	—Рейдтеміз.

	—Сендер Елбасымыз сынаса ғана рейдке шығады екенсіңдер де? Сирияға кетіп қаласыңдар... Кеше неге ұстамадыңдар? Кеше іштім, оның алдыңғы күні іштім. Мен өзі аптасына, онда да демалыс күндерден басқа күндері ғана ішемін.

	—«Бүгін ішкен жоқпын» дедің ғой?

	—Ішкен жоқпын. Адам қайғырғанда мас болады...

	—Мына апппаратқа үрлеші.

	—Үрлей алмаймын. Кіндігім ауырады.

	—Құжаттарыңды көрсет.

	—Көрсетуге болмайды.

	—Неге?

	—Суретімді көріп, шошып кетесіңдер.

	—Сен бізбен ойнап тұрсың ба, а?

	—Жоға. Мен сендерді жақсы-ы көрем! Сендер менің адал достарымсыңдар! Келші, беттеріңнен сүйейінші! Бәріңді үйге қонаққа шақырамын!

	 Май инспекторын сүймек болып едім, ол қолымды қайырды.

	—Ойбай, қолым! Қолым деймін! Қолым протез...

	—Протез болса неге ауырады?

	—Оны протезден сұра...

	—Сендейлердің кесірінен қаншама адам өліп жатыр десеңші?

	—Санамаппын...

	—Ішіп алып, айналаңа қарадың ба?

	—Қарамаппын...

	—Протоколдың мына жеріне қолыңды қой.

	—Не деп?

	—«Маспын» деп.

	—Мас емеспін, әшейін кәйіппін...

	 Олар мені «кәйіп» күйімде алып кетті. Ертеңіне есімді жисам, әйелімнің қойнында емес, айықтырғышта, бір алқаштың қойнында жатырмын-ей!... Құдая, бүйтіп есімді жиғаным құрысын...





«ПОЙЫЗ» БОЛДЫҚ...


	 Қорқып жүрміз... Әйелім бірінші сыныпқа баратын баламды жетектеп шыққаны сол, артынан өзім жүгірдім.

	—Астыңнан су шықты ма? Үйде отырсаңшы!—деп ренжіді әйелім.

	—Жоға, сені деп ұрлап кетсе ше? Сені мен жетектеп алайын...

	 Әйелімді жетектеп шыға бергенім сол, алпысты алқымдап қалған әкем алқынып шықты.

	—Әке, астыңыздан су шықпаған шығар...? –дедім мен.

	—Бу шықты... Сені ұрлап кетсе ше?

	 Әкем мені жетектеп алды. Ауладан енді шыға бергенімізде, әкемнің әйелі, менің әжем шықты бүкшеңдеп.

	—Апа, астыңыздан не шықты?—деп сұрады келіні.

	—Инвесторлар шықты!—деп жымиды апамыз,—қартайғандағы қуанышым аталарыңды ұрлап кетсе ше?

	 Апам атамның қолынан ұстады. Ауладан енді шыға бергенімізде, мектепті бітіріп қойған үлкен ұлым жүгіріп шықты.

	—Астыңнан «минвода» шықты ма? Отыр үйде!—дедім мен.

	—Қанша қарасам да,ештеңе шыққан жоқ, сендерді ұрлап кетсе, жетім қаламын ғой...

	 Немересі апамның қолынан ұстады. «Пойыз» болып, қақпаның есігін енді жаба бергенімізде, арлсалаңдап, бір семіз кісі келе жатыр!

	—Астыңыздан су шықты... ой кешіріңіз, сіз кім боласыз?—деп сұрадым мен.

	—Мен ғой, екі жыл бұрын саған несие берген «Жылауық» банктің менеджерімін ғой. Сендерді ұрлап кетсе, банкке несиені кім қайтарады? Мен де барайын...

	—Қайдан келе қалдыңыз?

	—Үйлеріңіздің артқы шарбағынан секіріп... Кешіріңіздер...—деген ол үлкен ұлымның қолынан ұстады. Ауладан шығып, мектепке қарай пойыз болып келе жатырмыз. Бір кезде шарбағымыздың бір тесігінен зу ете қалған итіміз арсалаңдап жүгіріп келеді екен. Тілі салақтап, көздері алақтап кеткен. Бірден ұқтым: «Бізді қайдағы бір қанішерлер, не секта мүшелері, не пед

	офильдер ұрлап кетсе, аштан қалады ғой...» Итіміз сол жүгіріп келген бойы, банк өкілі плащының етегінен тістеді... Ұзыннан созылып келе жатқанбыз. Бір кезде мысығымыз орғып келеді екен. «Астыңнан тышқан шықпады ма?» деп ұрса жаздадым. Мысық екеш, мысығымыз да итіміздің құйрығынан тістелеп келеді. Қайтеміз енді? Мына заман, жо-жоқ, заманның адамдары жаман... Көздері жәудіреген балапан балаларымызды ұрлап әкетіп, шетел асыра ма, жоқ болмаса, өлтіріп, дене мүшелерін сатады ма... Әлде, ақша бопсалайды ма? Жоқ болмаса, педофильдер... Құдай сақтасын, денем мұздап кетті ғой!

	 Содан пойыз болып мектепке кірдік. Баламызды партаға отырғызып, өзіміз сынып бөлмесінің артқы жағында түрегеп тұрмыз. Келмей қалған оқушылардың орнына атам мен апам отыра кетті.

	—Сіздер сорған кәмпиттей болып неғып тұрсыздар?—деп сұрады оқушылардың апайы.

	—Сабақ біткенше күте тұрамыз...—дедім мен.

	—Қарап отырғанша сіздер де дәптерлеріңізді алыңыздар, диктант жазамыз!—деді апайымыз. Атам насыбайын ата бастап еді, апайымыз ұрсып берді: «сыныпта бірдеңе жеуге болмайды!» Әжем ұрланып, құрт сорып отыр. Әйеліме қарасам, диктант жазуға дайын.Тізесінде кітап, кітап үстінде дәптері... Ит пен мысығымыз ғана бұрышта жатыр, сауатсыздар ғой... «Адамдар, неге қатыгезсіңдер?» деген тақырыпта диктант жаздық. Банк өкілі: «Апай, апай, дәретханаға барып келейінші!» деп өтірік сұранып, шығып кетті. Сол кеткеннен мол кетті. Мектептен баламызды жетектеп, пойыз болып келе жатырмыз. Үйге. Балалығым ұстап, оқушы сияқты болып кеттім бе деймін, әйелімнің бұйра шашынан тартып қалып, тілімді шығара мазақтап, үйге қарай құстай ұштым! Артыма қарасам, әкем де тоңқаңдай қашып келеді екен. Апамның шашынан тартып қалыпты... Осылай ойнап күлгенге не жетсін?! Жәудір көз балапандарымыз ұрланбасыншы... Ойымды ұққандай итім аяғыма оратылды, мысығым мияулады...





ТЕРІС ҚАРАП ЖАТАМЫЗ...




	 Неменеге өкпелегенімді өзім де білмеймін. Ұмытып қалдым. Қайтіп ұмытпайын, күйеуіме өкпелеп жүргеніме отыз жылдан асты! Теріс қарап жатамыз. Әлі есімде, отыз жыл бұрын ол көрпенің астынан қолдарын жыбырлатып, белімнен сипаған болатын, аяғыммен теуіп жіберемін. Жатқан жерінен ұршықтай ұшып түседі де, сүмірейіп, орнына құлайды. Бірақ өкпелеп, теріс қарап жатады. Пысылдап. Мен жатамын жылан сияқты ысылдап. Біраз уақыт өткеннен кейін, сол теріс қарап жатқан күйі қолын мен жаққа «жұмсап», жып-жылы жамбасымнан сипайды... Қолын шымшып аламын. Қолын тартып алған байғұс « ах!» деп күрсініп салып, тістерін шықырлатып жатып, қор-р ете қалады.

	 Сол өкпе отыз жыл бойы жазылмады. Неменеге өкпелестік, есімізде жоқ... Теріс қарап жатып келеміз. Теріс қарап жатсақ та, білмеймін, үш баланың ата-анасы болдық. Олар да теріс қарай еңбектеп өсті. Жақсы адамдардың өкпесі шәйі орамал кепкенше дейді ғой. Біздің шәйі орамалымыз ваннадағы судың ішінде жатқандай... Сөйлегенде де, сөздерімізді теріс қаратып сөйлейміз.

	—Иәш ші..—деймін мен.

	—Қож..—дейді ол.

	—Ежөк ші...—деймін мен.

	—Ыдлоб.Рішө ідңінү!

	—Тақон!

	—Өзің тақон! Шоловыс!

	—Ен? Ен?—деп жыным келеді.

	—Ңешеш...

	—Аматқоб!

	—Ңешеш...

	Аматқоб!

	—Іштек...

	—Ңізө тек!

	 Міне осылай сөздерімізді де тез теріс қарата сөйлейміз. Ол көстюмін де, туфлиін де теріс киіп алады. Ерегісіп... Мен де капрон шұлығымды теріс қаратып... Жалғыз біз дейсіз бе, теріс жүргендер? Қоғамның кейбір теріс жақтары көп қой! Ресейдің Байқоңырдан ұшырылатын «Протоны» төменгі жағын жоғары қаратып ұшатын болыпты дейді... Көші-қон туралы теріс заң қабылданыпты... Шетелдердегі қандастарымыз өкпелеп, бәрі бір жерге жиналып алып, теріс қарап отыр дейді. Соттарымыз теріс үкім шығарып жатыр. «Тұрғын үйге жинамаймыз» банкісінің бастықтары туыстарына төңкеріліп қалған, шатырлары жерде, фундаменттері аспанға қараған үйлерден пәтерлер үлестіріпті! Соттар шындықты айтқан газеттерді теріс қарап отырып-ақ жауып жатыр! Бір шенеуніктер артқа қарай, мойнын бұрмастан, терісінен жүріп барады. Өйткені, парақор... Ой, айта берсек, көп қой! Ал, күйеуіме осыдан отыз жыл бұрын не үшін өкпелегенім шынымен есімде жоқ. Есімді ешкі мүжіп тастағандай... Екеуміз де елуден астық, бір күні жарасайын деп, төсекте теріс қарап жатқан күйеуіме бұрылып жаттым. Мойнымды әрең бұрдым, үнемі қисайып жүргенге ме, ауырып кетті.

	—Мы-ынаж...—дедім үздігіп.

	—Ен?

	—Міткійүс...

	—Ышиоқ...

	—Ышарақ іреб?

	 Ол отыз жылдан кейін маған қарап жатты. Күйеуімді әрең таныдым:

	—Сәлеметсің бе? Ой, бұл сен бе?

	—Ой, жаным, сәлеметсің бе? Өзгеріп кетіпсің!

	—Қанша жыл болды десеңші, бір-бірімізге тіктеп қарамағалы...

	—Құрысыншы... Қалған ғұмырымызда бақытты өмір сүрейікші!

	 Сол күннен бастап, теріс қарап жатпайтын болдық! Өмірде, қоғамда, Қазақстанда теріс ұғымдар, теріс жоспарлар, теріс шешімдер болмасын деп тілейік! Өй, жаным менің, күйеуім бар екен ғой...





ДҰШПАН IЗДЕП ЖҮРМIН



	Бiреулер дос iздейдi. “Дос iздеп жүрмiн” деп кiтап жазады. Сөйтiп жүрiп, өзгелерге ор қазады. Ал, менiң дұшпан iздегiм келедi.. Адам болған соң, iрi дұшпаның болғанға, сол дұшпаның көктей солғанға не жетсiн! Министрлерден дұшпаным болса ғой! “Тапсырыспен” өлтiре салатын. Сөйтiп, айызым қанатын. бiрақ, олар менi қайтсiн?

	Бiр идея келдi. Бiр күнi облыс прокурорына келдiм. Хатшы қыз кiргiзбейдi.

	- Не үшiн келдiңiз?-деп сұрады.

	- Дұшпан iздеп жүрмiн,-дедiм мен.

	- Аулақ жүрiңiз.

	- Ұзақ өмiр сүрiңiз!-дедiм де, ай-шайға қарамастан, прокурордың кабинетiне кiрдiм. Ол кiсi креслосында шайқатылып отыр екен.

	- Кешiрiңiз, Сiз менiң дұшпаным боласыз ба?-деп сұрадым салған жерден. Прокурор бетiнде бегомот жүргендей, бiр түрлi қарады.

	- Не үшiн?

	- Мен де адаммын. Менiң де дұшпанымның болғанын қалаймын.

	- Менiң өз дұшпаным бар.

	- Ол кiм едi?

	- Әдiлет министрi.

	- Мен оның да дұшпаны бола аламын. Сiздiң бойыңыздан арамдықтың мың тоннасын табамын. Қайда қарап отырсыз? Облыс әкiмi жер бiткендi өзiне, туыстарына сатып алып жатыр.

	 Ол менi қуып шықты. Ендi кiмге барсам екен? Құдай-ау, менiң де дұшпанымның болатын күнi бар ма? Әлде, облыс әкiмiне барсам ба?

	“Жеке мәселем бар едi” деп, кезекке жазылып, жетi ай дегенде, облыс әкiмiнiң де кабинетiне кiрдiм-ау!

	- Халықты сағындық. Халық өкілісіз ғой,келiңiз,отырыңыз,-дедi ол өтiрiк жымиып. Ой, әккi екен, жер-дүниенi жалмап жеп отырысын қарашы. Естуiмше, бiр бизнесмен: «Құрылысқа тендер алып беріңізшi...»-деген екен, «Ұлыма «Джип» сыйла, миллиондаған тендерге қолыңды жеткiземiн» -деп, аларын алып алып, қазір бұлталақтап жүрген көрiнедi.

	- Өтiнемiн,-дедiм мен, - кешiрiңiз, Сiз менiң нөмiрi бiрiншi дұшпаным болыңыз...

	- Немене?

	- Дұшпан iздеп жүр едiм...

	- Менiң дұшпандарым көп! Бiрiншi орынбасарым президент аппаратындағы туысына жамандайды екен. Ол президентке жамандайды.

	- Сауап болыпты!-дедiм мен.

	Ол да менi қуып шықты. Құдай-ау, денi дұрыс дұшпанымды қайдан табамын? Қайдан? Мен де адам баласымын ғой. Әлде, әлде, студенттерден ақша жинайтын деканға барсам ба? Сонымен, “Әкел, әкел!” оқу орнының деканына келдiм. Келген бетте:

	- Дұшпан iздеп жүр едiм,-дедiм.

	- Есiңiз дұрыс па? Мен сiздi танымаймын,-дедi ол.

	- Танымасаңыз, танысайық, парақор қолыңызбен қол алысайық. Менiң атым Ақкөңіл...

	- Сендей қайыршымен дұшпан болмаймын.

	- Не дедіңіз? Өй, әкеңнiң!-дедiм мен.

	- Боқтамаңыз!

	- Әне, сiз менiң дұшпаныма айналдыңыз!—деп қуанып кеттім!

	Ол да менi қуып шықты. Ендi қайда барсам екен? Қазақстанда туылып, қазақтарды жек көретін Ресей думасының депутаты Жириновскиге ме? Әлде, одыраңдап жүрген Орал казактарына ма? «Казак атаманы» болған облыс әкіміне ме? Жылағым келдi. Менi адам құрлы көрмейдi. Бәрiнiң дұшпандары бар. Қандай анықтама болса да, ақша сұрайтын, сөйтiп қыруар дүние құрайтын жер комитетіне барсам ба? о, таптым! Базар бастығына барамын!

	- Сәлеметсiз бе, менiң қадiрлi дұшпаным!-дедiм масаттанып, - Сiз салықты өте аз төлейсiз! Қаланың бүкiл базары салықты аз төлейдi. Базарыңызда тазалық жоқ! Бұрыш-бұрышы, лай, боқ...

	- За то, көңiлiм тоқ!-дедi ол. - Сiз не үшiн келдiңiз?

	- Құдай үшiн дұшпаным болыңызшы!

	- Сенесiң бе, дұшпандарым жетедi. Салық инспекторы, өрт, прокурор, әкiм дей ме, бiрi келiп, бiрi кетедi.

	- Сiз менiң де дұшпаным болыңыз...

	- Құры!

	- Ұры!

	- Кет!

	- Быттиған бет!

	- Жоғал!

	- Халыққа обал...

	Ол менiң желкемнен бүрiп ұстап, кабинетiнен қуып шықты. Қайда барсам екен? Кiмнен, кiмдерден “өшiмдi” алсам екен Әлде, әлде, премьер-министрдiң дұшпаны болсам ба? Осы ойымды әйелiм Қатипашқа айтып едiм:

	- О, сорлы, премьер-министр сенiң не теңiң? Балалар аш-жалаңаш, одан да ақша тап!-дедi. Әне, дұшпан iздеп жүрсем, жанымда жүр екен ғой, Қуанғанымнан әйелiмдi құшақтай алдым. Әй, бiрақ, дұшпан iздеп не керек? Дос арттырайық. Солай, мырзалар! Халықпен дос болыңыздар!





КЕҢКЕЛЕС КЕҢЕСТЕР



	Таңданғанда таңдайым тақ, тістерім сақ ете қалады. Ауырсақ болды, дәрiханаға жүгiремiз. «Самопал» дәрілер көбісі... Қазақша ем-дом жасауға болады ғой. Мен соның бiрнешеуiн айтып берейiн.

	АРҚАҢЫЗ СУЫҚТАҒАНДА

	Шүберекке жүз грамм арақ құйып, арқаңызды алты минөт ысқылаңыз. Сонда суық бiткен мас болып, арқаңыз алқаш атанып, терiңiз жиырылып, “зәкөске“ сұрағандай дуылдап, жаныңыз кiредi.

	ҚУЫҒЫҢЫЗ ҰСТАМАСА...

	Суықтың жүрмейтiн жерi жоқ. Кіші дәретке жүгіре беретін болсаңыз,мүлде су ішпеңіз! «Кепкен» су ішіңіз....

	ТIСIҢIЗ АУЫРСА...

	Ең жаман нәрсе - тiс ауруы. Тiсiңiз қақсағанда еңiреп жылай берiңiз. Жылаған сайын тiсiңiздiң ауырғаны қояды. Ауырғанын ұмытып кетесiз.

	БАСЫҢЫЗ АУЫРСА...

	Бас - әңгелек. Бас - қарбыз. Бас ауырса, басыңызға тұз сеуiп, желкеңiзге жетi минөт пияз сүйкелеңiз.

	КIРПIГIҢIЗ СУЫҚТАСА...

	 Кейде кірпік те суықтайды. Түбi қышиды. Күн сайын көзiңiздi жылы суға батырып, кiрпiктерiңiздi қимылдатыңыз. Болмаса кiрпiгiңiздi рентгенге түсiрiңiз.

	БЕТIҢIЗ РЕВМАТИЗМ БОЛСА...

	Бет - адамның ажары. Бетке бәрi орналасқан. Мұрын, ауыз, көз дегендей... Бет кейде суыққа шыдамайды. Ревматизм болады. Бетi қалың, ұялмайтын шенеунiктердiң беттерi ревматизм бола қоймайды. Дегенмен, бетiңiздi ыстық үтiкке басып, қақсаған жерлерiн таспен ұру керек.

	ТІЗЕҢІЗГЕ САҚАЛ ШЫҚСА...

	Мұндайда қорықпаңыз. Бұл экологиямыздың нашар болуынан деп түсiнiңiз. Тізеңізге сақал шықса қуаныңыз, қыста тізелеріңіз жылы болады, тоңып қалмайсыз...

	ТIЛIҢIЗ ҚЫШЫСА...

	Тiл де қышиды. Ыстығы көтерiлiп, ысиды. Тiлiңiз қышыса оны таза ауаға шығарып, бір мезгіл жайып алыңыз, әбден кеуiп, қатырлақ болып қалғанда, сiрке суына батырыңыз, бұрынғы қалпына келедi.

	Айта берейiн бе? Менiң «ем-домым» өте көп. Қалағанын пайдаланыңыз. Тегiн рецепт берiп отырмын. Шын айтамын!





ҚҰДАЙ БОЛҒЫМ КЕЛЕДІ!



	Несін сұрайсыз, бәрін білген соң, жылайсыз...Алла -тағала қазiргi адамдар арасындағы адамгершiлiктiң жоқтығына, жер бетiндегi алапат соғыстарға , сыбайлас жемқорларға, парақорларға, әдiлетсiздiктерге, тағысын-тағыларға нала болып, жер дүниенi қайта жаратты.

	Алдымен жер, орман, су, өзен, көл, жан-жануарларды жаратып, сосын жабайы адамдар пайда болды... Жабайылардың iшi пысты. Карта ойнап, арақ iшкiсi келмейдi, оның не екенiн бiлмейдi. Бiр күнi бір жабайы Құдайдан сұрады:

	— О, Жаратқан ием, менiң iшiм пысты,—дедi.

	— Әкiм боласың ба?-деп сұрады Құдай.

	— Ол не?

	—Облысқа лайық халық жасап беремін, сен соны басқарасың.

	—Жоқ... Өзім жалаңашпын, халықты қалай басқарамын? (Қазір жалаңаш әкім бар ма?)

	— Онда министр боласың ба?

	— Жоқ.

	— Президент? Тұтас жағырапиялық орны бар елді басқарасың...

	—Жоқ...

	—Жарайсың, пендем, сенің мына жарық дүниеден пәк болып, тақталастарға басыңды ауыртпай, жершілдікке, рушылдыққа басыңды имей, тәкәппар болып өтуіңе қуанып тұрмын!

	—Маған... Маған бірдеңе жетіспей тұрған сияқты...

	—Саған ба? Саған сұлууу әйел жетіспей тұр.

	—І-і-і, сұлу әйел жасап беріңізші! Мүсіні керемет болсын!

	—Жарайды, саған сұлу әйел жасап берейiн,—дедi Құдай. Сөйтті де, табан астында саз балшықтан бірнеше әйел жасап, оларға жан бітірді. Құдай кетіп қалған соң, жабайы адам құрбыларынан шеттеу отырған әйелге жақындап, қолынан ұстап еді, анау қолын тартып алды.

	—Қолыңыз жыбырлап қалған екен... Ұялмайсыз ба?

	—Тырдай болып алып, ұялған не теңіңіз?

	—Өзіңізге қарасаңызшы...

	 Екеуі де теріс қарап, беттерін басты. Ол кезде ұят деген тегін еді ғой... Сосын бір –бір жапырақтан ұятты жерлеріне жабыстырып алып, бір-біріне көздерінің қиықтарымен қарады.

	—Атыңыз кім?—деп сұрады алғашқы адам.

	—Жапырақгүл...

	—Менің атым Жүнбас. Осылай тұра беремiз бе?

	— Ендi не iстеймiз?

	— Жыбырламаймыз ба?

	—Қалай?

	— Жер бетiне таза, мейірімді, ата-анасын беттен алмайтын, мектепте жүріп бір-бірімен атыспайтын, ұрлық жасамайтын, бес уақыт намазын қаза жібермейтін ұрпақ шашпаймыз ба?

	—Қойшы, ұяламын...—деп қылымсыды Жапырақгүл. (Қазір ғой, ұялмайтын бетсіздер саунада жүр...)

	—Ұялсақ, қалай бала- шағалы, қалай Қазақ деген ел боламыз? Он бес балалы болсақ, Құдай бізді жарылқап, ай сайын миллион теңге беріп тұрады...

	—Аллама разымын!—деген әйел бетін сипады. Екеуі үйленіп, тойханада, ой, кешіріңіздер ен далада той жасады. Қазіргі тойлар сияқты 500-1000 адам шақырылған жоқ...Тойға жүз шақты ғана жабайылар шақырылды. Дастарханда мамонттың етінен пісірілген кәуаптар, шымшықтардың жұмыртқасынан қуырылған бифштекс қойылды…Екеуі бақытты ғұмыр кешіп, ұрпақ жайды. Бір күні жабайы Жүнбасқа Құдай жақындап:

	—Ей, пендем, әлі ойланған жоқсың ба? Кім болғың келеді?—деп сұрады.

	—Дипломым жоқ...

	—Жабайылар университетіне оқуға түс.

	—Мамонт аулауға лицензия бермей жатыр.Биіктен қарайтын…

	—Үкімет болғың келеді ме?

	—Ондайды түсінбеймін… Менің Құдай болғым келеді!

	 Құдай құдайдан безген жабайыны, күнаға батып, құдайдан безгендерді жақтырмады. Бүгінде Сирияда балаларды, аналарды, бәрін бәрін атып жатқан өзінің құлдарына да жүрегі ауырды… Сосын Құдай дүниенi өзгертiп, Әдiл ата мен Мейiрiм ананы жасауға кiрiсіп кетіпті. Әлi жасап жатыр екен...





ЫРЖИЫП ТҰРМЫЗ...

	 Біздің қалалық әкімшілік керемет ақылды ғой! Көшемізге көрпе де емес, палас та емес, асфальт төселетін болды! Балаларымыз мектепке барарда да, қайтарда да батпақ сүйретіп, шалшық су кешіп жүруші еді. Қуанғанымыздан көше тұрғындары мың теңгеден жинап, құдайы бердік. Бір айдың ішінде асфальт төселініп, жанымыз кіріп қалды. Бір айдан кейін су құбыры жүргізілетін болды! Қуанғанымыз соншалық мың теңгеден тағы жинап, тумай жүрген тауық сойып, ішіп- жеп, мәре- сәре болдық... Артыншы су құбырларын тартатындар келді де, әспәлтті қазып тастады... Жанымыз кірген еді, қайтадан шығып кетті... «Әкімшіліктегілер неге ақылдасып жұмыс жасамайды?» деп ойлап, балаларымыз қазылған топырақ үстінде ойнап, алқаштар шұңқыр ішінде ішіп, тойлап жүргенде, газ берілетін болды! Қуанғанымыз соншалық, тағы да мың теңгеден жинап, бұл жолы ешкі сойдық. Ешкінің етін жеп болғанша, газ құбырын тартушылар жол жиегін қазып, тас-талқанын шығарды да, жер астымен газ құбырларын тартты. Суға жанымыз кіріп қалып еді, «пәкә!» деп қайтадан шығып кетті. Бірақ газға жанымыз кіріп қалды. Сөйтіп жүргенде, әкімшіліктегі бір «данышпан» айтса керек, су жүретін пластик трубаларды светтің бағаналары арқылы жүргізу керек депті. Қуанғанымыздан, далаға шығып кеткен жанымыз қайта кіріп, көршілер бір- бірімізді құшақтап, мәз болдық. Қайтейік енді, таңертең су жоқ болғандықтан, бетімізді түкіріктеп жуып жүрген едік... Тісімізді көженің суына батырып, тіс пастасымен ысқылап жуа беретінбіз. «Водаканал» жұмысшылары келді де, светтің сымдарын қырқып тастап, су трубаларын тартты. Суға жанымыз кіріп қалды. Қыста қайта шығып кетті. Бағаналар арқылы келген судың қыста қатып қалатынын әкіміліктегі данышпан ойламапты. Мемлекеттен қыруар қаржы жұмсалып, пластмасса трубалар жылу өткізбейтін материалдармен оралды. Арыз жазып жүріп, жолды қайта әспәлттаттық. Өзіміз жартылай ақша жинап беріп, бетімізді сипасып отырғанымызда, «свет құрып береміз» деген хабар келді. «Энерго жегіштен». Қуанғанымыздан, көздеріміз 100 ваттық ләмпечкедей жанды! Бірақ, қайтып өшіп қалды. Өйткені, сібет құрушылар әспәлтті қазып, газ құбырларын алып тастады да, кабельдер жүргізді. Үйімізде жарық бар, газ жоқ, әспәлт жоқ... «Е, мейлі!» дестік. Газ баллондармен де күн көреміз! Әспәлтінің атасына нәлеті! Тегіс жолда жаяу келе жатсаң, ұйықтап кетеді екенсің... Қотыр жолға әбден үйреніп қалыппыз... Бір күні... Бір күні «Елу елдің қатарына қалай қосылады екен, көрейікші?» деп шетел демократтары келеді екен» деген хабар жетті. Сол екен, көшеміз бір түннің ішінде әспәлттанып, тротуардың үстіне ұзыннан ұзын кұрақ көрпелер төселді. Жүз метр сайын құс жастық. Рахат. Көрпе үстімен келе жатып, шарашасаң... Жастықты қолтығыңа қысып, жата кетесің. Үйімізге газ да кірді, жарық та кірді, жанымыз да кірді! Қала әкімі келіп, көше басында жиналыс жасады.

	—Шетелдік дипломаттар осы көшеден өткенде ыржиып тұрыңдар!—деді.

	—Неге?—деп шулаймыз.

	—Шымкенттің Қазақстандағы үшінші қала болатынына қуанып тұрғандарыңды көрсін!

	 Содан ыржиып тұрмыз. Шетелдіктер келмеді. Қыс келді. Әлі ыржиып тұрмыз, шетелдіктер қыста да келмеді... Көктем келді. Әлі ыржиып тұрмыз... Әй, көз бояушыларым-ай, мына түрімізбен ыржиып өлетін шығармыз?





ҚАРҒЫСОЛОГИЯ


	 Менде бет жоқ, әйелімнің бетінде іліп алар ет жоқ... Алғаш СМС жоқ жылдары танысқанда, қырым конго кенесіндей бір-бірімізге жабысқанда, өмір бойы рахатқа батамыз деп ойлағанмын... Қайда-а-а... Биология, зоология демекші, «Қарғысология» ғылымынан диссертация қорғайтын жағдайға жеттік. Қарғыстың қаспағын жегендей, шабуылды әйелім бастайды:

	—Құдай бар болса, бетіңнің бес жерінен жара шығып, асқазаның тарылып, көзіңді көк шел қаптап, төбеңді трактор таптап, көзіңе шайтан көрініп, мұртың өріліп, қыста аяқ-қолың үсіп, тістерің түгел түсіп, тілің тесіліп, көшеде келе жатқанда, шалбарың шешіліп, аузың ашылмай, тұмауың тоғыз жыл басылмай, баратын саунаңа бара алмай, екінші қатын ала алмай, ипотекаға жете алмай, бастығыңның алдынан кете алмай, қыздарға қырындап, жабыса алмай, көңілдесіңмен төсекте... табыса алмай, кіндігің айналып, арқаңа кетіп, кірпігің өсіп, тізеңе жетіп, кафелерде ішкенің ірің, жегенің желім, сіміргенің сорпа емес, смола болсын!

	 Мұндай кезде мен қарап, әшейін ернімді жалап тұрамын ба? Қарсы шабуылға шығамын:

	—Осыларды айтқан аузы- басың қисайып, басың қонған бақ тайып, күйеуің— менің қызығымды көре алмай, жүз сексенге келіп, өле алмай, теледидардан түрік сериалдарын көре алмай, табаның тілініп, өсекші екенің айдай әлемге білініп, базарларға бара алмай, колготки, ласина, «полу сәпошкілеріңді» таба алмай, есіңнен шығып, банкілеріңді жаба алмай, сырғаларың сынып, тізеңе сақал шығып, кірпіктерің бұйраланып, юбке, балероң ұйпаланып, желкең құйқаланып, «кәшөлөгіңіде» ақшаң аз болсын, бір түнде шашың сыпырылып түсіп, таз болсын, көшеде келе жатсаң, биік өкшең тайып кетсін, өзің емес, «пәдіругаң» байып кетсін, боянып шыққаныңда, жаңбыр шайып кетсін, торт жегеніңде түйіліп қал, абысындарың алтын тақса, күйініп қал, салатың ашып кетсін, сіңілің бір негрге қашып кетсін, көшеден өте бергенде, «ауди» емес, сәмөлет басып кетсін!

	 Әйелім жеңіле қоймайды...

	—Қарғыстарың қайтып айналып, өз басыңа көрінсін, арықтан аттай бергеніңде бұтың айырылып, екіге бөлінсін, еңкейе бергеніңде есек тепсін, ашыған көже ішіп ішіп, ішің кепсін, қышыма қотыр бол, бағдаршамды көрмейтін соқыр бол, достарың қашып кетсін, Қытай, Түркия асып кетсін, аяғың шуаштан сасып кетсін, киллер өкшеңді көздеп, атып кетсін, шылым түтіні көзіңнен шықсын, бір килә тас өтіңнен шықсын, бизнесіңді аша алмай, ашсаң, салықтан қаша алмай, жағыңа жылан жұмыртқалап, қолтығыңа қоян өсіп, кеңірдегіңе кесіртке кептелсін!

	 Мен де қалыспаймын ғой!

	—А, солай ма? Кірпігіңді машина мыжып кетсін, асқазаныңның қышқылы қызып кетсін, тістерің құрттап кетсін, шәйіңді бір тышқан ұрттап кетсін, моншаға барғаныңда буға күйіп қал, көңілдесің болса, көлеңкесін ғана сүйіп қал, бетіңде ай сияқты тыртық болсын, сөмкеңнің түбі жыртық болсын!

	—Интернет, фейсбукте басың қалсын, агент, «в контакте», твиттерде шашың қалсын, «соткаңның» бірлігі өшіп кетсін, сенен қарыз алушы Ауғанстанға көшіп кетсін, жемегенің қаймақ, өзің маймақ бол!

	 Ия, несін жасырайық, осылай «қарғысология» ғылымын өркендетіп жүрген жайымыз бар, ұрыс-керіс болған соң, суып қалған шайымыз бар... Қарғыстың қайсы бірі оңып тұр дейсіз? Менің тілейтінім: адамдар бірін-бірі қарғамаса, жыландай арбамаса екен!





ШҰБЫР-Е-Е-ЕП...




	 «Той дегенде қу бас та домалайды!» дегенді түсінбей-ақ қойдым. Біздің үйдің бастары домаламайды, ұшады! Тойға баратын болсақ қуанғанымыздан сол күні... Жо-жоқ, барған соң, жау тигендей жапырып кету үшін екі күн бойы тамақ ішпейміз, су ішпейміз, қысқасы, туыстарымыздың тойларына сүметіліп, сүйретіліп, бір-бірімізді жетектеп, аш-ішектей шұбатылып, бала шағамызбен барамыз. Бала- шаға дегенде, бізде бар -жоғы он екі... Әйелім апта сайын... ой кешіріңіз, жыл аралатып босана береді... Құдайға шүкір, демографиялық саясаттың сорпасын сарқып ішіп жатырмыз.

	 Жә, жарайды, сонымен, әпкемнің ұлы үйленді де, тойханаға нәр татпай, бала-шағамызбен жетіп бардық. Әпкем болса, туған інісі болғандықтан ба, бәріміздің бетімізден өтірік сүйіп, былай бұрыла бере тыржың ете қалып, стол басына шығарып салды. Әйелім екеуміз ең кішкентайларымызды мойнымызға отырғызып алдық. Алдымызға олардан екі жас үлкендерімізді жайғастырдық. Құда жақтан келген бе, танымайтын бір апайдың алдына қызымыз жүгіріп барып отырғанда, анау байғұс ыржалақтап: «Өй айналайын, алдыма отыра ғой, өзі кісі жатырқамайды екен...» деді де қойды. Қалған бес баламыз состиып тұрды да, келесі столға қарай жүгіріп барып, отырыса кетті. Той басталды... Бір қарасам, біреу құлағымнан шертеді. Сөйтсем, мойнымда отырған балам екен... «Әмпи—и-ит!» дейді. Кәмпит дегені. Қолына шоколадтың бес алтауын ұстаттым. Сосын тауықтың борбайын сұрады. Оны жеп болды да, сүйегін лақтыра салып еді, келесі столда отырған қонақ есіней бергенде, аузына кіріп кетті... Әйелім де мойнында отырған жалмауызын тамақтандырып жатып, өзі де сылпылдатып жатыр екен. Мәссаған, бір қарасам, бала-шағамызбен аштан өлгендей дастарханда түк қалдырмаппыз, енді болмағанда, қонақтардың өзін жеп қоярдай екенбіз... Ұят-ай, енді бала-шағаммен келмеспін!

	 Бір кезде мойнымдағы балам:

	 —Әке, ет жим ет жим!—деп қыңқылдады. Төбемді төмпештеп қояды. Ет алып берсем, қонақ мүжіп отырған кісіні нұсқайды. «Ұят болады. Ол кісінің де аузы бар ғой!» деп едім, шықшытындағы шиқанын біреу сорып тұрғандай шыңғырғаны! «Кешіріңіз, аштан өліп қалмассыз, бере салыңызшы...» дедім әлгі кісіге. Ол болса, ұялғанынан дәу тоқпан жілікті бізге қарай сырғытты. Балам жілікті басыма қойып алып, ал мүжісін... Ұялғаным-ай... Енді тойға бала-шағаммен келмеспін! Артыма бұрылып қарасам, келесі столда отырған балаларым дастарханды «тазалап», ортаға шыққан құдалардың арасында құрттай болып, билеп жүр! Жүгіріп барып, қуып шықтым. Санасам, біреуі жоқ! Зәреміз қалмай, шешесі екеуміз ал іздейік! Сөйтсек, құйтақандай жүгермегіміз жас жұбайлардың столының астына кіріп кетіп, келіннің аяғын құшақтап отыр! Ұялғанымыз-ай! Сөз кезегі ағайындарға келді. Шұбырып шықтық. Мойнымдағы балам түспейді. Қолымдағы микрофонды жұлып алып: «Ө, шешең...» деді көпшілікке қарап қойып. Өзімнің үйреткенім... Ой ұялғаным-ай!

	 Әпкеме әрең тапқан бес мыңымды беріп кеткенмін ғой, ертеңіне ызбандап тұр: «Бүйтіп тойға келгендерің құрысын! Бес мың беріп, бала-шағаңмен он мыңның тамағын жеп кеттіңдер!» дейді. Ой, ұялғаным-ай! Енді бала-шағаммен тойға бармаспын! Барсақ та, бесеуін тастап кетеміз! Оллахи, білләхи!





ӨЙ, АРАМ ДЕСЕ!




	 Бала-шағамызбен біреу атып кеткендей, ойбай айтқан жерден жеті километр аулақ, төсегімізге томп-томп ете қалып, тырайып жатқанбыз... Біреу біз тығып алғандай безілдеп, телефонымыз шырылдап кеп берсін, көздері бақырайып жатқан әйеліменің жанынан сусып түсіп, телефон тұтқасын көтердім, сосын жөтелдім. Балаларым көрпелерінің астынан бастарын қылтитып, жыртаң-жыртаң етісті. «Ұйықтаңдар!» деп жатты әйелім тәпішкесімен жіберіп ұрып... Кешіріңіздер, әйелім тәпішкісімен, мен бәтеңкеммен ұйықтаймыз... Аяғымыз қатып қалмасын деп...

	—Әләу?

	—Мен ғой, көршіңіз...

	—Біз жатып қалып едік...

	—Жатып? Кешкі алтыда?

	—Ия... Күнде солай.

	—Кешіріңіз...

	 Осы көршім қызық, дереу ұятсыз нәрсе ойлайды. Балаларын ұйықтатып қойып... деп ойлады ғой мен білсем! Біз байғұстың неліктен кешкі алтыдан жата қалатынымызды қайдан білсін? Арам десе... Қазір кешкі алтының өзі қараңғы... Қараңғы болған соң, сібетті жағасың. Сібет жаққан соң, телебезер көресің. Отырайық сосын, түнгі он екіге дейін бүрісіп! Ал, ерте жата қалсақ, сібет үнемделеді, құдай бере салған алты баламыз ойнап, ары-бері жүгірмейді, жүгірмеген соң, аяқтарындағы нәскилері жыртылмайды, өкешелері тесілмейді, «қарным ашты-ы-ы, нанаға май жағып берші-і-і!» деп кішкентайымыз жыламайды, (нанаға «нан жағып» жеп жүргенімізді, айлығымыздан төлейтін салықтарымыздың көп екенін байғұс бала қайдан білсін?) алтыншы сыныпта оқитын ұлым «әке, тиын беріңізші..» деп сұрамайды, телебезердегі жауызданған жаңалықтардан жаның ауырмайды...

	 Бір кезде телефон тағы шырылдады.

	—Әло?

	—Мен ғой, көршіңіз... Әлі жатырсыздар ма?

	—Немене, жатпағанда, өліп қалды деп ойладың ба?

	—Кешіріңіз...

	 Осы көршім қызық-ей, дереу арам ойлайды! Арам десе... Жетіскеннен жата кеттік пе екен? Пәтеріміз суық... Қала әкіміне рахмет, жылу берілсе де, бүкіл подьездегі пәтерлерде жылу атымен жоқ. Ақшасын төлей алмағанымыз үшін қырқып кеткен... Ойбай, біз жаурамайды екенбіз ғой... Әйелім екеуміз жатарда терлететін дәрі—аспириннің он шақтысын ішіп жатамыз! Рахат! Терлеп жатасың! Балаларымыз да пысынап... Аспирин арзан... Бір кезде телефон тағы да...

	—Әләу?

	—Мен ғой көршіңізбін...

	—Өй, саған не керек өзі? Сағат кешкі жетіде, беймезгіл уақытта мазалай бересің? Не сұрайын деп едің?

	—Кешіріңіз, ұйықтап қалдыңыздар ма, соны сұрайын деп едім...

	—Ия, тәтті өмір жайлы түс көріп жатырмыз!

	 Жүгіріп барып, суға сүңгігендей, әйелімнің қойнына құлай кеттім! Осы көрші інім жынды ма деймін? Ойлағаны арамдық! Өй, арам десе...





«ҚАЗАНАМА»


	 Құрметті, қайырымды оқырмандар! Біздің былтыр дүниеге келген «Қазанама» және «Некролог» атты қазақша- орысша газетімізге екінші жарты жылдыққа жазылу басталғанын қайғырып, жылап-еңіреп отырып хабарлаймыз. Өйткені, біздің газет сіздердің қайғыларыңызға ортақтасатын бірден бір газет... Қысқаша шолу жасайтын болсам, бірінші бетке «сібежи» өлгендерді суретімен береміз. Неден өлді? Ауырып өлді ме? Аштан өлді ме? Қысқаша анықтама бере кетеміз. Екінші бетке жол апатынан қайтыс болғандарды машиналарымен қоса жариялайтынымыз керемет болды! Жол апатынан қайтыс болғандар екінші бетке сыймай, 3-ші, 4-ші беттерге дейін шығып кетіп жатады.

	 Бесінші бетке енді өлейін деп жатқандарды, «Парамен ұсталып, қан қысымына шыдамай қайтыс болатындар» деген тақырыппен бере бастадық. Алтыншы бетті әйелдерге арнадық. Емшек ауруымен ауырып, (рак) бақилық болып жатқан аналарымыз қаншама? Еліміздің құрылыстарында жүріп, жоғары қабаттан құлап, мерт болатындарға да қазанама беріп жатамыз. Айтпақшы, газетіміз екі тілде шығады. Қазақ тілін білмейтін, тіпті менсінбей өліп кеткендердің қазанамаларын «Некролог» газетінде жариялап келеміз. Бұл газетте «Живой улик» деген айдарымыз бар. Қазақшасы «Тірі өлік»... Құдай қаласа, «Кедейлер қазанамасы» деген журнал шығармақ ойымыз бар. Елімізде аш-жалаңаш, ауру-сырқаулы отбасылар өте көп... Солар туралы журналда «ақыры өледі ғой...» деп ойлап, күні бұрын көркем суретті қазанамалар беріп отырмақпыз. Біздің редакцияда қайтыс болғандарға құран оқып тұратын басыбайлы молдамыз да бар.

	 Біздің индекс 000. Алты айға жазылу бағасы— молданың кебісінің бағасы. Бір жылға жазылу —он молда кебістерінің бағасы. Газетте қазанама жариялау бағасы-12 банан, бір етік май, бес ине, бір кілә талқанның бағасын қосқанда... Газетімізге кез келген пошта арқылы жазыла беріңіздер! Құрметпен: Былтыр банктен несие алып, құтыла алмай, аштық жариялап жатқан бас редактордың орынбасары...

	Бейшара БЕЙБАҚОВ.





МАХАББАТЫ ҚҰРЫСЫН!


	 Құдай-ай, махаббаты құрысын! Осы уақытқа дейін махаббатты, орысша «лүбөпті», ағылшынша «әй ләбіюді» қастерлеп, қадірлеп, басымды иіп, жүрегімнің дүрсілімен, бүйрегімнің бүлкілімен жақсы көріп келдім ғой! Сөйтсе-е-ем... Махаббаттың да машақаты, масқарасы, миғұласы, мисызы, міңгірлегі болады екен...

	 Менің екі қызымның шашын тарап, айнаға қарап, бояу жаққан ернін тілімен жалап жүргені... бойжеткені екен. Жалғыз ұлымның беті қызарып, тебіндеген мұрты ұзарып, жүрегін сипалап, ашуы келсе, қайшымен қағаз қиқалап, көңілі келсе кеңкілдей күліп, кеудесі алқам-салқам, жүрісі талтаң-талтаң болғаны—ержетіп қалғаны екен ғой! Құдай-ай, бүйткен махаббаты құрысын, бір күні әйелім жылап келді, «Қызымыз қайда?» деп сұрап келді. Жүрегім тоқтап қала жаздады, кіші қызым балконға шығып алып, секіргелі жатыр екен. «Тоқта қызым, папаң келеді, артыңда!» деп шыңғыра әндеткенімше, қызым секіріп кетті. Оныншы қабатта тұратынбыз, зәрем ұшып, балконнан еңкейсем, тоғызыншы қабаттағы кір жаятын жіпке ілініп қалыпты. Бәріміз тоғызыншы қабатқа жүгіріп жеткенімізше, қызымызды жібі құрғыр көтере алмай, үзіліп кетті де, жетінші қабатта мойнын созып тұрған еңгезердей еркектің екі иығына аяғы салбырап, отыра қалғаны! «Қимылдамаңыз!» деп айқайлап, жетінші қабатқа жетіп барсақ, үй иесі, «Бұл қандай мақұлық?» деп қорқып кетсе керек, басын сілкіп қалыпты. Қызым бесінші қабаттағы балконның жақтауына ілініп қалған. Ондағы әйел: «Ұры түсті, ұры, одан әрі құры!» деп қызымды итеріп жіберген... Қызым байғұс сол құлдилаған күйі ағаш бұтағына ілініп қалды. Бір қарғаның басына қонып, маңдайын шоқып кеткені болмаса, аман- есен! «Ойбай, не болды қызым?» деп сұрасақ: «Мәхаббат... Жігітім тастап кетті...» деп жылайды.Осы күнгі жастарға қайран қаламын! Жігітін тауып алып желкесіне сары май жағып, тістеп-тістеп алғым келді. Содан не керек, қорқып қалған байғұс басымыз пәтерімізді бірінші қабатқа ауыстырдық. Бір күні жалғыз ұлым терезені ашып, секіргелі тұр! Жүгіріп барып, ұстай алдым.

	—Секіріп өлемін!—дейді балам.

	—Ойбай, бірінші қабаттан ешкім өлмейді!—деймін мен.

	—Ой, әке, есімнен шығып кетіпті ғой...

	 Сөйтсем, баламды сүйген қызы кенеттен сүймей қалып, басқа жігітке тұрмысқа шығып кетіпті. Балама: «Кедейдің баласы екенсің, одан да бай баласына күйеуге шығып, алтын цепочка тағып жүргенім артық!» депті... Сөйтіп жүргенде, үлкен қызым өз бөлмесін ашпай қойды. Есікті бұзып кірсек, қолының көк тамырын қол арамен аралайын деп жатыр!

	—Әй не болды?—деп сұрады әйелім.

	—Жігітім фейсбуктегі чатта басқа қызбен «күйіп-жанып» отыр!

	—Шат-патыңды білмеймін, дереу өле қалады екенсіңдер де!—деп қатты ашуландым.

	—Жігітім тастап кетті-і-і-і...—деп ботадай боздасын қызым. Әне, қазіргі жастар боркемік! Махаббат «вирустарымен» күресе білмейді! «Анти вирус Касперский» бола алмайды! Сөйтіп жүргенде, ұлым бір шелек суға басын батырып алыпты. Ой, тоба... «Махаббат күйігі» екен. Лапылдап, жанып барады екен. Басқа қыз құрып қалғандай! Интернеттегі «фейсбугін», «в контактесін» «фото странасын» ашып қалсаң, небір сұлу қыздар отыр ғой, көздері мөлдіреп... Содан бір күні әйелім... Ойе-бай, әйеліме не жоқ десеңші! Шашын қайшымен қиқалап, қырқып отыр! «Әй не боп қалды?» деймін ғой... «Махаббат...» дейді ол. «Ойбай, кімге ғашық болып қалдың?» «Саған... Әйел қырыққа келгенде қылық шығарады дейді. Кеше бір түрлі сезіммен, жәудірей қарасам да, төсекте теріс қарап жатып алдың...» деп солқылдап жылайды. Мыналарға не көрінген өзі? Өзіміз стол үстінен секіріп кетпей-ақ жүрміз ғой, көз түсіп жүрген көршінің әйелі кірпігіне ілмесе де... О несі ей...





ҒО...ҒО...


	 Бәріміз де жас болдық, жастық шақта «тіліп жүріп, мас болдық». Қазіргі жастар қазақ тіліне «тас» болды! Олар кездесе қалса... Ия құрбылар:

	—Салют!

	—Салем!

	—Халің кал?

	—Жақсы ғо...

	—Жәйш жүрң?

	—Әшін жүрм.

	—Уйде не истеп?

	—Откан сол.Өзн?

	—Универ барам, универ қайтам.

	—Не жанк?

	—Тнш.

	—Анау жігіт ше?

	—Қайс?

	—Ұмытып қалдың ба? Не ғо...

	—Қайш ғо?

	—Ғо... ғо... Ғо ше?

	—Е, оғ «демал» дидм.

	—Е?

	—Басқа бәр «тема» жигт тауп алдым.

	—Қумасай...

	—Өзінше мені «сындырмақшы...»

	—Пок...

	—Не пок?

	—Пока дим.

	—Пока болса, пок...

	 Екі қыз бір-бірінің бетінен, еріндерінен шөп-шөп сүйісіп алып, екі жаққа кете барды. Менің көңілімде «цунами»... Айтайын дегенім... Не ғо... не ше?... Не ғо-ғо...





МҰРЫНДАР...


	 «Ертең Елбасы президент әкімшілігі қызметкерлерімен кездеседі» деген хабарды естігелі тамаққа тәбетім тартпай, түнімен тентек түстер көрумен болдым. Түсімде айдалада, жан-жағымның бәрі сары құм жалдары, безіп келеді екенмін. Биіктігі бес метрдей, көлденеңінен көп метр келетін алып адам мені қуып келеді. Адам дегенім болмаса, басы жоқ, мойын арқылы үшінші қол шығып, «Демократия» деген жазуы бар көк туды желбіретіп келеді.

	—Әй сен кімсің?—деген зор даусы құлағымды жарып, көзімнен жас ағызды.

	—П-Президент әкімшілігінің б-басшысымын...—деймін мен.

	—Менен неге қашып келесің?

	—Б-білмеймін...

	 Содан қашып келе жатып, әлгі бір құс сияқты басымды құмға тығып жібердім де, қолыммен қарнымды қасып тұра қалдым. Демократия жаныма келіп, табанымнан қытықтады. Қолтығымнан сипалады. Шыдай алмай, басымды жұлып алдым. Қарасам, Демократия жоқ, өзімнің әйелім екен.

	—Басыңды құмға тыққаның не? Тамақты құмның ішіне қалай апарамын? Мә, тамақ іш,—дейді. Сөйтіп жатып, оянып кеттім. Таң атқанша, кірпіктерім құшақтаспады... Ертеңіне есімді жиып, өтірік жымиып алып, Елбасының алдына жиналдық. «Өткендегі үкіметтің кеңейтілген мәжілісіндегідей шаңымызды қағатын шығар?» деп біз отырмыз. Елбасы жымиды. Біз де жымидық. Әсіресе, мемлекеттік инспекторларым ыржия қалыпты. «Қазір бастайтын шығар?»

	 Елбасы орнынан тұрып, жұқа ақ қолғап киіп, орынбасарымның жанына келді. Ол байғұс орнынан тұра беріп еді, мұрнының ұшынан ұстай алды да:

	—Дем алмаңыз,—деп сағатына қарады... Бәріміз мұрындарымызды бір сипап алып, көзіміздің астымен қарадық. Байғұсқа жаным ашып кетті. Көздері жыпылықтап, жұтқыншағы жыбырлап, ықылықтап, беті қызарып кетті. Бір кезде тұншығып бара жатқан соң, аузын аша салды. Әлі ашып отыр. Кезек тағы бір қызметкеріме келді. Ол орнынан тұра салып, өзінің мұрнын өзі ұстай қысып еді, президент қолын қағып жіберіп, өзі ұстады. Жағымпазданып қалайын деді ме, анау әуелі жымиып, көздері ойнақшып, ернін жымқырып тұр еді, біраз секундтардан кейін басы қақшаңдап, екі ұрты томпиып, қызарып кетті.

	—Шыдаңыз...—деді Елбасы.

	—Шыдайды ғой, шыдайды,—деп қалдым мен де. Бірақ ол шыдай алмады, аузынан «Пу-уфф!» деп жел жіберіп қойды... Тағы бір қызметкеріме кезек келді. Ол орнынан тұрып:

	—Кешіріңіз, менде мұрын жоқ,—деді.

	—Мынау не?

	—Мұрынның жартысы... Пұшық едім...

	—Ештеңе етпейді,—деген Елбасы оның да мұрнынан ұстап еді, қолы шығып кете берді. Сосын Елбасы оның мұрнына алақанын тақады:

	—Дем алмай тұрыңыз...

	 Анау ішін тартып алып, сазарды да қалды. Елбасымыздың қандай сынақ жасап жатқанынан мәліметі жоқ ол бір кезде құлап қалды. Дәрігерлер нашатр спирт иіскетіп барып есін жиғызып алды. Бір кезде кезек маған да келді-ау... Қанша дегенмен, әкімшілік басшысымын ғой, мұрнымды қол орамалыммен сүртіп, басымды создым. Елбасы қысып қалды. Жүрегім бір станцияда тоқтап қалған пойыз сияқты. Жымиып тұрмын. Уақыт өтіп барады. «Шіркін-ай, деймін ішімнен, адам деген көздерімен де дем ала берсе ғой!» Сосын қулыққа көштім де, аузымның бір шетінен жә-ә-әй ғана, жел шығардым. Өтірік тұншыққан болып, басымды олай бір, бұлай бір бұрамын келіп.

	—Шыдайсың ба?—деп сұрады Елбасы.

	—Әрине!—-деп сөйлеп қоямын. Сол сөйлеп жатып, дем алып қойғанымды қараңыз! Қайтадан ернімді жымқырамын.

	—Жағдайыңыз қалай?—деп сұрады Елбасы.

	—Ж-жақсы,-дедім мен. Осыны айтып жатып, тағы да демімді алып, жаным қалды. Бір кезде Елбасы орнына отырып жатып:

	—Міне, өткенде әкімдер мен министрлерге, үкіметке айтқан сын-ескерпелерімді теле радио мен газеттерге бергізбей, халыққа жеткізбей, дәл осылай тұншықтырдыңыздар, рахмет сіздерге, жұмыстарыңызға бара беріңіздер!—дегені... Бар болғаны осы... Өңшең мұрындар қызарып, беттеріміз бозарып, ұяттан Алматы базарындай өртеніп, «өліп» шықтық...





СЫЛҚЫЛДАҒАН СҰРАҚ, БЫЛҚЫЛДАҒАН ЖАУАП

	Сұрақ: —Қалалық әкімшілікте пәтер кезегінде тұрғаныма 90 жыл болды. Бірінші топтағы мүгедекпін. Кезегім әлі жылжыған емес. О дүниеге өзім жылжып бара жатырмын. Әкімге барсам, «жақында зират жақтан алты сотық жер береміз» дейді... Не істесем екен?

	 Өлмесгүл Сорлыбаева.

	ЖАУАП:— Жер берсе, ала беріңіз, о дүниеге барған соң, жата бермей, «Біз де сіздердей болғанбыз...» атты кафе саласыз...

	Сұрақ:—Бір танысыма мың долар беріп едім, бес жыл болды, қашып жүр...Ол қашады, мен қуалаймын. Не істесем екен?

	 Қуғанбай Қашқынбайұлы.

	ЖАУАП: —Қуаласпақ ойнағандарың құтты болсын!

	Сұрақ— Менің де Алматының бұрынғы әкімі Храпунов секілді жер біткенді сатып, шетелге қашып кеткім келеді. Қалай қашады?

	 Ойы АРАМОВ.

	ЖАУАП: —Шатына шашақ байлап алып қашады!

	Сұрақ:—Битімді сығып, қанын жалап отырмын...Өте кедеймін. Қалай байып кетсем екен?

	 Кедейбек Кедейұлы.

	ЖАУАП:—Битіңіздің қанынан бояу жасатып сатсаңыз, байып кетесіз...

	Сұрақ:— Құрметті «Фейсбуктегі» достар! МАЙ инспекторларына алдын ала ақша беруге бола ма? Тоқтатпас үшін?

	 Қорқақбай Дірілбаев.

	ЖАУАП:—Болмайды! Олар да «алдын ала» тоқтата береді...



	Сұрақ:—Құдай біледі, әйелім жүретін сияқты... құдай біледі... Күдіктенетін сияқтымын...

	 Күдікбай Түңілгенов.

	ЖАУАП:— Әйеліңіз жүрмегенде, еңбектеуі керек пе енді? Аяғы болған соң, жүреді де...

	Сүрақ:— Жемейін десем де жеп қоя беремін. Жол құрылысы бастығы едім, асфальт жедім, үй құрылысы бастығы едім, цемент, тақтай, кірпіш жедім... Қорқамын... Ұсталып қаламын ба деп. Енді не істейін?

	 Жегішбай Жемқоров.

	ЖАУАП:— Аузыңызды ине- жіппен тігіп тастаңыз...

	Сұрақ:—Аудан әкімі болғым келеді. Қалай қол жеткізуге болады?

	 Креслобай Қызыққанов.

	ЖАУАП:—Аудан әкіміне жолығып, амандассаңыз, қолыңыз қолына оңай жетеді ғой.

	 Сұрақ:—Алматының базарлары жексенбі сайын өртеніп жатыр...Өртейтіндер кімдер екен?

	 Бейшара Халықов.

	ЖАУАП:—Әкімшілік штатындағы «рэкеттер» ғой...

	СҰрақ:—Біздің үйдегі ит парақор болып кетті. Алдына теңге тастасаң ғана үреді. Не істесем екен?

	 Түгі Жоқұлы.

	ЖАУАП:—Қарызға үре беретін итке айырбастай сал!

	Сұрақ:—Үкімет бөлген миллиардтаған қаржы игерілмей жатыр дейді.Неге?

	 Біртүрлі Адамұлы.

	Жауап:—Жемқорлар жеп үлгере алмай жатыр ғой...

	Сіздің сылқылдаған сұрақтарыңыз бар ма? Былқылдап жауап беруге әзірміз!





АНТ ЕТЕМІН!

	Сіз ант бере аласыз ба? «Қант бер!» деп жатқан жоқпын, Гиппократ анты сияқты кәдімгі ант... Мәселен,жігіттер былай ант береді:

	—Қолымды кеудеме қойып тұрып, ант етемін: бұрқыратып темекі шекпеуге, нашақор болып, білегіме ине екпеуге, қыздарды алдап, өтірік сүймеуге, саунадан шықпай, тозақ отына күймеуге, «дон жуан» болмауға, арақ ішіп, ертерек солмауға ант етемін, ант етемін!

	 Енді қыздардың анты:

	—Өлә-ә..жалпылдатып, сағыз шайнамауға, анамның алдында бекерден- бекер бұрқылдап қайнамауға, дұшпаныма басымды имеуге, тылтитып, шалбар кимеуге, тәлпіштеніп күлмеуге, кіндігімді көрсетіп, масқара болып жүрмеуге, құл болып, шетелде өлмеуге, жігітім тастап кетсе, оны қайтып көрмеуге, елімнің туын жықпауға, түнгі клубтан емес, үйімнен шықпауға ант етемін, осы антты бұзсам, Америка асып кетемін!

	Жас келіннің анты:

	—Еркек сияқты насыбай атпауға, түске дейін ұйықтап жатпауға, не болса соны тойламауға, бұрынғы жігіттерімді ойламауға, тортты жақсы көрем, кескілеп, «пышақтауға», күйеуімді жақсы көрем, аймалап, құшақтауға, енемді жақсы көре салам, көршілер тұз, ұн сұраса, бере салам, өсек айтуға шақырса, келе салам, алдымда мысық жатса, тебе салам, кірімді күнде жууға, құдай бұйыртса, егіздетіп тууға ант етемін, антты бұзсам, келесі байға тиіп кетемін!

	Күйеу жігіттің анты:

	—Мойнымды «левыйға» бұрмауға, әйел «мешок» емес, ішіп келіп ұрмауға, жаман жерлерге бармауға, қыздарға «қарындас, атыңыз кім?» деп сөз салмауға, бұрын еркін едім, енді «құл» болуға, өз атымды ұмытып, ақша дейтін пұл болуға, әйелім «албасты»» десе, ауызымды ашпауға, қуалап жүріп ұратын болса, төркініме қашпауға, «Жат!» десе жатуға, «арам қат!» десе қатуға ант етемін!

	 Қайыршының анты:

	—Таза киім кимеуге, өлімге басымды имеуге, «мусордан» оны-мұны жемеуге, «Барлық елдердің қайыршылары, бірігіңдер!» демеуге, шашымды тарамауға, сары май жаламауға, халық арқасында байып кеткендерге күлмеуге, өміріме қапа болып, ит сияқты үрмеуге, мұнайымды жаламауға, алтыныма қарамауға, уранымның ақшасын санамауға, жын-шайтанға жоламауға, ел байлығын тонамауға ант етемін!

	Әкімнің анты:

	—Бүгіннен бастап, осы орнымнан түспеуге, тойшыл болып, коньяк, виски ішпеуге, кісі көңілін жараламауға, кадр біткенді қуғындап, руға бөліп алаламауға, Астанадағы «крышама» бара бермеуге, жер біткенді өзіме, туысыма ала бермеуге, ұсталып қалсам, финполға: «мә, мә!» деп пара бермеуге ант етемін!

	 Ал сіз ше? Сіз қалай ант берер екенсіз?





КЕМПІР «КЕЛІН»



	 Біздің ауылда жалғыз басты шал тұратын. Өмірінде үйленіп көрген емес. Жасы жетпістен сырғанап бара жатқан сол ақсақал бір күні маған қисаңдап келді.

	—Әй балам, машинаң жүріп тұр ма?

	—Жүріп тұр...

	—Итің үріп тұр ма?

	—Үріп тұр.

	—Қалаға барып, қыз-кемпірге жолығып қайтсам ба деп едім...

	—Қыз кемпіріңізді түсінсем, тіліме теріскен шықсын ақсақал...

	—Е, шырағым, «сібідәниеге» апарып келсең деймін. Ақшаңды берем, бензин¬іңді құям...

	 Шалдың шашынан сипалап, бетінен иіскедім де:

	—Ата, көкнәр ішіп алған жоқсыз ба?—деп сұрадым.

	—Ойбай атама!

	—Енді... «сібідәние» деген сөзіңіз жерде жалпайып жата ма?

	—Былай ғой. «Қыз- кемпір» деп жатқаным, баяғыда-а-а ғашық болған бір қызды ұмыта алмай жүр едім... Қазір жасы жетпіс екіде. Әлі қыз. Былай ғой, неменеге күлесің-ей, өмірінде күйеудің құшағын көрмей, кәрі қыз еді, енді кәрі кемпір болды. Сол «қыз-кемпірді» алып қашсақ...

	—Ата, ниетіңіз бұзық екен, дегенмен, қызық екен. Қазіргі жастар бір көргеннен «ұната» салады да, махаббатын қызға қарай «құлата» салады да, дереу алып қашады. Қыздың бас бостандығына, адами құқығына түкірмейді де. Ал сіз болсаңыз, жастарға ақыл айтудың орнына...

	 Шал шамдана ма десем, кәдімгідей қамданып отыр. Жымың-жымың етеді.

	—Баяғыда-а-а-а, жас кезімде ол қызды бір көргеннен ғашық болдым. Бірақ оның жүрегі быламық па білмеймін, маған келгенде былжыра-ап кетеді. Ұнатпайды. Күрек тістерің қисық дейді, көздерің қысық дейді, бұтың талтақ, басың қалтақ, мінезің түйедей, бетің қап-қара күйедей дейді ме, жолатпады әйтеуір. Ол кезде қазіргідей қалта телефон жоқ, шарбағының қасына барып ысқырдым. Ол ышқынып шыға келді. «Не? Не? Не?» дейді. «Бірдеңе айтам...» деп мен де қоймаймын, қойшы не керек, досым екеуміз, ұмытпасам, 1960 жылдың жазы еді ғой деймін, телешкелі трактормен алып қашқанмын.

	—Ия, сосын не болды?

	—Не болушы еді? Кеңес дәуірі еді, «кеңкелеске тимеймін, әке-шешесіне келін болып, басымды имеймін!» деген соң, сотталып кете бардым. Бес жылға!

	—Одан кейін үйленбедіңіз бе?

	—Түрмеден келген соң, үйден бір кесе айран сіміріп салдым да, қызды ысқырып шақырып алдым. «Не? Не? Не?» деп жетіп келді ол. «Бірдеңе айтамын...» дедім де, қызды есек арбамен алып қаштым...

	—Көнді ме?

	—Көнсе, өлгені ғой деймін, тағы төрт жылға сотталып кеттім... Түрмедегілерге танымал болып қалдым, құдасы келгендей құшақтап қарсы алады...

	—«Одналюбь» екенсіз де...

	—Білмеймін, сол қыздан басқа жер бетіндегі қыздардың бәрі «қойға» айналып кеткендей, махаббаттың майын жалап, жүріп жаттым.

	—Аты кім еді, сұлуыңыздың?

	—Ұстатпасбике.

	—Ерекше ат екен.

	—Шырағым, түрмеден келген соң...

	—Айран сіміріп алдыңыз да...

	—Жоқ, боза ішіп алдым да, ұмытпасам 1969 жылдың күзі еді, егін жиналып жатқан, ысқырдым да, алып қаштым.

	—Сіз ысқырсаңыз, қыз атып шыға береді екен де.

	—Білмеймін, ысқырсам болды «Не? Не? Не?» деп жетіп келетіні бар. Көнбей қойды. Тағы бес жылға сотталып кеттім.

	—Сізге жүдә обал болған екен.

	—Ия, сұмдық ғашық болдым ғой! Мен оның шұлығын ұрлап алып, түнімен иіскеп жататынмын.

	—Маньяк емессіз бе, ата?

	—Ол кезде коньяк ішкен емеспін. Сол қызды ешкім алмады ақыры... Қазіргі жастарға қайран қаламын, «жедел жәрдем» махаббат болады да, арты «пожарный» махаббатқа ұласып жатады. Сендер есеппен үйленесіңдер. Қазіргі қыздарда қасиет қалмады... Сауналарда сайрандап жүріп алады да, түк бол¬маған¬дай, бір мықты жігіттің басын айналдырып, тиіп алады.

	—Ата, қазіргі жастарды қойыңызшы, сонымен маған не демекшісіз?—деп сұра¬дым мен. Шал шашын тарап, сақалын өріп қойды.

	—Сол Ұстатпасбике қалада бір өзі тұрады екен.Ұстатпай жүрген махаббатым менің! Кеше түсіме кірді. «Не? Не? Не?» деуші еді ғой, «Кел, кел, кел!» деп қол бұлғайды ма...

	—Алып қашқыңыз келеді ғой?

	—Ия шырағым... Жалғыздық жыртыңдап жанымнан қалмайды... Енді көнетін шығар?..

	—Базар жоқ...—дедім мен.

	—Базарға бармаймыз, тіке тартамыз!

	—Бопты.

	 «Мерседесіме» көрші ақсақалды отырғызып алып, қалаға тартып кеттім... Құдайым-ау, кездесулері жүдә қызық болды. «Қыз кемпір» өтірік мүләйімсіп: «Қайтыс болып кеткен шешем жібермей жатыр» дейді ме, «Қиял әлеміне» барып, қыдырайық дейді ме... Әрең шықты. Шыға салып: «Не? Не? Не?» деді. Атамыз: «Бірдеңе айтайын ...» деп қипақтады. Содан кемпірді алып қаштық... «Біздің ауылдағы гәпке барамыз...» деп алдады ақсақал. Үйге келсек, ақсақалдың ағайындары, тірі кластас ақсақалдар отыр екен, «Кәрі құсың құтты болсын!» десіп жатты. Бір жеңгесі кемпір келінге ақ жаулық жапты. Абысындары: «Отырған кемпір орнын табар» деген, екі жарты бір бүтін болыңдар! Өлсеңдер, бірге көмеміз...» деп ақыл айтты. Кенет кемпір келіннің көздері жайнап кетіп: «Өлә-ә, ақыры көніп қалдым-ей... Жас күніңде ойна да күл деген... Енді шәй құйып беруге жарасам болды да...» деп бетін шымшыды... Ал, атамыздың қуанышында шек жоқ! Қайта қайта насыбай ата береді. Бүгін біздің ауылда беташар! Келіңіздер, белін бүгіп есік алдын сыпырып жүрген кемпір «келінді» көріңіздер!





КЕЛІНШЕГІ ЖОҚ АУЫЛ...


	 Астанада «айналайын!» дейтін апам жоқ, басымнан сипайтын атам жоқ, бір құрылыс компаниясында жұмыс істейтін едім, тегін жұмыс істете берген соң, тентіремейін дедім де, ауылға қайттым. Автобустан ауылыма жетер-жетпес тағы бір ауылдың маңына түстім. Ары қарай автобус түгіл, албасты да бармайды... Сол ауылдың кіре берісіне: «Келіншегі бар ауыл» деп жазып қойыпты. Сауатсыз әкім жаздырған болуы керек. Биыл үкімет «келешегі бар ауыл, келешегі жоқ ауыл» деп екіге бөліп тастады емес пе? Келіншегі, ой кешіріңіз, келешегі жоқ ауылдарға үкіметтен жарты тиын да бөлінбейтін болып, жер бетінен жойылатын болды ғой... Сөйтсе-ем, туған ауылыма есек жалдап жетсе-ем, (кешіріңіз, біздің ауылда жол жоқ, машина түгілі ұшақ та бара алмайды...) әкімшілік алдына: «Келіншегі жоқ ауыл» деп жазып қойыпты. Біздің ауылдың әкімі де сауатсыз біреу болып шықты ғой!

	 Есектен ырғып түсіп, «келіншегі бар ауылға» қарай айдап жібердім де, жалғыз аяқ жолмен жаяулатып келе жатыр едім, электр бағанасынан үзіліп түскен сымдарға шалынып құлап, шалқамнан түстім. Ауылдың тоғы да танымайды екен, ұрып жатыр, ұрып жатыр. «Жерлесіңмін» десем де қоймайды, екі көзім жанып, біраз уақыт есімнен танып, смола сіміргендей серейіп жатсам, кеңкелес Келдібек тұр ыржиып:

	—Құ-құтқарсай...—дедім әрең сөйлеп.

	—Келешегің жоқ қой, өле берсеңші...—дейді ол. Дереу ұялы телефонымды «зарядтап» алайын деп, тығатын жерін мұрнымның тесіктеріне тыға қойдым. Бір сағат дегенде бойымдағы электр қуаты ұялы телефоныма беріліп, орнымнан әрең тұрдым. Денсаулығымды тексертіп алмақ болып, ауруханаға кірсем, тірі жан көрінбейді... Сөйтсем, аурухананың алды бар да, арты жоқ екен ғой. Мен байғұс «аурухананың қабырғасына таудың суретін салып тастапты, әдемі безендіріпті» деп ойласам, өзіміздің тау екен, көрініп тұрған... Келешегі жоқ ауыл болған соң, көпшілігі көшіп кетіпті... Ауруханадан шытынап шығып, «шәй ішіп алайын, сәлем берейін» деп кластасым Кедейбектің үйіне кірдім. Кластасым келіншегінің көйлегін құшақтап жылап отыр екен. «Неге жылайсың?» деп сұрасам, келешегі жоқ ауыл болған соң, келіншегі кетіп қалыпты. «Атаңа нәлет, аудан әкімі оңбайды! Жарқырап тұрған ауыл еді, ауыл әкімі екеуі бәрін тонап бітті!» деп жылаған Кедейбек тұмсығыма бір ұрғаны.

	—Өй, неге ұрасың?—деп сұрадым мен.

	—Келешегі жоқ ауылыңа келдің ғой. Еріккеннен ұрдым...

	 Екеуміз еріккеннен екі сағат төбелесіп, түстен кейін үйіме әрең жеттім. Жетпісті желкелеп, жетісіп отырмаған әкем қарсы алды кемсеңдеп. Сөйтсем, келешегі жоқ ауылдан алпысты алқымдаған апам да кетіп қалыпты. Төркініне. Жесір әкеммен қоштасып, бұрын жүріп, тастап кеткен экс-қызыма барғым келді. Құдай-ау, ауылыма не болған өзі? Шымшықтарға қарасам, бәрінің жүндері жоқ! Тырдай шымшықтарды бірінші көруім. Келешегі жоқ шымшықтар ғой, алдымда бір есек тұр екен. Ақырып алды да, артқы аяқтарымен бір тепкені. Жападай жалп ете қалдым. Онысымен тұрмай, үстіме талтайып тұрып, тезегін тастап жіберді. Аулымның есектеріне дейін үкіметке ырза емес екен ғой! Үстімді жапырақтармен сүртіп, «туған жерімнің хош иісіне елітіп», моншаға түсіп алайын дедім. Моншаға келсем, төбесі опырылып түскен бөлмеде маймылдар шомылып жатыр! Біреуі арқама ырғып мініп алғанда, апатайлап, ала қаштым! Қайдан қаңғып келген маймылдар десеңші? Әлде, ауылымның адамдары маймылға айналып кеткен бе? Салып ұрып экс-қызыма келдім. Ышқырымды көтеріп, ышқынып ысқырдым. Үйінен жүгіріп шыққан Асылым:

	—Мені неге тастап кеттің? Дабай, мені аласың!—деп пистолетін шекеме тақағаны. Келешегі жоқ ауылдың қыздарына дейін қағынған. Шешесі шықты гранат алып. «Осы тұрған жеріңде жарып жіберейін бе? Қызыммен жүріп-жүріп, тастап кетіп,енді балалы болып келдің бе?» дейді. Сөйтсем, бағанағы маймыл арқама жабысып алып, ыржалақтап тұр екен. Сілкіп түсіріп, экс-қызымды құшақтай алдым. Үйлендік. Тойға шақырайын десем, ауылда ешкім жоқ... Бәрі келешегі бар ауылдарға көшіп кеткен. Құрметті интернеттегі: «менің агентімдегі», «фейсбуктегі» «в контактегі» мен танымайтын достарым! Тойға топырлап келіңіздерші... Мекен –жайым: «Келешегі жоқ ауыл».





			 «АЙРАНОДЕЦ-БЕНЦ»





	 		 			 Көштен қалмағанымыз жақсы ғой. Салпақтап, тіліміз салақта-ап, көздеріміз алақтап, жан-жағымызға жалақтап, алқынып жүргеннің несі жақсы дейсіз?! Сөйтсем, Қызықстаным кей мәселеде көштен қалып кетіпті ғой. Жылына 80 миллион тонна мұнай өңдесек те, өзіміздің мәшинелерімізге «Еуро-5» стандарты бойынша бензин құя алмай келеміз...

Бүгін де мәжіліс депутаттары Мұнай-газ министрі Қара Алтынның шаштарын біртіндеп жұлып, кеудесіне жабыстырып,

түтіп жеп қоя жаздады.

– Елімізде тіркелген көліктер саны төрт миллионға жуықтады. Көк түтін жұтып, көкжөтел болып жүрміз. Қашанғы жөтеле береміз? Өхе-өхе... деп жөтеліп барып тоқтады бір депутат.

– Еуропа елдері «Еуро-5» бензинін «ішіп» жүр. Ресей биылдан бастап «Еуро-3»-ті «сіміріп» салды. Біз неге сімірмейміз? – деп айқайлады екінші министр.

– Ресей сапасы нашар бензинді өндірмеуге шешім қабылдаса да, зауыттары жасырын жолмен бізге қарай біртүрлі бензиндерін «ағызып» жатыр. Күні ертең елімізде «Бензин көл», «Сасық жанармай» өзендері пайда болса, иістеніп өлмейміз бе? – деп мұңайды тағы бір депутат. Министр терлеп кетті. Тіпті алдында тұрған графиннен бір стақан бензин ішіп салды. Иегіне мұнай мазутын жағып барып, жымиған болды.

– Еліміздегі мұнай өңдеу зауыттары есеңгіреп қалған, – деді министр, – «Еуро-5» стандартына лайықтап жабдықтауымыз керек. Құдай қаласа, 2090 жылдары зауыттарымыз іске қосылып, аруақтарымыз қуанатын болады... Ал оған дейін менің «мынауский» ұсынысым бар. Маған Айранбек Сиырбаев деген өнертапқыш келді. Айранмен жүретін көлік ойлап тауыпты!

– Айранды қайдан аламыз? Базарда бір баклашкасы 200 теңге екен! Халықтың қалтасы көтере ме? – деді алақанын ысқылап отырған бір депутат.

– Қазақстан көліктері үшін айран бизнесін жандандыруға қанша қаржы керек? – деп қалды кеше жеген ет қалдықтарын тістері арасынан шұқылап алып жатқан тағы бір депутат.

– Шетелден ауру сиырларды сатып алып, өртей берейік... – деп мысқылдады көзіне сіріңкенің шырпысын қойып жатқан тағы бір депутат. Министр «Айранодес-бенц» көлігіне бар-жоғы бір баклашка айран құйылса, жүз шақырым жол жүретінін айтып, депутаттарды таңғалдырды. Жанар-жағар- майдың бұл түрі – «Айра – 92» деп аталады екен. Ал сүт жанармайыңыз «Сү – 96» деп аталады. Ақша табу үшін жанар-жағармай стансасындағылар сүтке айран қосып, ашытып, «Айра – 92» жанармайын жасап алады екен. Ал «Айро – 92» жанармайына су қосса, «Шалап-99» жанармайы пайда болатын көрінеді. Министрдің ұсынысы қабылданды. Сол екен, елімізде айранмен жүретін көліктер пайда болды. Бір өкініштісі, мотордағы айран пісіле-пісіле, көліктердің түтін шығарғыштарынан домалақ-домалақ майда құрттар шашылып шығып жатты. Айнала майда құрттар... Оны саудагерлер теріп алып, базарда сатып отыр. Бір жағынан рахат... құрт сорып жүресіз...





ТУАЙЫН ДЕП ЖАТЫР!


	(Сатиралы монолог)



	 (Бүкшеңдеп, таяғына сүйеніп, есік алдына кемпір шықты...) Әй, қайсың барсыңдар? Туайын деп жатыр! (Жүре бергенде, алдынан мысық кесіп өтіп, тоқтай қалды) Ой, әдірем қалғыр! Осы бір көршінің қара мысығы тура менің алдымды кесіп өте береді! Басқа жерден өтсе, МАЙ инспекторы ұстап алатындай... Енді қайттім? Жаман ырым, жолың болмайды, пенсияны бермей қояды, үй суып кетеді, жаңбыр тоқтамай, үйімді тасқын шайып кетсе ше? Шашым түк қалмай түсіп, тақырбас болып қалсам ше? Тамағымыз мәз болмай, бітәмін жетпегендіктен... Оны қойшы, шайтан сияқты өмірі өлмей қалсам ше? Үкіметке зиян, пенсия ала берсем... Масқарай... Қой, камзолымды терісінен киіп алайын... (Камзолын шешіп, теріс кие бастайды) Алдыңнан қара мысық өтсе, ырымы осы, теріс киіп алу керек. (Ырсылдап, әрең киеді) «Сыймай қалды ма...» дейім? Үйбай белім... Ойбуу, алдын артына қаратып киіп алыппын ғой. Мейлі. Кәлөшімді де ауыстырып, теріс киіп алайын...(Еңкейе беріп, белін ұстай қалды) Обай-и белім... Осы белім қыз кезімде қыпша бел еді, қазір сиыр бел болды... Жас кезімде... (ұялған болады) Жігіттіердің гүлі болғанбыз ғой... Жігіттер көп құшақтай бергеннен бе, бүгінде беліме көз тиіп кеткен, көтертпейді... (Кәлөшін теріс киеді, теріс қарай артына шегініп, біраз жүреді) Тіфә-тіфә... Әй, қайсың барсыңдар? Көршілер? Туайын деп жатыр деймін! Енді қайттім? (Залға қарап) Араларыңызда туғызып алатындарыңыз бар ма? Менің шамам келмейді... Шал пенсия алуға кеткен... Тура бүгін толғатып қалғанын қарашы! Бала да бір жаққа кеткен... Жұмыс іздеп. Жағдайымыз өте нашар! Сендер ғой, қаладағы байларды айтамын да... У-ух-х... шенеуніктерді айтамын дә... Бес күн жұмыс істеп, екі күн демаласыңдар. Біз ғой, ауылдағылар, жыл он екі ай жылап жүргеніміз... Ауылға көк тиын бермейсіңдер ғой? Қане, беріңдерші? (Алақан жаяды) Мың теңге бере тұрыңдаршы? Шәймен ішетін науат алайын... Әне, бермейсіңдер... «Жадный мен жаднаясыңдар...» Үкімет те сондай. Берсе де, жолдағы жалмауыздар... Үйбай, не деп кеттім? Саясат менің не теңім? Күнімізді біз де көреміз. Әне, далаға шығып едім, күн жарқырап тұр. (Қолын көлегейлеп қарайды) Күн көреміз! Күнді күнде көреміз! Жайылымның бәрін шенділер мен шекпенділер алып қойды деп те айтпайын. Мал бағатын жайылым жоқ болған соң, шөп жемейтін ит асырап отырмыз. Үйбай, тағы не деп қойдым? Тілім қышып бара жатқан соң... Қасиын десем, одан бетер қышиды. Ойбуу, ұмытып кетіппін ғой! Кім бар әй? Туайын деп қалды... Өлетін болды! Шық... Шықпай жатыр, әдірем қалғыр! Осы жұрт сәмөлетте де, пойызда да туып жатады... Ал біздікінің толғатып жатқанына жарты сағат болды! Не тумайды, не қоймайды... Өзіміз баяғыда...Тіреу құшақтап туа беруші едік... (жүре беріп, аяғы тайып кетіп, отыра қалды.) Ойбай, көтек! Ой, әдірем қалғыр-ай, осы шалымды айтамын да, жынды десең жынды емес, базарға барған сайын немене еді, қайқиып қалған? Итіне банан әкеліп береді де тұрады... Қабығына тайып жығылғанымды қарашы... Енді өздігімнен тұра алмаймын. Кран керек. Ух... Біздің ауылда адам дәрігері де жоқ. Оның орнына мал дәрігері бар, әйтеуір, ауырып қалсақ денемізді сипалап, «жануар-ай, жануар сиқты тыныш тұр...» деп уколын салып кетеді. Басың ауырса да, ішің өтсе де сол, пеницилин салып кетеді. Ақысы жүз теңге. Ойбуу, анау байғұс туды ма екен? Кіндігін кесу керек шығар? Кіндігін тастамау керек, аш отырғанымызда қуырып жесек, тамаққа талғажу болады... Шіркін-ай, атын кім қояр екенбіз? Атын қоя тұршы, бәрінен де аман- есен босанып алсыншы... Осылай отыра беремін бе? Тұрғызып жібермейсіңдер ме? Адам емес екенсіңдер ғой? Астымнан сыз өтіп кетті ғой. Немене, мені тақта талтайып отыр деп пе едіңдер? Кім бар? Әй, ух... Бері келші. Ия сен бала... (Сахнаға жас жігіт жүгіріп шығады) Неғып тұрсың состиып? Анаңмын ғой. Бүгінгі балалар осы, анасы мен атасын осылай қарттар үйіне отырғызып кетеді. (Жас жігіт кемпірді тұрғызды) Үйбай белім... Рахмет айналайын. Қатыныңның қызығын көр...Ух... Көмектескеніңе ақша сұрайсың ба? Бір түрлі қарап тұрғаныңды айтамын дә... Айтпақшы, сен туғыза аласың ба? Еркексің ғой, туғызшы... Күшің бар, былай, тартып алшы... Өлетін болды... Неменеге бақырайып қарайсың? Сйырым деймін, жалғыз сиырым толғатып жатыр! Туайын деп жатыр! Өйбуу, өзім бармасам...( Бүкшеңдеп кетіп барады) Сен бара бер айналайын, бәрін үйге шақыр, уыз көже ішеміз! Уыз көжеге келіңдер, тостақтарыңды ала келіңдер, біздің үйде мың тостақ жоқ... у-ух... үйбай, белім...





ҚАШЫП БАРАМЫН...



	Мен өзі әдемі-і-і қызбын. Жігіттер соңымнан сүметіліп жүргені сол. Мен оларға «прикол» тастап қоямын да, пысқырмай жүре беремін. «Тема» жігіттер бар енді... Біреуін таңдаймын ғой...

	«Таңдаймын ғой» деп тымырайып жүргенімде, таныс жігітім жылтыңдап, «движение» жасағаны ғой, өзінше қылтыңдап, әзіл айтқан болып, жыртыңдап, кафеге шақырды. Кафеден қыздар қашатын ба еді, «подругам» Бота екеуміз аштан қалатындай арсалаңдап бардық. Ол да досын ертіп келіпті. Кафеге шақырған таныс жігітім бір түрлі көздерімен «стрелять» ете берді. Мен наразылық «нотасын» жібердім. Шынымды айтсам, сыйлаймын, бірақ «от души» ұнатпаймын. Өзінше маған: «Қазақ тіліне орыс тілін турап сөлемейтіндей етіп үйретемін»» деп қояды.

	Содан, кафеден шықтық. Такси ұстады жігіттер. Үйіме дейін шығарып салады екен десем, қала шетіне қарай зымырап бара жатыр! «Е, подругамды алып қашып бара жатыр екен ғой!» деп ойлап, ернімнен жоғары жел жіберіп кекілімді желпіп отыра бердім. Сөйтсе-ем, таныс жігітім ше, оңбаған десе, еркек емес, динозавр десе, ваще мен оны сүймеймін ғо, «Гуня, мен сенің желкеңе ғашықпын!» дейді. Как бұдто желкемді жеп қоярдай жұтынып... Шапалақпен бетіне салып қалдым. Сол екен, үйіне мені как бұтто бір қапшық картошка деді ме, арқалап кіргізді. Әйелдер бас салды. Орамал жаппақшы. Жылай, тұра қаштым. Менімен бірге қосарланып қашып жүрген құрбым құлағыма сыбырлап қояды: «Шіркін-ай, шатасып кетіп, орамалды маған жаба салса ғой...» деп... «Мен мал емеспін! Менің конституциялық құқым қорғалған!» дедім айқайлап. «Әй, көнстөсия! –деді бір кемпір, —есік алдына жата кетемін, мені аттап өтсең, өмірі жолың болмайды!» Сөйтті де, табалдырыққа «талып» құлады. Аттап өттім. Аттай бергенімде, кемпір санымнан шымшып алды... «Қырғыздар қыздарын қорғап, арнайы заң шығарды» деймін еңіреп. Бір кезде біреу есік алдына май инспекторлары көшеге тастайтын тісті кедергіні жайды. Одан да аттап өттім. Қайтем енді, оны сүймеймін ғой! Алдыма ұн септі. Одан да ырғыдым. Бидай септі. Оны тауықтар жеп жатты. Есік алдын миналап тастапты! Иті жүгіре беріп, гүрс жарылды да, бір бұты талға ілініп қалды. «Жаманға қор болғанша» деп көзімді жұмып, жүгіріп өттім. Жарылмадым әйтеуір. Бір кезде ағалары төрт танкпен қоршады. Еңбектей жылжып, танкке тас лақтырдым. Тас үйкелді ме, от шығып, төртеуі де жалынға оралды. Тура әкемнің әкесі айтып отыратын бұрынғы неміс фәшістерімен соғысқандай болдым. Бір кезде жеңгелері аспаннан парашютпен секіріп түсті де, орамал жаппаққа ұмтылды. «Десант» жеңгелерін рогаткімен атып құлаттым. Алдымнан тереңдігі төрт метр ор қазылды. Одан да ырғып өттім... Шатым шытынап кетсе де... «Прикин», бір кезде қыз алып қашушылар қоршап алды. «Беріл! Өз еркіңмен төсекке!» дейді таныс жігітім. Не деген масқара! Мен оны сүйемін бе, сүймеймін бе, жұмысы жоқ! Үйге қарай шегінсем, жеңгелері бауырсақ пісіріп жатыр. Ваще «не нормальнаялар» ғой! Сөмкемнен пистолетті суырып алып: «Жақындасаңдар, атамын!» дедім айқайлап. Бәрі жерге жата қалысты. Жан керек екен өздеріне. Үстілерінен аттай қаштым. Ойыншық пистолетті лақтырып жіберіп, безіп келе жатсам, біреу мені басып озды. Сөйтсем, құрбым екен! «Е, қалмадың ба сол үйде?» десем: «Құрысын! Кредит алған үй екен, ести сала қашып келемін!» деп қояды. Қыздар, біз қой емеспіз ғой, маңырап қала беретін? Өз бостандықтарыңды қорғаңдар! Мен әлі күнге дейін көшеде келе жатсам да, алдымда ештеңе жоқ болса да, аттай беретін әдет тауыппын... Қазір де ырғып қойып, аттап қойып, қашып барамын...



	Оглавление

	ҚҰДАЛАР «ҚҰЛАП» ҚАЛДЫ...

	АҚЫРЗАМАН «ОТМЕНИТЬ» ЕТІЛІПТІ!

	АҚШАНЫ АЛБАСТЫ ДЕМЕҢІЗ!

	ӨТІРІК АЙТСАМ, ӨЛІП КЕТЕЙІН!

	КРЕСЛО КӨКПАР

	НЕГЕ ТУА БЕРЕСІЗ?

	CАЯСИ САУСАҚ

	ҚИҚАРЛАР

	ӘУЕЖАЙҒА АТЛАС КӨРПЕ ТӨСЕП ТАСТАПТЫ...

	МАХАББАТ ВИРУСЫ

	Е, ТОЙ ҒОЙ ...

	ПИСТОЛЕТ «ҚҰШАҚТАП» ЖАТАМЫЗ...

	ЕСАЛАҢНЫҢ БИЗНЕСІ...

	ӨРТКЕ АҚША ТӨЛЕҢІЗДЕР!

	СОҢҒЫ РЕТ СҮЙІСЕЙІКШІ...

	ХАЛҚЫМНАН ЕШТЕҢЕ ЖАСЫРМАЙМЫН...

	ШЫНДЫҚТЫҢ ЖАНАЗАСЫ...

	«О, ШЕШЕҢ...»

	КЕМПІР «КЕЛІН»

	ҚЫЗДАРҒА «БЛАТНОЙ» БАТА

	«СЕН ШЫҚ, ЖОҚ, ӨЗІҢ ШЫҚ!»

	МҰРТЫМ «ГҮЛДЕП» КЕТТІ...

	ӘКІМ БОЛҒЫМ КЕЛЕДІ, ӘКІМ БОЛҒЫМ...

	АДАМШАРБАҚ

	ТӨБЕЛЕС БОЛҒАН ЖОҚ...

	«АУЫЛДА АТАМЫЗДЫҢ БАСЫ БАР!»

	ӨЛӘ, ОҚУҒА ТҮСЕТІН БОЛДЫМ!

	МЕН ҚАТЫН ЕМЕСПІН!

	ҚЫЗДАРҒА «ҚАТҚАНСКИИ» КЕҢЕС

	ҚОРЫҚПА, ҚАРЫНДАС, ҚАСЫҢДАМЫН!

	БІРАЗ ҚҰШАҚТАСА ТҰРАЙЫҚШЫ...

	ЕРІН ЖЫБЫРЛАТУДЫ ҮЙРЕНДІМ!

	ИТ АДАМДАР КӨП...

	«ХРАМОЙ» КИІК...

	АЛДАР КӨСЕ АЛДАЙ БЕРЕДІ...

	БІРІНШІ СЕРИЯ

	1. АЛДАР ЖӘНЕ ӘКІМ

	ЕКІНШІ СЕРИЯ

	2. АЛДАР КӨСЕ ЖӘНЕ МАЙ ИНСПЕКТОРЫ

	ҮШІНШІ СЕРИЯ.

	МАХАББАТҚА ШӨЛДЕП КЕЛЕМІН!

	КӨРЕЙІН ДЕГЕНІМ ОСЫ МА ЕДІ?

	БІР ШЕЛЕК СУ...

	ІЗДЕУ ЖАРИЯЛАЙМЫЗ!

	ҚАРА БЕТТЕР ҰЙЫҚТАМАЙДЫ...

	ЖЫНДЫЛАР САЙЛАУҒА ҚАТЫСПАЙДЫ...

	ҚЫЗЫМ, ҚЫРЫҚҚА КЕЛДІҢ!

	ЕСЕГІМЕ ЕСКЕРТКІШ ОРНАТА АЛМАДЫМ...

	АЯҚҚА МІНІП ҰЙЫҚТАДЫҚ...

	ҚАЗАҚША ТӨБЕЛЕС

	МОЙЫНДАР...

	АГЕНТТЕГІ СҰЛУҒА СМС ХАТ

	ЖЕКСҰРЫН ЖАҢАЛЫҚТАР

	ТІРІДЕЙ ҰСТАҢДАР!

	ҚАЗІР «ДВИЖЕНИЕ» ЖАСАЙДЫ...

	СИЫР ТОЙ...

	ҚУАНҒАНЫМЫЗДАН ҚҰЛАП ҚАЛДЫҚ...

	ҚАЗІР «СЫНДЫРАМЫН!»

	ҚОЛЫҢЫЗДАН СҮЙЕЙІНШІ…

	КӨРШІЛЕРДЕН ҰЯТ БОЛДЫ...

	ЖЫЛАҒЫМ КЕЛЕДІ…

	ҚЫЗДАР «КӨТЕРІЛІСІ»

	МЕНІҢ МАХАББАТЫМ

	ЕРТЕГІЛЕР ЕЛІ ЖАСАСЫН!

	ЛӨЛА-ЛАЙ...

	ЕВРОКРЕСЛО

	КӨЖЕ ІШІП КЕТІҢІЗ...

	ТҮРМЕДЕГІ ТОЙҒА ШАҚЫРАМЫН!

	ЖИРИНОВСКИДІҢ ЖЫНЫ КЕЛДІ!

	ШӘЙ ІШІП ОТЫР ЕДІМ…

	КЕШІРІҢІЗ, ТАНЫМАЙ ҚАЛДЫМ...

	ҚАБІРСТАН РЕСПУБЛИКАСЫНАНБЫЗ!

	ИНТЕРНЕТТЕГІ "ИТТЕР!"

	БІЗДЕ БӘРІ ТЕГІН...

	МЕНІҢ ҚАНЫМ ҚЫШҚЫЛ...

	БАЛАМ ОТЫЗЫНШЫ СЫНЫПТА ОҚИДЫ!

	ӘЙЕЛІМНІҢ ТҮСІНІКТЕМЕСІ

	ТӨПЛИІМ ҚАШЫП КЕТТІ...

	МЕНІҢ ТІЛІМДІ КІМ ЖЕП ҚОЙҒАН?

	«АҒАЙ, БАСЫМ ҚЫШЫП ТҰРҒАН ЖОҚ...»

	«ЖАҒЫМПАЗ» ГАЗЕТІНЕ ЖАЗЫЛДЫҚ...

	ШӘЙ ІШІҢІЗДЕР!

	ӘКІМДЕР ДЕ ЖЫЛАЙДЫ...

	ДАСТАРХАН МИНИСТРІ БОЛСАМ...

	ЕРТЕҢІНЕ ЕСІМДІ ЖИСАМ...

	«ПОЙЫЗ» БОЛДЫҚ...

	ТЕРІС ҚАРАП ЖАТАМЫЗ...

	ҚАРҒЫСОЛОГИЯ

	ШҰБЫР-Е-Е-ЕП...

	ӨЙ, АРАМ ДЕСЕ!

	«ҚАЗАНАМА»

	МАХАББАТЫ ҚҰРЫСЫН!

	ҒО...ҒО...

	МҰРЫНДАР...

	КЕЛІНШЕГІ ЖОҚ АУЫЛ...

	ТУАЙЫН ДЕП ЖАТЫР!





